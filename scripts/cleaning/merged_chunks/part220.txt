Ka Mawlai Town Dorbar ka jingïatreilang bad Manbha Foundation kan sa ai ïa ka jingsumar bad ka jingïasyllok ïa ki khun samla kiba la shah teh mraw ha u drok bad kiba la pyni pat ïa ka mon ba jwai ba ki long kiba kloi ban phaidien noh na une u jingdih buaid.
Ha kane ka wat kaba nyngkong, ki don 21 ngut ki samla kiba la pynrung kyrteng ïalade na ka bynta kane ka jingthmu kaba bha ba la shim da ka Mawlai Town Dorbar.
Ïa kine ki samla yn sa pynsah haduh saw bnai ha ka jaka ba la ai sngewbha da u MDC jong ka Mawlai Constituency u Bah Teiborlang Pathaw kaba don ha Mawkynroh-Umshing, Shillong ha kaba yn sa pynkhuid ïa u drok na ka met jong ki bad yn sumar ruh ïa ki jingpang ba ki don, nalor kaba ai ruh ïa ka jingïasyllok khnang ba kine ki samla kin ïoh biang ïa ka jingim kaba thymmai.
Ha ka jingshimti ïa kine ki 21 ngut ki samla la sakhi lang da ka Dr Rika Lamar na ka Manbha Foundation, u Superintendent of Police (City) Bah Vivek Syiem, u Vice Chancellor jong ka skulbah NEHU, u Prof PS Shukla bad u MDC ka Mawlai Constitunecy u Bah Teiborlang Pathaw, ki Rangbah bad ki nongïalam jong ki shnong ka shnong Mawlai, ki bahaïing hasem jong ki samla kiba la kwah ban ieh syndon ïa u drok ha ka jingim ka jong ki.
Shillong, Naiwieng 05: Ka Samkhamti hynnin ka sngi Saitjaiñ jong ka taïew ba ladep ka la ïoh ban pynhap pyrda noh ïa ka lympung lehkai phutbol jong kiba la rangbah kaba la tip da ka Samkhamti Veteran Cup ha kaba ïa ka namlahduh la rah da ka kynhun Meghalaya Police Football Veteran kaba la pynliem noh ïa ka Friends United ha ka final.
Ha kane sngi la ïadon ryngkatlang u Bah Madan Shangpliang- National Raferee ba la shongthait jong ka AIFF-India kum u kongsan ryngkat bad u Bah Hamebantei Diengdoh lem bad kiwei kiwei kiba la shah khot sngewbha.
Na ka liang jong u Bah Samborlang Diengdoh u la ai khublei ïa u Bah Madan Shangpliang u ba la wan sakhilang ha kane ka sngi pynkut bad ruh ïa baroh ar ki kynhun kiba la ïohrung sha ka final napdeng ki 16 kynhun kiba la wan ïashimbynta.
Haba ai jingkren ha kane ka sngi, u Bah Madan Shangpliang u la pynpaw ba ka jingïashimbynta jong ki ha kane ka lympung ym tang ba ka ïarap ïa ka phutbol hynrei ka ïarap ruh ban ïoh ïa ka met ka phat kaba koit kaba khiah.
U la bynrap ha ka jingïaidlynti kum u nongïalehkai lane u referee kan ïaid katkum ka kyrdan na kawei sha kawei pat.
Kumban shu pynkynmaw, ïa kane ka la pynlong man ka sngi saitjaiñ kaba la sdang naduh ka 07 tarik Risaw bad la pynkut noh hynnin ka sngi Saitjaiñ, ka 4 tarik Naiwieng ha madan lehkai Urkaliar.
Haba phai sha ka jingïalehkai, ka kynhun jong ka MPFV ka la khur namjop salit da shi kol ba la thep da u Marshall Kurkalang.
Ha ka jingsam khusnam u Bah Michealsanroi Khongphan na ka MPFV u la ïohpdiang ïa ka khusnam ‘Oldest Player’, u Bah Pynskhem Garod na ka Sumer Veteran u la khur ïa ka khusnam ‘Top Scorer’, ïa ka nam rangïalehkai ba kynsaitam lane ‘Best Player’ la khur da u Bah Kitkupar Kharshiïing na ka MPFV, katba ïa ka khusnam rangapkol ba kynsai lane Best Goalkeeper la khur da u Bah Augustine Shangpru.
Ka Friends United watla ka la shahrem ha kane ka final jong kane ka lympung hynrei ka la leit phai ïing ryngkat ka song tyngka kaba 30,000 (lai phew hajar), katba ka MPFV ka la ïohrah ïa ka trophy ryngkat bad ka song tyngka kaba 50,000 (san-phew hajar).
Shillong, Naiwieng 05: Mynta ka sngi ka Shillong Sports Association kan sa ïoh ban bteng biang ïa ka jingïaklehkai phutbol kyrdan 3rd DIVISION Football League 2023 kaba la jam mynta sha ka Quarter Finals.
Ka jingïalehkai la pynkhreh ban sdang naduh ka por 2 baje nohphaisngi ha madan 1st Ground SSA Stadium, bad ka jingïakhun kan long hapdeng ka MLP FT pyrshah ïa ka Sanmer SC ha ka jingïaknieh ban ïohrung sha ka semi final.
Ha ka sngi ba bud, kata ha ka 7 tarik Naiwieng, ka jingïalehkai kan long hapdeng ka Pay For Right FT Accademy pyrshah ïa ka Lawmali Pyllun SC.Shillong, Naiwieng 04: Ka kynhun ïalehkai phutbol jong ka Kharang SC ka la ïohrah ïa ka namlahduh ha ka kyrdan ïalehkai 4th Division jong ka SSA Football League 2023 hadien ba jop ha ka final lyngba ka tie breaker hynne ka Sngi Saitjaiñ ha madan 1st Ground SSA Stadium.
Ha kane ka sngi la ïadonryngkatlang u Eugeneson Lyngdoh President SSA lem bad ki dkhot nongkitkam ka Shillong Sports Association (SSA) lem bad u President ba dang shah jied shen jong ka Meghalaya Football Association (MFA) u Bah Hamletson Dohling, u ba la aiti ruh ïa ka Ambulance kaba la ai sngewbha sha katei ka synjuk ban pyndonkam lada jia ka mynsaw bad shitom ki rangïalehkai hapdeng ka jingïakhun.
Ka jingïakhun final ha katei ka sngi ka la long hapdeng ki ar kynhun kiba la dep kiew lypa sha ka kyrdan ïalehkai 3rd Division ha u snem ban wan, kata ka Kharang SC pyrshah ïa ka Iaityllilang SC.Haba bishar ïa ka jingïalehkai ka la long kaba itynnat bad kaba shongshit naba baroh ar kynhun ki la pynpaw shisha ïa ka jingangnud ban ïohrah ïa ka namlahduh, hynrei kaba kut jong ka kylla step ym shym la don satia ba lah ban pynkhihjar.
Dei hadien ba la bteng biang ïa ka jingïakhun ha ka kylla miet ba ka Kharang SC lyngba u Laban Taro (55 minit) ka la ïoh ban lamkhmat ïa ka jingïakhun, hynrei kane kam shym la neh slem, ha kaba ka Iatyllilang SC ka la jubab da kaba pynïakhaid noh ha ka minit ba 59 minit lyngba u Bashaiphang Nongspung.
Haduh kaba kut jong ka por ym shym la don shuh ba lah ban pynkhihjar kaba la ïalam ïa kine ki ar kynhun sha ka extra time bad hangne ruh ym shym la don ba lah pynïakhlad ïa ka jingïakhaid bad ha kaba khadduh ka rai namjop ka la jam sha ka tie breaker.
Na ka Kharang SC baroh san ngut ki la lah ban pynrung, kiba kynthup ïa u F.Tariang, B.Khongjoh, J.kharsati, L.Taro bad u K.Marwein, katba ka Iatyllilang SC ka la rung tang saw ngut, kata u S.Kharumnuid, M.Kharmuti, N.Mawkhiew, I.Mynsong, kaba la pynlong ïa ka Kharang SC ban jop da 5-4 ha ka tie breaker bad ban rah syndon ïa ka namlahduh bad ïa ka khusnam sha katei ka lahduh la aiti da u Bah Hamletson Dohling u ba long kongsan ha kane ka sngi.
Nalor kane, ki saw kynhun kiba la poi shaduh ka semi final jong ka SSA 4th DIVISION Football League mynta u snem, kiba kynthup ïa ki ar kynhun ba ïakhun final ryngkat bad ar kynhun kiba la shahrem ha ka semi final, kata ka Lamlynti FC bad ka Mawkriah West SC ki dei ki kynhun kiba la shah kyntiew kyrdan sha ka lympung lehkai 3rd Division na bynta ka samoi ban wan.
Mawkyrwat, Naiwieng 05: Ka Dong Mawsawa mynta la kynti ka la long ka nongjop ha ka lympung ïalehkai kynjatbol ba la tip kum ka Inter Dong Football Tournament 2023 ba la pynïaid da ka Sohkhyllam Sports Club ha madan Sohpian, Sohkhyllam, South West Khasi Hills District.
Ha kane ka lympung ïalehkai ki dong kiba la poi sha ka phainal ki long ka Dong Mawpyllun Football Team bad Dong Mawsawa Football Team ha kaba ka Dong Mawsawa FT ka la long ka nongjop da kaba la thep 4 – 2 kol ha ka Tie breaker.
Ïa kane ka Inter Dong Football Tournament 2023 la wan ban pynhap pyrda noh da u samla Rishot Lyngkhoi kum u kongsan ha ryngkat ka jingïadonlang ki longkpa, longkmie, ki rangbah jong ka shnong kumjuh ruh na ki kongkitkam jong ka sport club, bad ki nongkitkam ka Tournament CommitteeCommittee lem ruh bad ki hep kiba rit.
Haba kren kum u kongsan, u samla Rishot Lyngkhoi u la ai ka jingkyntu kynpham ha kaba ïa dei bad ki samla khamtam kum ki ‘rangïalehkai ki dei ban kiar na ki jingmlien ba sniew kum ki jingdih ba pynbuaid hynrei ki dei ban ban pynleit jingmut bad ban long phikir ha kiei kiei kum ki nongïalehkai.
Ha kajuh hi ha sngi kum ka Sohkhyllam Sport Club ka la leh burom ruh ïa ar ngut ki khynnah kynthei kiba la leit mihkhmat na ka ka Jylla Meghalaya ha ka Hero Sub Junior Girls National Football Champion 2023 Under-14 hapoh ka jylla Punjab.
Kita ki long ka Dakmenshisha Jyrwa bad ka Bandakheinkor Jyrwa.
Jowai, Naiwieng 05: Ka seng KSU jong ka East bad West Jaiñtia Hills ki la phah khubor sngewlem halor ka jingkhlad kyndit jong i Ma Lasooki Lakiang Waheh Shnong barim jong ka Ladthalaboh, Dorbar shnong, Jowai, u ba dei ruh u Chairman barim jong ka Joint Action Committee Block 1 bad 2 sha ki hymmen ki para, i lok, ki khun bad baroh kiba don jingïadei.
“Ki Symboh ummat sngewnguh kim shem labiang ban pyn ïa hap tara ryngkat ki rngi ba tyngshaiñ tam ba phi la noh ha ki mawjam ka jingim jong phi.
Watla la phi la leitnoh, hynrei ki symbai ba phi la bet kin nang ïai ithuh paw bad ïai saindur bad tyngshaiñ ha ki syrdeng ki tympan sur pring jong ki lyngwiar jingieid pynsyaid mynsiem ki Rympei khasi".
“Ki mawpun bad ki kyrdon ka lynti ba phi lam shaduh tyngkhong ïng kin long ka sngi ka jingjop bad kin pynsah ïa ka Maïa bad yn ïai kynmaw pateng la pateng katba ka sngi ka dang shat.
U Dongmusa haka shnong ka thaw u dang sah tdem bad ki jingiwbih kiba thiang jongphi kin iai sah.
Ban niew lut iaki sohthiang ngi sngew kala jrong bad shimpor bha, Phi la leit noh hynrei phim shym lah ieh thylli pat,ka siaw ka sian, ka akor ka burom, ka kohnguh sneng bad ka mynsiem ka ba khuid bad jai jai".
Haka kyntang iawai,kum ka KSU hi baroh kawei ,Ngi phah iaphi Ma ryngkat ka Duwai ka phirat ban phin leitsuk leitsain,bad to nang iai kyrkhu ha lynti Iaid jong ngi nabynta ban tei ia ka Bha- ka Miat ka trep u hynñiew skum.
K ane ka juk ka dei ka juk saïan kaba ngi tip shai ha baroh ki bynta la treikam da ka saïan bad teknoloji ha kaba lah ban ong kat shaba phai ki don tang ki jingïaleh suda.
Ka jylla jong ngi ka dei ka jylla kaba rit paid bad kaba don ruh hapdeng ka jingma kaba khraw ba ïoh shah tyllep ha ki mynder.
Hynrei ha kum kane ka juk ba mynta la ïohi shai ba bun ki samla ki dang ïoh thïah lyngngai bad kim pat poi pyrkhat kaei kaba ban jïa ha ka pateng ban sa wan jong ka jaid bynriew.
Ngim lah ban len ha kino kino ki kam kiba ngi trei mynta la donkam ban don kita ki computer ne ki kor saïan kiba pyntyllun ïa ki jingdonkam jong ngi ha baroh ki bynta, hynrei haba phai pat sha ka pule ka puthi la ïohi ba wat lada ngi la sdang ban kiew hynrei ngi dang duna pat ha kiba bun ki lïang.
Ha kine ki sngi ba mynta la donkam ban peitngor ïa ki khun samla jong ka jylla ba kin nym jah lynti ha ka jingim, namar bun na ki samla ki ngop ha ki ba bun ki jingsniew kiba lah ruh ban ktah ïa u thied snam ka jaid bynriew lada kum ki samla ngim ïohi ïa kane ka bynta.
Haba phai ha ka lïang ka ïoh kam ïoh jam ngi dang duna kita ki ophis kiba lah ban shakri ha baroh ki bynta ha ka jylla.
Lah ruh ban ong hangne bun na ki samla ki jah noh ha shiteng lynti jong ka jingïaidlynti ban poi sha ka thong dei namar ba ym don kita kiba btin lynti bad ban pyni ïa ki ïa ka lynti kaba ki ïaid.
Ha kane ka juk ba ïa beh rongphong lei leit bun na ki samla ki la klet wat ïa la ka jingim, namar ki ïa muja ha kata ka beh rongphong, hynrei la jin ba don kita ki nongïalam ban btin lynti kan long ka jingkyrkhu ïa ki ruh ba kin tip ban ïaid ha kata ka lynti kab ki dei ban ïaid ban poi sha ka thong.
Haba ïa nujor ba kiwei ki samla jong ki jylla ka ri, ngi lah ban ong ba ngi dang duna ha baroh ki bynta jong ka jingim namar kiwei ki samla ki la kiew shaphrang ha baroh ki bynta jong ka jingnang jingstad, hynrei ngi pat ngi pat ngi dah sahdien ha ba ïa nujor bad ki.
Balei ba ki samla ki jot ka jingim bad ki poi sha ka jingjot, ka jingkylli ka mih.
Haba pyrkhat bad pynshong dor bha ka dei hi na ka daw baym don tynrai ha la ing la sem bad wat ha ka jylla ruh.
Namar bunsien ngi klet ki samla haba ym don ba ïalam lynti naduh ba sdang ki poi noh sha ka jingjot jong ka jingim.
Haba tlot ki samla ban long kita ki nongkyrshan ïa ka imlang ka sahlang, ka ing ka sem ka jylla ruh ka tlot ha ki lïang baroh.
Namarkata, ka dei ka por ïa ki riew proh jabieng ba kin kren sha ki samla ba kin hikai ïa ka lynti ba ki dei ban ïaid la ka long ha ka pule puthi, ha ka rep ka rïang ha ka kam ka jam, khang ba kum ki samla ruh kin ïohi ïa ka jignshai bad kin bret ïa ki bor jong ka jingdum.
Haba phai ïa ki riti ki dustur jong u Khasi ha ki por hyndai ka long shisha kaba sngewhun bad sngewïoh jingkyrmen, namar kum u kni bad ki kmie ki kpa ki don ïa ka bor ban hikai ïa ki khun ban ïaid ha ka lynti kaba dei, hynrei ha kane ka juk ba mynta pat kam don shuh ka sneng ka kyntu, ka ïa thir ka ïa ksai, namar ba la bud palat ïa ka rongphong, hynrei lada kum ki samla bad ki riew shemphang kin nym lah ban ïa mir jingmut ka long kaba eh ban ngain ïada ïa la ka jong ka ing ka sem bad ïa ka ri bad ka jaid bynriew.
Ka por ka la dei ruh ba ngin hap ban bishar bïah ïa kiwei ki jaid bynriew kiba la kiew shaphrang ha baroh ki lïang bad lah ruh ban ong wat lada ki don ki jingkylla ha baroh ki laing hynrei kim klet pat ïa la ka jong katynrai bad ki kloi ban long kita ki samla kiba peit phang kumno ban ïada ïa la ka jaid bynriew.
Ki la kiew ha ka jingnang jingstad, ki la kiew ha ki jingstad saïan bad kim klet pat ïa la ka jong ka tynrai, hynrei haba phai sha ki samla ha ka jylla ka long kaba ma haduh katta katta tang namar ki klet ïa la ka jong ka tynrai bad ki bud tynneng ïa jong kiwei khlem da sngewthuh shaei kan ïalam ïa ka jingim jong ki.
Dei halor kane ka nongrim, ki khmat ngi ïohi, hynrei ngi matlah, ki shkor ngi ïohsngew, hynrei ngi kyllut bad lada matlah bad kyllut sah, ka jingma kaba khraw ka ap ïa ka jaid bynreiw barit paidbah jong ngi ha kane ka jylla.
Namarkata, ka la dei ka por ba ki riew shemphang bad kiba proh ka jabieng ba kin kysiew thïah ïa ki samla ba kin kyndit bynriew noh khnang ba kum ki samla jong ka jylla ruh kin dang kiew shaphrang na ka por sha ka por bad haba kiew shaphrang ha baroh ki bynta jong ka jingim, ngi ïoh jingshngain bad ngi lah ban ïada ïa la ka jong ka jaid bynriew.
Ka por kala dei mynta ban ïa kyndit bynriew ym tang ki khun samla jong ka jylla, hynrei wat ki kmie ki kpa, ki longkni ki longkpa ki dei ba kin shim ïa ka jingkitkhlieh ha la ing la sem namar kiei kiei baroh ki sdang shuwa na la ing la sem bad kin sa paw pat sha bar ba ka pynthei kan sa ïoh bishar.
Lada ngi paw haka nam kaba bha ka long ka jingkmen, hynrei kaba sngewsih bad lada ngi paw h aki kam sniew kiba ym tip ïa la ka jong ka jaid bynriew ka ktah syndon ïa lawei jong ka jaid bynriew ba tip breiw tip blei jong ngi.
Jowai, Naiwieng 05: Ka Rotary Club Jowai hadien ba la ïoh ïa ki nongkitkam ba thymmai naka bynta ka samoi trikam jong ka snem 2023-24 hapoh ka jingïalamkhmat jong u Rtn.
Deibormi Toi kum u President bad u Rtn.
J.M.Pohsngapkam kum u Secretary.
Na ka liang u Rtn.
Nilesh Kumar Agarwal, District Governor RID-3240 ha kane hi ka sngi ula wan hiar sha Jowai ban ïa kynduh khnang ïa ki dkhot jong ka Rotary, halor ka nongrim ban ïakren ïa ki kam ba bha kiba ka Rotary ka ju leh naka por sha ka por bad kumjuh shaphang ki rukom treikam jong ka Rotary International.
Ïa kane ka jingïalang la pynlong ha Infinity Conference Hall, Mooralong, Jowai ha kaba u Rtn.
D.F.Majaw (PHF) ula long kum u Master of ceremony, la don ruh ka jingrwai ïa National Anthem bad ka jingkren pdiang na u Rtn.
Rudolf E.Laloo (PHF) RC-Jowai, la ïoh ruh ka jingkren ai mynsiem na u District Asst.Governor, ka jingpule lyngkot shaphang u Rtn.
Nilesh Kumar Agarwal da u Rtn.
Montri Passah, Past President RC-Jowai.
U Rtn.
Deibormi Toi, President Rotary Club Jowai haba ai jingkren ha kane ka jingïalang ula pynsngew ïa ki mat bad ka thong treikam jong ka Rotary International kiba la dep shong pyrkhat sani bha da ka Rotary International kiba kynthup ïa ka Community Service, Environment, Education, Health, Sanitation bad kiwei kiwei de kiba ïadei bad ka jingbha jingmiat haka imlang ka sahlang jong ki briew kiba don haki shnong ki thaw.
Na ka liang ki dkhot ka Rotary Club Jowai kila ïoh lad ban ïa phylliew jingmut lang shaphang ki kam jong ka Club kiba dei ban trei bha ha kine ki sngi ban wan katkum ka rukom jong ka Rotary International.
U Rtn.
Nilesh Kumar Agarwal, District Governor, RID -3240 ha ka jingkren ula pynpaw ka jingsngewnguh bad ka jingsngew burom kaba khraw ïa ka Rotary Club Jowai, uba la kyntu kynpham ïa ki dkhot ka Rotary Club Jowai ba kin don ka mynsiem jingïatreilang bad sngew trai ïa ka kam kum ki dkhot khnang ba yn lah ban pynïaid shakhmat ïa ki kam babha jong ka seng hapoh ka imlang sahlang naduh ka pule puthi, ka koit ka khiah, ka jingpynneh pynsah ïa ka mariang bad ka jingitynnad jong ki sawdong sawkun ka mei rangew.
U la ong ba ka jingkhot jingïalang na ka por sha ka por ka long kaba donkam eh bad ka jingdon bynta lang ha kino kino ki prokram jong ka Rotary Club kan ïarap ban shemphang shuh shuh halor ki rukom treikam kiba long katkum ka juk bad ka por ba mynta.
Katba ïa ki kyntien ai khublei la ïoh na u Rtn.
J.M.Pohsngap, Secretary Rotary Club Jowai.
Nongpoh, Naiwieng 05: Ban dang pynkhlaiñ ïa ka jingshakri sha ki paidbah ha ka imlang ka sahlang katkum ka thong treikam jong ka Seng, ka Khasi Students Union, Nort Khasi Hills District Unit ha ka sngi Saitjaiñ ka la lah ban pynskhem ïa ki nongïalam ba pura jong ki 4 tylli ki shnat treikam ba hap hapoh ka thaiñ Byrnihat.
Kitei ki 4 tylli ki shnat treikam kiba ka seng KSU ka la ïoh ïa ban pynskhem da ki nongïalam ba thymmai ki kynthup ïaka KSU Byrnihat Circle, ka KSU Pahamlang Unit, KSU Killing Unit bad ka KSU Baridua Unit ha kaba kitei ki nongïalam bad ki la pynbam smai bad pynskhem da u General Secretary ka KSU Sengkmie, Usamla Donald Thabah.
Ha kane ka jingïalang pynskhem ïa kitei ki nongïalam na ka bynta ka samoi treikam jong u snem 2023-2027 la sakhi lang da ka jingdon lang u samla Biangbor L Paliar Vice President KSU Seng kmie, Samla Ferdinald Kharkamni, President KSU NKHD, Samla Baïashanlang Kharshanlor, Assistant Organising Secretary KSU NKHD lem bad kiwei kiwei ki nongïalam na ka District bad ka sengkmie.
Ki nongïalam ba la shah pynskhem bad pynbam smai ki kynthup ïa u Budlang Kharjahrin President KSU Killing Unit, Fullmoon Ranee President KSU Pahamlang Unit, Alexius Narleng, President KSU Baridua Unit, Alexandrio Kharkrang kum u President ka KSU Byrnihat circle lem bad kiwei kiwei ki nongïalam bad ki dkhot na kitei ki saw tylli ki shnat treikam.
Ha kane ka sngi kum u nongïalam ba hakhmat ka KSU na ka sengkmie, u Samla Donald Thabah, nalor ka jingshong bynta ban pynbam smai bad pynskhem ïa kitei ki Nongïalam u la ai ruh ki kyntien sneng ki kyntien kraw ïa kitei ki Nongïalam ba kim shim ïa kata ka lyngkor nongïalam ban ïada ïa ki paradoh ki parasnam khamtam ba kitei ki shnat treikam ki dei ha khappud ka Meghalaya bad Assam ba ngi donkam ban pynkhlaiñ bha ïa ki shipai ka jaid bynriew ban ïada kyrpang ïa la ki para jaidbynriew.
Shuh shuh, u la pynpaw ruh ba bun ki jaid bynriew jongngi ki shah thombor ha baroh ki liang ha ki shnoing khappud naduh ka jingpynibor ban kyntur ïa ki jaka puta bad khñiot ha ka kam khaïi pateng bad kiwei kiwei bad lada ngi don pat kita ki shipai ka jaid bynriew ka kamram jongki ka long ban ïada naduh ki kam kyntur pud ki kam kyntur sam bad ruh ka jingshah banbeiñ ki paradoh ki parasnam ha ki shnong khappud, u la bynrap.
Nongstoiñ, Naiwieng 5: Kum shibynta ban ai jinghikai bad ban pynsngewthuh ïa ki paitbah nongshong shnong ha kaba ïadei bad ki mat kiba ktah ïa ka imlang sahlang, ka mariang, ka longbriew manbriew, ka jingnang jingstad, ki longïing longsem bad ka suk ka saiñ, ka dorbar shnong Nonglang West Khasi Hills, ha ka sngi saitjaiñ ba la dep ka la pynlong ïa ka dorbar ba kyrpang ha kaba la khot lang ïa baroh ki nongshong shnong naduh ki rangbah, ki longkmie, ki samla bad ki khynnah kiba khatar snem shapoh, ki nongshong wai hapoh ka shnong.
Ha katei ka sngi ka dorbar shnong ka la khot lang ruh ïa ki ophisar na ki tnad treikam jong ka sorkar kum na ka District Child Protection Office bad ka tnad pulit, ba kin wan ban ïashim bynta lang ha kaba pynshai sha ki paitbah ïa ki bynta kiba don kam kiba ka sorkar ka la pyntrei kam lyngba jong kitei ki tnad.
Ïa katei ka dorbar ba kyrpang la pynlong ha madan jong ka shnong, ha kaba la pynïaid da u bah D.A.Lyngdoh sordar shnong ha ka jingïadon ryngkat jong ki nongikitkambad ki dkhot jong ka Exceutive Committee jong ka dorbar shnong bad ki paitbah kynthei bad shynrang lem bad ki khynnah.
La ïoh ïa ka jingpynshai paitbah ïa ki san tylli ki mat ba ka dorbar shnong ka la buh bad ka mat kaba nyngkong eh ka dei halor ka khuid ka suba.
Ïa katei ka mat la pynshai da u bah Treibor Marweiñ u ba dei u Chairman jong ka Nonglang Village Water & Sanitation Committee kaba dei ka Committee kaba peit ïa ka jingkhuid jingsuba ha ka shnong baroh kawei.
U bah Marweiñ haba pynshai halor katei ka mat u la ong ba ka jinglehkhuid barabor ka dei ban sdang na la rympei bad ha ba ong ka jinglehkhuid, kam mut ba ngi dei ban sum ban sait man ka kynta.
Hynrei haba ngi pyndonkam ïa ki jingbam la ki dei kiba shu bam im ne kiba dei ban shet ngi don kam ban da sait bha ïa ki.
Nalor kata u la ong ruh ba ka jinglehkhuid ka thew ruh ba uwei pa kawei na ki nongshong shnong ki dei ban kiar na kaba bret pathar ïa ki jaboh jabaiñ ha ki lynti synkien bad ha ki jaka bym shong briew kum ki ïing skul, ki ïing dorbar bad kiwei kiwei.
U la kyntu ruh ïa ki nongshong dukan ba ki dei ban shimkhia da kaba buh da ki dustbin ne ki jaka bret ñiut ha khmat ki dukan, namar lada ki don kiba wan thied ïa ki jingbam khutia, ki nongshong dukan ki dei ban kynmaw ba kin bthah ïa ki ba ki dei ban bret ïa ki sop ha ki jaka bret ñiut ba ki la pynkhreh.
Nalor kata u la kyntu ruh ïa ki nongñiah kali kamai ba lada ki don ki nongleit jingleit kiba bam jingbam hapoh kali bad ki bret ïa ki sop jingbam ne bilor um ha surok ki dei ban sangeh ïa ka kali bad phah leit tam bad ong ïa ki ba kin thep ha kip la jong ki bad sa bret ha ki dustbin jong ki ha ïing ne kin sathang noh ha ding.
U la ong ruh ba kito ikiba bam kwai ruh kiim dei ban shu biah pathar kat haba lap ba shem namar ka umbiah kwai ka pynisaitmet ïa kiba ïaid ba ïeng.
Kawei pat ka mat ba ka dorbar shnong ka la buh ka dei halor ka phang ka jingsniew jong ka jingpyndonkam mobile phone jong ki khynnah kiba hapoh khatphra snem.
Ïa katei ka mat la kren bad pynshai da u bah S.D.Wanñiang secretary barim jong ka shnong.
U bah Wanñiang haba pynshai sha ki paitbah halor katei ka phang u la ong ba ki khynnah kiba dang hapoh khatphra snem ka karta kim pat khlaiñ ka jingmut jingpyrkhat bad haba ki la mlien ban pyndon kam mobile phone ki klet noh wat ïa ka por ban thiah nagta ki jait jingpynbyrngia kiba laiphew jait ki pynlong ïa ki khynnah ba kin ym sngew tynnad shuh wat ban leit skul ne leit trei leit ktah ruh.
Halor ka phang ka jingphah skul ïa ki khun bad ka jingpep skul shiteng por jong ki khynnah, ka Kong S.Marweiñ Principal jong ka Nonglang Higher Secondary School ka la ong ba katei ka mat ka dei kaba biang por bha ban pynshai, namar kumba ka long ha kine ki sngi ka jingpep skul shiteng por jong ki khynnah ka jur bha bad ka jingpep skul shiteng por ka jur eh ha ki khynnah kiba naduh Class VI haduh Class VIII.Ka la ong ruh ba ki don ki ki khynnah kiba ai daw ba ki pep skul, namar ka jingduk hynrei katei ka jingai daw jong ki ka dei ka bym lah ban pdiang, namar ka jingduk kam lah ban khanglad lada ki khynnah bad ki kmie ki kpa ki don ka mon ban leit skul.
Ka la pynkynmaw ruh ba ha ki snem kiba mynshuwa ki longïing ha ka shnong ki dei kiba duk suda, hynrei haba ki leit skul ki kyrshan dalade ïalade da kaba leit shong ïing briew bad leit skul mynstep ne janmiet bad lajan baroh ki samla na ka shnong ha ki snem ba mynshuwa ki dei kiba nang la stad suda.
Ka la ong ba haduh kine ki sngi ki don ki khynnah kiba dei na ki longïing kiba duk bha napoh ka shnong hynrei ka jingduk kam lah ban khanglad ïa ki haduh ba ki lah ban leit pule shabar ka jylla.
Ka la pynkynmaw ba ha kine ki sngi ka jingpep skul shiteng por ka jur palat na ka liang ki khynnah shynrang.
Halor ka phang ka shongkkha shongman khkem pat dei por, u District Child Protection Officer ka West Khasi Hills u la ong ba ka shongkha shongman khlem pat dei por ka dei ka daw kaba kongsan kaba wanrah ïa ka jingpait jingpra jong ka ïing ka sem, ka jingmih ki khynnah ba shang makia ha surok, ki khun anna bad kiwei kiwei.
Nalor kata u la pynshai ruh ba katkum ka aiñ ba la pyntreikam da ka sorkar, ki kynthei kiba la lah ban shongkha ki dei ba long kiba la khatphra snem shaneng bad ki shynrang pat ki dei ban long kiba loa dap arphew wei snem shaneng.
U la ong ruh ba lada ki don kiba dang hapoh ïa kitei ki snem ba ka sorkar ka la buh ki shem shitom shibun, namar wat ki pastor ne ki phadar ruh kin ym treh ba pynïathoh.
Dei halor katei ka nongrim ba bun kiba shongkha khlem pat dei por ki poi sha ka ïaphet lok bad shah ieh khunrei.
Nalor kata u la pynshai ruh kiba shongkha khlem pat dei por kin ngat ha ka ka jingpynshitom katkum ka POCSO Act kaba ki hap ban shah set along da ki bun phew snem bat wat shi rta jingim ruh.
Halor ka phang ka jingsniew kaba mih na ka khlai, dih kynja, kyiad bad droks, u bah C.G Marweiñ Officer Incharge jong ka Langpih Border Out Post, u la ong ba ka jingïakhalai ka dei ka kam kaba pynklumar bha ïa ki briew namar ki nongïakhalai shisien ba ki la kyrni kim salia wat ban bynda ïa ki jingdon jingem jong ka ïing ka sem bad ki don ki jait jingïakhalai kiba long beaiñ bad ka jingpynshitom ka long katkum ka Gambling Act ba ka sorkar ka la pyntreikam.
Halor ka jingdih kynja, kyiad bad droks u la pynshai ba kitei ki jait jingdih ki dei kiba pynsniew ym tang ïa ka imlang sahlang, hynrei ka pyntroiñ ruh ïa ka bor met bor phad bad lada dei kiba la kyrni ha kaba dih kynja bad droks lei lei, ka ktah wat ïa ka bor jabieng bad ka jingmut jingpyrkhat bad bun kiba la kyrni ha kitei ki jait jingdih ki kylla lamwir bad ki hap ban shah set ha ki phatok jong kiba biej bad kiba lamwir.
U la ong ruh ba kitei ki jait jingdih ki dei ruh kiba la kheiñ beaiñ da ka sorkar bad lada lap ïa kiba pyndonkam bad khaïi ïa kitei ki jait jingdih, kin ngat ha ka jingpynshitom kat kum ka NDPS Act ba la pyntreikam da ka sorkar lyngba ka tnad pulit.
Shillong, Naiwieng, 05: Uwei u shipai Border Security Force (BSF), uba don ha Meghalaya, u la khladnoh ha ka sngi u Blei.
Ïa une u shipai la tip kyrteng kum u Pratap Ranjan Parida, uba dei na ka shnong Malla jong ka Badatara Panchayat kaba hap hapoh ka Gop Block jong ka Puri District.
Ki bor bahalor ka tnat shipai BSF ki la pyntip mar mar sha ki bahaing hasem halor ka jingkhladnoh jong une u shipai.
La pyntip ba u Parida u la khladoh hadien ba ula hap ha kawei ka liew muri kaba don harud surok katba dang mih na ktem Sura.
Tang shu ïoh jingtip halor kane ka jingjia, ki marjan marpa ki la leit sngewlem ïa ki bahaing hasem hapoh shnong Malla.
U hymmen jong une u shipai uba la khladnoh uba trei hapoh ka tnat Pulit Central Reserve Police Force (CRPF), katba uwei pat u para uba rit u la ïap ha ka jingtakhuh kali ar snem mynshwa.
Ïa ka met ba dang sah jong u Parida la pynkit na Meghalaya sha Bhubaneswar ha ka janmiet sngi U Blei.
Kum ban shu pyntip hangne, ha u bnai baladep, ka Jylla Odisha ka la duh noh ïa uwei u shipai uba la tip kyrteng kum u Saroj Kumar Das uba la shah rong ha ka jingshet um ha Wah Teesta ha Lachen Valley na ka jingbthei ka Lhonak Lake ha North Sikkim ha u bnai baladep.
Jowai, Naiwieng 05: Ka Union of Cook Cum Helper PM Poshan Meghalaya ha ka CEC jong ka kaba la long ha shnong Mootyrchiah, West Jaiñtia Hills Districts ha ka 03/11/2023 hadien bala kut ka 4th Annual General Meeting jong ka All Jaiñtia Mid-Day Meal Workers Union kala shim ïa ka rai ban weng noh ïa ka Strike jong ki kaba la sdang naduh ka 16 tarik jong u bnai Risaw (October) 2023.
Hadien kane ka jingweng noh ïa ka jingïakhih baroh ki nongshet ja sngi ha ki skul bapher bapher kila pynpaw ba kin sdang biang ïa ka kam ban shet ja sngi ïa ki khynnah ha ki skul naduh ka 7 tarik u Naiwieng (November) 2023 kaba dei ka Sngi ba-ar (Tuesday).
Kane ka dei katkum ka jingpyllait khubor na ka Seng ki nongshet ja Sngi.
Shillong, Naiwieng 5 : Ka Institute od Bioresources and Sustainable Development (IBSD) ka la pynlong ïa ka jingai jinghikai ïa ki nongrep ha Upper Shillong na ka bynta kumno ban rep ne thung ïa ki kynbat dawai kum u Swertia Chirayita (Chirayita) bad u Gaultheria Fragrantissima (Jathynrat).
ïa kane ka prokram la pynlong da ka IBSD kat kum ka Himalayan Bioresources Mission hapoh ka jingïalam u Prof Pulok K Mukherjee, Director ka IBSD bad ka jingthmu ka long ban pynroi ïa ka jingrep ïa ki kynbat dawai ha kane ka thaiñ khnang ba kan ïarap ïa ki nongrep ban im ja na kane kine ki kynbat dawai.
Ha kane ka prokram la ai jinghikai ïa ki nongrep na ka shnong Mawbeh, East Khasi Hills District khnang ba kin nang ban rep ïa kitei ki jait kynbat daawai ha ki jaka rep jongki.
Ha kane ka prokram la pyni nuksa ruh kumno ban sei ïa ka umphniang na u kynbat Jathynrat bad pyni ha ki nongrep kumno ban leh ïa kane ka umphniang.
Kiba kum kine ki prokram la pynlong da ka IBSD ha kylleng ki bynta kane ka thaiñ shatei lam mihngi ka ri India.
Khliehriat, Naiwieng, 05: U Symbud Myntri Rangbah ka Jylla uba peit ruh ïa ka tnat PWD (Roads) Bah Prestone Tynsong u la kular ba u la kular ba pynïoh da ka surok babha ïa ka shnong Narwan, East Jaiñtia Hills District.
Ha kaba ïadei bad ka jingkyrpad ban shna ïa ka surok ha kane ka shnong, u Waheh Shnong jong ka shnong Narwan, u Ma Lamsuk Langstang u la aiti ïa ka dorkhas ha u Bah Prestone Tynsong uba la long kum u kongsan ha ka jingplie paidbah ïa ka Cla,rin 23 Resort ha ka shnong Narwan ha ka sngi Saitjaiñ.
U la ong ba ka Sorkar Meghalaya Democratic Alliance (MDA) ba la ïalam da ka National Peoples Party (NPP) ka la buh ïa ki mat kaba hakhmat eh naduh u snem 2018 haduh mynta ban wanrah ïa ka roi ka par bad kane ym dei shuh ha sor Shillong lane ha ki nongbah hynrei ka Sorkar kan sdang na nongkyndong bad ban wanrah ïa kane ka roi ka kiew ha ki shnong ki thaw.
“Kaba nyngkong eh ba ka Sorkar ka thmu ka long ba pynpoi surok sha ki shnong ki thaw bapher bapher," u la bynrap.
“Lada ïoh ïa ka surok babha nga ïohi ba ka roi ka par ruh ka tuid stet bad halor kane ka dorkhas, nga kular ba ngan phah shna noh ïa ka mang tyngka na ka bynta ka surok ha ka shnong Narwan," ula ong.
U la kyrpad ïa ka MLA jong ka Sutnga Saipung Constituency ka Kong Santa Mary Shylla ba kan bthah ïa u Engineer jong ka tnat PWD (Roads) Khliehriat ban shna noh wutwut ïa ka mang tyngka khnang ba kan pynsuk ïa ki nongjngohkai pyrthei kiba wan kai sha ka shnong Narwan.
Ka shnong Narwan ka dei ka shnong ha East Jaiñtia Hills kaba ju pynmih ïa u Soh Niamtra.
Da ka jingdon jong ki surok kiba bha kan khring bha ïa ki nongwan jngohkai pyrthei bad kane kan kyntiew ruh ïa ka ïoh ka kot jong ki nongshong shnong.
U Waheh Shnong u la kyntu ïa u Symbud Myntri Rangbah ba shimkhia ha kaba ïadei bad ka surok ha ka shnong Narwan namarba lada don ka surok babha kan ïarap shibun ban kyntiew ïa ki paidbah jong ka shnong Narwan namarba ki paidbah ki dei kiba im da ka rep Soh ñiamtra kan ïarap shibun ha ka kit ka bah, kumjuh ruh ha shnong Narwan ki don ki kshaid, ki lum ki wah ba itynnad na kata ka daw donkam ban don ka surok ka babha.
U MLA barim jong ka Khliehriat Constituecy, u Ma Justine Dkhar, u la ai jingmut bad pynsngew ha u Symbud Myntri Rangbah lada ïoh da ka surok kaba thymmai kan kham biang ban shna surok noh na shnong Moopala ban poi sha shnong Narwan kaba jngai tang kumba 7 kilomitar bad kane kan ïarap ïa ki paidbah ka thaiñ ha ka leit ka wan, ha ka kit ka bah bad ha ka rah ka rong.
Ka Kong Santa Mary Shylla, ka la kyrpad ïa u Bah Prestone ba un ïarap lem ban pynïoh ki lad ki lynti ban shna surok ha ka shnong Narwan bad kumjuh ruh ha kiba bun ki shnong kiba hap hapoh ka Sutnga-Saipung Consituency kim don ïa ka surok ka babha bad ka buh jingeh bha ïa ki paidbah ha ka leit ka wan bad ka kit ka bah.
Ka rukom tih dew-iong ha ka jylla Meghalaya ka pynmih ïa ar tylli ki jingma.
Kawei ka long ba ka rukom tih kumba prong thliew kumba prong ki khnai (rat hole mining) bad kaba la shim ïa bun bah ki jingim briew na ka daw ka jingshlei um kynsan hapoh par dewïong.
Kaba ar pat ka long ba ym don ba salia la ka um kaba mih na krem dew-iong ka tuid sha ki wah bad ka pynlong bih ïa ki tlong um.
Ngi tip bha ba ka um kaba mih na ki par dew-iong ka don shibun bah kita ki ‘heavy metals’ lane ki mar poh khyndew kiba pynlong bih ïa ka kum.
Na kine ki jait mar, kata kaba ki saïantis ki khot ka ‘lead’ ka long kaba pynlong bih tam.
Lada kane ka lead ka rung sha ka met ka phad jong ngi ki don shibun bah ki jingktah kiba pynmynsaw khamtam eh ïa ki khunlung khynnah.
Lada ka lead ka ngam sha ka met ka phad jong ki khunlung ka ktah ia ka jabieng jong ki bad ki duna ia ka bor sngewthuh bad bor pyrkhat (intelligence quotient).
Nga ïoh ia ka jingbatai halor kane ka jingsniew jong ka ‘lead’ na kawei ka jingiakren ha Guwahati ha u bnai October.
Ia kane ka jingiatai kaba kongsan lah khot da ka seng Pehle India kaba la trei borbah ban pynsngewthuh paidbah kylleng ka ri India halor ki jingma kiba mih na kata ka bih kaba mih na ka lead (lead poisoning).
Kane ka ‘lead’ ka don ha ki rong kiba ngi ai ïa ki dieng rishot bad ki jingkhang ha iing.
Ki khunlung teng teng ki khar ïa ka rong kaba lah tyrkhong bad hap ha madan bad ki bam ïa ka.
Kane pat ynda lah rung sha kpoh ka pynmih jingpang har rukom.
Bunsien ngi ki paidbah ngi sah ha ka umdum halor kine kiei kiei baroh namar ym ju don ba pynsngewthuh ïa ngi.
Kiwei pat ki lad na kiba ka ‘lead’ ka rung sha ka met jong ngi ka long na ka um dih kaba wan sha ki iing jong ngi lyngba ki pipe nar kiba lah sarang.
Nalor kata haba ngi shet jingshet ha ki khiew aluminum ruh ngi lah ban nguid ïa ka lead ryngkat bad ka bam jong ngi.
Ha ka jingshisha ka deit ka tnad State Pollution Control Board lane ka tnad Sorkar kaba peit ïa ka jingjakhlia ka lyer bad ki umbam umdih kaba dei ban leh ïa kita ki test bad ban pyntip ïa ngi ki paidbah khnang ba ngi lah ban kham kitkhia ïa ka rukom shet bad ruh ban da phikir bha ïa ka umbam umdih bad ban tip la ka long neem kaba khuid bad sngur kaba ngi lah ban dih khlem kano kano ka jingtieng bad jingkhohñïoh.
Ki stad saïan jong ka seng Pehle India ki la kdew ruh ba kiba bun ki musli musla la pynitynnad rong da kaba khleh bad kata ka “chromate" kaba dei ka rong stem kaba pynibang ïa u shynrai.
Ha Bangladesh ki karkhana tylliat shynrai kiba bun bah ki khleh ïa kane ka rong stem (chromate) khang ban kham lah dor u shynrai.
Hynrei ynda uta u shynrai u la poi sha ri nongwei bad ki leh ïa ka test ban peit la u long neem uba lait na ki jingma ‘lead’ ki shem ba uta u shynrai u bun palat ïa ka lead bad kata ka pynlong bih pynban ïa u shynrai uba ha ka jingshisha u dei ban ai shibun bah ki jingïarap ïa ki bor met jong ngi.
Tip ha ka jylla Meghalaya jong ngi u shynrai ïa uba ngi sngew sarong bha bad ngi la sdang phah kylleng sawdong ka ri u long neem uba lait na kane ka Chromate.
Ïa kata ngi lah ban tip tang lada ngi don ki jaka test ïa u shynrai kiba long laituid bad kiba lah ban ai ïa ngi ïa ka jingtip kaba thikna.
Toi, u shynrai Lakadong u lah stem lypa bad lehse ym donkam shuh ban da ai rong ïa u tangba ym lah satia ban tip lada khlem pat test.
Ka jingim jong ngi ki briew ha kane ka sla pyrthei mynta ka la nang long kaba shongsyier namarba ki jingbam baroh kim long shuh kiba lait na ki jingma kiba har rukom.
Ha ki jaka ba bun ki par dewïong lada thung jingthung wat kham jngai na kita ki par ruh hynrei ka um ka ngam shapoh khyndew bad ki jingthung hi ki kjit ïa kata la lead na ka khyndew bad kata ka bih ka shong ka sah ha kita ki jingbam khamtam leilei ki jhur kiba ngi bam im.
Tip lada leit eksamin ïa ka snam jong ngi ban test ïa ka jingdon ka lead ha ka met jong ngi bad ïa ki jingpang kiba ngi ri hapoh ngin jin da la kham kitkhia ïa kine kiei kiei baroh.
Ha ka ktien phareng ka don ka jingong bad haba ym tip ïa kaei kaei kaba lah ban long ka jingma ïa ngi, ngi im suk ha ka jingbieit (Ignorance is bliss).
Hynrei kane ka dei ka juk saïan ha kaba ki stad saïan ki ai jingtip ïa ngi na ka por sha ka por halor kumno ba ngin kitkhia ïa ka koit ka khiah lajong.
Te ka dei ka kamram jong ngi ba ngin long kiba peitngor bad ba ngin phikir ïa kaei kaba ngi bam khnang ban lait na ki jingpang kiba bun jait.
Ka dei ruh ka kamram jong ngi ban wad jingtip shaphang kine kiei kiei lym kumta ka myntoi aiu ka jingkhreh kot jong ngi.
Kaba kham sngewsih ka long ba ka ‘lead’ ka ktah kham palat eh ïa ki khunlung khynnah bad ka pynsah bieit ïa ki namar ba kim lah ban pyndonkam pura ïa ka jabieng jong ki.
Hato kane kam dei mo kaei kaei kaba ngi dei ban tip bad ban husiar? Kan myntoi aiu ka jingleit skul, leit kolej bad ki skul bah (university) lada ngim ïasam lem ïa kine ki jingtip kiba ktah ïa ka koit ka khiah jong ngi iwei pa iwei.
Ka State Pollution Control Board ka dei ban ai jingtip kham bha ïa ngi halor kane ka phang lym kumta kan myntoi aiu katei ka tnad sorkar?.
Khliehriat, Naiwieng, 05: U Symbud Myntri Rangbah ka jylla, Bah Prestone Tynsong ha ka sngi Saitjaiñ u la plie paidbah ïa ka Cla,rin-23 Resort kaba don ha shnong Narwan, East Jaiñtia Hills District ba la long trai da u Bah Borin Shadap na ka shnong Dkhiah East uba la shna pynwandur itynnad shuh shuh ïa ki sawdong sawkun da ka jingïatreilang bad ka ïing ka sem hi baroh kawei.
U Bah Borin Shadap lem bad ka ïing ka sem ki la lah ruh ban pynlong ïa ka mariang kaba kup rong jyrngam da kaba thung da ki dieng soh, kumjuh ruh kiwei kiwei ki jait dieng ha ka jaka kaba heh 23 akar kaba don hajan bad ka Resort.
Ym tang katta, ki don ruh ki pung dohka kiba heh, ka pung jngi kai, ki jingkieng ïaid kjat, ki jaka shongkai pyngngad ban khring ïa ki nongjngohkai pyrthei.
Haba kren kum u kongsan, u Bah Prestone Tyngsong, u la ïaroh bad kitbok kitrwiang ïa u Bah Borin Shadap bad ïa ka ïing ka sem hi baroh kawei ba kin nang ïaid shaphrang ban kyntiew ïa ki kam ki jam bad ïa ka thaiñ hi baroh kawei.
U la bthah ruh ïa u Deputy Commissioner, u Abhilsah Baranwal, uba la ïa don lang ha kane ka sngi ba un buh ha kaTourist Map jong ka jylla Meghalaya bad ban ïakren ruh bad u Director jong ka tnat Tourism ban kynthup lang ruh ïa ka Cla,rin-23 Resot hapoh ka Map khnang ba ki briew kin dup tip ïa kane ka Resort.
U la ong ruh ba ka Sahksaw kaba don ha shnong Chamcham ruh kaba dang dep plie da u Bah Paul Lyngdoh ka dei kawei kaba itynnad bad ki dang bun shuh shuh ki jaka kiba itynnad.
“Lada jia ba wan kiba nabar lada ki shah shoh ha kane ka shnong bad ha kane ka jaka, nangne kin mih kin leit ïathuh khana wat leit shuh ha kato ka jaka bad kane kan dei ka bih kaba shyrkhei bha na kata ka daw pyntikna ba ka shnong Narwan ka dei ka shnong kaba bha bad kaba shngaiñ bad kane kaba donkam eh," la kyntu u Symbud Myntri Rangbah.
“Ngi ruh na ka liang Sorkar ngi don ryngkat lang khamtam bad ki riewshimet kiba shim ïa kane ka kam jngohkai pyrthei," u la ong.
U la ong kyntu ïa ki paidbah ba kin long paralok bad kiba wan jngohkai kiba wan nabar, namar ka jingwan jong ki kan kyntiew ruh ïa ka ïoh ka kot jong baroh ki nongshong shnong bad ha kajuh ka por u pynshlur ruh ïa ki nongshong shnong kiba dei ki nongrep soh ñiamtra ynda ka la ïaid bha kane Resort kan kyntiew ruh ïa ka khaïi pateng jong ki bad kane kan long ka pliang ja pateng la pateng.
U la kyntu ba kin nang kyntiew shuh shuh ïa ka rep soh hapoh shnong.
U la ong ba ki don ruh ki skim ba kyrpang ba ka Sorkar ka ai ïa ki samla bym donkam, ka Homestay bad ki skim na ka tnat DMC ruh ha kaba lah ban ai 70 percent, kaba mut T 10 lak tyngka ha kaba T7 lak tyngka ka dei ka subsidy bad T 3 lak ka dei ka Soft Loan kaba hap siew.
“Laba sgewsih ba tengteng ki samla jong ngi ki pynlut por pynban ha ki kamkai ha ki kam ki bym dei, katba ïa ki kam babha ba pynmih da ka Sorkar pat i kumba ym don ba kwah ban peit.
Wat pynlut por than ha ki internet na ka bynta ki kam ban kren kynthoh ïa kiwei, ban wad ja ym nang don por pynban ban dro dur bula ïa kiwei hato long mo? Bad kane ka jingmut jingpyrkhat ba sniew kaba don ha ngi ka dang don haduh mynta ruh, tang shu i shrai ïano ïano shoh dkhar yn da kylli balei shoh dkhar ki ong ba ieid jaitbynriew, kum kata ka jait long mo?" u la ong.
U la kyntu ïa ki nongsynshar shnong bad kumjuh ruh ïa ki kmie ki kpa ba kin sngewbha ban tehlakam ïa kane.
Ha ka sngi, la ai jingkren ruh da u Myntri ka Sorkar Jylla u Bah Kyrmen Shylla uba long ruh u MLA jong ka Khliehriat Constituency, ka MLA jong ka Sutnga Saipung Constituency ka Kong Santa Mary Shylla, u MLA barim u Bah Justine Dkhar, u Waheh Shnong jong ka shnong Narwan u Bah Lamsuk Langstang.
Shillong, Naiwieng 05 : U Bah Process T Sawkmie, MLA barim hynne ka sngi u la ong ba ka ishu Inner Line Permit (ILP) bad ka ishu ban pynrung ïïa ktien Khasi bad Garo ha ka khyrnit ba Phra jong ka Riti Synshar (constitution) jong ka India ka dei baroh ba la ïa shim khia lang da baroh namar kine ki dei ki ishu jongka jaidbynriew.
“Naduh ka sorkar, ki MLA, ki MDC, ki MP bad baroh ki Sengbhalang kiba don hapoh ka jylla, ka Khasi Author Society, ki paidbah ka jylla baroh kawei ki la shim khia lang ïa kane ka kam namar kane ka la dei ka ishu jong ka jaidbynriew," ong u bah Sawkmie.
U kyrmen skhem ba ha kane ka kynti kaba mynta ka sorkar NDA hapoh ka jingialam u Myntri Rangbah duh ka ri u Narendra Modi kan sngew ïa ka jingdawa ki paidbah ka jylla, khamtam ki sengbhalang bad ka Khasi Author Society, kumjuh na ka liang ka sorkar kiba la ïa kynduh ïa ki heh duh ka Ministry of Home Affairs (MHA) hapoh Delhi.
U la pynpaw ruh ba kane ka dei ka sien kaba nyngkong ba ki seng bhalang, ka KAS bad ki political party kin leit ban pynlong ka jingïakhih hapoh Delhi.
Shillong, Naiwieng, 05: Ka jingkilan met hapdeng ki shipai India bad ka ri Malaysia ban wanrah ïa ka jingïadei kaba khlaiñ hapdeng ki bor shipai jong kine ki ar tylli ki ri bad ban pynkhlaiñ ïa ka jingpahara ong ki bor shipai ka la poi noh sha kaba kut ha ka sngi Saitjaiñ, ïa kaba la pynlong ha Umroi, Ribhoi District.
Ha ka jingpynkut ïa kane ka jingkilan met, u Brig.
Mayank Vaid u la ong nalor kaba plie lad ban pyni ïa ka bor jong ki shipai India, kane ka jingkilan met kan wanrah ruh ïa ka jingïadei kaba jan hapdeng ki shipai jong ka ri India bad ka ri Malaysia.
“Ka jingkilan met kan nang pynïar shuh shuh ïa ka jingïadei hapdeng ki shipai jong ka ri India bad ka ri Malaysia, bad kan tehsong ruh ïa ka jingïadei hapdeng kine ki ar tylli ki ri," la bynrap u Vaid.
Kane ka jingkilan met ka la sdang naduh ka 23 tarik Risaw, hapdeng ki shipai ka ri India na ka Rajput Regiment bad ka5th Royal Battalion jong ka kynhun shipai ka ri Malaysia.
Haduh 120 ngut ki shipai jong kine ki ar tylli ki ri ki la ïashim bynta ha kane ka jingkilan met kaba la neh haduh ar taiew kynthih.
Ha ka jingïakilan met, ki shipai ki la ïashim bynta ha ka jingtur thma sha khlaw, ha ki bynta khap sor bad ha ki jaka sor.
Ki shipai ki la pynlong ruh ka jingïaid pahara ha ka por mynmiet ha ka khlaw barben.
Ki shipai ka ri Malaysia ki la pyni ruh ïa ki buit kumno ban pyllait im ïalade ha khlaw.
“Ka jingïashim bynta ha ka jingkilanmet bad ban sngewthuh ïa ka rukom tur thma jong ki shipai ha ki jaka khlaw ka long kaba jop.
Kumjuh ruh, ka jingpyni ïa ki buit ïakhun ha madan ka la nang pynmyntoi shuh shuh ïa ki shipai," la ong u Commanding Officer u K.K Bajpai.
U la bynrap ba ha kane ka jingkilan met la buh thong halor ka jingkhlaiñ ka bormet, ki buit ïakhun bad ka jingïasam jingtip mar kylliang ha ka jingleit tur thma sha ki khlaw ki btap.
Ïa kane ka jingkilan met kaba la neh ar taiew kynthih la pynlong ha ki lai bynta, ka jingïasam buit kaba neh lai sngi kynthih, ki phra sngi ki jingkilan met ha madan bad ka jingpyni ïa ki sap ïakhun kaba la neh haduh 48 kynta ha kaba ki heh ophisar shipai jong kine ki ar tylli ki kynhun shipai ki la ai jingkren.
Ha ka jingpynkut, la pyni nam ruh ïa ki tiar siat bad ki tiar ïaleh ba la pyndonkam da kine ki ar tylli ki kynhun shipai bad ha kajuh ka por la pyni ruh ïa ka nuksa kumno ban ïakhun thma ïa ki riewkieng atiar.
Tura, Naiwieng 05 : U Myntri Rangbah ka Jylla u Conrad K Sangma, u la ong ba ka Balang Katholik ka la dei kawei na ki Balang kaba la noh synniang bha ban kyntiew ïa ka pule puthi bad ka koit ka khiah ha kane ka jylla bad halor kane u la ai jingïaroh ïa ka Balang Katholik kaba la lah ban leh bun ki kam ba bha ym tang ha ri lum Garo hynrei ha ka jylla hi baroh kawei.
U Myntri Rangbah ka Jylla ula pynpaw ïa ka jingsngewnguh ïa ka Balang Katholik ha ka jingkren hapoh ka jingïaseng rakhe ïa ka Jubili Ksiar jong ka Tura Diocese mynta ka step Sngi U Blei hapdeng ki hajar phew ngut ki riewngeit ka Balang.
ïa ki phew hajar ki riewngeit ka Balang Katholik ka Ri-lum Garo, ka 5 tarik Naiwieng ka dei ka sngi ban sah jingkynmaw beit ha ka mynsiem bad ka jingmut jingpyrkhat jong ki naba ka dei ka sngi ainguh ïa u Blei halor ka jingwan jong ka Balang hapoh ka thaiñ-ka Tura Diocese, ka Balang Katholik ba nyngkong eh bala wan ha u snem 1973.
ïa kane ka sngi la rakhe da ka jingkmen, ka jingphuh jingphieng ha kaba ki riewngeit na baroh ki kyndong kynshrot ka ri-lum Garo ki la ïa wan naduh ka por 7 baje mynstep ban ïashimbynta ha ki prokram ba kyrpang kynthup ïa Eucharist.
Ka dei ruh ka sngi ban phaidien bad kynmaw ïa u missionary ba nyngkong eh uba la wan ïuhkjat ha Ri-lum Garo ha u snem 1933 ban ïalap ïa ka Gospel bad seng nongrim ïa ka Balang ba kan pynphriang ym tang ïa ki kam Balang hynrei wat ha ka pule ka dangle bad ki lad sumar sukher ha ka koit ka khiah.
U Archbishop ka Guwahati John Moolachira ula ïalam ïa ka Eucharist ban rakhe bad kyrkhu ïa ka jingrakhe jubili ksiar jong ka Tura Diocese ha ka por mynstep.
U Myntri Rangbah ka Jylla u Conrad K Sangma, uba la hiar kyrpang na Shillong mynta ka step, ula ïashim bynta ha kane ka jingrakhe jubili ksiar bad ai jingkren ha ka cultural prokram.
Ula ong ba mynta ka sngi ka dei ka sngi ainguh ïa u Blei Nongbuh Nongthaw da ki riewngeit kiba la mad ïa ki jingjop ba kat une u mawmer jong ka Balang.
ïa u Myntri Rangbah la synran da ka MP ka Lok Sabha na Tura ka Agatha K Sangma, u Lamphang ka ïingdorbar Thaw Aiñ ka Jylla u Thomas A Sangma, u CEM ka GHADC u Albinush Marak bad kiwei ki MLA bad MDC.U Myntri Rangbah ula ai khublei kyrpang ruh ïa u Bishop ba la shakri slem duh jong ka Tura, u Bishop Emeritus George Mamalassary, uba dei u nongai buit ha lyndet ka jingseng ïa bun bah ki skul bad ki dispensary ha kylleng ki jaka ka Ri-lum Garo mynba u dang long u Parish Priest bad hadien kum u Bishop ka Tura.
U Myntri Rangbah um shym la klet ruh ïa ka synñiang jong ka Tura Diocese sha ka koit ka khiah, kaba la lam khmat ha ka jingïakhun ïa ka khlam Covid, ka jingplie ïa ka Pastoral Centre ha Tura ban ai jaka sah ïa bun ki nongpang Covid ba kin ïoh jingsumar bad ruh ban sam ïa ki lad jingiarap kum ki marbam sha ki briew kiba donkam jingïarap ha ka por ba treikam ka pakhang shnong.
Ka Parish ba nyngkong eh ba la seng ha Ri-lum Garo ka dei ha Darma (mynta ha Assam), Dalu, Baghmara, Tura, Rongjeng bad Resubelpara.
Mynta kila don haduh 47 tylli ki Parish hapoh ka thaiñ.
Shillong, Naiwieng 05 : U MDC ka BJP na Tura, u Bernard N Marak u la dawa ba dei ban leh da kaba tyngeh ïa ki agent kiba shim pisa na ki paidbah na ka bynta ban pyntreikam ïa ki skim bapher bapher jong ka sorkar pdeng.
Ha ka shithi ujor sha ki Deputy Commissioner jong ki san tylli ki distrik ha rilum Garo, u Marak u la ong ba ki skim sorkar pdeng kim don jingïadei satia bad ki MLA jong ka thaiñ namar ki MLA bad ki agent jong ki kim dei ban tuklar halor ka jingpyntreikam ïa ki skim ka sorkar pdeng.
“Ki Secretary jong ki VEC ha ki katto katne ki shnong ki treikam kum ki political agent kaba ym dei satia ban long kumta.
Ki Secretary VEC bd ki Gram Sevak ki dei ban trei katkum ki kyndon jong ka sorkar pdeng.
Dei ban leh da kaba tyngeh ïa kitei ki agent kiba dawa pisa na ki paidbah namar kine ki dei ki skim kiba ai ei," u la ong.
U Marak u la kdew ruh ba ka jingeh kaba ki paidbah haki shnong ki thaw ki ngeit ka long ba u Aadhar u don jingïadei bad uta u ‘666’ bad ki bank ha kawei pat ka liang kim pynïasoh lang ïa ki bank account jong ki paidbah bad u Aadhar Card.
“Kane ka la buh jingeh haduh katta katta ha kaba pyntreikam ban siew da kaba ïaid lyngba u Aadhar sha ki nongïoh jingmyntoi.
Dei ban kyntu ïa ki Bank ban pynïasoh ïa u Aadhar bad ki bank account.
Ha South Garo Hills dei ban don ka bank bad ka mobile connection ha Rongara bad ha kiwei ruh ki jaka namar ki nongïoh jingmyntoi na katei ka block ki hap ban ïaid kumba 80 kilometer sha Baghmara na bynta ki kam ba ïadei bad ki ophis.
Shuh shuh u ong ruh ba ha katei ka jingleit jong u kylleng, u la lap ba ym don satia ki Block lane ki VEC kiba pyni ïa ki rukom treikam katkum ka kyndon kaba la wanrah ïa ka jingkulmar kaba khraw bad ka jingbymsngewthuh jingmut kaba poi ruh haduh u pud ka jingshah shim kabu ki paidbah ha ki agent kiba dei ki nongïoh.
“Kine ki agent ki pynbor ïa ki nongïoh jingmyntoi kiba duk ba kin siew bun bha ka pisa ban ïoh ïa ka skim watla kadei kaba kin ïoh khlem donkam siew ei ei.
Ngin kmen eh lada kan don ka ka permanent waitlist ha ki block bad ki shnong.
Ngin sa pynshisha ïa ki ha ka shi taiew," bynrap shuh shuh u Marak.
Katkum ka jingong jong u, bun ki block ha kiba bun ki distrik ki treikam da ka jingeh namar ka jingduna ki nongtrei kynthup naduh ki Gram Sevak, Gram Sevika ha kaba ki hap ban trei palat ïa ka bor jong ki ban peit lang ïa kiwei pat ki gram sevak circle.
“Sngewbha shimkhia bad pyndap noh ïa ki kam kiba lait thylli na kabynta ban ïoh pyntreikam pura ïa ka skim.
" Nalorkata u la kdew ruh ba donkam ka jingpynbiang ïa ki tiar treikam katkum ka juk mynta kiba dang duna ha kiba bun ki block.
La kdew ruh ba ki nongtrei ha ki RGSA, DDU, GKY kim pat ïoh satia ïa ka tulop nalor ba ka bainong trei na ka bynta ki skim MGNREG ki la sahteng namar ka jingbym biang ki kor internet.
Nongpoh, Naiwieng 05: Ka Ribhoi Dorbar ka la pynpaw ïa ka jingsngewkhia ba ka Ribhoi Dorbar ka la don mynta ha ka kyrdan kaba lai halor ka jingkynrei jong ki nongdih drok bad ka jingkiew rasong jong ki kam khaii drok.
Kum u nongaibuit jong ka Ri Bhoi Dorbar u Bah R.R Kynsai Makdoh haba kren ha kawei ka jingïalang pynskhem ïa ki nongïalam bathymmai jong ka Ri Bhoi Peoples’ Council (RBPC) kaba long ha ka sngi Saitjaiñ ha District Library Auditorium Hall, Nongpoh u la pynpaw ïa ka mynsiem ba sngewkhia halor ka jingkynrei ki kam khaïi drok bad ka jingdih drok, ha kaba ka Ri Bhoi ka la wan ha ka kyrdan kabalai halor ka jingbun ki nongdih drok bad ki kam khaïi drok hapoh ka jylla.
U Bah Makdoh, u la pynpaw ruh ïa ka mynsiem ba sngewkhia halor ka jingngop jong ki samla bad kiba la shah pynjot ha ki tyrsim ba shyrkhei jong u drok.
U la ong ba ka long ka jinglehraiñ ïa ka district bad ka jylla hi baroh kawei ba ka jingkynrei u drok ha ka jylla ka la pynjot ïa kiba bun ki khun samla baluilui bad u la ong ruh katkum ka jingïoh lum jingtip kaba kham sngewkhia ka long ba ka Ri Bhoi District ruh ka la rung ha ka kyrdan kaba lai ba la bun ki nongdih drok bad kiba khaïi beaiñ ïa u Drok.
Haba ai mynsiem ïa ki nongïalam ba thymmai jong ka Ri Bhoi Peoples’ Council (RBPC), u Bah Makdoh, u la ban khia ïa kane ka kynhun ba kan shimkhia ban ïakhun thma pyrshah na ka bynta ban pynduhjait ïa ka jingkynrei jong ki nongdih drok bad ruh ki kam khaïi drok, nalor kiwei kiwei ki kam ba ki shakri ban kyntiew na ka bynta ka bha ka miat jong ki paidbah hapoh ka them Ri Bhoi.
U la bynrap ruh da kaba ong, “ka ladei ka por ba kin don kita ki nongïalam kiba don ka jingkitkhlieh ban ïakhun pyrshah ïa kane ka jingsniew kaba la ktah bha ïa ki khun samla ka district bad ka jylla bad lada ym don kita ki samla kiba ïohi jngai bad kiba shlur ban ïakhun pyrshah ïa kane ka jingkynrei ki nongdih drok bad ki kam khaïi drok ka long ka jingma kaba khraw ïa ka pateng ka jaidbynriew namar shisien ba ki khun samla ki la ngop ha u drok bad kiwei kiwei ki jaid jingsniew kan long ka pateng kaba duk na ka bynta ka ri bad ka jaid bynriew.
Kum ka jingai mynsiem ïa ki nongïalam ka RBPC, u Bah Makdoh u la ai kyntu ba kin ïakhun pyrshah ïa kane ka jingkynrei jong u drok bad kiwei kiwei ki kam sniew bad lada ki samla ki don kata ka jingkitkhlieh ban pynduhjaid ïa ki kam sniew ka jingkyrmen kan wan ha ka jaidbynriew ba kan dang kiew shaphrang ha baroh ki liang la ha la ïing la sem, ha shnong ha thaw bad ha ka jylla hi baroh kawei.
Shillong, Naiwieng, 05: Ka Medulance, kaba long ka shlem ai jingshakri kyrkieh bapawkhmat, ka la shah pynkhamti ban pynïaid ïa ka EMRI-108 ha Meghalaya.
Ka Medulance kaba don ruh ïa ki kali Ambulance ba la pyndait ïa ka 5G, shen kan sa shimti ban pynïaid ïa ka jingai jingshakri sha ki paidbah nong shong shnong ka jylla Meghalaya kiba donkam ïa ka jingïarap kyrkieh ban pynpoi sha ki jaka ai jingsumar kiba don ha kylleng kane ka jylla Meghalaya, kaba ju jia khah ka jingtwa khyndew bad ka jingther jong u lapbah uba jur.
Kane ka kompeni ka la buh hakhmat ïa ka thong ban ïakhun pyrshah ïa ki jingeh ki ban sa wan na ka bynta ai ka jingshakri sha ki paidbah jong ka jylla Meghalaya baroh kawei.
Da ka jingdon jong ka EDNA Enterprise kum ka kynhun kaba ïatreilang, ka la ïarap ruh haba ka sorkar ka la don hapdeng ka khia ka shon na ka jingiehnoh jong ka GVK EMRI bad ban pynïaid ïa ki Ambulance, kaba dang ïai bteng haduh mynta.
“Ka thong jong ka Medulance ka long ban pyntreikam ïa ka 5G kaba pyndait ha ki kali Ambulance, bad ban pyndait ïa ka GPS ha ki Ambulance.
Kane ka long ban pynstet lyngba ka teknoloji ban ai jingïarap kyrkieh ïa ki paidbah kiba donkam jingsumar bad ban ïada ka jingim jong ki paidbah ha kane ka jylla.
Ïa mynta ngi angnud ban pynlong ïa ka jylla Meghalaya ka jylla kaba nyngkong eh ban don ïa ka 5G smart Emergency Response," ong u Co-Founder jong ka Medulance Healthcare u Mr.Pranav Bajaj.
Kane ka kompeni ka dei ruh kaba la ai jingshakri da ka jingkyrshan ka Sorkar Delhi, ban pynïaid ïa ki CATS 102 Services jin saw snem, kynthup ruh haba ka ri India ka la shah lynshop ha ka jingpang khlam COVID-19.
Ka Medulance don ruh ïa ki nongai jinghikai kiba la don 35 snem ka jingbit ban pynïaid ïa ki ALS bad BLS, bad kiwei kiwei.
Ka Medulance ka la ai jingshakri ruh ïa ki Public Sector Undertakings (PSU) kum ka NTPC, ka COAL India, bad ïa ka Odisha Jail, kynthup ruh ka Stationed Ambulance services, ki Medical Center, ki Medical Professional bad ka Medical Care.
Ka kompeni ka la long kawei na ki kynhun kaba pynïaid ïa ka G20 Summit bad ka sorkar dang shen, da kaba ai jingshakri na ka bynta ki nongïashim bynta ha ka jingïalang G20.
Shillong, Naiwieng 05: Ka Hynniewtrep Achik National Movement (HANM) kan leit ban ïakynduh ïa ki heh ophisar jong ka Ministry of Home Affairs (MHA) ha ka sngi Balang ban buddien halor ki 3 tylli ki mat jingdawa jong ka seng.
Haba ïakren bad u President ka HANM Bah Lamphrang Kharbani ula ong, ba ki heh ophisar ki la khot ïakren ïa ki nongïalam ka HANM hadien ba ki la dep ban pynlong ïa ka jingïakhih da kaba shong kyllaiñ myngngor ha Jantar Mantar, Delhi haka 3 tarik u Naiwieng.
“Ma nga ryngkat bad 5 ngut ki nongïalam ka seng ngin leit ban ïakynduh ïa ki heh jong ka MHA ha ka sngi Balang ne Sngi Palei bad ngin leit ban ïakren halor ka jingdawa ban pyntreikam ïa ka Inner Line Permit(ILP) ha Meghalaya, ban pynrung noh ïa ka ktien Khasi bad Garo ha ka khyrnit kaba phra jong ka riti synshar ka ri bad ban pynbeit noh ïa u pud u sam hapdeng ha jylla Assam bad Meghalaya" ula ong.
Ula ïathuh ba ki nongïalam ka seng ki la shah khot ïakren ha ki heh ka MHA hadien ba ki la dep ban pynlong ïa ka jingïakhih ha nongbah Delhi.
Kum ban shu pynkynmaw, ha ka 3 tarik u Naiwieng ka HANM kala pynlong ïaka jingïakhih ha Jantar Mantar ha kaba palat spah ngut ki dkhot ki la ïashim bynta ha kane ka jingïakhih ha kaba la wan ban ai jingkyrshan da ki nongïalam jong ka Jaintia National Council bad ki 2 ngut ki MDC ka KHADC kiba kynthup ïa u Bah Bajop Pyngrope bad u Bah Sherbor Mawlong.
Shillong, Naiwieng 06 : Ka Mylliem Lum Sports Assocïation ha ka sngi Saitjaiñ ka la plie pyrda ïa ka 11th Mylliem Lum Football League 2023-24 ha Madan Umlympung 12mer ha ka ba u MLA ka Sohra Bah Gavin Mylliem u la long u Kongsan ryngkat ka jingïadon lang ki Rangbah Shnong bad ki Nongïalam ka MLSA kynthup ïa u Bah Koles L Marbaniang, President bad kiwei kiwei.
Ka jingïalehkai sdang ha katei ka sngi ka la long ha pdeng ka Mawpynthih pyrshah ïa ka Umlympung 12Mer bad ka jingïakhun ka la kut noh da ka jingïakhaid bad sam mar shi point.
Hakatei ka juh ka sngi la pynlong ruh ïa ka Final 1st Open to All Football Tournament ba lah pynïaid da ka MLSA ha kaba ka jingïakhun ka la long hapdeng ka Lumshyiap SC pyrshah ïa ka Shiparalok FC ha kaba ka Shiparalok FC ka la jop lyngba ka tie-breaker bad rah ïa ka song pisa ba hynniewphew hajar ryngkat ka Trophy bad ka Lumshyiap SC kaba wan ba ar ka ïoh rah ïa ka song pisa ba laiphew hajar tyngka ryngkat ka Trophy.
Shillong, Naiwieng, 05: Ka Kynhun ki sengbhalang jong ka thaiñ Shatei Lammihngi ka ri India kiba don hapoh ka shatri jong ka North East Students Organisation (NESO) ha ka sngi U Blei kan pynlong ïa ka jingïakhih ha ka 9 tarik mynta u bnai ha kylleng ki nongbah jong ki jylla ka thaiñ Shatei Lammihngi halor ka kane ka jingïakhih ka long halor ka jingsngap kuman jong ka Sorkar Pdeng bad ka bym shym la shimkhia ban pynbeit noh ïa ka jingïaumsnam kaba la jia ha ka jylla Manipur.
Ha u kyrwoh, ka NESO ka la dawa ïa ka Sorkar Pdeng ba kan shimkhia mardor ban pynbeit khnang ban wanrah ïa ka shongsuk hapoh ka jylla Manipur.
“Ka NESO ka pynaw ïa ka jingsngewkhia halor ka jingïaumsnam bad mynta la hynriew bnai ki la ïaid hynrei ka shongsuk shongsaiñ kam pat wan phai satia ha ka jylla Manipur," ong u kyrwoh ba la soi da u Chairman u Bah Samuel Jyrwa bad u Secretary General u Mutsikhoyo Yhobu bad bynrap, “kane ka pynpaw ïa ka jingshim sting jong ka Sorkar India ban pynkut ïa kane ka jingïakajia ha ka rukom kaba dei bad kane ka la buh jingma ïa ka jingim briew bad ki jingdon jingem khamtam eh ïa ka pule ka puthi jong ki khynnah.
"“Kane ka jingïakhih ka long kum shi bynta ban pynpaw ïa ka jingpyrshah pyrshah ïa ka jingshim sting jong ka Sorkar India ban pynkut noh ïa ka jingïaum snam kaba la neh jin haduh hynriew bnai kynthih ha ka jylla Manipur bad dawa ïa ka Sorkar India ba kam dei shuh ban dang phai lyndet ban wad ïa ki lad ki lynti kuino ban pynkut noh ïa kane ka jingïaumsnam kham kloi da kaba khot sha ka miej jingïakren ïa ki kynhun bapher bapher" ong u kyrwoh.
Shillong, Naiwieng 06 : Ka Lady Keane College ka la pynliem ïa ka Sngap Syiem College, Mawkyrwat da 3-1 kol ha ka penalty na ka bynta ban ïoh rah ïa ka nam lahduh jong ka Inter College Women’s Football Tournament ba la pynlong da ka skulbah North Eastern Hill University ha kane ka sngi Saitjaiñ.
Ha kane ka lympung ïalehkai kaba long ha SAI Centre, NEHU la sdang naduh ka 30tarik Risaw bad ki la don haduh khyndai tylli ki kynhun kiba wan ban shim bynta.
Khyndiat haba phai sha ka jingïakhun baroh arliang mamla kim shym lah satia ban thep kol ha ka jingïakhun hapdeng madan bad dei na kane ka daw ïa ka rai jop rai rem la hap ban shim noh da ka jingïashut tie-breaker.
Haba phai sha ka lynti ïaid jong ka Lady Keane shwa ba kan poi sha ka final, kane ka kynhun ka la ïoh ban pynliem shwa ïa ka Nongstoin College da 2-1 kol ha ka sngi sdang, ïakhaid bad ka St.Anthony’s ha kaba ar, pynliem ïa ka NEHU ha ka jingïakhun kaba lai.
Hynrei ha ka jingïakhun semi final ka la jop da ka said kata da ka tie-breaker ïa ka Shillong College hadien ba ka jingïakhun ka la kut noh da mar 1-1 kol.
Ka Sngap Syiem ha kawei pat ka liang, ka la jop ha baroh saw tylli ki jingïakhun da kaba jop da 1-0 kol ïa ka Shillong College, nangta haduh 5-0 kol ïa ka Nabon Synod College ha shwa ba kan pynbud biang da ka jingjop 1-0 kol ïa ka St.Edmund’s College.
Katba ha ka semi final pat ka la jop da Nongstoiñ College da 1-0 kol.
Ha kane ka sngi la donlang ruh u Prof K Deberma, Dean School of Social Science, NEHU kum u Kongsan uba la sam ruh ïa ki khusnam sha ki nongjop.
La donlang ruh u N Das, Assistant Director ka PE & Sports nalor kiwei kiwei.
Shillong, Naiwieng 06: Ka Revolution MMA Gym ha ryngkat ka jingïatreilang bad ka Kinetic Urban Gym kaba don ha Jingkieng Nongthymmai Indoor Hall ki la ïasnohkti lang ban pynlong ïa ka rynsan ïakhun MMA ha kane ka sngi saitjaiñ.
Ïa kane ka lympung rynsan ïakhun MMA kaba la ai kyrteng da ka “Ai-reng Kickboxing Fight League Season-1 North East Competition 2023" la lamkhmat da u Head Coach jong kane ka Gym kaba don ha Lumsohphoh-Fire Brigade, u Bah Sam Lyngdoh.
Kane ka dei ka sien ba nyngkong ïa katei ka kynhun ban pynlong ïa kane ka rynsan ïakhun MMA, ïa kaba la pynlong ha Asom Kristi Hall ha Dhankheti.
Watla ka dei ka sien ba nyngkong ba la pynlong, hynrei la sakhi ïa ka jingwanshim bynta haduh 150 ngut ki rang bad ki thei kynthup ruh ïa kiba dang rit ka rta kiba donsap ha ka ïakhun MMA kiba wan na kylleng ki bynta jong ka thaiñ shatei lam-mihngi jongka ri kiba don la ka jong ka MMA CLUB bapher bapher.
Ha Kane ka sngi u samla Eric Nongkynrih KSU Sports Secretary jong ka Seng Kmie u la wan kum u Kongsan bad u samla Pynkmen Sanmiet-Education Secretary Sang kmie KSU kum u symbud kongsan lem bad kiwei.
Shillong, Naiwieng 06 : Ka kynhun ïalehkai jong ka Meghalaaya Police ka la ïoh ban pynliem haduh 7-2 kol ïa ka Sanmer SC ha ka quarter final ba nyngkong jong ka lympung ïalehkai Third Division ba pynlong da ka Shillong Sports Association kaba long hynne ka sngi ha madan First Ground, Polo.
Ha ka jingïakhun, la ïohi ba ka MLP ka la ïoh ban kham tehlakam ïa ka jingïalehkai bad kane ka la plie lad ïa ka ban ïoh pynkhih jar naduh kaba 18 lyngba u Wesmanwell Marshillong ha ka kylla step.
Watla ka MLP ka la ïoh bun ki kabu hynrei ka jingïakhun ha kane ka kylla ka la kut noh da 1-0 kol.
Dei ha ka kylla miet ba ka rukom ïalehkai kala khampher namar dei tang ha ka minit kaba 49 ba ka kynhun ka la ïoh ban thep ïa ka kol kaba ar lyngba u Wankhraw Nengnong pynbud pat sa u Ambrous Syngkli ha ka minit kaba 50 ïa ka kol kaba lai.
Ka MLP ka la ïoh ban thep kol ban ban bad dei ha ka minit kaba 7 ba ka la ïoh sa ïa ka kol kaba saw na u Aldin Ramsiej bad ïa ka kol kaba san na u Pynshailang Lyngkhoi.
Hadien ba ka MLP ka la ïoh ban lamkhmat haduh 5-0 kol, ka Sanmer kynsan kynsan ka la ïoh ban pynkhih jar lang ha ka minit kaba 62 na u Bryan Kharbudnah bad tang hadien 12 minit ei ei ka la ïoh biang sa ïa ka kol kaba ar na u Aaron Kharbudnah ha ka minit kaba 74.
Shipor, ka kynhun ïalehkai jong ka MLP ki la sdang ban kulmar namar khlem poi pyrkhat ki la shah pynphai haduh ar kol.
Hynrei ka jinglah ban tehlakam ïa ka jingïalehkai ka la pynlong ïa katei ka kynhun ban ïoh pynphai biang sa ar kol ha ka minit kaba 80, kata sa shi kol na u Ambrous Syngkli bad ïa kawei ka kol pat na u Alfoster Sunn.
Da katei ka jingjop, ka Meghalaya Police ka la ïoh ban rung sha ka knockout da kaba ïoh lamkhmat ha ka Group A da ki 15 point na ki san tylli ki jingïakhun.
Ha kawei pat ka liang ka Sanmer, kaba wan ba ar ha ka Group C ka la jop arsien bad ïakhaid kawei.
Ka jingïakhun mynta ka sngi pat kan long hapdeng ka PFR Academy pyrshah ïa ka Lawmali Pyllun SC ha ka por 2:00 baje mynsngi ha madan First Ground.
PFR AcademyvrsLawmali Pyllun SCPor 2:00 bajeMadan First Ground.
Shillong, Naiwieng 06 : Arngut ki khlur ïalehkai barim ka India ba ka Meghalaya ka sei ha kine ki khyndiat snem, mynta ki la pynkhreh ban ïalam ïa ka Rangdajied United FC sha ka lympung ïalehkai 3rd Division I-League kaban sa sdang shen mynta u bnai.
Kine ki arngut ki kynthup ïa u Aiborlang Khongjee, u rangapdien ba la paw bha bad u Eugeneson Lyngdoh, u rangïalehkai pdeng madan.
Dei ha ka por jong kine ki arngut ba ka phutbol ha Meghalaya ruh ka sdang ban kiew stet bha.
Ka Rangdajied hapoh ka jingïalam jong kine ki arngut, ha ka sngi Nyngkong ka la ïoh ban pyllait paidbah ruh ïa ka jersey kaba kin phong ha katei ka lympung, kata ha ka jingïakhun ha la ïing bad shabar na la ïing.
Na ka liang u Eugene kum u President haba kren bad ki lad pathai khubor u la ïathuh ruh ba ka jingïakhun ba nyngkong jong ka Rangdajied kan long pyrshah ïa ka Millat na Mumbai ha ka 13tarik mynta u bnai ha madan ïalehkai jong ka Dempo Academy, Goa.
“Ka thong jong kane ka klob ka long ba san snem, kata ba hapoh san snem ka long ba ngin rung biang ha ki lympung ïalehkai jong ka Ri.
Kumta da ka jingtreiborbah naduh ki coach haduh ki nongïalehkai ngi la ïoh ïa ka jingjop ha ka Meghalaya State League bad katkum ka ain ba thymmai jong ka All India Football Federation (AIFF) ki lahduh ha ki lympung ïalehkai jong ka ri ki ïoh rung beit sha ka 3rd Division jong ka I-League," ong u Eugene.
Da kaba ïathuh ba jan baroh ki nongïalehkai kidei kiba hapoh 21 snem, utei u rangïalehkai barim u la ong ruh ba kadei ka jingkitkhlieh jong ki kum ka kynhun ban peit ba ki nongïalehkai ba donsap kin ïoh ïa ka lad ban pyni ïa ka jingtbit jong ki khnang ba ha kawei ka sngi kin ïoh ban mihkhmat wat ïa ka Ri ruh.
Haba bynraplang, u Assistant Coach, Bah Aibanjop Shadap, u la ong ba ki nongïalehkai ka kynhun ki dei na jan baroh ki distrik jong ka rilum Khasi – Jaintia lait noh na rilum Garo.
Shwa kane, u Eugene u la pyntip ruh ba lada ki jop ha kane ka 3rd Division mynta ka samoi, kin ïoh pat ban kiew sha ka 2nd Division bad kumta ter ter.
La pyntip ruh mynta ka samoi ki ïoh ïa ka jingkyrshan kaba radbah na sorkar jylla lyngba ka tnad Tourism bad ha kajuh ka por na ka kompeni Puma.
Ka kynhun kaba peit mynta ïa ka Rangdajied ka kynthup ruh ïa u Aibor Khongjee kum u Chief Technical Officer, Aibanjop Shadap kum u Assistant Coach, Wanlang Diengdoh kum u Manager bad Goalkeeper coach, Kong Golden Rymbai kum i Physio, Andrew Suting kum u General Manager kumjuhu Bah KS Kurbah kum u Chief Adviser nalor kiwei kiwei ki nongkitkam.
Katno ka long kaba sngewsynei ban pyrkhat shaphang kito kiba la ngat ha ka apot jongka jingkyrni ha ka jingdih drok ym tang ba ka ktah ïa ki shimet hynrei ïa ka ïing ka sem baroh kawei namar ka don ha ka jingim kaba dum.
Ki drok kiba dei ki jingdih ba pynbuaid ki long ki atïar jingdum ba shyrkhei tam bad ki dei ki mar ba remdor bad lah ban ong dei tang kiba riew spah kiba lah ban ïalehkai bad ki.
Ka long kaba shyrkhei ban ngop ha kine ki jingrïam kiba ym ju lah koit ban ïohi ïa ka jingsdang jong ki, hynrei dei tang haba kito kiba la kyrni kila poi ha u pud ba kim lah shuh ban rieh ba la lah ban ïohi paidbah ïa ki.
Ki drok ki dei ki jingdih ne ki dawai kiba trei jai jai bad namar ba ki dei kiba remdor ki samla kiba duk kin ym lah satïa ban pyndonkam ïa ki lait noh ba ki shu ïoh ei na ki paralok kiba kloi ban pynlut pisa lem na ka bynta jongki.
Ka long kaba sngew suhjer ban tip bad ïohi ba kine ki atïar jingdum ki la ïoh wat ban rung sha ki dong jong ka nongbah Shillong kum sha Mawlai kaba dei ka shnong ba shong ba sah tang para Khasi.
Ki don shibun ki daw ba ïalam ïa ki samla sha ka jingkyrni dih drok, kawei na daw kaba hakhmat eh ka dei ka jingsynjor jong ka longïing longsem.
Ka jingpbymplie ka rukom pyrkhat ha ki kmie ki kpa ban pyrkhing ïa la ki khun ha kaba pyndonkam ïa ka pisa.
Ka jingai pisa puk puk ïa ki khun bad pynbïang katba ki ang ka pynjot ym tang ïa ki khun jong ki shimet, hynrei ïa ki khun jong kiwei ruh bad ruh ka wanrah ka jingjah burom bad ka jingjynjar ïa ka ïing hi baroh kawei.
Ym lah ban len ïa ka jingriewspah jong ka imlang sahlang mynta ha kine ki sngi bad dei na ka jingbun palat ka jingkamai ne ka jingïoh pisa ba ki briew ha kine ki sngi kim don por shuh hynrei baroh ki bunkam beit ban kamai.
Dei na kane ka daw ba baroh baroh ki ong ba ka por ka la lyngkot bad imat kam don shuh 24 kynta ha ka shi sngi.
Toi ki kynta bad ki second km shym la pat kylla ki long beit kumjuh.
Uwei u Rangbah u la ong ba ka daw kaba kongsan bad kaba hakhmat eh jong ka jingïoh lad jong ki samla ka dei na ka daw ka jingkyllei palat ka kamai shukor ne black money ba ki kmie ki kpa ki ai beit puk puk ïa ki khun katba ki ang.
Ka jingïohlut jong ki khun ïa baroh ki jingkwah ha ka por ba ki dang rit dang lung ka rta ka pynlong ïa ki ban hïar dor noh ha ka longbriew man briew bad kiew dor ki kam sngewbha.
Ka jingsngewbha ne ka enjoyment kam lah satïa ban pynhun ïa ki briew la ha kano kan ka kyrdan, dei na kata ka daw ba ki ïit ïa kiwei pat ki jingsngewbha kiba kham khlain kham khlain bor bad u drok u dei u wei na ki atïar ba khlain bor tam bad shisien ba la ngat la long kumba thep ïa along da lade ïalade.
Ha kaba kut lada kim ïoh ïa u drok ki samla kim salïa ban leh ïa kano kano ka kam ruh bad kin ïaleh katlah katïai ban pynngop lem ïa kiwei khnang ba kin long ki nongkyrshan jong ki.
Ki nongdih drok kim lah ban shu long nongthied sah, hynrei kin ïit ïa ki lad ki lynti kumno ban ïoh ban die de ïa ki khnang ba kin lah ban kyrshan ïa ka jinglut ba shyrkhei.
Dei na katei ka daw ba la lah ban ïohi ba ki pulit ryngkat ka jingïatreilang jong ki Dorbar Shnong ki la ïoh ban kem ïa ki samla kiba pyrshang ban pynïaid iew ïa ki drok hapoh ka shnong.
Baroh shi katto la ju bna ba kum kine ki kam ki jïa ha ki shnong kiba ïashongkhleh bad kiwei pat ki jaidbynriew, hynrei mynta kane ka kam ka la rung wat ha ki shnong ba ïashong tang para khasi ruh.
Ka long kaba shyrkhei ba kumno kitei ki samla ba die drok ki la pyrshang ban pynngngop ïa ki khynnah skul kiba dang lung dang rit ka rta.
Ka long kaba donkam ïa ki longïing longsem ban long kiba husïar bad kum ki kmie ki kpa donkam ban peitngor bha ïa la ki khun ki kti.
Uwei u rangbah u la ong ba ki kpa khamtam lei, kiba dei ki nongkamai ka ïing kim dei ban pyni kop ne sop hakhmat ki khun ba haduh katno ki kamai namar ba kane ruh ka ïalam bakla ïa ki khun ki kti bad ka jingsngew riew spah jong ki ka wanrah ïa ka jingsngew sarong.
Katno ka long kaba sngewlyngngoh ba ki don ki longïing kiba ki kmie ki kpa ki la hap ban bsa ïa ki jingdonkam drok jong ki khun jong ki tang na ka daw ba kim lah ban peit ïa ki jingktah jong ka jingkyrni dih drok jong ki.
Haduh kumba 2000/- tam shi sngi ki don ki kmie ki kpa kiba shlan ban ïarap kyrshan pisa ban pynïoh ïa ki drok na ka bynta ki khun jong ki.
Hynrei ha kaba kut kim shan bad ki hap ban leit ïalam noh ïa ki khun sha ki jaka aijingsumar.
Ki Dorbar Shnong ki donkam ban peitngor shisha bad shim khïa halor kane ka phang kaba lah ban ktah jur ïa ka imlang shlang.
Ki bor pulit barabor ki long kiba ïatreilang bad ki paidbah ha kiba bun ki khep ba kum kitei.
Ka sorkar ka donkam ban shimkhïa ban wanrah ïa ki lad jingpynsngewthuh paidbah kiba kham khlain halor katei ka phang khnang ba ki longïing kin long kiba phikir bad kiba peitngor.
Shillong, Naiwieng: ïa ka jingïalap ba kyrpang ba la tip kum ka ‘Khadi Mahotsav’ halor ka mat “Khadi for Nation, Khadi for Fashion" la sdang ban rakhe naduh mynta u snem ter ter ha baroh ki bynta jong ka jylla naduh ka 2 haduh ka 31 tarik u Risaw 2023.
Ka thong ba kongsan jong ka Khadi Mahotsav-23 ka long ban kyntiew ha kaba ïadei bad ka jingpynmih ïa ki jaiñ ki nep kynthup ïa ki tiar shna bad thaiñ kti ïa kiba la pynmih hapoh ka jylla shibynta ban kyntiew ïa ka jingïalap halor ka phang “Vocal for Local" bad ‘AtmaNirbhar Bharat Abhiyan’ kaba dei ka thong jong u Myntri Rangbahduh ka ri u Narendra Modi.
Ha kane ka jingrakhe na ka liang ka Ophis jong ka Khadi & Village Industries Commission, Shillong (Meghalaya) ka la pynlong ïa ki prokram bapher bapher, kata kum ki Seminar, Khadi Yatra, Khadi Charchas, Khadi Pledge & Mini-Exhibitions hapoh jong ka Khadi Mahotsav.
ïa ka Seminar, Khadi-Pledge, Khadi Charcha, Khadi Yatra bad ka Mini Exhibition ba ar sngi kynthih la pynlong da kane ka ophis ha ka 27 haduh ka 28 tarik u Risaw ba la dep hapoh North Eastern Hill University (NEHU), Umshing, EKHD, Shillong ha kaba la pynkhreh ïa ki hynriew tylli ki stall ba la pyni paidbah ïa ki jaiñ ki nep bad ki tiar ba la pynmih da ki nongshna bad ki nongthaiñ kti na ka jylla.
ïa kane ka Mini-Exhibition la wan plie da u Professor H.K.Mishra,HOD (Hindi Department) bad Dr.Filimela Marbaniang ,Assistant Professor (Hindi Department) , North Eastern Hill University (NEHU), Shillong ha ka jingïadon lang u Mange Ram, State Director, Khadi & Village Industries Commission, Shillong (Meghalaya), ki heh sorkar, staff bad kiwei kiwei.
Hadien ka jingplie, u Professor H.K.Mishra u la pynlong ruh ka jingïamir jingmut bad baroh ki nongïashim bynta ha ka exhibition bad pynpaw ruh ha kaba ïadei bad ki skhim bapher bapher jong ka KVIC ïa kiba la pytreikam bad ïa kiba la pynshai bniah da u State Director, KVIC, Shillong.
Baroh ki nongïashim bynta ha ka exhibition ki la ïoh ïa ka jingithuh bad pyrto halor ka jingnoh synñiang na ka bynta ka jingïalap halor ka phang “Vocal for Local" bad halor ka jingkyntiew ïa ka ïoh ka kot jong ka ri da ka KVIC.Shillong, Naiwieng:“Ka jingkynrei u Drok ha ka Nongbah Shillong ka dei ka jinghiar thma ba jar jar jong ki mynder ïa ka jaidbynriew," ong u Samla Kitboklang Nongphlang, Vice President ka Seng FKJGP Central Body haba kren ha ka jingïalang pynskhem nongkitkem hapdeng ki nongïalam ki Circle kiba don ha ka nongbah Shillong kaba la long ha ka 3 tarik mynta u bnai ha ka ophis treikam jong ka ha Mawlai Kynton Massar.
U la ong ruh ba kane ka la wan long namar kiba bun ki samla khasi kiba ngop ha utei u jingdih pynbuaid ki dei tang ki langkñia katba kiba pynpoi bad pynngop pat ïa utei u jingdih bunsien ki dei beit ki khyllah jait.
U la ong ruh ba kum ki dkhot jong ka seng ki dei ban long kiba phikir, kiba peitngor bad ban long kiba la khreh ban iakhun pyrshah ïa ka Thma Drok kaba la bam kruiñ ïa ka jaidbynriew.
ïa kane ka jingïalang kaba kyrpang la pynlong hadien ka jingwan pynïasoh da ki spah ngut ki khun samla na ki bynta bapher bapher jong ka Nongbah Shillong.
Ka Seng kala lum ïa kane ka jingïalang ban shim ïa ki sienjan ban pyn khlaiñ ïa ka rukom treikam jong ka seng khamtam eh ha ka nongbah Shillong.
ïa kane ka jingïalang la pynïaid da u bah Khrawkupar Nongsiej, Chief Organising Secy FKJGP Central Body ha kaba la ïa don ryngkat ruh da u khlieh nongïalam jong ka seng u Bah Dundee Cliff Khongsit, President, Senior Vice President bah Elton Cliff Warjri, Samla Kitboklang Nongphlang, Vice President bad U Bah Eldie N Lyngdoh, General Secretary.
Katba u Bah Elton Cliff Warjri, Senior Vice President ha ka jingkren u la pynkynmaw ïa ki lynti ïaid jong ka seng ha ki snem 2014 ter ter ha kaba ki dkhot ki dei ban don ïa ka mynsiem kaba shitrhem ban shakri ïa ka jaidbynriew hi baroh kawei.
U Bah Eldie N Lyngdoh, General Secretary Central Body uba la long teng ruh u Genl.
Secy FKJGP Shillong City ha u snem 2024 u la pynkynmaw ba ki dkhot jong ka Shillong City ha kitei ki snem kila mad ïa shibun ki jingshah tynjuh lyngba ki jingshah kem, shah bom shah tied haba ki pyrshang ban ïakhun ïa kiba bun ki mat ne issue na ka bynta ka dawbah jong ka jaidbynriew hynrei kaba sngewtynnad pat ka long ba haduh mynta ka nongrim ka skhem bad kam lah satia ban theh umpjah ïa ka mynsiem ieit ri ha kaba u la kyntu ruh ïa ki dkhot ba kin nang ïai trei shitrhem shuh shuh ban aiti met bad mynsiem na ka bynta ka jaidbynriew.
Hashwa ban pynskhem ïa ki nongkitkam ba thymmai jong ka FKJGP Shillong City na ka liang jong u Bah Dundee Cliff Khongsit, President FKJGP Sengkmie ula pynshai ia ki nongrim bad ïa ki mat treikam jong ka seng ha kaba u la long ruh ba shisien ba phi la pyniaisoh ïalade bad ka FKJGP to tip shai ba shiliang ka kjat kala dei ban don lypa ha ka along bad shiliang pat shabar, ha kaba ula kyntu ruh ba kum ki dkhot kidei ban don ïa ka mynsiem kaba shynrang ka bym tieng, bym khawpud bad ka mynsiem kaba ym pyndem satia ban ïakhun na ka bynta ka dawbah jong ka jaidbynriew ha kaba u la maham pat ba ki dkhot jong ka seng kim dei satia ban long ki khwan myntoi na ka bynta ka malade.
Ki nongïalam bad ki dkhot bala shah pyntian smai na ka bynta ka samoi treikam 2023-26 jong ka FKJGP Shillong City ki kynthup ia u President Arkinfield Khonglam, VP Simon Myrthong, GS Shane Nongrum, Jt Secy Wanpyndap Marbaniang, Asst.Genl Secy Kyrshan Syiemlieh, Org Secy Alfredy Kharbuli, Barilang Pyngrope, Donkupar Dympep bad Dapkmen Syiemiong, Info Secy Embhahlang Talang, Asst.info.
Secy Sherborn Shabong, Edu.
Secy Garry N.Thangkhiew, Asst.Edu.
Boney Jyrwa, Socio & Cultural Secy Larikupar Lyngdoh, Asst.Socio & Cultural Bantei Nong khlaw, Sports Secy Donavan Pyngrope, Asst.Sports Batkupar Nongkhlaw, Disciplinary Secy Rist Thabah, Asst.Disciplinary Secy Kordor Lyngdoh, Environmental Secy Hopewell Kharkongor, Asst.Environmental Collin Trunia, Agriculture Secy Arban Katrai, Asst.Agri.
Mark Wahlang.
Nalor jong kine ki nongkitkam la jied ruh ïa kiwei pat ki 36 ngut ki dkhot na kylleng ki jaka kiba hap ha Sor bad Khapsor kum ki dkhot sha ka Executive Committee jong ka FKJGP Shillong City.
Shillong, Naiwieng, 06 : Ïa ka jingpynkup burom ïa ka batch kaba 102 jong ki shah hikai Computer bad ka batch kaba 41 jong ki shah hikai Language la pynlong ha ka 4 tarik u Naiwieng 2023 ha auditorium jong ka Ramakrishna Mission Vivekananda Cultural Centre.
Ha kane ka sngi la wan ïashim bynta lang da u BDR Tiwari, Commissioner & Secretary sha u Lat ka Jylla bad Chief Electoral Officer jong ka Sorkar Meghalaya, kum u Kongsan.
Ha kane ka prokram, la pynbna ïa ki nongjop ha ki jingshahhikai ha ki thup bapher bapher ha kaba ki la don ki khusnam kum ki Session Topper, ki Best Project, ki Best Personality, bad ka jingai sngewbha ïa ka kor Computer.
U Banjop Kupar Warjri u la ïoh ïa kane ka jingai sngewbha da ka kor computer namar ka jingpyndep hynriew tylli ki jingai jinghikai ha kane ka jaka ai jinghikai.
Ha ka jingai jingkren jong u, u Dr.Tiwari u la ban jur halor ka jingnoh synniang jong ka Ramakrishna Mission sha ka imlang sahlang, ka nongbah bad ka jylla.
U Br Vairagyachaitanya Maharaj, Director-Academics ha ka Ramakrishna Mission Vivekananda Cultural Centre, u la ai jingtip shaphang ki resol jong kane ka samoi.
Kumba 1170 ngut ki shahhikai ki la pynrung kyrteng bad 860 ngut ki la ïoh ïa ki certificate.
U la pdiang burom ïa baroh kiba wan ïashim bynta ha kane ka sngi bad u la kitbok kitrwiang ïa ki ha ki kam ba kin trei.
U la pynshlur ïa ki shah hikai ba kin pyndonkam ïa ki jingai jingshakri jong kane ka kynhun khamtam ha kaba ïadei bad ka jingai jinghikai computer ba kham halor.
Na ka liang ki nonghikai, u Robertson Thangkhiew bad ka Sophia Katrai, ki la kitbok kitrwiang ïa ki khynnah pule bad ki la kyntu ïa ki ba kin bteng ïa ka jingwad ïa ka jingnang jingstad da kaba kdew sha ki kam digital ba ïar kiba don.
U Swami Divyaswarupananda Maharaj, Centre-In-Charge, u la ai jingsngewnguh bad u la ïaroh ia ka jingtrei shitom jong ki nonghikai kaba la pynlong ruh ba kane ka prokram mynta ka sngi ka long kaba iaid beit iaidryntih.
U la kren ruh shaphang ki kam u Swami Vivekanandana ka bynta ka imlang sahlang bad u la kyntu ïa ki shah hikai ba kin pynsaphriang ïa ka nam jong u bad ki jinghikai jong u.
Ha kane ka prokram, la don ruh ka jingbatai shaphang kane ka samoi ai jinghikai.
Shillong, Naiwieng, 06 : U Myntri Rangbahduh ka ri India u Narendra Modi bad ka Myntri Rangbahduh jong ka ri Bangladesh, ka Sheikh Hasina ha ka sngi Balang ki la plie paidbah ïa ka lynti rel Akhaura-Agartala.
U Secretary jong ka North Eastern Council (NEC) u K Moses Chalai u la ong na kane ka projek lynti rel kaba 12 kilomitar, 5.45 kilomitar kaba hap ha ka bynta jong ka ri India ka dei kaba la bei tyngka da ka tnat DoNER bad ka NEC kaba kot T.863 klur.
Ka jingmang pisa baroh na ka bynta ka projek kaba 12 kilomitar ka long T.973 klur ha u bnai Naitung, 2016.
Ka NEC ka ladep pyllait T.798.73 klur.
U la ai jingkren sha ka kynhun jong ki 13 ngut ki nongthoh khubor na ka Jylla Maharashtra kiba la ïakynduh kyrpang ïa u ha ka kamra treikam ha NEC.Kane ka kynhun ka la ïashim bynta ha ka jingleit peit bniah ba la pynlong da ka Press Information Bureau hapoh ka skhim ba la bei tyngka da ka Sorkar Pdeng kaba la tip kum ka Development Communication and Information Dissemination.
Kane ka dei da ka jingthmu ban pyni ïa ki kam pynroi bapher bapher ba la sdang ha jylla Meghalaya, ka bynta jong ki kynhun bapher bapher jong ka Sorkar India ban ai jingkyrshan na ka bynta ka jingshngain bad ka roi ka parbad pyni ïa ka jingriewspah ka deiriti jong ka jylla.
Haba ïakren bad ki nongthoh khubor, u Secretary u la ong ba ka North Eastern Council (NEC) kaba long ka Nodal Agency na ka bynta ka jingkyntiew ïa ka ïoh ka kot bad ka imlang sahlang jong ka thain Shatei Lammihngi ka la long kaba kongsan ha ki kam jong ka.
Ki jingjop ha ki 50 snem ba la leit hadien ba la sdang ïa ka ha u snem 1972, ki la long kiba khraw ha ka liang ka jingkyntiew ïa ki jingdon jingem, ka pule puthi, ka koit ka khiah bad ki kam rep.
Namarba ka long ka kynhun kaba pynkhreh kam na ka bynta ka Thaiñ Shatei Lammihngi, ka NEC ka la plie ïa ka North East Resource Centre (NERCEN) da ki jingthmu ban kyntiew ïa ka jingpyndonkam ïa ka Remote Sensing and Satellite Imagery, ka rynsan ai jingtip ïa ki nongjngohkai kaba don nongrim ha ka GIS bad ka jingpeit ïa ka jingduna ha ka jingïasoh lyngba ki surok.
Ka jingkyntiew ïa ka jingwad bniah bad ki jingsaiñdur thymmai ha ki kam kiba ïadei bad ka jingkyllaka suiñ bneng, ki teknoloji ba saiñ dur thymmai, ka jingbuh jingtip shaphang ki rukom im tynrai, ki rukom thoh dak bad ki ktien kiba don ha ka jingma ban duh jait bad ki jaka ba sahdien bad ka Data Centre bad ruh kawei ka jaka pdeng ban ïoh jingtip shaphang ki lad kamai jakpoh.
U Chalai u la ong ba ka NEC ka dei kaba don bynta ha ka jingsdang bun ki projek kiba heh kum kaRegional Institute of Medical Sciences (RIMS), Imphal, North East Police Academy (NEPA) Shillong, North Eastern Electrical Power Corporation Ltd.
(NEEPCO) Shillong, ka North Eastern Region Agriculture Marketing Corporation (NERAMC) Guwahati, North Eastern Regional Institute of Science bad Technology (NERIST) Itanagar, Regional Institute of Paramedical bad Nursing Sciences (RIPNS) Aizawl, North Eastern Regional Institute of Water and Land Management (NERIWLM) Tezpur, ka Lokpriya Gopinath Bordoloi Regional Institute of Mental Health (LGBRIMH), Tezpur, North Eastern Space Application Centre (NESAC) Shillong, Bhubaneswar Borooah Cancer Institute, Regional Dental College (BBCIRD) Guwahati, Regional Nursing College (RNC) Guwahati, Regional Institute of Pharmaceutical Science bad Technology (RIPST) Agartala bad ka Cane and Bamboo Technology Centre (CBTC) ha Guwahati.
U la ai jingtip ïa ka kynhun ba la shna 11,432.00 kilomitar ki surok da ka jingbei pisa jong ka NEC ha ka thaiñ Shatei Lammihngi.
ka la ai jingïarap ban buh ïa ki jaka pynmih bording ba 694.5 megawatt bad ka jingshna10,341.63 Circuit Kilomitar ki sainar pynpur bording, ka jingshna 11 tylli ki Inter-State Bus Terminus (ISBT) bad ka jingkyntiew ïa ki jingdon jingem ha 5 tylli ki kad liengsuiñ jong ka thaiñ.
Ka la ai jingkyrshan ïa ka North Eastern Region Community Resource Management Project (NERCORMP) ka projek na ka bynta ki kam kamai jakpoh ba lah ban ïaineh ryngkat ka jingkyrshan na ka IFAD.Ka Deputy Director, PIB Mumbai ka Jayadevi bad u Deputy Director ka DDK Shillong uSarnag Pofale, M&CO PIB u Gopajit Das bad ki ophisar jong ka NEC ki la ïadonlang ha kane ka jingïalang.
Shillong, Naiwieng 6 : U Bah Teinwell Dkhar uba long u MDC jongka Shella Constituency, ula shim ïa ka rai ban ym ïakhun shuh ïa ka elekshon MDC ka ban wan namar ka jingbym don ha ka met kaba koit ba khiah.
U Bah Teinwell Dkhar uba la don 60 snem ka rta ula pynpaw ba ka jingshim ka jongu ïa katei ka rai ka dei namar ka jinglong jingman jong ka koit ka khiah ka jong u.
Ula ong, ba watla un ym ïakhun shuh ïa ka elekshon MDC hynrei un ïai bteng pat ban trei bad ban long kum u dkhot jong ka seng United Democratic Party (UDP).
U Bah Teinwell ula don la slem bha ha ka seng UDP bad ula shakri ruh kum u General Secretary jongka East Khasi Hills bad u dei ruh u paralok uba ïajan bha bad u (L) Dr.Donkupar Roy, u Myntri Rangbah barim ka jylla.
U Bah Teinwell ula long MDC la bun snem bad ula long teng ruh kum u Chief Executive Member (CEM) ka Khasi Hills Autonomous District Council (KHADC).
Ha kaba ïadei bad ka jingjied kyrtong na ka bynta ban iakhun iaka elekshon MDC na Shella, u Bah Teinwell ula ïathuh ba un sa shim ïa ka rai kaba khatduh da ka jingïatreilang hapdeng jong ka seng bad ki nongkyrshan ki jong ka.
Shillong, Naiwieng 6 : Da ka jingshimkhia halor ka jingkiew ka jingpyndonkam ïa u Drok, ka Mawlai Town Dorbar (MTD) ka la shim ïa ka rai rangbah ban ai jingïarap ïa ki riewshimet kiba ïakhun ban lait naka jingkyrni haka jingdih drok.
ïa kane ka sienjam la shim ryngkat bad ka jingïatreilang bad ka Manbha Foundation, ha kaba kin pyrshang ban ai jingim ïa kito kiba ïakhun pyrshah ïa ka jingkyrni ha ka jingdih drok lyngba ka De-addiction bad Rehabilitation Programme ha Mawlai Mawkynroh Rehab Centre.
Ka thong kaba hakhmat jong kane ka shnong ka thaw ka long ban tehlakam ïa ka jingpyndonkam ïa u drok hapoh ka thaiñ Mawlai bad ka jingktah jong une u jingdih ba sniew ïa ka imlang sahlang.
Ki la shim ruh ba ka mat jong u drok kam dei shuh tang kaba ktah ïa ka ïing ka sem hynrei ka donkam ïa ka jingïatreilang da baroh da ka jingthmu ban pynshai bad pynsngewthuh shaphang ki lad ai jingsumar.
Hynrei kan long ruh kum ka rynsan ban pdiang ïa kane ka jingkylla kynsan ha ka imlang sahlang bad ban pynpaw shai ïa ka jingdonkam ban tuklar noh mardor.
Naduh bala sdang, kane ka prokram ka la ïoh ïa ka jingphai khmat na kiba bun ki nongdih drok kiba kwah ban ïoh ïa ka jingsumar lyngba ki de-addiction center bad kumba long mynta ki don 21 ngut ki riewshimet kiba la pynrung kyrteng ha katei ka prokram, kaba la ïatreilang hapdeng ka Mawlai Town Dorbar bad ka Manbha Foundation.
Ha ka jingplie ïa kane ka prokram la ïadonlang ka Dr.Rika Lamar jongka Manbha Foundation, u SP (City) ka East Khasi Hills Bah Vivek Syiem, u Vice Chancellor ka NEHU u Prof.PS Shukla, Bah Teibor Pathaw MDC ka Mawlai Constituency.
La wan ruh ban ïashimbynta lang ha katei ka jingïalang da ki nongïalam shnong bad ki bahaïing bahasem jong kito dkhot kiba ïashim bynta ha katei ka prokram.
Jowai, Naiwieng, 06: Shi bynta na ka jingrakhe ïa ka jingdap 75 snem ka National Cadet Corps (NCC) kawei na ki kynhun kaba ai mynsiem ïa ki samla pule ban rung ha ki kam shipai, ha ka Lah sngi u Blei ka la sdang ïa ka jingïaid rally da ki kali sha ki hynñiew tylli ki jylla hapoh ka thaiñ Shatei Lammihngi halor ka phang, “Navigating Challenges, Forging Leaders.
"Ïa ka NCC la pynkha ha ka 16 tarik, Ïaiong, 1948, lyngba ka aiñ jong ka Parliament bad la plie ïa ka ha ka 15 July 1948.
La rakhe kyrpang ïa kane ka jingdap 75 snem da ka jingïaid rally da ki kali kaba 21 sngi naduh ka 6 tarik Naiwieng haduh ka 26 Naiwieng 2023 kaba kynjoh ïa ka jingjngai kaba 3500 Kms ïa kaba yn pynkut ha nongbah Guwahati.
Ha Jowai, la rakhe ïa kane ka sngi ha Kiang Nangbah Govt.
College Auditorium da kaba pdiang burom ïa u Major General Gagan Deep, ADG NCC ula long kum u kongsan ha ka jingwan ïuh kjat jong u ryngkat ka jingdonlang jong ka Principal jong ka College ka Dr (Mrs) E.M.Blah, ki samla pule NCC, ki khynnah skul ki nonghikai nalor kiwei kiwei.
Hashwa ban poi u Major General Gagan Deep la pdiang burom ïa u da ki khynnah NCC jong ki ar tylli ki College kata ka Kiang Nangbah bad Thomas Jones Synod College.
Haba ai jingkren u Major General Gagan Deep ula pynsngew kaba donkam eh kum ki NCC ki dei ban don ka jingïatylli bad ka akor burom na ka bynta seng ïa ka lawei ba phyrnai.
U kyrmen ba kane ka jingïaid rally kaba la sdang na nongbah Shillong bad ban wan hiar ha Jowai shipor kan ïarap shibun ïa ki samla pule ban rung hapoh ka NCC da ka nongrim kaba skem.
La pynshongshit shuh shuh ïa kane ka prokram da ki jingrwai bad ki jingshad tynrai na ki khynnah NCC.Shillong, Naiwieng, 06: Ka Sorkar Jylla ka la rai ban bishar bniah ïa ka jingtreikam jong ki Civil Hospital bad ki District Hospitals kiba don ha kylleng ka jylla hapoh ki 36 bnai nalor kaba pynbiang ruh ïa ka jingduna jong ki doktor da kaba ai ïa ki jingsiew tam.
Ïa kane ka rai la shim ha ka jingïalang ba la pynlong da u Myntri Rangbah ka Jylla ryngkat ka jingdonlang jong ka Myntri ka Koit ka Khiah ka Dr.Ampareen Lyngdoh bad ki ophisar ka tnat ha ka Lah Sngi u Blei.
Ha ka jingïakren bad ki lad pathai khubor, ka Dr.Ampareen ka la ong, ha ka jingïalang la rai ban bishar bniah ïa ka jingtreikam jong ki Civil Hospital bad ki District Hospitals kiba don ha kylleng ka jylla Meghalaya.
Ka Sorkar ka la rai ban bishar bniah ruh ïa ki jingtreikam, bad ka jingdonkam jong ki tiar.
“Ngin aipor ïalade kumba 24 haduh 36 bnai bad ngin sa bishar bniah ïa ki rukom treikam," ka la ong.
Da kaba pynpaw ba ki jingdonkam bahakmat eh jong ki Hospital Sorkar ka long halor ki nongtrei, ka Myntri ka Koit ka Khiah ka la ong, “u Myntri Rangbah u la pyntip halor ka jingduna jong ki paramedical staff, ka jingduna ki Specialists bad ki Medical Doctor.
Ïa kane ka jinglum jingkheiñ la leh da ka jingthmu ban pynthikna ba ngin dup lah ban tih bniah ïa ki jingtreikam jong ki hospital.
"“Ngin ap sa kawei pat ka jingïalang bad u Myntri Rangbah ban peit ba kiei pat ki jingdonkam bad kaei ka jingdonkam ha ka pisa pilaiñ ba ka Sorkar kan shim ban pynthikna ba ki jaka ai jingsumar kin long kiba treikam pura," ka la bynrap.
Ka Dr.Ampareen ka la ïathuh ba ka tnat ka la phah ruh ka jingtyrwa kumno ban pynthikna ba ki Specialist Doctor kin trei ha ki hospital Sorkar kiba don ha Meghalaya.
“Ngi dei ban buh ïa ka jingsiew kaba biang bad la rai ba ki ophisar kin leit ban bishar ïa kine ki jingtyrwa lane ki song ban tyrwa sha kine ki doktor khnang ba ngin dup lah ban pyndap ïa ki kam ba thylli ha ka specialist category," ka la ong.
Ka la bynrap ba ka don ka jingïajngai hapdeng ki Medical Officers (MOs).
“Ngi la tip lut ïa ki jingshisha ba ma ngi kum ka Jylla ngi suhsat bha na ka jingeh jong ki Medical Doctor.
Ka jingdon jong ki MO ka long 60-70%," la ong ka Myntri bad bynrap, “mynta ngi la bishar bniah ïa kine ki jingdkoh bad ngin sa lah ban wanrah da ki song kiba lah ban khring ïa ki doktor.
"Shuh shuh ka la ïathuh ba ka Sorkar ka la rai ban wanrah ïa ka polisi kaba pynthikna ïa baroh ha ka tnat ka Koit ka Khiah ba ki dei ban shah pynkynriah kam sha ki jaka kiba kham jynjar.
“Ha ki jaka kiba jngai ka jingsumar ban pynïoh sha ki paidbah lyngba ka tnat ka Koit ka Khiah, kan mih ka jingeh na ka daw ka jingkyrngah jong ki nongtrei.
Ngi dang khmih bniah ïa kane ka polisi ban pyntreikam lut ïa baroh kiba trei hapoh ka tnat ka Koit ka Khiah," ka la ong.
Ka la ong ba manla ki nongtrei ha ka tnat ka Koit ka Khiah kim dei ban pyni nuksa ban kyntait namarba ngim don ïa ki kyndon ban ai jaka sah na ka bynta ki nongtrei haba ki shah pynkynriah kam shabar.
“Ngi la bishar lut nadong shadong bad ngi la ïohi ba ki kyndon kumno ban pynbiang ïa ki jaka sah ïa ki doktor bad ïa ki Nurse.
Ngi kyrmen ba ngin sa lah ban leh ïa kata," ka la ong.
Ha kajuh ka por, ka Myntri ka la ïathuh ba ka Sorkar kan sa peit bniah ba ka tnat ka jingsumar kan long sha baroh ki nongshong shnong lyngba ki jaka ai jingsumar khlem da pynbor ïa ki nongpang ban mih na la ki jong ki shnong, ne ki ing ki sem ban leit wad jingsumar sha kiwei ki jylla ne sha kino kino ki bynta jong ka jylla.
Ka la ong ba ka Sorkar kan sa shong pyrkhat kam ha Civil Hospital, Shillong bad ban peit haduh katno ki paidbah ki ai ïa ka jingshahniah ha kane ka jaka ai jingsumar.
Haba ïaroh ïa ka jingshimkhia jong u Myntri Rangbah, ka la ong, “ngi kyrmen ba kan pynduna ïa ka jingïap khlem dei por jong ki longkmie kiba ar met bad ngi kyrmen ba kane kan pynduna ha baroh kawei ka rukom treikam jong ka tnat ka Koit ka Khiah.
Halor ka jingdon jong ki dawai, ka Dr.Ampareen ka la ïathuh ba u Myntri Rangbah u la ai jingmut sha ki ophishar ban pynthikna ban buh ïa ki Dispensary ha manla ki civil hospital ne ki MCH hospital lane ha ki Subdivisional Hospital kiba don ha kylleng ka jylla Meghalaya.
Shillong 06, Naiwieng: Watla ka UDP ka don u MDC ba mynta hynrei, la mih uwei u samla ban ïaknieh tiket na Lyngkyrdem-Laitkroh Constituency na bynta elekshon MDC ban sa wan.
Katkum ka jingtip, u Bah Dmuising Khongjirem na shnong Wahkhen, uba dei u nongthoh khubor, u la pan tiket na ka UDP ban ïakhun ïa ka elekshon MDC na katei ka konstitwensi.
Ha ka jingshisha, u Bah Ryngkatlang Lyndem u dei u MDC jong ka UDP na katei ka konstitwensi hadien ba ula jop ha 2019.
Haba pynthikna halor kane, u Bah Dmuising ula kubur ba ula pan ticket na ka UDP ban ïakhun ïa ka elekshon MDC bad kaba sah, kan shong ha ka rai jong ka party.
Haba kylli, kaei ka daw kaba pynlong ïa u ban pan tiket wat haba u don u MDC, u bah Dmuising ula ong ba ha ka synshar paidbah bad ka UDP kaba bud ïa ka nongrim ka synshar paidbah, mano mano ruh lah ban pan ticket kampher wat haba la don u MDC ne MLA.U ong ruh ba ka rai ka shong ha ka party ban bishar ban khan ban thew tarajur ïano ban ai tiket hadien ba la leh ïa ka jingwad jingtip na ki nongïalam, ki nongkyrshan jong ka Constituency.
“Hooid, nga la pan tiket hadien ba la ïasyllok bad kiba bun ki nongïalam ka party.
Ka shong mynta ha ka jingstad ki nongïalam ka party, ïano ki idei ban ai tiket," u la ong.
Shuh shuh u ong ruh ba ka jingmih jong u ban pan tiket wat haba la don u MDC, ka don ka daw bad u don kyrmen skhem ba ki nongïalam ka party kin bishar sani.
Ha kajuh ka por, ula ong ba shwa ba un pan tiket, u la ïasyllok bad kiba bun ki nongïalam ka UDP jong ka Lyngkyrdem-Laitkroh Constituency, kiba la ai mynsiem ban ïaid shakhmat.
Lah ban kdew ba u Bah Dmuising u dei u President ka UDP Youth Wing Pynursla circle bad u dei u nongthoh khubor ba la ih bha ha ka jylla.
Dang shen, ka NPP kala rai ban pynïakhun da u pyrsa u Bah Prestone Tynsong u Bah Rahboklang Tynsong, da kaba pynshong noh ïa u MDC barim bah Jansing Tynsong.
Katkum ka jingtip ba la ïoh lum, ka Voice of the People Party (VPP), ka lah ban pynïakhun ïa u Bah Shemphang S Rynjah, katba kiwei ki party kum ka Congress, ym pat tip ïano kin pynïakhun.
Shillong, Naiwieng 06 : U Nongïalam ka BJP ba dei ruh u Myntri ka sorkar jylla, Bah AL Hek ha ka sngi Nyngkong u la ong ba ka BJP ka don ka jingkyrmen ba kan jop ha Shillong kumjuh ruh na Tura Parliamentary seat ha kane ka elekshon MP kaban sa long shen.
Haba kren bad ki lad pathai khubor, u Bah Hek u la kob ba ka BJP ka la don lypa ki nongkyrshan kiba radbah kiba kyrshan ïa ka BJP lane ka vote bank kaba skhem.
Shuh shuh u ong ruh ba ka rai ba ki party ba don ha ka MDA ban pynieng kyrtong lut ha kane ka elekshon ka la nang pynrhem bad ai mynsiem shuh shuh ïa ka BJP.“Ka BJP ka la don lypa ka vote bank kaba skhem bad kane ka vote kan ym leit shaei shaei ruh.
Kumta, ka BJP ka don ka jingkyrmen kaba skhem naba ki la don bun lypa ki kyrtong kiba thmu ban aireng la ka long naduh ka National People Party (NPP), United Democratic Party (UDP), Trinamool Congress (TMC), Voice of the People Party (VPP) bad bun na ki kim don satia ïa ka vote bank kaba skhem," u la ong.
U ong ruh ba ka BJP kum ka National Party kan sa pynieng kyrtong ha baroh ar jaka, kata ha Shillong bad Tura.
Halor ka jingkylli la un ïakhun hi na Shillong, u Bah Hek u la ong ba um lah satia ban rai hi halor kane kam namar baroh ka shong ha ka rai jong ki nongïalam na Delhi ban shim ïa ka rai kaba khatduh.
Shuh shuh u ong ruh ba na ka liang u president ka party u Rikman G Momin u la pyntip ba ki don lai ngut ki kyrtong kiba pan tiket na Shillong seat.
Hynrei namarba u President um pat thaw ïa ka state executive comittee bad ki nongkitkam kum ka jingjied ïa ki kyrtong kam pat don satia.
“Ngam pat tip kiei kine ki lai ngut ki kyrtong bad ngam tip ruh la ka kyrteng jongnga ka donlang ne kumno bad lada ka don ruh kan bha bad lada kam don ruh ngin kyrshan lang ïa uno uno u kyrtong," bynrap biang u Bah Hek.
Shillong, Naiwieng, 06: Ka Sorkar Jylla ka la pynpaw ïa ka jingbym lah ban ai ïa kano kano ka jingkular sha ki Accredited Social Health Activists (ASHA) halor ka nongrim ba ki ïoh ïa ki jingsiew katkum ka kam ba ki trei.
Ki ASHA kiba don hapoh ka shatri jong ka Meghalaya ASHA Workers’ Union (MASHAWU) ki la pynlong da ka jingïakhih, ‘da kaba shong iing" kaba la sdang naduh ka 30 tarik Risaw, ban pynbor ïa ka Sorkar ban pynurlong ïa ka jingdawa jong ki kaba kynthup ruh ïa ka jingpynkiew ïa ka jingsiew bainong.
Hadien ba la wai ka jingïalang ba la khot da u Myntri Rangbah ka Jylla ha ka Lah Sngi U Blei, ka Myntri ka Koit ka Khiah ka Sorkar Jylla ka Dr.Ampareen Lyngdoh ka la ong, “ka sorkar ka sngew hadien ba la bishar sani bha ïa ki (ASHA) jingsiew ki long kiba biang.
"Ka la ong ba ki ASHA ki ïoh ïa ka jingsiew T.5,000 haduh T.7,000 manla u bnai ba ki trei ïa ka kam.
Da kaba pynpaw ba ki ASHA kim dei kiba hap hapoh ka jingpeit jingkhmih jong ka Sorkar, ka Dr.Ampareen Lyngdoh ka la ong, “ki ASHA ki dei ki bynta jong ka village health councils (VHC).
Ki dei kiba trei hapoh ka jingpeit jong ki Dorbar Shnong, khnang ban pynthikna halor ka jinglum jingtip halor ka koit ka khiah ha ki shnong ki thaw ha kylleng ka jylla Meghalaya.
"Katkum ka jingong jong ka Myntri, ki lada ki ASHA kim pyndep ïa la ka kamram ka jingim jong ki briew ruh ka don jingma khamtam ha ka ïap ka im.
Haba kyrpad ïa ki ASHA ban weng noh ïa ka jingïakhih, ka Myntri ka la ong, “ngi kyrpad ïa ki ASHA ban leit phai biang sha la kam da ka jingïatreilang bad ki dorbar shnng.
Ki VHC mynta ki trei ïa ki kam ha ki Subcentres kiba ngi la nang pynkiew dang shen ha ka jylla Meghalaya ba kin long kum ki jingkieng kiba pun ïa ka jingïadei hapdeng ka tnat ka Koit ka Khiah khnang ban ai ïa ka jingshakri kaba paka sha ki paidbah bad ïa ki nongshong shnong ha ka jylla.
"“Kam shong satia ha ka sorkar ban shim rai na ka bynta ban pynkiew jingsiew ïa ki ASHA namarba ki ïoh ïa ki jingsiew kumba long lem ha ka ri baroh kawei," ka la bynrap.
Ka la kyrpad ruh ïa ki ASHA ba kin ym pynkyllaiñ ïa kane ka kam namarba kaba trei Volunteer kam dei ka nongtrei bapura.
Jowai, Naiwieng, 06: “Ko Sorkar sngewbha ïarap lem ïa ngi" la pynsngew ki nongtrei jong jong ka JHADC hapoh ka lama jong ka Jaiñtia Hills Autonomous District Council Staff Association, (JHADCSA) Jowai kiba la duh tulop mynta la 9 bnai kynthih kata naduh u Rymphang haduh Risaw 2023.
Ki nongtrei ka JHADC ha ka Lah Sngi u Blei ki la shong kyllaiñ myngngor ha phyllaw jong ka ophis, ryngkat ki lama bad ki sopti rong ïong, kum ka dak ban pynpaw ïa ka jingsngewsih halor ka jingbym shahshkor jong ka Sorkar ïa kane ka jingeh kaba ki ïa kynduh na ka jingbym ïoh tulop kaba la jan kynjoh sha ka shisnem.
“Kum ki nongtrei ngi donkam ban ïoh ka jingsiew kumba long lem kiwei de ki nongtrei hapoh ki tnad sorkar bapher bapher ban ïa im lang naduh ki jingdonkam jong ki khun ki kti, ka jingkoit jingkhiah nalor kiwei" la pynpaw ki nongtrei ka Council da kaba ong ruh ba ka por lehkmen Khristmas bad u snem thymmai ka la jan nalor sa ka bai skul ki khun.
U President ka Seng u Ma Johnson Pohrmen ha ka jingiakren bad ki lad pathai khubor ula ong kane ka jingmih jong ki sa shisien ka long hadien ka jingïakhih kaba ladep pynlong ha ka 4 tarik Risaw 2023, ha kaba ka Sorkar kam shym la siew dep ïa ka tulop jong ki, hynrei la siew tang jong u bnai Nohprah 2022 bad u bnai Kyllalyngkot 2023.
Haduh mynne mynta ym don kino kino ki nongïalam kiba wan ban pyntngen ïa ki nongtrei ka JHADC kiba don hapdeng ka jingkyrduh, namar khlem ka pisa ka jingim ruh ka don ha ka jingpisa lynga, la ong shuh shuh u Ma Pohrmen namar wat ïa ka Arrear kaba ki dei hok ban ïoh kum ki nongtrei ka Council kim pat ïoh satia.
U la kyntu ïa ki 7 ngut ki MLA ka rilum Jaiñtia bad ïa ar ngut ki MP jong ka jylla ba kin ïarap lem ïa kane ka jingeh namar kum ki paidbah kiba la jied ïa ki da ka jingieit bad ma ki ruh ki dei ban don ka jingsngewlem halor kane, da kaba ong ruh ba kane ka jingduh tulop manla ka por ka wan jia la san snem mynta.
Kane ka jingïashong kyllaiñ myngngor jong ki nongtrei ka Council, hynrei la pynsngew ba ki kam ka Council kim shym la dkoh trei kam, namar ki don ki tnad hapoh ka Council kin hap ban pyndep ïa ki kam bakyrkieh kum ka Finance Department.
Ka Association ka ladep ban pynsngew ïa kane ka jingeh sha u Chief Executive Member (CEM) jong ka JHADC manla ka por hynrei kane ka shuh sah kut tang ha ki jingkren kaba la buh pynban ha ka jinglyngngoh khlem don kino kino ki soh ba mih.
Lada kane ka jingïakhih ka long kaba bakla u Ma Johnson Pohrmen ula buh ka jingkylli, la ka don neem kata aiñ kaba la bthah ban bat sah ïa ka tulop ki nongtrei kaba la jan dap da ki bun bun bnai.
Hadien ka jingshong kyllaiñ mynngor ka Association ka la rai ba hadien ka Dorbar Tlang jong ka JHADC ka ban long ha kane ka 9 tarik mynta u bnai lada kim ïoh ïa ka tulop, ka Association kan pynlong da ka jingïakhi bad ïa ka tarik yn sa pyntip hadien.
Shillong, Naiwieng 06 : Ka Myntri ka tnad ka Koit ka Khiah ka jylla, Kong Ampareen Lyngdoh ha ka sngi Nyngkong ka la ong ba ka sorkar jylla kan sa jied ïa ka kompeni kaba paka tam ban pynïaid ïa ka 108 ha ka jylla.
Ha kajuh ka por ka la kyntu ïa ki kompeni kiba shim bynta ha ka jingïaknieh ban pynïaid ba kin long kiba ïai shah bad ap ïa ka jingjied kaba long katkum ki kyndon ym ban leit sha ki lad pathai khubor ban kynthoh iwei ïa iwei pat.
Baroh ki don haduh hynñiew tylli ki kompeni kiba shim bynta ha katei ka jingïakhlieh ban pynïaid ïa ka 108 ha ka jylla.
“Ngim ym pynsngew ïa kine kiei kiei baroh ki jingïaknieh ne kynad hapdeng ki kompeni kiba kwah ban pynïaid namarba ngi don hangne ban jied da kaba bha tam na kaba bha tam.
Ki jingkynnoh, ki jingkynthoh kin ym lah satia ban weng ïa ki jingeh," ong ka Myntri haba kren bad ki lad pathai khubor.
Ha kajuh ka por ka ong ruh ka sorkar kan ai da ki ambulance kiba biang tam na ka bynta ki paidbah ka jylla.
“Ka jingshakri lyngba ka 108 ka la mad bun kiei kiei ha ki khyndiat por ba la dep bad kumta ngan ym ailad ba kan don kano kano ka jingshah pynthame kum ka sorkar haba ïadei bad kane ka rai.
"Ka Myntri ka la kyntu ruh ïa ki kynhun kiba ïa knieh ba kin ap shwa ïa ka rai na ka sorkar kaba dang bishar mynta ïano kan jied.
Ka la ong ruh ba ha ka jingshisha kim dei satia ban leit sha ki lad pathai khubor ban ujor namar ka jaka ujor jongki kadei ha ka tender committee.
Ka la ong ruh ba haba don kino kino ki jingujor mardor na ka liang ka sorkar ka la tuklar ban peit.
Na ka liang ka Myntri ka la pynpaw ba ka kwah ban ïohi ba ki ambulance kin poi ha man ki block bad kin don ruh ki kor ki bor kiba lah ban pynïasoh ïa ki nongwad jingïarap ne ki nongpang naduh ka por ba ki leit shaw na ïing hadudh ka por ba ki phah sha sha ki jaka sumar.
Khliehriat, Naiwieng 07: Ka lympung ïalehkai jong ka kyrdan Super Division Football Tournament 2023 kaba la long hynne ka sngi ha madan Deinchynrum, Khliehriat bala pynïaid da ka East Jaiñtia Hills District Football Association (EJHDFA).
Haba phai sha ka jingïakhun kaba nyngkong ka Rymbai Wahshnong SC kala pynliem da 1-0 kol ïa ka Rymbai Iawpynsing, bad ïa kane ka shi kol jong ka R.Wahshong SC la thep da u Arnold Pusein haka 29 minit.
Ha ka jingïakhun kaba ar, kaba la long hapdeng ka Rymbai Skhenshynriah SC pyrshah ïa ka Sutnga SSCC kila ïa poi sha ka jingïakhaid da mar shikol 1-1.
Dei ka Rymbai Shkenshynriah SC kaba la lamkhmat ïa ka jingïakhun lyngba u Hikaidame Bareh haka minit ba 24.
Hynrei ka Sutnga SSCC ka la ïoh ban pynïakhaid lyngba u Ioanis Suchen haka minit ba 61.
Ka jingïakhun ha ka 9 tarik Naiwieng kan long hapdeng ka Thangskai Tiger SC pyrshah ïaka Dhana SC nangta ka Khliehriat West YWSC pyrshah ïa ka Moolamanoh SC.Shillong, Naiwieng, 06: Ka Shillong Civil Hospital ka la ïohlum T.6,29,18,877 klur hapoh lai snem na ki nongpang kiba wad jingsumar ha kane ka jaka ai jingsumar.
Ïa kane la pyntip da u nongwad RTI u Bah Disparsing Rani katkum ka jubab RTI ba la ïoh na ka Civil Hospital.
Ha ka jingïakren bad ki lad pathai khubor ha ka Lah Sngi u Blei u Bah Disparsing Rani u la ïathuh ba kane ka jingïoh lum pisa jong ka Shillong Civil Hospital ka long na ka CT Scan, MRI, Blood Test, UG Scan bad X-Ray.
U la ïathuh ba ka jubab RTI ka pynpaw ba ha ki 3 snem, ka Hospital ka la ïoh lum T.2.42 klur na ka jingpyndonkam ki paidbah ïa ka CT Scan, T.26 lak na ka MRI, na ka X-Ray T.4 lak, Blood Test T.2.55 klur bad T.57 lak na ka UG Scan.
“Kane ka jingwad RTI ka dei ban pyntip paidbah ha kaba ïadei bad ka jingïoh lum ka Shillong Civil Hospital namarba tang ha ki lai snem, kala ïoh lum T.6,29,18,877 klur bad ki paidbah ki donhok ban ïoh ki lad jingsumar kiba bha," ong u Bah Disparsing.
U la ïathuh ba ka don kawei ka kor MRI Scan kaba shongdor T.4.90 klur kaba la pyntreikam naduh 2013 hynrei mynta ka la sniew bad kam treikam shuh.
Shuh shuh u Bah Disparsing u la ïathuh ruh ba katkum ka jubab RTI ba la ïoh pdiang na ka ophis jong ka Directorate of Health Services (MI) la pynpaw ba ki don ki Doctor, Staff Nurse bad ki nongtrei 4 Grade hapoh ka Civil Hospital Shillong ki bym ïoh tulop naduh ka por ba ki trei haba ka jylla Meghalaya ka la shah lynshop ha ka jingpang khlam COVID-19.
“Hadien ba ka Sorkar ka pynpaw ba ka ïoh pdiang tang 76 klur na Delhi.
Hynrei ha ka jubab RTI ka pynpaw ba ka la ïoh pisa T.119 klur bad ka pisa kaba dang don bad ka Sorkar ka long sa T.43 klur.
Balei ka Sorkar kam siew noh ïa ka tulop jong kine ki nongtrei.
Haba ki trei ïa ka kam, ka Sorkar ruh ka dei ban sngewthuh lem ïa ka jingdonkam jong ki," u la ong.
Ha kaba ïadei bad ka jingshna ïa ka surok saw laiñ Shillong-Dawki, u Bah Disparsing Rani u la ïathuh ba katkum ka jubab RTI ba la ïoh na ka Ministry of Raods Transport and Highways ka Sorkar India, la pynpaw ba ïa kane ka projek la aiti sha ka M/s PCC Go Tech Pvt Ltd ban shna pynheh ïa ka surok na Umshyrpi haduh Umdiengpung, 7 Mer Upper Shillong.
Ka kam ka la ïaid katkum ka jingaipor haduh 2 snem ban pyndep ïa ka Phase-I.Mynta ka pakage-2, Pakage-3, bad 5 ruh ka dang ïaid.
Ka don ruh ka projek ba dang pynkhreh ïa ka Detailed Project Report (DPR) na ka bynta ka Shillong Eastern Bypass ban shna ïa ka surok na Mawlyngkhung, Mawryngkneng, Jowai, Ratacherra kaba jrong 138 kilomitar.
Kane ka dang ïaid bad ka projek ban shna ïa ka surok Mawthir-Kyrshai ruh ka dang ïaid shakhmat.
"“Nga kyntu ïa ki paidbah, ïa ki Dorbar Shnong bad ïa ki Sengbhalang ba ngin buh lang ïa ka thong ba yn dup lah ban pyndep kloi ïa kine ki projek bad ym pynthud ïa ki kompeni namarba ka don ka jingkynnoh ba ka don ka jingpynwit bad kata ka pynlehraiñ.
Ki nongtrei jong ki kompeni ki wan sah tang shipor bad ki leit phai noh," u la ong.
“Ngi ruh ngin buh nuksa ïa kiwei ki jylla kum ka Mizoram bad Manipur ba ngim dei ban pynthud khnang ba ka jingangnud jong u paidbah kan long kaba biang," u la ong.
Shillong, Naiwieng 06: Ka Sorkar Jylla ka la pynlut T.9.28 klur tang ha East Khasi Hills District ban sumar ïa ki shynrang bad ki kynthei kiba la im kyrni ha u drok.
Na kane ka pisa kaba T.9.28 klur la pynlut na ka bynta ban sumar ïa ki 3184 ngut ki shynrang bad 32 ngut ki kynthei ha Shillong.
Kane ka jingpynlut ïa ka pisa ka long naduh u snem 2010 haduh u snem 2023.
Katkum ka jingïathuh jong u nongwad RTI Bah Disparsing Rani ha ka Lah Sngi u Blei hadien ba la ïoh pdiang ïa ka jubab RTI na ka tnat Social Weflare ha ka 6 tarik u bnai baladep, u la ïathuh ba haba pan jubab halor ka jingpynlong ïa ki jingpynshai paidbah, ka tnat ka la ai jubab ba kam don satia.
“Kaba lyngngoh ban ïohi na kane ka kaiphod ka long ba ki nongdih drok ki don tang lai hajar tam katba ka jingpynlut pisa na ka bynta kine ki lai hajar tam ban sumar bad ban pynthied dawai ka long kaba kyndit ban tip namarba ka poi haduh T.9,28,90,556 klur," u la ong.
Na kane ka pisa, ka sorkar ka la pynlut T.30,07,815 ha u snem 2010, T.34,05,817 ha u snem 2011, T.38,61,060 ha u snem 2012, T.40,76,240 ha u snem 2013, T.53,80,721 ha u snem 2014, T.39,43,617 ha u snem 2015, T.35,42,816 ha u snem 2016, T.36,37,821 ha u snem 2017, T.30,17,307 ha u snem 2018, T.72,71,227 ha u snem 2019, T.84,73,371 ha u snem 2020, T.1,48,57,688 ha u snem 2021, T.1,94,69,467 ha u snem 2022 bad T.89,45,589 ha u snem2023.
“Ka long kaei kaei kaba pynkyndit ïa ka jylla, ïa ki riewpeitngor, ïa ki dorbar shnong, ïa ki sengbhalang bad ïa nga u nongtrei mon sngewbha ban tip ba ki nongdih drok ki don tang lai hajar tam hynrei ka pisa na ka bynta khatlai snem ka jingpynlut ka long haduh T.9.28 klur.
Uta u dei u dak jingkylli uba eh haduh katta ban ong ba na ka bynta ki nongdih drok kiba tang katta, ka pisa yn pynlut haduh katne," u la ong.
“Lada don ki nongdih drok tang shi lak ngut, ka pisa jong nga jong phi ka la leit lut sha ki nongdih drok (ban ai jingsumar).
Ngan sa pan jubab shuh shuh ha kaba ïadei bad ka rukom pynlut (ïa ka pisa na ka bynta ban sumar ïa kiba dih drok)," u la ong.
Haba kylli halor ka pisa, u Bah Disparsing ula ïathuh ba ka kaiphod ka khlem kdew la pynlut kumno ïa ka pisa hynrei la shu pynpaw beit ba ka pisa kaba T.9.28 klur la pynlut na ka bynta kiba la kyrni ban dih ïa u drok naduh u snem 2010 haduh u snem 2023.
Jowai, Naiwieng 07: Ka jingïalehkai phutbol haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai hynne ka sngi Hat Majai ha madan Kiang Nangbah Stadium, Dongmihsngi Jowai.
Haba phai sha ka jingïakhun ka kynhun ïalehkai jong ka Sailung Ialong ka la khur namjop hadien ba kala pynliem da 3-1 kol ïa ka Mukhla Raij.
Na ka Sailung Ialong ki lai kol la thep da u Hep Dkhar haka minit ba 39 nangta bud sa ka kol kaba ar na u Madan War haka minit ba 51, ka Mukhla Raij ka la ïoh pynphai ïa ka shikol da u Timmy Ryngkhlem haka minti ba 55.
Ban pynthikna ïa ka namjop ha kane ka jingïakhun, u Sandeep Siangshai u la pynbud sa ïa ka kol kaba lai ha ka minit ba 71 na bynta ka Sailung Ialong.
La pyntip ba ka jingïakhun mynta ka sngi Balang (8 tarik Naiwieng, 2023) kan long hapdeng ka Shangpung Lumiawmushai pyrshah ïa ka Mynthong bad ka jingïalehkai kan sdang ha ka por 2 baje nohphai sngi.
Shillong, Naiwieng 07: Ka kynhun ïalehkai jong ka PFR FA  ka la kylla long ka kynhun ba ar ban jam sha ka semi final ha ka SSA 3rd DIVISION Football League 2023 hadien ba ka la jop ha ka Quarter Final kaba long hynne ka Sngi Hat Majai ha madan 1st Ground SSA Stadium.
Kane ka jingïakhun la sdang ha ka por 2 baje hapdeng ka PFR FA  pyrshah ïa ka  Lawmali Pyllun SC.Haba phai sha ka jingïakhun ka PFR FA ka la pynpaw ïa ka jingkhlaiñbor da kaba pynjemkhnap bad pynbam haduh saw kol ban ïohrung sha ka semi final.
Dei lyngba u Samlang Rympei (38 minit) ba ka PFR FA ka la ïoh ban lakhmat ïa ka jingïakhun, nangta bud sa ka kol na u Robi Maring (lyngba ka Penaly) ha ka 46 minit, bad ka kol kaba lai la wan na u Thymmaibor Mukhim ha ka 51 minit bad khadduh na u Fairming Suting ha ka minit ba 57.
Ka jingpynïakhun ïa ka quarter final kan bteng biang ha ka 10 tarik Naiwieng, ha kaba ka Mylliem Lum SC kan aireng pyrshah ïa ka Nongmensong SC, bad ha ka 11 tarik ka Tynring SC kan aireng pyrshah ïa ka Nongkseh SC, ka por kan long 2 baje nohphaisngi ha SSA Stadium.
Ha kane ka jylla Meghalaya ïa kaba la tip kum ka matrilineal society lane ka jaitbynriew ha kaba ki khun ki shim jait na ka kmie, ha man ba pynlong kino kino ki jingïalang paidbah (lait noh kito kiba pynlong da ki seng kynthei), ym ju kham ïohi bad ïohsngew ba ki kynthei kin kren bad pynsngew paidbah ïa kaei kaei kaba ki don ha ka jingmut jingpyrkhat jong ki.
Tip balei ba ki kynthei kim shlan ban kren ïa kaei kaba ki sngew.
Lehse ka jingkren ki riew hyndai ba, “ynda lah kynih ka ‘iar kynthei ka pyrthei ruh ka la jan wai.
" Kane ka jingkren pharshi ka thew sha kiba bun ki bynta kiba dei ban ïatai bha.
Kane kam dei shuh ka juk hyndai ha kaba ïa ki kynthei bad longkmie la shu rai beit ba ki dei ban don ha ïing shet ja bad ban pynbiang ka bam ka dih na ka bynta ka ïing ka sem baroh kawei, nalor ka khlieng ka sait; ka saitjaiñ sait nep bad ka sumar khun.
Ka kam u rangbah la rai beit ba ka dei ka kam ban kamai na ka bynta ban pynbit pynbiang ïa ki jingdonkam ha ïing ka sem.
Mynta ngi don ha ka spah snem kaba arphew wei (21st century) ha kaba ki kynthei ki ïakot ka bor pyrkhat bad u rangbah; ki trei ïa ki kam engineer, doktor, ki nos, ki nonghikai skul bad kolej; ki ophisar ha ki ophis sorkar bad ha ki kompeni bapher bapher.
Ki kynthei ki ïashim bynta ruh ha ka kam saiñ pyrthei bad ki long ruh ki myntri sorkar.
Namarkata ki kynthei ha kane ka juk ki don la ka jong ka bor bad ka iktiar.
Hynrei haba phai sha ki seng bapher bapher kum ka seng ki samla pule ne kiwei pat ki seng trei mon sngewbha ym ju kham ïohsngew ba ki kynthei kin long ki nongkitkam kum ki President ne ki Secretary.
Hato ki kynthei kim long kiba bit ne kiba tbit ban long nongïalam ïa kiwei pat ki seng khleh lait noh tang ïa ki seng kynthei? Mano ba bsuh ïa kum kine ki jingsngew ha ngi?Sa kawei ruh ngi ngeit skhem lada shimti bad ïalam ki kynthei ïaka synshar khadar khlem pep kan kham duna ka jingbamsap namar ha ki kynthei ka dang don ka jingïatip lem hynrei kumba long mynta te ha ki rangbah te imat kata ka mynsiem ïatip lem ruh ka la jah noh.
Balei ba ong kumta, lada phi phai ha ka jylla ne ha ka ri hi baroh kawei bunsien kiba ngat ha ki kam bamsap ki dei beit ki rangbah ki kynthei te dang kham niar shisha.
Ym dei tang ha ka synshar ka khadar hynrei lada dei ha kino kino ki kam ruh lada bishar bniah kiba peit bad ïalam da ki kynthei ki kham pher bad ïaid beit ïaid ryntih shisha la ka dei ha ki kam Balang, ki kam imlang sahlang, ki kam trei mon sngewbha bad ter ter.
Bunsien haba don ki jingkhot khamtam lei lei kiba dei na ka liang sorkar la ju ïohi ba ka dap ka kamra tang da ki rangbah suda.
Ka por ka la poi ba lada ngi ki longkmie ngi sngew sarong ban ong ba ngi long kita ki nongrim bakhlaiñ jong ka imlang sahlang te ngi dei ruh ban shim ïa ka jingkitkhlieh bad pynkhuid lem ïa ka mei mariang kaba kynthup ïa ki wah bad ki lynti ki syngkien.
Lehse lada pynkup bor ïa ki longkmie ha man la ki dong ba kin long ki nongpeit pyrman ïoh don ba bret ñiut thurmur bad ban kem ïa kum kita khnang ba kin hap siew da ka phaiñ kan bha shibun eh.
Ki kynthei bad longkmie kim dei shuh ban long tang ki nongsngap kiba shu wan jingïalang hynrei ki bym khlem kren ei ei ruh.
Ki dei ban pyndonkam ïa la ka iktiar ban peit ba kiwei ki para kynthei kin ïashim bynta ha ka ban peitngor ïoh don ki riew shim kabu kiba bret ñiut ha ki wah ha ka jaka ban leit bret ha ki trok kit ñiut.
Lada kawei pa kawei ka longkmie ka phikir bad sdang na la ïing ban ym bret pathar ïa u ñiut, nga ngeit ba kane ka sor Shillong bad ki wah jong ka kin khie-im biang sa shisien.
Nga kyntu ruh ïa ki para longkmie bad ki kynthei ba phin ïa long kiba shimti kam ha shnong ha thaw.
Ngi dei ban ïatrei ryngkat ryngkat bad ki rangbah namar ma mangi ngim dei shuh kita kiba tang shibor.
Hooid kam mut ban ong ba ki kynthei kin ïaid lait na u Rangbah ne ba kin ym kheiñ snep shuh ïa u rangbah hynrei kaba kongsan ka long ban burom ïa ka iktiar jong u Rangbah hynrei ha kajuh pat ka por ban ïatrei lang ruh ha kino kino ki kam na ka bynta ban tei ïa ka imlang ka sahlang bad ïa ka ri bad ka jaidbynriew.
Shillong, Naiwieng 07: Ka long ka khubor kaba sngewtynnat ïa ki paid riew ieid phutbol jong ka jylla khamtam ïa ki nongkyrshan ba shitrhem jong ka kynhun Shillong Lajong FC ha kaba kin sa ïoh ban sakhi biang ïa ki jingïakhun lympung I-League ha nongbah Shillong ka ban sa long ha madan Polo hadien ba katei ka klob ka ïoh ban kyntiew kyrdan biang ïalade sha katei ka lympung.
Kane ka klob kaba mihkhmat ïa ka jylla ka la ïoh ban kiew kyrdan biang sha ka lympung lehkai I-League na bynta ka samoi lehkai 2023/24 hadien ba ka la wan ha ka kyrdan ba ar (runners up) ha ka Second Division I-League, bad kane ka long ka sien ba nyngkong hadien saw snem ba shah sloit na ka I-League.
Ka Shillong Lajong FC ka la sdang ïa ka samoi 2023/24 I-League da kaba ïasam mar shi point bad ka Mohammedan SC naba ïakhaid da mar 1-1 kol ha ka jingïakhun kaba la long shabar nala ïing, ha Kolkata, Naihati Bankimanjali Stadium -West Bengal ha ka 3 tarik Naiwieng, 2023.
Kaba sngewtynnat ka long ba ka Shillong Lajong FC kan sdang ïa ka jingïakhun hala ïing pyrshah ïa ka Neroca FC (na Manipur), kaba dei ka jingïakhun klob ka thaiñ North-East lane ka “North-East Derby" ha ka 9 tarik Naiwieng (lashai ka sngi Palei), ha ka por 2 baje nohphaisngi ha SSA Stadium, Shillong.
Mynta ka samoi, ka kynhun ka don ïa ki samla bad ki rangïalehkai kiba la kham rangbah bad kiba la shemphangbha kiba la wanphai biang bad ka klob kynthup ruh ïa ki saw ngut ki player ba na shabar ba ka kynhun ka la soi (Daniel Goncalves , Renan Paulino , Abdou Karim Samb bad u Takuto Miki )Ha ka sien ba nyngkong ha ka history jong ka klob ba ka Shillong Lajong FC ka la kyntiew kyrteng palat 21 ngut ki player kiba napoh ka jylla na bynta kane ka samoi jong ka I-League.
Napdeng kine ki rangkynsai ba ka klob ka sei madan ban pynïakhun ha kane ka lympung ki dei kiba la shah jied na ka shlem ai jinghikai jong ka klob (youth academy) bad don napdeng kine kiba la ïoh mih madan ha ka jingïakhun pyrshah ïa ka Mohammedan SC kiba kynthup ïa u Ronney Willson Kharbudon, Damaitphang Lyngdoh, Sangti Janai Shianglong, Kynsaibor Lhuid bad u Shano Tariang.
Ka kynhun kan sa don hadon phra tylli ki jingïakhun ban long hala ïing ki ban sa long ha u Naiwieng bad Nohprah.
Bad na bynta ki ticket ban sakhi ïa ka jingïakhun pyrshah ïa ka Neroca FC la ïaid ban die naduh hynnin ka sngi (7 tarik Naiwieng ) bad lah ban ïoh napoh Electronic Centre, Police Bazaar, na Cafe Shillong, Laitumkhrah bad na SSA Ticket Counter.
Ka Hima JaiñtiaHa ki por mynhyndai, ha kane ka ri lum khasi bad Jaiñtia kaba don mynta hapoh ka thaiñ shatei lam mihngi jong ka ri India , ka la ju don Ka Hima Sutnga kaba la ju tip ruh ka Hima Jaiñtia.
Ki nongsnhnong shnong jong ka, ki dei ki khun Khasi -Pnar bad ki don ruh kiwei de ki bym dei na kajuh ka jaidbynriew.
Ka hima ka long kaba heh bad kaba la paw hynrei kam don ki jingthoh ba thikna ban pynksan shaphnag ka jingiaid lynti jong ka.
Ki jingiathuhkhana pateng jong ki longshuwa manshuwa ki ïathuh ki don ki dak ki shin kiba la jan duh noh kum ki mawbynna, ki mooknor bad kiwei kiwei de kiba don ki jingiadei bad ka riti dustur ka jaidbynriew Khasi-Pnar ki la sakhi ïa ka jingdon jong katei ka hima.
Halor kane ka phang u Dr.Homiewl Lyngdoh ha ka kot jong u “ Ki Syiem Khasi bad synteng", ka jingiathuhkhana pateng shaphang ki syiem hyndai kiba la ju synshar ïa ka ri lum khasi bas Jaiñtia.
U iathuh, napdengki ki syiem Khasi bad ki syiem Sutnga, ki dei ki Syiem Madur-Maskut ka Hima Malniang (Kiba la tip ki syiem Malngiang) kiba la mih nyngkong eh.
Kine ki syiem ki long kiba khlaiñ bor bad la tip ruh ïa ki “Ki syiem-blei".
Ki la synshar ïa ki bynta jong kane ka ri lum Khasi bad Jaiñtia kaba kynthup ïa ki jaka ha ri thor (Bangladesh) bad katto kane ki bynta jong ka Hima Sutnga.
Ka hima Malngiang ka ïar naduh Damera (Nowgong) shatei lyngba ki lum Khasi bad Jaintia bad shathie haduh Kuwan(Shylet).
Ka nongbah bad ka kut ba skem jong ka hima, ka don halor u lum uba don hajan ka jaka ba ki khot ka “Iaw Dai ja" La antad ruh, ha ka por ba kane ka hima ka dang ieng rasong bha, ka Hima Sutnga ka la don bad ka dang long kaba dang rit bad kaba tlot bor haba ïa nujor bad ka Hima Malngiang.
Ki jingiathukhana pateng jong ki longshuwa mashuwa ki iathuh ki syiem ka Hima Malngiang bad ka Hima Sutnga ki long kiba khlaiñ bor bad kiba shlur.
Ki la ju ialeh tham pyrshah khah khah kawei iakawei pat ka hima.
Ki Syiem Sutnga (la antad ha ka por synshar u syiem Bor Kuseiñ-I) ki la jop thma ïa ki syiem Malngiang bad ki la ioh ban pyniasoh shibun tylli ki jaka bad ki shnong ha rilum bad ri thor(bangladesh) hapoh ki hima.
Halor katei ka phang u.
S.N Lamare, u iathuh wat lada u Syiem Bor Kuseiñ –I , um dei u nongseng jong ka Hima Sutnga hynrei ula long pat u nongsaiñdur jong ka Hima Jaiñtia.
Ka dei ha ka porsynshar jong u , la ioh ban pyniasoh ïa ki jaka bad ki shnong ha ri thor hapoh kawei ka hima.
U la suid la shor ïa kane ka hima ba thymmai ka “Hima Jaiñtia “, ki nongshynshar jong ka, ki dei kiba la hiar pateng na ka ïingsyiem Sutnga hi (Sutnga dynasty) bad u la long ruh u syiem ban nyngkong eh jong ka “Hima Jaintia".
Ka Hima Jaintia ka long ka hima kaba heh ha ka jingdon ki shnnong bad ki pud ki sam, ka la bna bad paw bha ha kane ka dong shatei lam mihngi jong ka Ri India bad ha ri thor (Bangladesh) Ki pud saw ki saw ki sam bad ki sam bad ka jingheh jong ka kata haduh ka por ba ka sorkar Bilat (British Governement) ka la knieh noh ïa ka bor synshar na u syiem Rajendra Singh ha u snem 1835 , ki long kumne;- Shatei-ki jaka kiba don ha ri thor (Jaintia pur Purganas, Shylet district Bangladesh) Shatei:- ki jaka kiba don ha ri dkhar kyntup ïa ki bynta ka Nowgong District, Assam (Gobha) bad Mihngi haduh ka wah Kupli 4.
Kane ka hima ka la neh kumba saw spah snem duna hapoh ka jingsynshar jong ki syiem Sutnga hyndai bad u syiem Rajendra Sing(1832-35) u la long u syiem ba khatduh eh jong ka 5.
Ka Jingsdang bad ka jingpynlong ïa ka Hima Sutnga ha kane ka ri hum kat kum ki jingiathuhkhana pateng jong ki longshuwa manshuwa ki iathuh u Shyngkleiñ Am, u khun ksiew jong ka Li Dokha, u la sdang nyngkong ïa ka hima bad u la long ruh u Syiem ba nyngkong eh jong ka.
U la jied ïa ka Shnong Sutnga ban long ka nongbah bad kakut ba skhem jong ka hima.
Hynrei, ki syiem kiba la wan kham hadien ki la pynkynriah pat ïa ka nongbah jong ka hima sha ka Shnong Nartiang.
Ki jingiathuhkhana pateng ki iathuhnaduh ki por mynbarim, Ka shnong Nartiang ka la long lypa ka shnong kaba heh bad ka khat khaïi pateng kaba ju iakynduh ki nongïew nonghat na ri lum bad ri dkhar.
Kumjuh ruh, ka lynti bah (Highway) ba pyniasoh ïa ka Damera (Nowgong) bad ka Jaiñtiapur, Bangladesh, ka ïaid lyngba kane ka shnong.
Nalor kata, ka don ruh byllai ki jaka kiba heh bad kiba sei soh kiba lah ban pynlong kum ki jaka rep lyngkha bad kiwei kiwei de ki jingdonnkam, kitei ki jinglong jngman jong ki jaka, ki la ktik ïa ka jingmut jingpyrkhat jong ki syiem Sutnga bad kiba khraw batri kiba la wan kham hadien ban pynkynriah ïa ka nongbah jong ka hima Sutnga sha ka shnong Nartiang.
Ki don ruh ki jingiathuhkhana jong ki longhswa manshwa kiba iathuh ka jingpynkynriah ïa ka nongbah jong ka hima na ka shnong Sutnga.
ka dei ka jingiashylla jong ki khun ki hajar kiba don ha ri lum pyrshah ïa ki syiem Sutnga hyndai kiba la pdiang ïa ki jinghikai jong ka jingngeit niam Hindu.
Shuh shuh, ki jingiathuhkhana pateng jong ki longshuwa manshuwa ki iathuh nyngkong eh ïa ka Hima Sutnga la ju tip ruh ka Hima Shri Hatta (Shlhet) kaba ju don ha ri thor Jaintiapur, Bangladesh.
Kane ka hima ka long kaba heh bad kaba bun briew.
Ka la pynkup ïa ki shnong ha ri lum bad ri thor (Jaintiapur, Bangladesh), ka la don naduh ka spah snem ba khat wei (11 century), ki pud ki sam jong ka, ki long kumne:- Shathie haduh ri thor ( Bangladesh), shatei haduh ri dkhar Damera (Gobha.
Nowgong Assam) kynthup ïa ki karto katne ki jaka kiba don ha ri lum Khasi bad Jaintia.
Ki nongshong shnong jong katei ka hima, ki dei na ka jaitbynriew Khasi-Pnar, kiba shong ba sah ha ri lum bad ka jaitbynriew Bengali kiba dei na ka niam Hindu bad Mahammedan kiba shong ba sah ha ri thor (Bangladesh) bad la khot ïa ki kum ki ‘Khar Jaintia’Ki nongsynshar jong ka hima (Hima Shri Hatta) ki dei ki briew kiba la wan na ka long ïing long sem jong ka jait Brahmin, ka kyrteng jong ki katba lah ban ioh ka long kumne:- u Kedareswar Ray u Dhaneswar Ray, u Kandarpa Ray bad u Jayanta Ray, ki jingiathuhkhana ki iathuh ruh ba u syiem Jayanta Ray u long u nongsynshar ba khatduh eh jong katei ka hima.
Ki jingiathuhkhana pateng jong ki longshwa shaphang ki syiem Sutnga hyndai kiba la ju synshar ïa kane ka ri lum Jaiñtia ki iathuh ki dei ki syiem kiba la wan hiar pateng na ka long ïing long sem jong ka Li-Dohka, ka briew kaba la kylla na ka dohkha, kane ka khana puriskam ka la bna ha kylleng ki shnong bad ki jaka jong kane ka ri lum Khasi bad Jaintia.
Kumjuh ruh ka la don kawei pat ka khana puriskam shaphang ka Muchurdee (Puri-Dohkha) kaba la paw bha ha ri thor (Jaintiapur), ki iathuh ka dei ka thymmei ba la pynlong ïa ka hima Sutnga.
Kitei ki khana puriskam ( ka Li-Dohka bad ka Muchurdee) ki don ka jingiasyriem shaphang ka jingpynlong iakane ka Hima Sutnga ha ri lum bad ha ri thor (Jaintiapur)Ki Jingiathuhkhana pateng ki iathuh u syiem Jayanta Ray , U long u nongsynshar ba khatduh eh jong katei ka Hima Shri Hatta (Shyllet), ha ka jinglong tymmen, u la Khuslai bad pisa mynsiem namar ban um don khun shynrang ban shimti ïa ka khet syiem hadien jong u.
U la pynlong ki jingduwai khlem da pud ha ki blei ba kin ai khun shynriang ïa u.
Ha kawei ka miet, katba u dang ioh thiah , kiblei ki la bthah ruh ïa u ban jer kyrteng ïa kata ka khun ka “Jaintia Hapdeng katto katne, ka mahadei, ka la kha ïa ita i khun bad la pynheh pynsan ïa ka kumba ba bthah ki blei.
Haba ka la samla bha , u syiem u la pyniathoh shnongkurim ïa ka bad u Ladabhur u khun jong u nongialam niam ba don burom (Royal Priest) ka hima 10Ka Jaintia ka la shimti ïa ka khet syiem hadien ka jingiap noh u kpa, ka la khot kyrteng ïa lade ka syiem"Ranee Singh" bad ïa ka hima ka “Hima Jainti".
U landabhur u long u nongiarap bad u nongai buiit jong ka syiem ka la beh noh ïa u napoh ka hima.
U la leit phet rieh sha kawei pat ka Hima kaba don ha ri lum (la antad ba ka dei ka Hima Sutnga) ban lait na ka jingshah pyniap ha ki shipai jong ka Syiem.
Kitei ki nongshynshar jong ka hima kabadon ha ri lum, ki la pdiang sngewbha bad ting khun ruh ïa u.
Hadien kumba katto katne snem, ka syiem ka la sngewthuh ia ki jingleh pyrshah jong ka iala u tnga, ka la khuslai mynsiem bad babe kylla, ka la pynlong ki jingdwai ba kyrpang bad kyrpad ïa ki blei ba kin pynioh pat ha u tnga jong ka ïa ka briew kaba long ha ka dur jong ka hi bad ba kan long ruh ka tnga jong u.
Ha kawei ka miet ki blei ki la paw ha ka jing phohsniew jong ka bad ki la kular ban pynioh pat ia ka briew kaba ia syriem dur kum ma ka hi ban long ruh ka tnga jong u tnga jong ka.
ha kawei ka sngi, katba ka syiem ka dang sum ha kawei ka wah, la mih syrngiew jong kwei ka briew na ka (syiem) kaba ia syriem dur thik um ma ka hi.
ha kata hi ka khyllip mat, ka la kylla dohkha bad ka um ka la rong noh ïa ka bad la khot ïa kata ka syrngiew ka ‘Muchurdee’ kaba mut ka Puri-Dohkha.
U Landabhur u shong u sah ha ri nongwei bad u don ruh ki jinglong jingim kumba long lem ki para samla ha ri lum, u long u nongrep bad uba ju sngewbang ban pynlut ïa ka por ba lait bad la u rynwiang khwai dohkha.
Ha kawei a nohphai sngi katba u dang wanphai na ka bri ban leit phai sahla iing, u la pyn hap ïa u ryngwiang khwai ha ka wah bad u la ngat kawei ka dohkha.
U la pynhap biang ïa u ryngwiang khwai ha kajuh ka wah shi sien ar sien hynrei um ngat eiei bad u la leit phai noh.
haba u la poi ha ïing u la buh ïa kata ka dohkha halor tyngir bad u la iohthiah namar ba u la thait palat, u la klet ban phon jyntah ïa kata ka dohkha ha katei ka miet bad kumjuh ruh ha ka sngi kaba bud.
Ha kawei ka jan miet haba u la wanphai na ki kam ki dup u la lyngngoh bad syier mynsiem ban iohi ba la don mano re ba la pynkhreh jingbam bad sar pynkhuid ïa ka ïing jong u, u la kylli ha lade, Mano ba wan iarap ia nga?.
Ha kawei ka sngi u la kut jingmut ban nym leit shano shano ruh hynrei ban peit siar ïa ka ïing ban lap ïa ka jingshisha.
U la buhrieh ïa lade ha kawei ka kyndong jong ka ïing.
haba ka ïing ka la kynjah jar jar, u la khohngoid na kata ka jaka ba u rieh, u la iohi ia kawei ka samla ba bhabriew kaba dang pynkhreh jingbam bad sar pynkhuid ia ka ïing.
U la bat ïa ka bad kylli artat, kadei ka ei? Kane ka samla ka la iatrhuh ba ka dei kato ka dohkha kaba u La buh halor tyngir ba u la klet ban phon jyntah, ka dei ka Muchurdee (Puri-Dohkha), ynda u la dep ban kylli pyrthew shaphang jong ka, u la shoh jingieit ia ka bad u la tyrwa ruh ban ia shongkha bad katei ka samla.
Naduh katei ka por, kitei ki shijur ki la don ka longiing longsem bad la ki khun ki ksiew.
Ki jingiathuhkhana pateng ki iathuh u Syiem Bor Kusein-I, u syiem ba khraw jong ka Hima Sutnga, u dei uba la wan hiar pateng na ka longiing jong ka Muchurdee (Puri-Dohkha)Katto katne shaphang u Dr.Phervision Nongtdu: Udei u khun jong i kong Misdress Nongtdu (bam kwai ha dwar u Blei), u dei ruh u Principal jong ka Jaiñtia Eastern College Khliehriat, kaba dei ka colege kaba nyngkong eh ha East Jaiñtia Hills District, ha kajuh ka por u dei ruh u riew khraw pyrkhat (scholar), uba ju sngewtynnad ha ka thoh ka tar bad ruh uba ju don ka jingthmu ban kyntiew ïa ka pule puthi ha ka thaiñ.
“Nga don ka jingsngew tynnad ban leit jurip ne leit jngoh ïa ki shnong ki thaw khamtam kito ki shnong ba don ki khana tang ba don nam, ha u snem 2013 nga la thoh bad pynmih ïa kawei ka kot ba la ai kyrteng Unorganised Coal Mine Workers in Meghalaya, kane ka kot ka dei kaba nga la thoh shaphang ki nongbylla dewiong" pynpaw u Dr Phervision Nongtdu.
Dei ha u snem 2018 u Dr Phervision Nongtdu u la pynmih sa kawei ka kot ba la jer kyrteng ‘Ka Thymmei-Ka Elaka Rymbai (The Origin of Elaka Rymbai) bad ka jingthoh ba u la thoh shaphang ka Hima Jaiñtia ka dei kaba la sot na kane ka thup ba la pynbit pynbiang da u Dr P.Nongtdu.
Shillong, Nailur 29 : Ka Mawlai SC kaba la ïoh rah nam lahduh ïa ka OC Blue Shillong Premier League 2021-22 mynta ka sngi Thohdieng kan ïakhun khadduh pyrshah ïa ka Langsning FC kaba dei ruh ka jingïalehkai kaba khadduh jong katei ka lympung mynta ka samoi ha madan MFA Third Ground, Polo, Shillong.
Ka jingïalehkai hadpeng kitei ki ar tylli ki team kan long ha ka por 2:15 baje janmiet ha kaba u Myntri ka tnad ki kam ïalehkai u Bah Banteidor Lyngdoh un ïadonlang kum u kongsan.
Kane ka lympung ïalehkai OC Blue SPL kadei ruh ka jingïalehkai kaba kham kyrpang ha kaba ka la wan phai biang kum ka lympung ïalehkai phutbol kaba hehduh hapoh ka jylla hadien ka jingshah pynthut ha ka khlam jingpang Covid-19.
Kadei ruh kaba kham kyrpang na bynta ka Mawlai SC kaba la wanphai biang sha katei ka lympung hadien bun tylli ki snem ba ka la sahkut ha ka jingïalehkai First Division hynrei ka la ïoh rah syndon pynban ïa ka nam lahduh.
Ka Mawlai ka la lah shisha ban ïalehkai bha ha kane ka samooi ha kaba ka la khur nam jop 10 sien ha ki 13 sien ïalehkai bad kaba la shah thep tang hynñiew kol bad thep haduh 31 kol.
Ka jingïalehkai mynta ka sngi kan dei beit satang na bynta ka kyrdan kaba ar.
Ka Rangdajied United FC, kaba la ïakhun khadduh ha ka sngi Nyngkong ka kamai 28 poiñ katba ka Langsning lada jia ba ka jop ïa ka Mawlai kan ïoh bat kyrdan ba ar.
Shillong, Nailur 29 : Ka kylla (round) kaba nyngkong kaba dei ka Zone 4 jong ka lympung ïalehkai phutbol Mawkynrew Cup 2022-23 ka la poi noh sha kaba kut ha ka sngi Palei ha madan Jatah Lakadong.
Kitei ki ba la ïakhun ha kane ka sngi ki long ka Jatah Lakadong pyrshah ïa ka New Nongryngkoh bad ka Mawlang SC pyrshah ïa ka Khlieh Asem SC.Ha ka jingïalehkai kaba nyngkong ka Jatah Lakadong ka la pynliem da 3-1 ïa ka New Nongryngkoh.
Ïa ki kol la thep da u Bulnus Mynsong (4,37 min) bad shi kol la ïoh ei na u Lodistar Suting (10min) katba ïa ka shi kol na bynta ka New nongryngkoh la thep da u Kyrhai Suting (40 min).
Ha ka jingïalehkai kaba kadduh, ka Khlieh Asem SC ka la pynliem lyngba ka jingshut penalty da 4-1 ïa ka Mawlang SC.Ka sorkar synrop jong ka Meghalaya Democratic Alliance (MDA) ka la ïakhun tyngeh da ka thong ba kan lah ban pynkynriah noh ïa ki briew kiba sah ha Them Iewmawlong sha kawei ka jaka hynrei ym lah pat ban tip haduh katno katei ka kam kan urlong namar ym tip haduh katno ka kam kan ïaid stet ba yn lah ban pyndep noh thiaw ha shwa ka elekshon MLA kaban long ha u 2023.
Tad haduh mynta hi la ïohi ba ka jingïakren ka dang ïaid shaid shaid hapdeng ka High Level Committee jong ka sorkar jylla bad ki nongïalam jong ka Harijan Panchayat Committee na ka bynta ban pyntyllun ïa katei ka kam tangba ym pat ïohi dak ei ei haduh katno ka kam ka ïaid.
Ka jingkynduh ha kane ka sngi Palei ruh kadei shi bynta jong katei ka jingïaid lynti tangba ym lah pat tip kaei ka jingmut jong ka HPC haba ïadei pat bad katei ka blueprint ba ka sorkar jylla ka pyni.
Hato kum ka kynhun kin pdiang ne kyntait ïa katei ka jingtyrwa ba ka sorkar ka buh, kata ban pynkynriah noh ïa baroh 342 tylli ki longïing sha ka jaka ba don ka quarter jong ka Shillong Municipal Board.
Lehse dei tad ynda ka HPC ka la dep ban ïoh bad pule bniah ïa katei ka blueprint ba ka sorkar jylla kan ai lashai ka sngi, ka jingïakhun lehse kan kham shai la kan urlong lane kan sahteng biang.
Ym lah ban len ba ka sorkar jylla ka la iakhun tyngeh bha ïa katei ka mat kaba la ktah bad pynlong ïa jan baroh ki nongshong shnong ka jylla ki la thrang la sliang ba dei ban pynurlong noh mardor khlem pynslem ne buhteng shuh.
Lada na ka liang ka sorkar jylla hi ka lah ban pynurlong ïa kane, lehse kan ïoh ïa ka burom kaba khraw ym tang na ki paidbah ba kyrshan ïa ka sorkar hynrei wat na kito kiba ju bein ju khoh lane na ki kynhun liang pyrshah ruh.
Da kaba pynwandur malu mala ïa ka jingpynkhreh ka sorkar na ka bynta ban pynbiang jaka sah ïa kitei ki briew baroh 342 tylli ki longïing lehse kam dei satia ka kam kaba suk bad kam dei ruh ka kam kaba lah ban urlong noh tang ha i por iba lyngkot.
Ka por ban pynbha, pynheh lane ban pynwandur ïa kitei ki ïing ban sah ma ki ruh kan shimpor bha lada jia ba kitei ki briew ki pdiang ban sah ha kitei ki jaka ba pynkhreh da ka sorkar.
Haoid ym lah ban len ba lada ki pdiang ka la bha palat namar ka sorkar ka ïoh ruh ban pynstet ïa ka jingtreikam.
Ka shong eh ruh mynta ha ka rai ba ka Harijan Panchayat Committee kan shim hadien ba ki la ïoh pdiang ïa katei ka blueprint la shai ka sngi.
Lada jia ba kam donshuh kano kano ka jingdawa bad ki la hun tang kattei kaba ka sorkar ka la buh hakhmat ka la dei ka jingjop ïa ka sorkar jylla hadien bun bnai ba ki la wad jaka kylleng kylleng ka sor Shillong.
Ki don ruh ki khep ba ka sorkar jylla ka kynduh wat ïa ka jingkhih pyrshah na ki nongshong shnong hadien ba ki la bna ba ka sorkar ka khih pyrshah ban wanrah ïa kitei ki briew sha ki shnong ki thaw jong ki.
Ïa katei ka jingpyrshah la ïohi ruh dang shen da ka Dorbar Shnong Mawbah kaba la khih pyrshah ïa ka jingthmu jong ka sorkar jylla ban wan pynsah ïa kitei ki briew ha jaka jong ka RP Chest Hospital, Mawprem.
Ka nongrim ba ka shnong ka pyrshah ka long ba nalor ba katei ka thain ka la khapngiah lypa kumta kan buh jingeh ïa ka thain bad kan pynlong shuh shuh ïa ka shnong ba kan nang khapngiah.
Dei hadien kane ba ka sorkar hadien ka jingkynduh ïa ki nongïalam shnong hapoh ka jingïalam jong u MLA ka thain Bah Mohendro Rapsang ba ka la mynjur ba kan wad jaka noh shawei bad jied da ka jaka ba don ka quarter jong ka Shillong Municipal Board.
Ka don ka jingkyrmen ba katei ka jaka ba ka sorkar ka tyrwa na ka liang ka HPC ruh kan pdiang khnang ba ka sienjam ba la shim da ka sorkar naduh ba sdang kan long kaba seisoh.
Shillong, Nailur 29 : Ka UDP 17 North Shillong Youth Wing shen kan sa pynlong ïa ka lympung ïalehkai basketball jong ki shynrang bad kynthei kaba la tip kum ka UDP 17 North Shillong Men’s and Women’s Basketball Tournament 2022.
Katei ka tournament kan sdang ha ka 1 tarik u Risaw bad kaban kut ha ka 5 tarik Risaw 2022 ha madan Basketball ha Jaiaw Pdeng.
Na bynta ban pynïaid beit ïaid ryntih ïa katei ka tournament ki nongpynïaid ki la pynlong ka jingpynïakap (ties) ïa ki 15 tylli ki team ha la ki jong ki group ïa kaba la pynlong ha ka sngi Palei ba la pynbit pynbiang ïa katei ka prokram jingïalehkai da ka Meghalaya Basketball Association.
Ha kane ka sngi pynïakap ïa ki team la donlang ruh u Dr.Aman War u kyrtong ban sa ïakhun ïa ka ilekshon MLA 2023 na ka party UDP na 17 North Shillong Constituency uba dei ruh u nongïarap jong ka Youth Wing ban pynlong ïa katei ka tournament, Bah Joe Marweiñ President ka UDP 17 North Shillong, Bah George Lyngdoh Working President ka Meghalaya Basketball Association, ki official, ki nongkitkam jong ka Youth Wing bad ki kapten jong ki 15 tylli ki team ba ïashim bynta.
U Dr Aman War haba ai jingkren ha kane ka sngi u la ong ba ka jingpynlong ïa katei ka tournament ka long kum shi bynta ban pynshlur ïa ki samla ba kin pynpaw ïa ka sap ïalehkai ba ki don bad khamtam ba kin lait na ki jingsniew kiba bun rukom.
U la ai khublei ïa baroh ki team kiban sa ïashim bynta ba kin ïalehkai bha khnang ba kin poi sha ka thong jong ka jingjop.
U la ai khublei ruh ïa ka Meghalaya Basketball Association kaba la ïasnohktilang ha kaban pynbit pynbiang ban pynlong ïa katei ka tournament.
U Bah George E Lyngdoh haba kren sha ki lad pathai khubor u la ïathuh ba ka jingpynlong ïa katei ka tournament ka long ruh shi bynta ban ïoh jied ïa ki rang bad thei ïalehkai kiba tbit ban mihkhmat ïa ka jylla sha ki jingïalehkai National Level.
U President ka UDP 17 North Shillong Youth Wing u samla Dasanlang R Laitmonu la ïathuh ba ka jingpynlong jong ki ïa katei ka tournament ka long ban ai lad ïa ki samla pule kiba don hapdeng ki jingpule ba kin ïoh ban ïashim bynta ha ka jingïalehkai bad ai khublei ruh ïa ka Meghalaya Basketball Association kaba la wan ban ïarap ïa ka kynhun ban pynbit pynbiang ïa ka prokram jingïalehkai.
U la ïathuh ba ka kynhun kaba jop kan ïoh khur ïa ka song pisa ba 1 lak tyngka katba kaba wan ba ar kan ïoh 30 hajar tyngka.
Ha ka 1 tarik Risaw ka jingïalehkai kaba nyngkong kan dei jong ki shynrang hapdeng ka Young Guns pyrshah ïa ka Spark Junior ha ka por 10 baje mynstep katba ha ka liang ki kynthei ka Sister Hood pyrshah ïa ka Tylli Kawei ha ka por 11 baje.
Mawkyrwat, ‘Nailur, 29: Ka Deputy Commissioner (Excise), jong ka South West Khasi Hills District ka la pynbna kum ka ‘Sngi Tyrkhong Kyiad’ ha baroh kawei ka South West Khasi Hills District ha ka 05 tarik u Risaw, 2022 kaba dei ka sngi ‘Durga Puja’.
Kumta, baroh ki dukan die kyiad ki ban kynthup ïa ki IMFL shops/Bars/Hotels/C.A Bars/C.S.Shops/ki canteen bad ki dukan die madan kin khang khyrdep ha katei ka sngi.
Kino kino kiba ïaleh pyrshah ïa katei ka hukum kin hap hapoh ka jingpynshitom katkum ka Excise Rules and Acts.
Mairang: U Deputy Commissioner (Supply) ka Eastern West Khasi Hills District, u la pynbna paidbah sha baroh ki longïing hapoh ka distrik, ba la pyllait lyngba ki dukan rashon ïa u khaw rashon katkum ka National Food Security Act 2013 bad ruh ïa u khaw bym donkam ban siew pisa katkum ka skim PMGKAY na ka bynta u bnai Nailur, 2022.
Na ka bynta u khaw khaw PHH, yn sam 5 kilo shi khlieh briew ha ka dor 3 tyngka shi kilo, na ka bynta u khaw AAY, yn sam 35 kilo shi card ha ka dor 3 tyngka shi kilo katba ïa u khaw Non- NFSA pat yn sam 7.215 kilo shi card ha ka dor 13 tyngka shi kilo.
Shuh shuh, ïa u khaw bym donkam ban siew pisa, kata, u khaw katkum ka skhim PMGKAY, yn sam mar 5 kilo shi khlieh briew na ka bynta kito ki ba don ïa ki card rashon AAY bad PHH.Ym bit ban ai duna ne ot na ka bhah ba la buh ne mang da ka sorkar ha kaba ïadei bad ka jingsam ïa uno uno u marbam ba la ai lyngba ka shkim PMGKAY, NFSA bad Non- NFSA.La bthah ruh ïa baroh ki FPS dealer ba kim dei ban pynduh khaw ïa kito ki nongbam ki bym pat don ïa u Aadhaar Card bad ïa kito kiba la pynjah ïa ki ration card jong ki.
Ïa ka bai kit bad bai kali ban pynpoi ïa kine ki marbam hapoh jong kitei ki lai tylli ki skhim, yn bei pisa da ka sorkar sha ki Wholesaler ne Dealer kumba ju leh na ka por sha ka por bad ha ka jaka sam khaw, la bthah ba baroh kin ieng la kumno kumno shi mitar ka jingjngai iwei na iwei pat ha u laiñ.
Shuh shuh, baroh ki nongshim rashon kin hap ban deng ïa ki jingda dur khmat (Mask) ha ki jaka sam khaw.
Lada lap ïa kino kino kiba pynkheiñ ïa kitei ki kyndon, yn pynshitom katkum ka aiñ bad lada don kano kano ka jingujor halor ka jingbym thikna ka jingsam ïa ki mar rashon, ki nongïoh bhah ki lah ban phah da ka jingthoh sha u District Grievance Redressal Officer & Additional Deputy Commissioner (Supply), Eastern West Khasi Hills District, Mairang.
Lane ki lah ban thep ha ka Complaiñt Box ba la buh da ka office u Deputy Commissioner (Supply).
