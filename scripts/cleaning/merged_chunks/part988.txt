Ym tang katta, kaba kham sngewsih shuh shuh ruh ka long ba bun na ki nongrep kiba don khyndew, namar ba ki duk bad kyrduh, ki die noh iala ka khyndew ha kiba riewspah bad kim don khyndew shuh ialade wat ban rep ruh.
Kumta, haba iakren shaphang ki Nongrep, hab ban iakren ruh shaphang ka khyndew, la ki don ne em wat tang khyndiat ruh.
Kumta, yn iakren ia ka kam rep, kam ri dohkha, ri yiar, ri sniang, ri masi, ri blang, ri muid, seng karkhana bad kiwei kiwei ka long lehnoh ei khlem ka khyndew.
Hooid, lah ban shu wai, hynrei katno sien phi lah ban shu wai bad, haba u trai u la donkam noh ia ka khyndew halade, phin ym don khyndew shuh ban pyndonkam.
Nangta,ka long lehnoh ei ban iakren shaphang ki nongrep lada ym iakren ia ka seng ka dang.
Ban rep la donkam ka seng.
Ka seng ka long kaba donkam haduh katta katta.
U donkam ka seng ban wai jaka rep, ban thied mohkhiew, ki wait, narlyngka, sdie, thied symbai, ai bylla, thied kiwei kiwei ki jingthied na ka bynta ka rep ka riang bad kumta ter ter.
Ia kane ka seng lah ban ioh khamtam na ki Bank ne na ki nongairam hynrei da-ei un banda.
Ka Bank lane ki nongairam kim ai peisa seng lada ym don ka banda.
Kane ka dei ka jingeh jong ki nongrep bad namarba katba nang rep nang syrdep bad nang dapram haduh ñuihmat.
Ym don ba lah ban iarap ia ki nongrep, wat ka sorkar ruh kam lah ban leh ei ei.
Ki don ki skhim jong ka sorkar kiba ai sha ki nongrep hynrei, yn leh kumno ia kata ka skhim lada ka khyndew kam don, haei phin rep bad haei phin ri jingri lane ri dohkha haba ym don pung lajong? Ka seng ka long kaba donkam haduh katta katta shuwa ban sdang ia ka kam rep lane wat kiwei kiwei ki jait kam ruh.
Ngi ngeit skhem ba ha kane ka dorbar ki nongrep ha Shillong la iaktait bha halor kane ka subject kaba kongsan bad ngeit skhem ba la ioh ka jubab kaba thikna kumno ban lait na kane ka jingeh kaba khraw.
Ngi tharai ruh ba ha kane ka dorbar bah la iakren ruh shaphang ki symbai, ka training, ka iew ka hat, ka dor ka mur, shaphang ka kit ka bah bad kumta ter ter kiba long ki mat kiba kongsan kiba iadei bad ki nongrep bad ka rep ka riang bad la ioh ruh ia ka jubab kaba shai kumno ban jop ia kine ki jingeh.
Hynrei, lada ym shym la ioh ban iaktait lut, donbok ban ioh iakren hadien habud ynda la pynlong biang ia ki dorbar nongrep bad ki briew sorkar, ki bank bad kiwei kiba iadei bad ki nongrep.
Hynrei, kaba bha tam hi ka long ba ka sorkar, lada ka dang kwah ban pynlong dorbar na ka bynta ki nongrep, kan khot dorbar shuwa shi shi District bad sa iaktait sani bha halor ka rep ka riang bad ki nongrep haduh ban da hun jrut.
Lum lang ia ki jingiakren bad ai jingmut bad sa wad ki lad kumno ban jop ia ki katba lah.
Ia ki jingeh hi lah ban jop tang lyngba ki jingiasyllok lang hapdeng ka sorkar bad ki nongrep, dei ki nongrep kiba tip hangno ka don ka khia ka shon, ym ban shu batai nalor lyndet da ki ophisar ne ki briew sorkar na ka miej jong ki.
(Ngin sa ia bteng biang ia kane ka subject hadien habud namar ka subject nongrep bad ka rep ka riang ka long kaba ïar bha bad kaba bun ki jnit ki jnat ban iashai).
Jowai: Hadien 15 sngi, ki MLA ka liang pyrshah kiba dei ki na ka seng Congress ki la hiar jurip ia ka krem dewiong kaba shah tap im haduh 15 ngut ki nongtrei bylla, kiba dei na 7 ngut na West Garo Hills, 3 ngut na ka shnong Lumthari bad 5 ngut na shnong Panbari, Chirang District jong ka Assam.
Hooid, une u Nonglum Khubor U Rupang na ri lum Jaintia, u la ioh jingtip halor katei ka jingjia hadien ba u MLA ka Rajaballa u la pyntip hynrei haba leit wad ia katei ka krem ym shym la lap satia hangno ka don.
Ka jingjia ka la jia ha ka por 8 baje mynstep bad la ioh jingtip haduh ka por 2 baje hadien ba kito ki ba la lait im na Garo Hills ki la phone sha kiba haiing jong ki bad kitei ba haiing jong ki ki la phone ban pyntip sha utei u MLA jong ki bad utei u MLA pat u la pyntip sha une u Nonglum Khubor kumjuh ruh sha u DC bad SP ka EJH.Mynta ka sngi, ki MLA ka Congress, ki la wan hi da lade ha katei ka jaka bad hadien ba ki la iakren bad u Assistant Commandant NDRF ki la ioh jingshai lut baroh halor katei ka jingjia.
“Hooid ki sahep ka India Coal Limited kaba wan hiar mynta sha katei ka jaka ki la ong ba ki dang ioh ka jingtip na ka sorkar jylla dang ha ka 26 tarik, kata kaba 13 sngi hadien katei ka jingjia bad kane ka paw shai ba ka sorkar jylla ka la shim sting palat ia kane ka kam wat lada ka bor District ka la shim khia palat", la ong u bah Shangpliang.
“Ngi khlem leh politics hynrei ngi sngew synei ia kane ka jingshah tap ki mynsiem ba kordor ha kane ka krem na kata ka daw ngi la wan haduh 6 ngut mynta ka sngi", u la bynrap.
Kumba long mynta ka jingtan ia ka um ka la sangeh naduh ka sngi U Blei na ka daw ba ka um kam shym la duna wat hadien ba la tan bun bun sngi.
Myn hynnin ka sngi, da ka jinghiar ki kynhun nongthoh khubor na kylleng ka ri bad wat na bar ri bad da ka jingkren pyrshah ka seng Congress naduh na ka jylla haduh ki MP ha Delhi, ka sorkar kaba synshar ka la hap ban pyntip ne ai jingtip sha ka NDMA bad ka Company pynmih kor Tan Um – ka Kirloskar Brothers Limited bad sha ka Coal India Limited.
“Ngi khmih lynti ba ka bor bah U Blei kan trei ngin ioh ban pyllait im ia katto katne ngut kiba sahkut hapoh katei ka krem la 15 sngi mynta", la ong u heh ka NDRF uba la bynrap ruh ba “Ngi kum ka kynhun pyllait ngim ju duh jingkyrmen".
Shillong: U MLA barim ka West Shillong, u bah Paul Lyngdoh ula pynbna myn hynnin ka sngi ban iakhun ia ka MDC elekshon na Jaiaw na ka UDP, ka ban long ha ka 27 tarik Rymphang 2019 sha ka Khasi Hills Autonomous District Council (KHADC).
Haba kren myn hynnin ka sngi sha ki lad pathai khubor ha ingsah jong u, u bah Paul ula ong ba ki don shibun ki daw kiba hap ban iakren ha ka District Council ryngkat ki kam.
U la ong ba ka donkam ban don ka jingiadei kaba jan hapdeng ka sorkar bad ki district council.
“Ka District Council kam lah ban ieng khlem ka jingkyrshan ka sorkar jylla bad lada kam don ka jingiadei hapdeng ka sorkar bad ka district council, ka synshar naduh tynrai kan jah lada kam don ka jingburom ia ki district council", lah ong u Paul.
Ula ong ba ki district council ki la phiel ban ai ia ka jingshakri kaba iadei ban pyntreikam ia ki ain.
“Ki hukum bad ki bill ba la thaw bad mynjur ka district council ki shu sahkut ha kot bad ka rukom pyntreikam ruh kaba tlot", la ong u bah Paul bad bynrap, na ka bynta ban pynlong ia ki ain ka district council kiba treikam, ka donkam ban pyniahap bad pynbha ia ka jingtbit ki ophisar, ka rukom pyniaid kam.
Ula iathuh ba ha kaba nyngkong um treh ban mih madan ha kane ka MDC elekshon, hynrei ka jingialang jong ki paidbah ka konstitwensi, ka la rai ban bynshet ha u ban long kum u kyrtong.
Ki don 10 ngut kiba kwah iakhun, hynrei hadien ba la weng noh ki katto katne, ki sah sa tang 3 ngut ba kynthup ia bah Martamlin Pyrbot, Paul Lyngdoh bad u bah Reginald Thabah.
U bah Paul ula ong ba ka jingpynkhreh ia ka elekshon MDC 2019, ka la iaid shi snem mynta ha baroh kawei ka konstitwensi.
Lah ban kdew ba u bah Paul uba long u president barim ka KSU un hap iakhun pyrshah ia u general secretary barim ka KSU u bah Auguster Jyrwa u ban iakhun na ka Congress, u bah Thomas Passah u ban iakhun na ka Khun Hynniewtrep National Awakening Movement (KHNAM).
Shillong: Da ki hajar tylli ki kali jong ki nongshangkai pyrthei, ki la hiar sha ki thaiñ Pynursla -Dawki bad la iathuh ba myn hynnin ka sngi ka la don ka jingdheng kali kaba jur ha ki thaiñ Dawki ha ki bynta bad kaba kham jur eh la ong ba ka dei ha ki bynta shuwa ban rung sha ka jingkieng Wah Umngot.
Katei ka jingdheng kali ka la sdang naduh ka por 9 baje mynstep bad ka dang bteng wat haduh ka por janmiet ruh.
Kiba bun ki paidbah na katei ka thaiñ, ki la phone sha u Rupang ban pyntip ia katei ka jingjia bad ki la iathuh ba ym shym la don pulit ne ki nongpyniaid kali ha katei ka jaka, hynrei la shu ia pyniaid hi para paidbah.
La iathuh ba ki la don ruh kiba pang ba shitom, ba la hap ban shu ia kit ia kiba pang ba shitom ban pynpoi sha ki jaka sumar.
La ong ba ka jingjur jong ka jingdheng kali kam dei tang mynta ka sngi, hynrei ka la long la katto katne sngi mynta.
Katkum ka jingiathuh ki briew na katei ka thaiñ ki la ong ba ka dawbah jong ka jingdheng kali ka dei namar ka jingkhim palat ka surok, khamtam naduh na Lad Umsyiem ter ter shaduh sha jingkieng Wah Umngot bad mynta ka sngi la ong ba ka jingdheng kali ka long na baroh arliang jingkieng kata na ka phang jong ka Dawki ruh bad kumjuh na ka phang Umsyiem.
Nongpoh: Ha ka jingialang kaba la long myn ha ka 26 Tarik mynta u bnai ha ophis treikam ka Party NPP ha Nongpoh, la shim ia ka rai ban pynieng da u Bah C.B Syiem, uba dei u CEM barim ka KHADC, ban long kum u Kyrtong MDC na Nongpoh Constituency.
U Bah Lapang uba la ai khublei kitbok kitwriang ia u Bah C.B Syiem kum u Kyrtong MDC na ka NPPHa kaba shim ia katei ka rai ban pynieng da u Bah C.B Syiem, la sakhi da ka jingdon u Bah Lapang, Nongaibuit ka sorkar jylla, u Bah Minsing Makri, uwei na ki nongialam ba radbah ka Congress bad uba la pyniasoh NPP, u Bah Augustine Wahlang lem bad kiwei de ki riew rangbah ba la paw jong ka thain Nongpoh.
Khyndiat kum ban shu pynkynmaw hangne, u Bah C.B Syiem, u dei ruh u Kyrtong MLA na ka NPP ha kane ka Ilekshon kaba dang shu dep bad u la wan ha ka kyrdan balai kata hadien ba u la shah pynliem ha u Bah Mayraldborn Syiem, u Kyrtong na ka party Congress.
Kumta hadien ba ka NPP, ka la pynbna ia u Bah C.B Syiem kum u Kyrtong u ban sa aireng na Nongpoh, u Bah C.B Syiem un sa iakhun pyrshah ia ka Kong Rona Khymdeit, ka MDC ba mynta jong ka Nongpoh bad ia u Bah Balajied Rani, u Kyrtong MDC na ka Party Congress.
Shillong: Ka North Eastern Institute of Ayurveda and Homeopathy (NEIAH)  ka la rakhe ia ka jingdap 3 snem ha ka jingiaid lynti jongka naduh ba la sdang ia ka jingpule ha kane ka jylla.
Haba kren sha ki nongthoh khubor, ha ka sngi dap snem ka NEIAH ha ka 23 tarik, u Director ka NEIAH u Prof PK Goswami u la pynpaw ba ka NEIAH ka kwah ban pynsaphriang ia kane ka jingsumar ha kylleng ka jylla bad ha kane ka kynti ka la lah ban iaid 3 snem ha kaba ki don kumba 300 ngut ki samla pule ha kane ka lain jingsumar.
U la ong ba bun ki samla pule ki dei na kane ka thain bad ka dei ka jingmyntoi ia ki ha kane ka bynta, ha ka jaka ba kin leit pule shabar ka dong mihngi kaba heh bha ka jinglut jingsep ruh.
U la ong ba ka NEIAH ka kloi ruh ban iatreilang bad ka sorkar jylla, bad kino kino kiba kwah ban pynsaphriang ia kane ka jingsumar ha kane ka jylla.
Ha kajuh ka por, u la kwah ban pynneh bad ban iada ia ki kynbat dawai kiba mih kyrhai ha kane ka dong mihngi bad ia kane, ka donkam ban pynshlur ia ki paidbah ban thung ia ki kynbat dawai.
U la ong ba ka jingdonkam ban pynneh bad ban pynroi ia ki kynbat dawai ka long namar ba ha kine ki sngi, kiba bun ki la jah noh namar ka jingpynjot jong u briew ia ki khlaw ki btap.
U Dr Goswami u la ong ba ka donkam ruh ban kyntiew jingthoh tiak pa tiak ia kine ki kynbat bad ki jingsumar khnang ba kan long kaba kham janai bad u la ong ba ka long kaba donkam ban pynneh bad ban pynroi ia ki sap sumar jong ki briew kiba don kyrhai ha ki nongkyndong namar ba ki dei kiba donkam bha.
U la iathuh ba ha kane ka shi snem, la pynlong haduh kumba 50 tylli ki jingialap paidbah ha kylleng ka jylla shaphang kane ka jingsumar Ayush.
Shwa ia kane, kane ka jaka pule, ka la rakha ia ka jingdap lai snem ha kaba u Prof M S Baghel uba dei u director barim ka IPGT& RA bad u Vice chancellor barim ka Gujarat Ayurveda University u la long kum u kongsan katba u Vice chancellor ka NEHU u Prof SK Srivastava u long kum u symbud kongsan nalor kiwei pat.
Shillong: U Bah Teibor Pathaw uwei na ki riew rangbah ka thain Mawlai, um pat pynbna ialade ban iakhun na kano ka party ha kane ka elekshon MDC kaban long ha ka 27 tarik Rymphang ban, wat la u la dep ban rai ban mih madan.
Katkum ka khubor ba la iohlum, la sngewthuh ba lada ka biang ka jingiakren, u bah Teibor Pathaw u lah ban iakhun ia ka elekshon MDC na ka NPP ha kane ka kynti ba mynta.
“Mynta ki paidbah ki dang ia bunkam, ngi la pynbeit ban don ka jingialang ha ka 5 tarik u bnai ban wan, ban shim ia ka rai", la ong u bah Teibor Pathaw haba kren myn hynnin ka sngi.
U Bah Teibor ha kane ka sngi Saitjain ba la dep, u la pynbna paidbah ba un mih ïakhun na Mawlai Constituency ia ka Elekshon MDC sha ka Ingdorbar Thawaiñ ka Khasi Hills Autonomous District Council (KHADC) ka ban sa long ha ka 27 tarik u Rymphang, 2019.
Kat haduh mynta, ki kyrtong ba la pynbna ban aireng ha ka elekshon MDC na Mawlai Constituency ki long, u Bah Teibor Pathaw, u Bah Embhahlang Syiemlieh na ka UDP bad u Bah Marbud Dkhar na ka Congress.
Ka Mawlaw:2018-Social Service Organisation (M:18-2018) kan sa shim ia ka rai la kan pyniakhun ia u Bah Teibor kum u kyrtong shimet ne na kano kano ka Seng Sain pyrthei ha katei ka 5 tarik Kyllalyngkot.
“Ngam pat lah satia ban rai na kaei ka Seng ban ialeh.
Ki la don bun tylli ki Seng kiba la wan tyrwa tiket hynrei mynta hi ngim pat lah ban shim ia kano kano ka rai namarba ka Sorkar ka dang shu pynbna dang shen ïa ka tarik ba pynlong ïa ka elekshon", la ong u bah Teibor kham mynshwa.
U bah RS Reikan Lyngdoh u ba dei u nongseng ia ka ia ka Balang  U Blei (M&A) ha ka shnong Markasa bad kumjuh ruh u nongseng ia ka Markasa LP& Secondary School, West Khasi Hills, ka skul kaba la palat 50 snem tam mynta, u la khlad noh na ka pyrthei ha ka 26 tarik u Nohprah 2018.
Ia u tei u rangbah la ju khot ieid bad la tip baroh kum u Bah Stad, u long ruh u nongtrei (Evangelist) jong ka Balang U Blei (M&A), u dei ruh u wei na ki nongprat lynti ban wanrah ia ka Balang ha West Khasi Hills kumjuh u nong seng jong ka Balang ha shnong Markasa bad  u dei ruh u kpa jong u nongthoh khubor barim u David R Myrthong.
“Ka jingkhlad noh jong u ne u rangbah kala long ka jingduh kaba khraw ia ka dong ka thaiñ bad ka Balang hi baroh kawei" ong u Bah RS Sohlang Rangbah na ka shnong Markasa.
Ka jingleit ontep ia u ne u Rangbah kan long ha ka 29/12/18 ha u lum jingtep ka Balang U Blei (M&A) ha Markasa ha ka por 12:00 baje noh phai sngi.
Une u Rangbah u la iehnoh shadien ia i lok lem bad ia ki 11 ki khun bad shibun ki khun ksiew.
Jowai: Mynta ka sngi sdang ka Baibel Convention bad jingduwai pynkhiah ia kiba pang kiba niun ha Good Sherpherd Parish Ladrymbai ha kaba da ki hajar ngut ki paidbah najan bad na jngai ki la tuid sha kane ka convention bad napdeng ki hajar ngut kumba laiphewsan (35) ngut kiba pang na ki jingpang kiba pher bapher ki la ioh pura ia ka jingkoit jingkhiah.
Kine ki nongpang kiba la pynbna hi ba ki la ioh ia ka jingkoit jingkhiah kynthup ia u ma M.B.Sungoh na Dongmihsngi Jowai, u Ioannis Pohrmen Lalakadong East Jaintia Hills uba la shitom la bun bnai u la ioh ia ka jingkoit jingkhiah ha kane ka sngi basdang ia ka Baibel Convention bad jingpynkhiah ia kiba pang ha Ladrymbai.
Kiwei pat ki nongpang kiba la ioh ia ka jingkoit jingkhiah na ki jingpang bapher bapher ki kynthup ia u Ioannis Shylla, u Morning War, Teibormi Rymbai, kong Yujina Tyngkan, kong Yuni War, kong Salon War bad kiwei de ia kiba ym shym la jer kyrteng ha kane ka jingthoh.
Ka kong Jobly Dkhar kaba long ka kongsan ha kane ka sngi, ha ka jingkren jong ka, ka pynpaw ka jingsngewnguh ia u Blei bad ai khublei ia baroh kito kiba donkti ha kaba pynlong ia kane ka Baibel Convention bad ka jingduwai na ka bynta kiba pang kiba shitom ba kin iohbiang ia ka jingkoit jingkhiah.
Ha ka juh ka por ka pynkynmaw ia ki paidbah ia ki kyntien u Jisu kiba ong “To pan te yn sa ai" bad halor kine ki kyntien jong u Jisu ka kong Jobly ka ong to ngi kiba don hangne kum kawei ka kynhun ngin pan na u Blei lyngba u Jisu ba un ai ha ngi ia ka mynsiem ieid Blei ieid briew bad ba u Blei un ai ha kiba pang kiba shitom ia ka jingkoit jingkhiah kat kum ka jingthrang bad ka jingangnud jong ki.
U Phadar Mathew Naickomparambil, V.C u nongduwai bad u nongpynkoit pynkhiah ia kiba pang na ki jingpang kiba pher bapher, haba kren ha kane ka sngi u ong, u Blei u dei u Nongpynkoit pynkhiah bad ma u, u shulong tang kum u kyrpad ia u Blei ba Un isynei ia kiba pang ba shitom bad ba Un ai biang ia ki ia ka jingkoit jingkhiah kaba pura.
U Phadar Mathew u ong ba ka jingpynlong ia ka Baibel Convention ka long ka lad ban sngap ia ka ktien ka jong u Blei bad ban ia kren bad u Blei hala marwei marwei bad  ha ka juh ka por kum ka kynhun kaba kynthuplang ia ki jaitniam baroh.
Ha ka juh ka por u ong ha kaba kum kane ka Convention bad ka jingduwai na ka bynta kiba pang kiba shitom, u Jisu Khrist Uba long u Blei Um shym peit tang ia ki Khristan hynrei u pynkoit pynkhiah ia ki briew baroh kiba phai bad pan jingiarap na u Jisu la ki long na kano kano ka jaitniam.
Ha ka nohphai sngi la ioh ia ka jingkren bad ka jingduwai pynkoit pynkhiah ia ki bapang da u Phadar Paul Pallicchamkudiyil,VC bad na u Brother George Kanichai jong ka kynhun Divine Retreat Centre Chalakudy Kerela-India.
Kane ka Baibel Convention bad jingduwai ban pynkoit ia kiba pang kan kut haduh ka 30 tarik mynta u bnai.
Ia kane ka Baibel Convention bad ka jingpynkoit ia kiba pang la wan plie da u Most.Rev.Victor Lyngdoh DD, Bishop ka Jylla niam Jowai  nangta bud sa ka jingknia Mass bakhuid kaba la lamkhmat da u Bishop Victor ha ryngkat ki Lyngdohsohblei kiba la ia wan shimbynta na ki Parish bapher bapher jong ka Jylla niam Jowai.
U Bishop Victor Lyngdoh haba kren ha kane ka sngi u kren halor ka phangpdeng kaba sngewtynnat da kaba shim ia ki kyntien jong u Jeremiah 17:14 kaba ong “KO KYNRAD TO PYNKOIT IA NGA HADUH BA NGAN DA SHAIT BHA" Nangta u Bishop Victor u ong ka jingpynlong ia ka Baibel Convention ka long ban pynkynmaw ia ki briew ban kylla na ka jinglong ba sniew sha ka jinglong babha ha ka ban shakri ia u Blei ban ieid ia u Blei bad ban ieid ia ki para briew bad u kyntu da ka ong to ngin pyrshang borabor ban iai imbha ban thrang ia ka jingsuk, ka jingkyrmen bad ka jingieid bad kaba kongsan tam ka long ban don ka met ka phad kaba koit kaba khiah krat bad ban shakri ia u Blei da ka jingkmen.
Shillong: Ki nongshong shnong ka Umsawriang, naduh ki longkmie, longkpa,samla bad ki dkhot ka Executive Committee shnong ki la pnlong ka jingialang paidbah ha ka 27tarik Nohprah 2018 bad da kawei ka sur ki la rai ban ai ka jingkyrshan ba pura ia u bah Rangkynsai Kharbuki uba long u kyrtong MDC NPP Umroi constituency uba mih na kane hi ka shnong.
Ha kane ka sngi, ki nongshong shnong ki la pynkup burom bad ai ka jingkyrkhu kyrdoh ia une u rangbah ba un ioh ka jingjop hakane ka election MDC ka ban sa long.
Haba ai jingkren ha kane ka sngi ki longkmie, ki dkhot ka executive committee shnong ki la pynpaw ka jingkmen ba ki ioh ia une u rangbah uban aireng ha kane ka election MDC, namar ba udei u briew uba ju kloi ban iarap iaki paidbah na ka por sha ka por bad udei ruh u briew uba la ih bha ha ka rynsan politics uba long ruh mynta u general secretary NPP umroi constituency, u chairman ka Bhoirymbong C&RD block bad ha ka kyrdan pule ruh udei uba la biang bha ula pyndep ia ka B.A(khasi hon).
Ki nongshong shnong ha kane ka sngi, ki la pynpaw ba kin trei shitom ban wanrah ka jingjop badonburom ia une u rangbah.
Da U Bah Philip MarweiñKa Hill State Peoples’ Democratic Party (HSPDP) ka dei ka Party riewlum kaba ieng skhem ha ka nongrim riewlum lajong bad, ka long kaba rim tam na baroh ki seng saiñ hima sima riewlum ha ka jylla, Meghalaya.
Ka la kynjoh 50 snem kynthih ha ka 10 tarik u Naiwieng, 2018 hynrei, ia ka Golden Jubilee jong ka pat la rakhe ha ka 15 u Nohprah, 2018, ha Soso Tham Auditorium, State Central Library, Shillong, da ka lehrong leh tamasa kaba khraw.
Ka long lehse ka jingkyrkhu kaba khraw ba la mih kane la seng bad ka daw kaba kongsan ba ka la mih ka seng HSPDP, ka dei halor ka jingiapher jingmut ki nongialam ialeh Hill State.
Ka nongrim ka la long halor ka jingai Autonomous State lane Sub-state ka Sorkar India ha ka jaka ban ai ka state kaba pura.
Ki Rangbah APHLC hapoh ka jingialam jong u Capt.
W.A Sangma bad u Bah Brington Buhai Lyngdoh ki la pdiang ia ka Autonomous State katba kiwei pat ki Rangbah APHLC hapoh ka jingialam jong u Bah Hopingstone Lyngdoh Nonglait kim treh ia kane ka Autonomous State.
Kumta, ki Rangbah APHLC hapoh ka jingialam jong u Capt.
Sangma bad u Bah Brington ki la beh noh ia u Bah Hopingstone na ka APHLC ha ka 1 tarik U Naitung, 1968.
Kumta u Bah Hopingstone, u Bah Meshak Kharkongor bad 13 ngut ki thung noh ia ka Hill State Volunteer Adhoc Committee (HSVAC) ha ka 3.7.1968 ban bteng ia ka jingiakhun Hill State bapura hapoh ka jingialam jong u Bah Meshak kum u Chairman bad u Secretary u Bah J.C Khyriem.
Ia kane ka Committee la pynkylla noh kum ka seng lane party HSPDP ha ka 1.11.1968 da ka jingiahun lang ym tang jong kitei ki 15 ngut hynrei jong 63 ngut kiwei pat ki rangbah bad ki longkmie APHLC.Katkum ka rekod ba la buh, u Prsident banyngkong eh jong ka HSPDP u dei u Bah Hopingstone bad u General Secretary u dei u Bah Aristarkhost Basaiawmoit.
Ka Shap jong kane ka party ka dei U Sing bad ka logo ka dei u Khlieng sngi u ba pda ha suiñ bad hapoh don san tylli ki khlur.
ka jingialeh Hill State jong kane ka seng hapoh ka jingialam jong u Bah Hopingstone bad kiwei kiwei ki rangbah satar jong kane ka seng ka la long kaba shyrkhei bad kane ka jingiakhih kaba ka pynstet bha ban ai kloi ia ka jylla bapura ha ka jaka ka Autonomous State.
Ym lah ban ai lut ia ka history jong kane ka jingiakhun kaba thik-pa-thik hangne hapoh kane ka jingthoh kaba lyngkot.
La dei ban pynkynmaw hangne ba ki nongrim treikam jong ka seng HSPDP naduh mynshuwa haduh mynta ki long ban ieng skhem halor ka hok,ka jinglaitluid, ka roi ka par jong ki riewlum trai Ri ha ki liang baroh; ban ieng skhem halor ban tei ia ka jylla ha ka roi ka par ban myntoi ki paidbah trai jylla kumba la kular ha ka riti synshar jong ka India; ka party ka shaniah skhem ha ka riti synshar jong ka Ri India katkum ka ain, ka jinglaitluid ha ka imlang sahlang, ban mane blei laitluid, ka ieng halor ka synshar paidbah, ban bat skhem ia ka synshar laitluid, ka jingiatylli bad jinglong kawei ka Ri India; ka dawa ban ioh la ka jong ka jylla Khasi-Jaintia katkum ka article 371 jong ka Ri India bad katkum u pud u sam jong ki hima bad ilaka jong ka Khasi-Jaintia State; ka party ka ieng skhem halor ka jinglong trai halor ka khyndew ka shyiap, ki khlaw ki btap, ka synshar khadar tynrai, ka riti ka dustur, ka ktien ka thylliej kumba la kular ha ka Riti synshar jong ka India; ban pyniaid da lajong ia ka synshar khadar ha ka jylla bad ha ka District Council; ka HSPDP ka ieng skhem ban pyrshah tih uranium namar ka ktah ia ka jingim briew, ki mrad ki mreng, ki dohum bad ia ki jingthung jingtep; ban ialeh katba lah ban pynbeit noh ia u pud u sam bad ka Assam; ban ialeh ban pynioh rung ia ka ktien khasi ha ka thup baphra jong ka Riti synshar ka India; ban don noh ka Mining plan ban ioh tih ia ki mar pohkhyndew; ban don noh ka policy na ka bynta ki samla ha ka iohkam iohjam bad kamai kajih; ban pynbun shuh shuh ia ki Industrial Estate na ka bynta ki karkhana otdieng; Ban khanglad ia ka jingwan tuid jong ki jaitbynriew heh paid na ki jylla heh jong ka Ri India bad na ki bar-ri ruh kumjuh bad ka party ka dawa ia ka ILP bad NRC; Ban don noh da ka Policy na ka bynta ka rep ka riang ban im ki nongrep; ka pyrshah ia ka jingwanrah ka rel kit briew khlem don shuwa ki lad jingiada; ban pynkhlaiñ bad ban pynkup bor shuh shuh ia ki District Council da kaba pynbeit noh ia ka paragraph 12 A bad kiwei ki kyndon.
Nalorkata ka seng ka ieng dei ban don da ka working plan bad working scheme ban plie bad ban shalan otdieng katkum ki ain; ban pyrshah ban don Municipal ha ki scheduled area; ban pynkup bor ia ki dorbar hima, dorbar shnong bad dorbar kur; ka seng ka dawa ba ki bank bad ki bor sorkar ne department kin ithuh bad pdiang ia ki dulir khyndew ba ai da ka district council ne land register jong ki hima kum ki dulir khyndew; ka seng ka dawa ba ka sorkar India kan ai direct funding ia ki dorbar hima bad dorbar shnong bad ka party ka ieng ban pynskhem ia u pud u sam jong ki hima bad ki shnong khnang ban skhem ha ka jingiapynbeit pud bad ka Assam.
Malor kitei haneng ka seng ka ieng skhem ban phiah noh ia ka joint cadre Assam-Meghalaya; ban pynphai noh ia ki jaka ba la shim wai da ki shipai naduh Umshyrpi shaduh Kirkit Laban ter ter shaduh Lady Keane, jan State Central Library shaduh Iewduh bad Jhalupra; ban ioh noh ia ki jaka jong ka Block-I bad Block-II bad ban pynbeit noh ua pud u sam ha baroh ki 12 tylli ki jaka ba iakajia pud bad kaq Assam; ka seng ka ieng ban pynkylla noh ia ka kyrteng nongwei “Meghalaya" sha ka kyrteng trai shnong.
Ka HSPDP ka la noh synniang ruh ha ki bun ki bynta na ka bynta ka sain hima sima ha ka jylla bad ban shakri ia ki paidbah ka jylla hapoh jong kine ki 50 snem kiba la leit.
Katto katne ki jingnoh synniang jong ka ki long ba ka la iakhun tyngeh ban ioh ia ka jylla bapura, ka la noh synniang ha ki babun ki bynta ha ki constituency bapher bapher jong ka jylla ba ka la jop bad ba ki MLA bad MDC jong ka, ki la noh synniang shibun ha ba thaw ia ki ain bad la iashim bynta ha ki jingiatainia ban pynwan dur ia ki ain ha Assembly bad ha District Council; Kane ka party ka la noh synniang ruh ban shakri ia ki paidbah ha ki kam pynroi pynsan khamta ha kito ki constituency MLA bad MDC ba ka la jop; ka la pynsangeh ia ka jingthmu ban phah jied MDC da ki MLA;ka la pynsangeh ia ka Assam Electricity Board ban den ia ka Wah kynshi, ia ka Bynther, ia ka Them Langiong,Kynrud, Byrki bad kiwei ban pynkylla pung duriaw ia ki shnong kiba bun; ka la pyllait ia ka jinglong mmraw jong bun tylli ki shnong ha thaiñ Lum Diengieid ha ka kti jong uwei u Rashmeshwar Goenka u ba la oh khajna ha khyrdop la bun snem ha Mawmih; Ha ka snem 1963 ka la pyrshah jur ia ki shipai ban kurup jubor ia u Lum Shyllong u ba dei u lum kyntang da ka jingthmu ban buh Radar bad kiwei ki Military Installation; Ka la pyrshah jur ia ki shiapi BSF ban buh kut shipai ha Wahiajer bad Mawliehbah; Ka la pynsangeh ia ki kompeni ban tih par ksiar ha Langiong, Mawphlang bad ha Sonapahar; ha ka snem 1955, 1970, 71, 72,74 bad 1992 ka la pyrshah ia ka kompeni sorkar ban tih Uranium ha Kynshi-Tengri, Syndai, Wahkaliar, Mawtem, Borsohra, Mawmarin, Langmar bad Domiasiat.
Ym lah ban len iaka jingshisha ba dei da ka jingdawa Hill State jong ka Eastern India Tribal Union ryngkat bad ka APHLC kiba la iakhun tyngeh bad pyrta shla “No Hill State, No Rest, No Hill State, Direct Action" haduh ban ioh ia ka jylla bapura, ka Meghalaya, hynrei, kaba la pynstet shuh shuh ban ioh jylla ia ka Meghalaya ka dei ka HSPDP hapoh ka jingialam, jingtrei shitom bad lenlade jong u Bah Hopingstone Lyngdoh, ki 76 ngut ki Rangbah HSPDP bad ki 42,600 ngut ki volunteer ialeh Hill State.
Ka dei ka jingrah lam ïong ha ka 2.4.1970 kaba baroh shi lynter ka surok bah Umshyrpi haduh ka ïing u Lat hakhmat ka Indira Gandhi, ka dei ka jingiakhih Hill State jong ki Volunteer bad dei ka jingshah set phatok jong ki 366 ngut ki volunteer, bad ha Guwahati bad ha Shillong, kaba la pynstet ban ioh jylla bapura.
Ka jingialeh pyrshah ia ka Autonomous State lane Sub-state kum ka jingdawa ia ki MLA bad MDC ban resign, ka jingkawang ia ki pamphlei/leaflet ha Assembly, ka jingai Memorandum sha ka sorkar India ryngkat ka jingbyrngem Non-violent direct action bad ban ym iakren shuh bad ka Ri India, bad ka jingleit iakynduh jong ki heh HSPDP ia ka Indira Gandhi ha Guwahati ha ka 26/9/1970 ban iakren ban ai da ka jylla bapura ka la seisoh ka jingioh jylla bapura kham kloi.
Mynta ba kane ka seng ka la dap 50 snem kynthih, ka la dei shisha ban sngewsarong ba dei tang ma ka kaba la kynjoh haduh une u mawmer.
Kiwei kiwei ki seng riewlum ki la iapait iapra bad ki kut noh tang shipor arpor ba bun than ka jingialeh markynti.
Hynrei, kane ka seng kam dei pat ban kmen tohhoh khlem kyrtiang dien, ka la long kumno mynshuwa, kiei ki jingtynjuh ia ka, kumno kan jam nangne sha khmat?.
Ia kane ka seng la seng halor ka jingialeh bad halor ki tyrpeng jong ki riew radbah, u Bah Hopingstone Lyngdoh Nonglait u ba la shakri ia ka seng 58 snem lynter, bad ki riew satar ki bym shym la khein ia ka jingim ruh.
La seng halor ka jingialeh da kaba iakhun lyngba ki riew ehrang riew satar riew kheinduh kum ki nongialam bad ki volunteer bashisha haduh ba kim khein satia wat ban shah set byndi ruh.
Hooid, ki soh ki la sei da kiba thiang.
Ia ioh ia ka Hill State, ka seng ka la ioh 2 ngut ki MP, 36 ngut ki MLA bad 59 ngut ki MDC kynthup ia kiba mynshuwa.
Hynrei mynta pat sa tang katno ngut ki sah.
Ka seng ka dei ban khmih bad plan bha nangne shakhmat, ym tang ban kynjoh 50 snem hynrei ka dei ban kynjoh 100 snem kynthih bad palat ruh.
Kane ka shong ha ki nongialam, ha ki nongtrei party bad ha ki dkhot jong ka party.
Ki daw balei ba kane ka seng ka la nang rit te ki long kiba bun bah.
Ki nongialam jong kane ka seng ki la ai katto katne ki daw – Ka jingphet seng noh jong ki MLA, MDC bad ki nongialam, Ka jingkwah rhah jong ki nongialam bad ki nongmihkhmat bann wad ia ki pyntha phlang ba kham jyrngam, ka jingiehkam khari khari jong ki riewkhmat bad ki nongkitkam na ki daw pynthame ne kiwei kiwei ki daw bad ka jingrit mynsiem jong ki dkhot jong ka party kiba iohi ba kiwei kiwei ki party ki la nang kiew nang roi bad nang jop ilekshon ter ter ka pynlong ia ki ban kynriah party ruma kat shaba lap.
Ki bun bah ki jingpynthame, khamtam ka jingpynthame jong ka spah bad ki rong phong.
Ka shong ha ki nongialam bad nongap langbrot jong ka party ban ri kyndong, ban peit bad ban pyrkhat bha kaei kaba ki dei ban leh.
Ki hab ban sharai bad sumar sukher.
Lada kim phikir, mano ban phikir na ka bynta jong ki.
Ki nongialam bad ki nongtrei party ki dei ban peit ym ia kiwei, hynrei kin peit sha lade bad kynmaw ba lada lieh lane lada iong, lane lada lyngkot ne jrong, lajong te la i jong.
Kaba mut ka jong la jong bad ban long kynrad da lade ialade.
Ha kane ka juk ka long kaba eh ban pynneh la ka jong ba la jur ka jingpynthame.
Hynrei ban long kynrad hala ka jong, ngi donkam ia ka lajong.
Ka jong kiwei ka khring hynrei ka jinglong kynrad ka dei jong kiwei, ym ioh long kynrad lano lano ruh.
Ka spah bad ki rong phong ki phuh tang shipor hynrei lada ym don tynrai, ym slem ba kan lip rong kloi.
Shuwa ban pynwai, ka politiks hi ka kylla na ka por sha ka por katkum ka jingiaid ka por.
Ki party ruh ki hab ban kylla lang bad ka por ha ki rukom treikam bad ha ka jingshakri, ki buit treikam, ki policy bad ki prok4ram,.
Ka party kaba don ki nongialam bad ki nongkitkam kiba stad ki iaid katkum ka jingkylla jong ka por bad ka juk.
Kawei na ki daw bah balei ba ka party HSPDP kaba khlain bad kaba la jan ioh bat ia ka jingsynshar ha ka jylla, kam roi ka dei ka jingbymiaid jong ka katkum ka por bad ka juk.
Ki Nongialam jong ka ki ehrang bad kim kylla katkum ka por.
Ki briew ki ia ai jingmut hynrei lada ym don ba sngap, ki briew kim treh shuh ban ai jingmut.
Ka por ka la kylla te, katno tam ha kine ki sanphew snem.
Ki khynnah bad ki samla ki la rangbah bad ban iaid da kajuh ka policy ne ki buit treikam kiba rim haba ki briew ki la kylla, ki briew kim pdiang shuh.
Ki briew ki la kylla na ka jinglong khynnah sha ka jinglong rangbah, ki la kylla ruh ka rukom pyrkhat pyrdain bad ki buit treikam ruh ki la kylla, ki jingangnud bad jinglong jingman ruh ki la kylla.
Mynta lei lei ki tymmen ki la don sa tang khyndiat, ki riew rangbah ruh sa tang khyndiat, la bun ki samla bad ka party ruh ka haba ban samla lang.
Ki policy bad prokram bad ki buit treikamj ruh ki hab ban samla, lym kumta la shah iehnoh ne la shah kyntait ha ki samla jong ka juk mynta.
Ki Nongialam jong ka party HSPDP ki hab ban sngewthuh ia kane, lym kumta kan sa shah kyntait bad suki suki kan ym im ban iohi ia ka 60 snem, 70 snem, 80 snem, 90 snem yn nai iakren ia ka 100 snem.
Ka party ka bym don ki nongialam kiba iohi jngai, kiba proh jabieng, kiba trei shitom lenlade bad khamtam ki bym don ka jingieid bad ka jingshakri pra briew khlem khein ia ki briew ba ki dei kiei, kan ym poi shano shano ruh.
Ai jingieid bad jingshakri bad ki briew kin sa boi bad ka party kan sa roi.
Shillong: U Ma Vincent Pala, MP jong ka Lok Sabbha, ula leit rah ia ka mat iakren hynnin ka sngi, halor ka jingshah tap um ki nongtih dewiong ha East Jaintia Hills, hynrei  haba leit rah ia katei ka mat; U Ma Vincent, ula thoh sha ka lamphang dorbar, da kaba u kwah ban iakren ha ka iing dorbar, halor ka jingdonkam ban iarap ban pyllait im ia kitei ki nongtih dewiong kiba shah tap um kiba don ha Mizoram, ong ka khubor kaba la pynmih da ka Shillong Times mynta ka sngi.
Katei ka kotkhubor ka sot na ka jing ai khubor jong ka PTI, ha kaba kitei kiba shah tap um, ki don ha Meghalaya, ym dei satia ha Mizoram.
Shillong: Ha ka sien kaba 8 (Phra), ka Shlem Jingiarap ia kiba duk U Rupang ka la ioh ban  sam  jingiarap sha ki 7 tylli ki longing kiba dei na ki shnong bapher bapher kiba don ha kane ka ri Lum Khasi-Jaintia.
Ki dei ki 7 tylli ki longing ki dei kiba duk na kiba duk tam kiba ka komiti ka la jied ha ryngkat ka jingmynjur lang  ki bor shnong.
La sam jingiarap sha kitei ki longing na ka pisa kaba ki paidbah ki la noh synniang  bad ka pisa baroh kaba la ioh synniang mynta u snem ka long T.33,533 tyngka bad baroh katei ka pisa kaba mih la thied da ki tiar ki tar bad la ai bai kali ruh ia kitei ki longing kiba la wan shaduh Shillong ban wan shim ia kitei ki jingiarap.
Ia ka jingialang la pynlong ha kajuh ka jaka kaba ju pynlong manla u snem kata ha phyllaw jong ka skul Mawkhar Christian, Shillong.
Ha katei ka sngi la wan ban sakhi ia katei ka jingai jingiarap da ki paidbah kiba la noh synniang  ha ryngkat ka jingdonlang ki nongpyniaid.
U Principal ka Mawkhar Christian u la long u kongsan ha katei ka prokram kaba lyngkot, la donlang ruh u trai bad u Editor jong u Rupang u bah R Monarch Shabong, ki nongialam jong ka komiti u Babu Kular Khongjirem (Secretary) bah Jied Kurbah (Chairman) bad ka kong Belbera Wankhar.
Kitei ki 7 tylli ki ing kiba u Rupang u la ai jingiarap mynta u snem, ki dei kiba mad ia kiba bun ki jingeh ki jingjynjar ha la kajong ka jingshem jong ki, don na ki kiba ym lah ban trei ban ktah namar ka jinglong jong ka met ka phad bad la ki jong ki jingshem.
Don napdeng jong ki kiba la pynpaw ba ki lad ia ka jingjynjar jingkordit na ka daw ba ka jingpang jingshitom ka ban ia ki bad baroh kaba ki bylla ki hap ban pynlut ban sumar.
Ki 7 tylli ki longing kiba la ioh pdiang ia katei ka jingiarap na ka Shlem jingiarap ia kiba duk tam ki long ka kong Phibawansuk Kharkongor na ka shnong Nongrim Sadew, Bah Suren bad kong Injona Thangkhiew na Nongkseh-Upper Shillong,Ribaniar Khongmawloh na Phlangtyngor ( Pynursla block), kong Dril Nongsiej na Mawphlang, kong Pdiang Kharkrang na Langwa (Sohiong), kong Phila Lynshing na Khlieh Umrnong (Nongkya-Ri-Bhoi) bad kong Globinda Pale na Kyndong Tuber.
Ki nongkren ha katei ka sngi ki la pynpaw ka jingsngewnguh ia baroh ki paidbah kiba la noh synniang sha kiba duk lyngba ka komiti iarap ba duk jong u Rupang bad ki la ong ba dei lyngba ka jingnoh synniang jong ki ba la lah ban pyntyllun ia kane ka kam la 8 snem kynthih mynta.
La kitbok kitrwiang bad kyrkhu kyrdoh ia baroh ki kti kiba la iarap sha kite ki longing kiba duk khnang ba kin nang lah ban bteng ia ki kam ba bha jong ki ha ki snem ki ban sa wan.
Ka thain Riwar mihngi (Pynursla Area) ka la long shisha ka thain ba la ai kyrpang da ka Mei mariang da ka jingbuh kyrpang jong ka ia ka jingitynnad ha ka jinglong bapher bapher.
Naduh Dawki, Mawlynnong, Shilliang Jashar haduh u Mawryngkhang ha Wahkhen ki long katto katne ki jaka kiba itynnad ha ka jinglong kyrpang jong ki na ka bynta ki nongjngohkai pyrthei(Tourist).
Ki don lai tylli ki jaka jngoh kai pyrthei (new tourist spot) ha Phlangtyngor.
Kawei na kiba kham phylla bad kham kyrpang tam ka long ka jinglap bad jingshem thymmai ia ka jingkieng jri balai kyrdan(Triple deck root living bridge) ha ka shnong Phlangtyngor, ka shnong kaba don sha rum Pynursla ha ka surok ban leit sha Umniuh Tmar, Nongjri bad Nongshken.
Kane ka jingkieng jri ka don laitylli ha u juh u diengjri.
Kaba kham ha jrong duh ka kham jrong bad artylli kiba harum pat ki kham lyngkot.
Kham sharum khyndiat na kane ka jingkieng jri ba lai kyrdan, don shuh sa kawei pat ka jingkieng jri ba ar kyrdan( double deck root living bridge).
Ka don ruh ka kshaid kaba itynnad kham ha rum shuh shuh na kane ka jingkieng jri ar kyrdan.
Donkam ban iaid da ka kjat na ka shnong Phlangtyngor bad ka shim por tang hapoh 45 minit ei ei lyngba ki lawbah lawsan bad ki jaka rep jaka riang.
Ki Tourist kiba kwah ban leit peitkai ia kane ka jaka jngohkai pyrthei kaba dang thymmai (new tourist spot) kidei ban long kiba lah ban iaid kjat ban kiew ia ki thiep ban ban hiar ia ki jur.
Namarba ka dei sha ki jaka kyndong ki donkam ruh ia ki  nongialam lynti (guides) da ki trai shnong bad ka bai ialam lynti( guide charge) kan ym duna satia ia ka 500/- tyngka shi kynhun.
Kan don ka jingpynbeit kyrpang ban leit peitkai ia ki artylli ki jingkieng jri kiba thymmai bad ba kham pher ha Meghalaya.
Kino kino ki nongjngohkai pyrthei (tourist) kiba don ka jingthmu ban leit jngoh ia kane ka jingkieng jri ba kyrpang ba lai kyrdan ha Phlangtyngor lah ban leit ialam ha ka 25 tarik u January 2019 lane kiba kwah ban leit peit kai iaka jingkieng jri kaba bha tam pat bad ba itynnad tam (best quality and most beautiful root living bridge) kaba lah ban long kaba heh tam (largest root living bridge) ha Meghalaya ki dei ban pyntip lypa ha une u number (9436111103) khnang ban ioh pynbeit lypa ia ki kali na Shillong sha kitei ki jaka.
Ka sorkar pdeng ka la phah ia ki 21 ngut ki stad ka National Disaster Response Force (NDRF) ban wad ia ki briew ba la shah tep ha krem dewiong ha Ryngksan ka East Jaintia Hills, kaba la iaid sha ka 15 sngi kynthih mynta khlem pat lapdien ia ki.
Mynta ka sngi, ki briew jong ka NDRF na Odisha hapoh ka jingialam u Sukanta Sethi ki la wan kiew da ka liengsuin shipai Indian Air Force (IAF) ryngkat 10 tylli ki pump um kiba khlain bor khnang ban tan ia ka um napoh krem.
Ki liengsuin ki la kit ia kine ki tiar haduh Guwahati bad nangtei, kin sa kit pat ki kali sha ka jaka ba jia ha East Jaintia Hills ban tan ia ki um na ka krem ba shah tep ki briew.
Dang shen, u Symbud Myntri Rangbah ka jylla, u Bah Prestone Tynsong  u la ong ba ka sorkar ka dang bteng ka jingpyrshang ban sei ia ki briew kiba la shah tep ha katei ka krem dewiong, u la pynpaw ruh ia ka ka kynhuh ngam um na ka National Disaster Response Force (NDRF) ki shem jingeh ban pynrngat ia katei ka krem khamtam namar ha kine ki sngi ba la dep ka la don ka jinghap slap.
La iathuh ruh ba u la ioh jingtip ba u lum ba la khlong ia u dewiong u don ia ka jingheh kumba 3 sq km, kaba mut ba ka jingtih ia utei u lum ruh ka la bun, hynrei u la pynpaw ka jingkyrmen ban lah pynrngat ia ka um khnang ban ioh sei noh ia ki briew kiba lamshah tep haktei ka krem, namar ba ka dei ka por tlang.
Haduh mynta ki bor sorkar ki dang sah ha ka umdum namar ba ia ki met jong ki briew ba la shah tep, ym pat lap satia haduh kine ki sngi.
Ka sorkar jylla ka la kut bor ban wad ia ki briew ba shah tep bad ka jingwan iarap jong ki briew na ka NDRF ka kyrmen ban lah ban ioh sei ia ki met.
Kumba 13 ngut ki briew ki la subatep im hapoh krem dewiong hadien ba la shlei kynsan ka um hapoh krem kaba jrong kumba 300 metre eiei ba ki rung ban tih dewiongka jaka kaba khot ka Ryngksanka shnong, ka East Jaintia Hillska 13 tarik mynta u bnai.
Jowai: Mynhynnin ka sngi ar ngut ki myntri sorkar kiba la wan mih khmat na ka bynta u Myntri Rangbah (namar ba u don sha Delhi) na ka bynta ban jurip ia ka krem dewiong kaba don ka Khloo Ryngksan, thain Nongkhlieh Elaka ha kaba 15 ngut ki nongbylla ki la shah tap ha ka um kaba la shlei kyndit hadien ba ki nongtih dewiong ki la kum pynpei ia kawei pat ka krem kaba sah shrah bad ka dap um, kaba don marjan bad katei ka krem dewiong.
U ma Rymbui haba kren sha ki lad pathai khubor ha katei ka jaka, u la ong ba ka sorkar jylla ka la shimkhia bha halor kane wat lada ki don bun ki jingkynnoh ba ka sorkar ka thiah sngi.
“Mar synjia kane ka jingjia, ka bor district ka la shimkhia ha baroh ki liang ban pyrshang ban wad ki lad ban pyllait im ia kitei kiba shah tap ha ka um bad ki NDRF bad SDRF ki la poi wut wut mar synioh jingtip na ka bor District bad ka sorkar.
Utei u Myntri u la iathuh ruh ba ki kor pump um kiba khlain ki lah ban wan lashai ne la shisngi na ka bynta ban tan ia ka um napoh katei ka krem dewiong ban ioh sei ia kitei kiba shah tap.
U ma Kyrmen Shylla pat u la ong ba kane ka jingtrei shitom jong ki NDRF bad SDRF ka la long shisha kaba eh haduh katta katta namar ba katei ka krem ka jylliew bad ka dap da ka um haduh 70 phut.
Katei ka krem ka jylliew haduh kumba 37 mala iing building (370 ft).
U heh ka NDRF u Santosh Kumar Singh u la kren shai ba tang da kaba tan ia katei ka um, ki briew jong u ki lah ban hiar bad ngam shapoh ban wad ia kitei kiba sah kut shapoh krem.
“Ki briew jong ngi ki ioh jinghikai ban ngam tang hapoh 30 feet, hynrei ka jingjylliew ka um ka long palat ia ka 70 feet", la ong u Santosh Kumar.
Ha kajuh ka por u DC ka East Jaintia Hills u la pyntip ba ki riewstad jong ka Coal India Limited kin sa wan lashai mynstep ban jurip ia ka jinglong jingman katei ka krem dewiong bad ban ai ia ka jingiarap ia kitei ki nongbylla ba shah tap shapoh um.
Ha ka juh ka por la ioh jingtip ruh ba u heh na ka Kirloskar Brothers Limited kaba dei kawei na ki Company shna Kor Tan um ba khraw ha India ruh ki la wan mynta ka janmiet sha katei ka jaka.
Shillong: Kumba ju long manla u snem ka Forever Young kan pynlong ia ka jingiakob jngi ja ka por shiteng miet jong ka 31 tarik mynta u bnai kum ka dak ka jingpdiang burom ia u snem ba thymmai.
Kane kan dei ka sien kaba 22, ba yn pynlong ia katei ka jingiakob ha Crinoline Swimming Pool.
Ha katei ka  miet yn theh 4 ton u thah ha ka pung jngi.
La kyrpad ia kiba wan ban ia shim bynta ba kim dei ban dih kano kano ka jingdih pynbuaid shuwa ban ia shim bynta.
Shillong: Ka Diakonia Social And Development Society jong ka Jingiaseng Samla Shangpung Presbytery ka la pynlong ia ka jingai jinghikai shaphang ka  Youth Leadership and Personality Development, ha  ka 22tarik Nohprah 2018 ha ka Shnong Shangpung Mission da ka jingiatrei lang ryngkat bad ka Office jong ka Nehru Yuva Kendra Sangathan Jowai (Ministry of Youth Affairs and Sports Government of India) kaba la bei pisa da ka Department of Personnel and Training (DoPT) jong ka Sorkar India lyngba ka Meghalaya Administrative Training Institute(MATI), Shillong.
Ka jingthmu jong kane ka prokram ka long ban hikai ia ki khun samla jong ka juk ba mynta ba kin lah ban im bha im miat, ban don ka jingkitkhlieh na ka bynta ka iap ka im, ka bha ka miat jong ka Imlang ka sahlang bad ban ai ka jingshakri kaba hok ia ka jaitbynriew bad ia ka ri hi baroh kawei khlem da niew ia ka niam kaba ki wan ha ka Nongrim kaba skhem bad ruh ban hikai ba kumno kin(Samla) lait na ki jingmlien ba sinew da ka ba kin buh ia ka thong ha khmat khnang ba ka lawei jong kawei pat ka pateng bynriew kan long kaba shongsuk shong shngain.
Ha kane ka sngi ki nongai jinghikai ki ai ki jinghiakai ha ki topic ba pher ba pher kum ka Leadership & Personality Development (Communication, Interpersonal Skills, Attitude Management); Youth-Social Transformation & Responsibility; Career Guidance ; Life Skills Etc.
Ki jinghikai ki long kiba ai jingmyntoi bha ia kito ba wan ha kane ka sngi.
Ki Rangbah ba ia don lang ha kane ka sngi ki long U Ma R.Sten MDC jong ka 12-Barato-Mukroh Constituency kum u kongsan  bad U  Bah D Rapsang District Youth Coordinator NYKS Shillong; Bah H.B Lyngdoh District Statistical Office, Tura; Kong I.Warjri Assistant Director jong ka MATI, Shillong; Bah T.Sawian -Teacher and Founder of Winner’s Mind Foundation Jowai kiba long ki riew shemphang ha kane ka prokram bad ruh la ia don lang U Assistant Director ba peit ia ka Professional Developments jong ka Meghalaya Administrative Training Institute, Shillong U Bah H.H.L Khyriem.
[ba bteng]"Em la leit I Mei…" La ong ka Lanosha“Ia pha ia leitkai sngi iew ruh, ngin leit dihsha kein sha iew…" La ong ka Daplin“Leit leh aiu… Haba khlem kam…" La phai ktien ka Lanosha“Shu leit synran ia nga ruh kein… Nga donkam te pha ban leit iew…" La wer ka Daplin“Sa tang ban leit ynda la wan I Mei…" La jubab ka Lanosha“Katno baje yn wan I Mei pha…" La buh jingkylli ka Daplin“Tip kein I dang don ha ing ngan da kylli shuwa ia I kein …" La jubab ka Lanosha“Sa kylli kein… Toi ban ioh ban leit kham biang por ei… Dang ioh ban jied….
" La ong ka Daplin“Ih ngan kylli shuwa…"la jubab ka Lano…Tang hadien Katto katne por ka Lanosha ka mih noh nangta ban iakynduh ia la ka Kmie shuwa ba kan leit iew.
“Ngan leit noh ngan da iakynduh bad I Mei…" La ong ka Lanosha.
Ka Lanosha ka mih noh nangta bran ka leit beit sha la iing.
Haba ka la rung ha iing ka iohi ba ka Kmie jong ka, ka la khreh la khrum ban leit iew.
“Mei phin leit noh ne…?" La kylli ka Lanosha“Hooid khun….
Pha phan don ha iing ong…" La buh jingkylli ka Kmie“Em phi Mei nga mut iathuh ba nga ruh ngan sa wan sha iew…" La jubab ka khun“Phin leit leh aiu khun…? “la kylli pat ka kmie“Ngan shu leit synran ia I Daplin….
Mei….
" La jubab ka Khun“Katno baje phin ia leit…" La kylli biang ka Kmie“Shiteng sngi ei ei tharai…" La iathuh ka khun“O to kata nga ruh la wan hi tharai namar tang shiphang eh… Ngan shu leit thied jyntah …" La iathuh ka Kmie“To Mei ngan ap kata haduh ba phin da wan…" La ong pat ka LanoshaHadien ba la mih ka kmie sa shisien pat ka Lanosha ka leit mih biang sha iing ka Kongthei Daplin hadien ba la dep bamja.
Haba la poi ha iing ka Kongthei Daplin ka shong bhek ha baranda“Are Lanosha phi lah da wan ban ia leit noh…" La kylli ka Kongthei“Em phi nga shu wan iathuh ba nga hap ap haduh ban da wan I Mei…" La iathuh ka Lano“I leit iew I Mei jong phi…" La kylli pat ka Kongthei“Hooid kein I dang Shu mih…" la Jubab ka Lano“Ade kata te ioh lap ba miet…" La pynpaw ka Kongthei“Em tang shiphang eh I ong in wan noh…" La iathuh ka Lano“O to ka biang hi….
" La ong pat ka DaplinHaba la ioh iathuh ia kata ka Lanosha ka leit phai biang noh sha la iing.
Ka pynkhuid ia ka iing ka sem khnang ban suk ynda la wan phai na iew.
Ym slem hi kumba shi baje ei ei ka kmie jong ka ruh ka la wan phai na iew.
Ka Lanosha marsien iohi ba ka Kmie ka la wan kumta hi ka khreh ka khrum noh sa ia lade.
“Mei phi la wan …to nga ruh nga la khreh noh mo.
" la ong ka Lanosha“Hooid khun nga la slem pynban mo… nga iakynduh ia I kha jong phi ye ha iew ta ka daw sa ia dihsha dih Dud shuwa bad I…" La iathuh ka Kmie“I Kongthei I la ap tharai to ym lei lei nga ngan nang leit noh mo… Sa nang peit hi noh phi ka iing…" La kren kyrkieh ka Lanosha“Sa da wan kham kloi ho khun wat jah miet… Peit wat ia lngad ioh lap ka miet…" La bthah ka Kmie“To Mei…" La jubab ka Lanosha bad kam noh artat la ki kjatKa Daplin shisha ka la ap kmong ia ka ha iing.
Marsien iohi ba la wan ka Lanosha ka shim pynstet ka pla snieh bad ka ong artat“Ia noh ngin leit ioh lap ka miet…" Ka mih artat na iing.
Bran ki ia pynbeit la ki kjat ban leit sha iew baroh ar ngut.
[pule biang la Sngi Saitjain].
Shillong: U MP ka Congress na Shillong u bah Vincent H Pala u la thoh sha u Secretary General jong ka Lok Sabha ban ailad ia u ban wanrah ia ka mat ia kren hapoh ïng Dorbar bah ka ri na ka bynta ban ia kren ia ka jingjia kaba la jia ha ka 13 tarik mynta u bnai ha East Jaintia ha kaba ki la don bun ngut ki nongtih dewiong kiba la shah tap hapoh ka krem dewiong.
Ha katei ka jingthoh sha u Secretary General u bah Pala u la ong ba katei ka jingjia ka la jia naduh ka 13 tarik mynta u bnai, hynrei haduh mynta ym pat ioh sei ia ki briew bad u la ong ruh ba ki la don bun ngut kiba la shah tap watla la shu khein antad ba ki don 15 ngut.
U la ong ba ki la don ruh bun ngut kiba la lait im kiba la ioh ban mih napoh krem hynrei kitei kim nud ban mih pyrthei bad ki phet rieh naba ki tieng ioh ki shah kem ha ki pulit.
Nangta u la ong ba kawei pat ka jingeh bym lah ban sei ia ki ka dei namarba ki trai shnong kim nud ban mih shakhmat ban iarap bad ka daw ka dei ba ki tieng ioh shah kem.
U la ong ba hangtei donkam 10 tylli ki kor pump um 100 Horse Power hynrei kiba don mynta ki long tang 2 tylli kiba 25 Horse Power.
U la ong ba ka sorkar pdeng bad ka sorkar jylla kim shym la pynbiang ia kitei ki kor Pump um kumba donkam.
Shuh shuh u la ong ba ki briew ki tih dewiong be-aiñ na ka daw ba ka sorkar BJP ka la kular ia ki ban wanrah ia ka aiñ tih dewiong bad ka la buh ruh ha ka mat elekshon jong ka.
U la kyntu ia ka sorkar ba kam dei satia ban kem ia ki briew khnang ba kin mih shakhmat ban wan iarap ha katei ka jingjia bad u la kyntu ruh ia ka sorkar ba ka dei ban ailad ban tih dewiong thliew khnai khnang ba kiba kum kitei ki jingjia kin nym jia shuh nangne shakhmat bad u la kyntu ruh ia ka sorkar ba kan pynbiang noh ia ki tiar ki tar kiba donkam ban ioh sei ia ki briew napoh krem.
Shillong: Shuwa ka sngi jong ka jingrakhe Kristmas u CEM barim ka KHADC u la pynkyndit ia ki paidbah da kaba phet noh na ka seng kaba u la seng ka People’s Democratic Front ( PDF) , u bah Pynshngaiñ u la pynbna ha ka 24 tarik mynta u bnai ba u la mih noh na ka Party PDF.U la iathuh ba ka daw ka jingmih noh jong u na ka PDF ka dei namarba ka PDF kam kheiñ snep shuh ia u kum u nongialam bad kam donkam shuh ia ka jingshakri jong u kum u nongialam.
“Ngi la thaw ia ka PDF ha ka por ba ka don ka jingiatyngkhuh bad u Dr.Mukul hynrei ha kato ka por kam long ia nga ba ngan shim ia ka shuki President kumta ngi la ailad noh ha kiwei.
Hadien ba nga la rem ha ka elekshon ha Mawsynram ki shim pynban ia nga da kumwei bad ki la iaid lait na nga, nga sngewkmen watla nga rem ruh namar ka Party thymmai ban jop 4 ngut ki MLA ka dei ka jingjop kaba khraw, nga la iai shah baroh shi katta hynrei katba nangmih ki sngi ki dak ki la nang paw ba ki la kyntait ia nga" ong u bah Pynshngaiñ uba la iathuh ba ia ka PDF ha Mawsynram ruh la pynduh pyndam noh bad u kandidet uba la pynkhreh ban ia khun MDC ruh mynta u la don lang bad u.
U bah Pynshngaiñ u la ai ksai ba u un rung sha ka seng NPP hynrei u la ong pat ba baroh kan paw shai ha ka taiew ba nyngkong jong u snem thymmai.
“Ka NPP ka la leh ia ki ishu kiba donkam kum ka MUDA bad kiwei pat ki ishu , ka don ruh ia ka jingmut jingpyrkhat ban iada ia ki riewlum bad ka suh thied ha baroh kawei ka thaiñ shatei Lam mihngi hynrei watla katta ruh baroh kan sa shai ha ka taiew ba nyngkong jong u snem thymmai" u la ong.
Shuh shuh u la ong “Nga kwah ban don bad ka Party kaba donkam ia ka jingshakri jong nga, lada kim donkam ngan shong marwei, ngan ia khun elekshon kum u kyrtong shimet ruh, nga dei u politishian bad ngam pat shongthait ia ka politik, nga donkam ban ai ka jingshakri bad ngan hap ban peit sha ka Party kaba donkam ia nga" u la ong biang.
U bah Pynshngaiñ u laai ksai ruh ba u lah ban ia khun ia ka elekshon MDC 2019 na Mawkhar -Pynthor ha kaba u la ong “Nga shong nga sah ha Shyiap kaba hap hapoh Mawkhar -Pynthor konstitwensi, nga dang ia syllok bad ki rangbah na bynta katei ka kam bad ngan hap ia syllok ruh bad ka Party kaba ngan rung" u la ong.
Shillong: Ha ryngkat ka jingiatreilang bad ka Association jong ki Sumo bad Indica ka thaiñ Pynursla, u Rupang.
Com u la sam khusnam sha ki draibar jong ki Sumo bad Indica kiba kamai sha katei ka thaiñ.
Katei ka khusnam ka dei ka dak jong ka jingithuh ia ka jingnohsynniang jong ki draibar ha ka jingshakri jong ki ia ki paidbah ka thaiñ Ri-War Mihngi bad ia katei ka khusnam la tip ruh kum ka Syrnot jong ka jingithuh, ka khusnam kaba la ai ka dei na ka bynta ki draibar kiba skhem kti tam ha ka jingniah kali.
La sam ia katei ka khusnam ha ka 22 tarik mynta u bnai ha Pynursla ha ka jingialang kaba la lyngkot kaba la donlang u trai jong ka Rupang u bah R Monarch Shabong, u Rangbah Shnong ka Pynursla bad u President jong ka Association ki Sumo u bah Diamondstone Lyngdoh ryngkat ka jingsakhi jong ki nongniah kali na kitei ki Association.
Ki nongioh khusnam ha katei ka sngi ki long u bah Charstarwell Rynjah na ki nongñiah Sumo bad u bah Linus Tynsong na ki nongñiah Indica.
La jied ia ka kyrteng jong kitei ki 2 ngut da ka Association jong ki bad la phah ia ka kyrteng jong ki sha u Rupang na ka bynta ban ioh ia katei ka khusnam.
Ha katei ka jingialang u President jong ka Pynursla Sumo Association u la pynpaw ka jingsngewkmen naba kane ka dei ka sien ba nyngkong ba ki draibar katei ka thaiñ kin ioh khusnam bad ba katei ka khusnam kam shong satia ha ka dor jong ka jingioh jong ki hynrei kaba kordor eh ka dei ka jingithuh ia ka jingshakri jong ki na ka bynta ki paidbah.
Utei u nongialam ki draibar u la pynpaw ruh ka jingsngewkmen naba ki draibar jong ka thaiñ Pynursla ki dei ki draibar kiba ju ioh jingiaroh ha kiba bun bad wat ki pulit ruh ki ai jingiaroh ia ki bad katei ka dei namar ka jinglong adkar jong ki ha ka kam ba ki trei ia u paidbah.
U la ong ruh ba kham ñiar ban ioh sngew ba kin don ki jingjia aksiden ha ka thaiñ Pynursla ym kumba long ha kiwei pat ki jaka bad u la ong ba ym tang ha ka kam ñiah kali ba ki draibar ka thaiñ Pynursla ki tbit hynrei ki dei ruh kiba leh khuid ia ki kali ba ki ñiah, “Phi iohi hi ia kata ba ki kali kiba kamai Pynursla ki dei ki kali kiba leh khuid" ong u bah Lyngdoh.
Uwei na ki nongioh khusnai u bah Charstarwell Rynjah u la ong ba ka dei shisha ka burom na ka bynta jong u ba ka Association ka la jied ia ka kyrteng jong u na ka bynta ban ioh ia katei ka khusnam napdeng kiba bun bah ki draibar Sumo na katei ka thaiñ.
Katba u bah R.M Shabong pat u la ong ba u kwah ba katei ka jingai khusnam ia ki draibar kam dei ban kut noh tang shisien, hynrei ban nang pyntyllun na uwei u snem sha uwei pat bad u la ong ba ka dei ruh ka jingai mynsiem ia kiwei pat ki draibar ba kin shakri kham bha ha ka kam jong ki.
U la ong ba ka long kaba donkam ban ithuh kyrpang ia ka jingshakri kaba ki draibar ki la ai sha u paidbah.
Mawkyrwat: Hynnin ka miet ha ka por kumba 11:30 PM ei ei, ka ding kaba klang bha ka la ioh ban bam duh ia kawei ka iing kaba don hapoh ka shnong Marshilong South west khasi Hills District.
Katei ka Iing ka dei jong u bah Medarlin Wanniang bad jong i kong Eslinda Thongni, kiba na katei ka shnong bad donbok ba ha katei ka jingjia pluh iing, ym shym la don pat kano kano ka jingjia ba sngewsih lait noh tang ka jingjulor lut ki jingdon jingem hapoh ka Iing.
Haba iakren bad ki katto katne ki nongthoh khubor, u trai jong katei ka Iing u bah Medarlin Wanniang u la iathuh ba ha katei ka por ba jia katei ka jingjia na ka liang jong u lem baroh shi iing kim shym la don ha iing, namar ba ki dang leit sha ka jaka khawai iathoh shong kurim jong ki ba ha Iing.
Shuh shuh u la ong ruh ba ia ka daw jong ka jingpluh noh ka Iing jong u, um shymla lah satia ban tip, hynrei u la iathuh ruh ba ka jingjulor kam duna shuh ia ka T.10 lak, namar ba baroh ki jingdon jingem kila ingkhong lut khait kynthup ia ka ksiar kaba don kumba 2 tola eiei, ka pisa pliah ba ki buh ha ing kumba 20 hajar, u kba bad ki kot donkam kum ki dulir khyndew bad kiwei kiwei.
Katkum ka jingiathuh jong ki paidbah la ong ba ka jingioh lad jong ki thylliej ding ban bam duh ia katei ka Iing, ka dei namar ba katei ka iing ka don ha kham rudnong bad ha ka por ba pluh ki briew kiba don marjan kim shymla ioh sngewshuh artad ba ka la dei ka por miet bad tad ynda la sawa ka jingbthei jong ka tyndong lyer shet ki paidbah ki sa ia mih bad leit mareh wut wut sha katei ka Iing, hynrei ha ka por ba ki paidbah nongshong shnong ki lap kim lah leh ei ei shuh namar ba ka ding ka la sdang ban bam duh ia ka Iing.
Na ka liang jong u bah Gilbert Thongni Myntri ka shnong Marshillong, u la iathuh haba la iohi ia katei ka jingjia ki la phun noh wut wut sha ka tnad ai jingiarap pynlip ding, hynrei haduh ban da wan poi ka kali pynlip ding kam lah leh eiei shuh ba ka ding ka lah dep bam duh ia ka iing.
Na ka liang jong ka shnong ka la ioh ban ai jingiarap ruh katto katne ia kitei ki lanot pluh iing haka juh ka por na ka liang ka shnong ka la leit ban ujor ruh da ka ehajar ha Mawkyrwat police Station halor katei ka jingjia.
Shillong: Ka Coal India Limited (CIL) kan wan ban sei ia ki 15 ngut ki nongtih dewiong kiba la shah tap hapoh krem dewiong kaba don ha Ksan -Lumthari -East Jaintia hills.
Ki don kumba 15 ngut ki nongtih dewiong kiba sahkut hapoh naduh ka 13 tarik mynta u bnai.
U General Manager jong ka CIL Northeastern Coalfield u J Borah u la ong ba yn sdang noh ia ka jingleit wad ia ki hadien ba la poi ki tiar ki tar kumjuh ki briew ki ban trei ia ka kam.
“Ka sorkar Meghalaya ka la kyrpad ia ngi ban iarap ban wad ia ki briew kiba sahkut hapoh, shen ka kynhun iarap kan sa poi sha katei ka jaka" u la ong.
U la ong ba kin don 10 ngut ki briew ki ban kynthup ia 4 ngut ki Enjiniar bad 6 ngut ki nong sorbe kiba la poi sha katei ka jaka hynrei ki tiar ki tar kim pat poi bad tang mar ia poi ki tiar yn sdang noh ia ka kam.
Ka National Disaster Rescue Force (NDRF), ka State Disaster Rescue Force (SDRF) bad ki bor District kim shym la lah ban sei ia ki briew mynta ar taiew tam na ka daw ka jingkiew palat ka um.
Katba ha kawei pat ka khubor , la iathuh ba ki nongngam um kiba la ngam hapoh katei ka krem dewiong ki la sma pyut napoh katei ka krem bad la antad ba ka lah ban dei ka metiap jong ki ba la sahkut hapoh kaba la pyut.
Lashai ka sngi ka 28 tarik u nohprah, ki MLA Congress kin leit peit ia ka krem dewiong kaba don ha Ksan ha Lumthari, East Jaintia Hills ha kaba la antad ba ki don kumba 15 ngut ki nongtih dewiong kiba la sahkut shapoh namar ka jingshlei um jong ka krem.
Shillong: Ka Dorbar u Syiem ka Hima Mylliem ka la pyntip sha ki paidbah ba la pynkynriah noh ia ka sngi longiew ha Ri-Bhoi bad la pynbeit ba ka ïew Umden ka dei ban long noh ha ka 29 tarik mynta u bnai bad ka ïew Mawlong Nongpoh kan long ha ka 31 tarik mynta u bnai.
Shillong:Ka kynhun ialehkai phutbol jong ki khynnah shynrang ka Shillong College Higher Secondary Education and College kin mih  mynta ka sngi ka 28tarik ban mih khmat na ka East Zone I ha ka lumpung jong ka National Championships jong ka Reliance Foundation Youth Sports Football, ka ban sa long ha Reliance Corporate Park, Navi Mumbai naduh ka 29tarik Nohprah haduh ka 7tarik Kyllalyngkot 2019.
Ka college ka pynpaw ka jingsngewnguh ia u Bah Banteidor Lyngdoh, myntri ka tnad ialehkai na ka bynta ka jingiarap jong u bad bteng ban ai ka jingkyrshan.
Ka College ka pynpaw ruh ka jingsngewnguh ia ka W.A.M.Booth, ka Director jong ka Sports & Youth Affairs bad u Bah Arki Nongrum, CEO ka Meghalaya Football Association na ka bynta ka jingiarap jong ki ban ai jaka ia ki khynnah ban kilan met.
Kumjuh ruh ka college ka pynpaw ruh ka jingsngewnguh ia ka Kong Ampareen Lyngdoh, A.A.Enterprise, Bah D.Wartde na ka bynta ka jingsbun jong ki ban noh synniang ha ka jingpynkhreh jong ka kynhun.
Mawkyrwat: Ka kynhun ialehkai jong ka Young Gun FC kaba dei na South West Khasi Hills District, kala ïoh ban khur ia ka jingjop bad bsuh khlieh syndon ialade sha ka Quarter phainal jong ka lympung V Invitation Football Tournament 2018-19 bala pyniaid da ka Mawten Sport Club.
U Manbha Iawphniaw jong ka Young Gun u bala ioh ban khur ia ka nam Man of the Match.
Ka jinglah jong ka Young Gun ban khur ia ka jingjop kadei hadien ba kala lah ban pynliem noh ia ka Baord Presidents XI ka kynhun ialehkai kaba na East Khasi Hills daka 2 kol la 1 kol ha ka jingiakhun ia ka pre quarter kaba la long ha ka sngi Balang jong ka taiew ha ka madan ialehkai ha Mawpyllun Mawten.
Haba phai sha katei ka jingialehkai kaba la long hapdeng kitei ki ar tylli ki kynhun kala long kaba itynnad bha bad ka Young Gun FC kala ioh ban pynkhih nyngkong ia ka jar ha ka minit kaba 35 lyngba da u Manbha Iawphniaw bad kumjuh ha ka minit kaba 59 ka Young Gun kala ioh ban khyrwit sa ia ka kol ba ar lyngba u tei u juh u rangialehkai.
Na ka liang jong ka Board Presidents XI watla kala iakhun tyngeh hynrei kam shym la lah satia ban pynphai ia kitei ki kol bad ha ka jingiai iakhun tyngeh ha ka kylla miet ka Board Presidents XI kala ioh ban pynphai ia ka 1 kol kata ha ka minit kaba 90 lyngba u Kamara u rangialehkai bar Ri bad tad haduh ban da kut noh ka jingialehkai Kam shymla lah ban pyniakhaid bad kala hap ban mad noh ia ka nam rem.
Ha katei ka jingialehkai ia ka nam Man of the Match la ioh ban khur da u Manbha Iawphniaw Jong ka Young Gun FC u bala thep ia kitei ki ar tylli ki kol kiba kynsai bad ia katei ka khusnam la sam da i kong O.Marboh i ba dei i wei i ophisar jong ka Amrit Cement kaba kyrshan ratbah ia ka Mawten Sports Club.
Shillong: Ha ka 22 tarik mynta u bnai u Lamphang ka ïng Dorbar Thawaiñ ka jylla u Dr.Donkupar Roy uba dei ruh u MLA jong ka Shella konstitwensi u la plie paidbah ia ki jaka jngohkai pyrthei kiba don ha ka shnong Mawkliaw & Kemrang (Sohra Syiemship) ka shnong kaba jngai tang kumba katto katne kilomitar na Pynursla.
La pynshit pynshngaiñ ia ka jingialang da ka jingwan ia shim bynta jong kiba bun ki riew rangbah kiba kynthup ia u bah R Monarch Shabong u Editor jong ka kotkhubor Rupang uba la long u symbud kongsan, la don ruh ki kyrtong kiba thmu ban iakhun ia ka elekshon MDC na Shella konstitwensi nalor ka jingwan sakhi jong ki paid nongshong shnong jong katei ka shnong.
La pynlong ia ka jingialang halor jong u Lum uba la ju tip kum u Lum Wahdop, hajrong jong utei  lum uba pyngngad la shna ia ki jaka shong da ki shken bad la shna ruh ia ki rynsan bad na katei ka jaka lah ban iohi kyndiang ia ka thaiñ Sohra, thaiñ Pynursla bad lah ruh ban iohi ia ki them bad ki lhuh bah jong ka Wah rew.
Na ka jingialang kaba la long ha katei ka jaka la plie ruh sa ia kiwei pat ki jaka jngohkai kiba la tip kum ka Wah Mawdait, Mot Juda ki jaka kiba don ha khlieh jong ki riatbah kiba lah ban iohi kyndiang ia ka Bangladesh bad ia kiba bun pat ki shnong ki thaw jong ka thaiñ Ri-War kiba don kham sharum jong katei ka shnong.
Ha katei ka juh ka por la plie ia ki jingkieng jri kiba don ha ka Wah Umlwai bad ka Wah Shari, nangta sa ia kawei ka krem kaba la tip kum ka Krem Duriap ,kitei ki jaka jngohkai ki dei kiba don la ki jong ki khana bad ki jingpynsahnam.
Nalor kitei ki jaka jngohkai kiba kdew kyrteng haneng, ki nongshong shnong jong katei ka shnong ki la lap sa ia kiwei pat kiba jaka kiba kham pher na ki jaka jngohkai pyrthei bad ki la nanglap ruh ia kiwei pat ki krem kiba lah ban khring ia ki nongwan jngohkai na kylleng ki jaka.
Kumba ka long haduh mynta ka bor shnong ka dang don hapdeng ka jingiaid lynti kumno ban pynbha pynitynnad ia kiba bun ki jaka jngohkai naduh ki lynti ki syngkien khnang ba kan pynsuk ia ki nongwan jngohkai lada kin leit sha katei ka jaka.
Ha katei ka sngi u Dr.Don u la kyntu ia ka shnong ba kin long kiba iai neh ha katei ka jingkut jingmut jong ki ban pynlong ia ka shnong Mawkliaw & Kemrang kum ka jaka  jngohkai pyrthei.
Shillong: Uwei u rangbah, uba 40snem ka rta, uba na ka shnong Amlarem, ula khlad noh, ha ka jingshah shoh ha ki shi kynhun ki briew ha Amtapoh jong ka Amlarem Civil Sub Division.
Utei uba khlad,  uba kyrteng U Ma Martino Shylla, ula shah shoh ha ki 15-16ngut ki briew, ha kaba la iathuh ba ki dei ki nongtrei jong U Ma Sniawbhalang Dhar bad U Ma Ngaitlang Dhar.
La iathuh ba u Ma Shylla, ula leit sha ka jaka trei jong kitei ki briew, da ka kali, ha ryngkat bad ki lai ngut kiwei pat, hynrei ynda poi ha katei ka jaka ki la shah shoh bad na kitei, U Ma Shylla, ula shitom jur bad ula khlad noh kham hadien.
Katei ka jingjia, ka dei ha ka por 8 bad 9baje hynnin ka miet.
La ioh bat ia 11ngut na kitei kiba mut ban phet krad, hadien ba ki la dep shoh briew bad ka kali kaba don ia u number jong ka Meghalaya.
Nongstoiñ: Ka National People Party (NPP) Nongstoiñ Block ha kine ki khyndiat sngi ba la lah ka la ioh ban pdiang burom ia palat 30 ngut ki Rangbah bad ki longkmie kiba na ka shnong Mawiawet kiba la wan ban pyniasoh noh sha kane ka seng.
Ia kitei kiba la wan pyniasoh sha ka party NPP la ioh ban pdiang burom bad pynskhem ruh ki kum ki dkhot ba pura jong ka seng NPP da u Bah Apsharai Syiem General Secretary u ba long ruh u kyrtong MDC jong ka NPP Nongstoiñ.
Ia katei ka jingialang pdiang  burom la pyniaid da u Samla Peitjngai Kharbani u ba dei u President jong ka NPP Youth Wing Mawiawet Primary Unit bad la ioh ruh ban thung ia katei ka primary unit kaba la pyniasoh da kitei ki dkhot ba thymmai sha ka party ha kaba la jied President ia U Bah Spatty Wahlang, Vice president ia U Bah Phuldingstar Nongphud, General Secretary, Bah Kyrmen Kharbani, Asst.Secretary Paul Snaitang bad kumba 28 ngut ki dkhot ka Executive.
Haba ai jingkren ha katei ka jingialang pdiang burom ia ki dkhot thymmai u General Secretary ka NPP u Bah Apsharailang Syiem, u la pynkynmaw ba ha ka por ba ialeh ia ka ilekshon MLA kiwei pat ki Party ki kynnoh lai phew jait ia ka seng NPP, hynrei ai ba ki paidbah kin bishar ia kata bad ka jingbishar jong u paitbah ka pynkylla syndon ia ka thaiñ hi baroh kawei da kaba pynjop don burom ia ka party NPP na Nongstoiñ.
Shuh shuh la ioh ruh ia ka jingkren na u Kaisardia Wahlang u ba long uwei na ki snar nongbud ba shitrhem jong ka seng PDF, ha kaba u la ong ba haka ilekshon MLA kaba dang shu dep ki la kyrshan tyngeh iaka PDF hynrei haba iohi ba kane ka Party PDF kam poi hangno hangno, kumta ki la shim ia ka rai ban mih noh bad jied ia ka NPP.U doktor, uba 34 snem ka rta, uba trei ha ka All India Institute of Medical Sciences (AIIMS), ula iap ha shen, haba ula hap na ka tnum iing jongu, ha  Gautam Nagar kaba don ha South Delhi, ha ka miet jong ka Sngi Hat Majai.
U  Manish Sharma, uba dei u doktor jong katei ka Hospital, ula kynthih iap ialade, hadien ba ula ia khluit bad ia mai tyngeh bad ka tnga jongu, ka Tripti Chaudhary, kaba trei ha PGI Chandigarh.
U Sharma, u shong u sah ha ka mala kaba saw jong katei ka iing wai jongki bad u dang shu ia poi kha dang hynriew bnai bad ka Chaudhury bad katei ka tnga jongu, ka ju leit ban ia kynduh ia u ha ka iing sah jongu ha Delhi, hynrei la iathuh ba ka jing ia poi kha jongki, ka dei kaba dang tang ka jing ia mai kaba khah khah bad ka daw bah jong ka jing iamai, ka long hadien ba ki ia peit kylliang ia ki mobile phone jong iwei ia iwei pat bad haba ki la iohi ia ki number kiba phylla bad nangta ia ki rukom ia phah mesej, kiba kham i pher shibun.
Ha katei ka miet U Sharma, ula buaid bad ula dih ruh shibun ki dawai ioh thiah, namar ba imat u don jingeh ban ioh thiah.
Ha shwa jong kata, kitei ki la ia mai bad ia khluit tar, ha kaba la hap ban pyn ia khlad da ki para ba sah marjan.
Hynrei katei ruh kam kut satia, namar ba kham hadien ki sdang ban ia mai ia tim biang bad ka dei ha katei ka por, ba U Sharma, ula kiew kynsan ka jingkhluit jongu bad u kynthih iap ialade na katei ka mala kaba ha jrong jong katei ka iing kaba ki ia shong ia sah bad ka tnga jongu.
U Sharma, u dei u doktor, uba tbit bha bad dang shen, u dang shu pyndep ia ka kyrdan Doctor of Medicine (MD) ha oncology.
Ha ka jingialehkai jong ka English Premiere League hynnin ka sngi, ka Liverpool, ka la pynliem ia ka New Castle da 4-0 bad ia ki kol jong ka Liverpool, la ioh thep da U Dejan Lovren ha ka minit kaba 11, U Mohammed Salah ha ka minit kaba 47, da ka jingshut penalty, U Sherdan Shaqiri ha ka minit kaba 79 bad U Favinho ha ka minit kaba 85.
U Paul Pogba, u nong ialehkai ka Manchester United hadien ba ula ioh thep kol.
Ha kawei pat ka jingialehkai ka Chelsea, ka la pynliem ia ka Watford da 2-1, ha kaba U Eden Hazard, ula ioh thep ha ka minit kaba 45+1 bad nangta sa ha ka minit kaba 58 da ka jingshut penalty, katba ia ka Watford la thep da U Ronerto Pereyra ha ka minit kaba 45+3.
Ha kawei pat ka jingialehkai la Leicester City, ka la pynliem da 2-1 ia ka Manchester City, ha kaba U Marc Albrighton, ula thep ha ka minit kaba 19 bad nangta sa U Ricardo Damingos Barbosa Pereira ha ka minit kaba 81, katba na ka liang jong ka Manchester City, la ioh thep da U Bernardo Silva ha ka minit kaba 14.
Ka Tottenham, ka la pynliem da 5-0 ia ka Bournemouth bad la thep ia ki kol da U Christian Eriksen ha ka minit kaba 16, U Son Heung Min ha ka minit kaba 23 bad kaba 70 bad nangta U Lucas Moura ha ka minit kaba 35 bad U Harry Kane ha ka minit kaba 61, nangta ka Manchester United, ka la pynliem ia ka Huddersfield da 3-1 bad la thep ia ki kol da U Nemanja Matic ha ka minit kaba 28  bad da U Paul Pogba ha ka minit kaba 64 bad 78, katba ia ka Huddersfield la thep da U Mathias Jurgensen ha ka minit kaba 88.
Haduh mynta ka Liverpool, ka wan ha khmat duh, da kaba ka ioh 51 point, ka Tottenham Hotspur, ka wan ba ar, da kaba ka ioh 45 point, ka Manchester City ka wan ba lai, da kaba ka ioh 44 point bad ka Chelsea ka wan ba saw, da kaba ka ioh 40 point.
Ha ka jingialehkai ka Serie A ka Juventus, ka la ia khaid da 2-2 pyrshah ia ka Atalanta, ha kaba U Christiano Ronaldo, ula mih kham hadien bad ioh ban thep ia ka kol na ka liang ka Juventus.
U Rahul Gandhi President jong ka seng Congress, ula wohnia ia U Narendra Modi, myntri rangbahduh ka Ri, ba u shah shondur ialade ha ka jingplie ia ka jingkieng iaid rel ha Assam, katba um shym la thawlad ban iarap ia ki 15ngut kiba shah tap um ha ka krem kaba 370 phut ha East Jaintia Hills District jong ka Meghalaya.
Ha ka tweet jongu, U Rahul, u thoh “15ngut ki nongtih dewiong ki don ha ka jingma jong ka jingim jongki, la ar taiew, katba u myntri rangbah, u shah shondur ialade ha ka jingkieng Bogibeel bad ka sorkar jongu, kam trei ban iarap ban ai da ki pump um kiba khlain bor.
Myntri Rangbahduh iarap ia kitei ki nongtrei par dewiong".
Ex-Rev.K.LangrinU bnai December u la wan bad ka aiom tlang ka la poi, ka jingkhriat bad jingtyrkhong kane la poi, aiu ngin ia ong.
Ki nongkyndong te ki la shong syiad ding harud dpei bad mynmiet ruh ki ia thiah harud dpei namar ba khriat than.
Katba ki nongsor te ki la khreh ban thang shawla ban shong syiad ding ryngkat bad ka iathuhkhana bunjait bun rukom.
Ki jingiathuhkhana jong ki briew baroh kiba duk haduh kiba riewspah kiba bieit haduh kiba stad, ki nongkyndong haduh ki nongsor, kiba kham kongsan ki long kumne:-1.
Ka jingkmen bad jingsngewsih ia ki nongrep: ka aiom tlang ka long ka jingkmen ia ki nongrep namar ka dei ka aiom ba ki la ioh lum ia baroh ki jingthung jingtep, kiba long kum u kba, krai, u sohriew, u riewhadem, u pathaw, ka shriew, u phandieng, u phan karo, u phan mungor, u kubi, u sohlakum, u sohmrit, u latyrpad, u sying, u synsar, u skum niangryndia, u skum niangrusom, u sohmynken tyrkhong, bad kiwei kiwei.
ki nongrep ki la klet lut ia ki jingtrei shitom bad jingthait jingjrem baroh shi snem.
Ka mynsiem jong ki ka um hin-ly-hin haba ki peit sha ka diang ruh smam sha kamon ruh smam, haba ki khmied shajrong ruh smam.
Don kiba ong ba ka dei ka jingkyrkhu u Blei bad don ruh kiba ong ba dei ka jingtrei shitom jong ki ba ki sa ioh katne katne.
Haba ki leit iew leit hat ruh ki dap da ka khmat phuh samrkhie namar baroh shi snem kin ym pyrwa ei ei shuh.
katba ki don pat ki nongrep kiba khuslai mynsiem bad ki sngewsih haba ki ioh lum tang khyndiat u kba, u krai, u sohriew, u rewhadem, u pathaw, ka shriew, ki phan, u kubi bad kiwei kiwei ki mar rep jong ki.
Ki sngewsih namar ki la sngewthuh ba kin ym dap bam baroh shi snem bad ba kin hap ban leit bylla ban pyndap bam ia la ka iing ka sem bad ki khun ki kti.2.
Ki khynnah skul ki kmen bad ki sngewsih: ki khynnah skul ki kmen nyngkong ba la kut ka Exam jong ki, ki kmen namar ba ki iohi ka lad ban leit bam khana sha jan bad sha jngai da ka jingialam ki nonghikai.
Ynda la ioh sa ka result katno ki kmen ba ki la pass bha khamtam kiba wan sha khmat.
Ki kmen ruh namar ba ki kmie ki kpa ki pynthied sopti bad juti thymmai.
Hynrei ki don pat ki khynnah skul kiba sngewsih.
Ka jingsngewsih jong ki ka long namar ba kim ioh lad ban ialeh kmen bad sngewbha kum ki para khynnah jong ki namar ba ki kmie ki kpa jong ki ki long kiba duk.
Ka jingsngewsih jong ki ka long khamtam namar ba kim pass ia ki Exam jong ki.
Haba ki leit shim ia ki result ki iam bad sngewsih namar ba ki la pheil.
Kiwei pat ki khuslai la kin dang ioh lad ne em ban bteng ia ka jingpule jong ki.3.
Ka jingkmen ia ki samla kiba khreh ban iathoh shongkurim: ki samla kiba la iateh ktien ki dap da ka jingkmen tang shu poi ka por tlang.
Ki da niew ia ki sngi ter shi ter tad lano kan poi ka tarik ba kin pyndep noh ia ka jingkyntiew kurim kaba don burom jong ki.
La ju shem ba la jan baroh kiba iathoh shongkurim ki kwah ban pyndep ha ka por tlang namar ka mariang ka ailad ia ki ba kin ialeh kmen.
Mynmiet haba ki thiah arngut ki ia syiad bha ban iakdup mar kylliang, kham pher la ki long kiba duk ne kiba riewspah, kiba pule ne kiba khlem pule, ki nongsor ne nongkyndong, ka jingshong kurim hi ka long kaba sngewtynnad ia baroh.
Ka jingkmen kan long ruh ia ki kmie ki kpa ba ki la ioh pyrsa thymmai.4.
Ki kmie ki kpa ki kmen bad sngewsih: ki don ki kmie ki kpa kiba kmen haba ki iohi ia ki result jong ki khun jong ki ba ki la pass bha ha ki Exsamin jong ki.
Kum ka dak jong ka jingkmen ki ot syiar ot sniang ban ia bam khawai shi iing shi sem ne bad ki para marjan namar ka jingpass ki khun jong ki.
Don ki kmie ki kpa kiba nang ban ainguh aidem ha u Blei Trai Kynrad ba dei lyngba ka jingkyrkhu jong U ba ki khun ki la pass bha.
Hynrei don ruh ki kmie ki kpa kiba sngewsarong bad pynkhyllew ia la ki khun da kaba kin ong, “Bad ki khun jong ngi te ym lah ialeh".
Hynrei ngim lah ruh ban len ba ki don ki kmie ki kpa kiba sngewsih namar ba ka result ki khun jong ki ka sniew.
Don ruh kiba sngewsih bad khuslai haba ki khun ki pass bha namar ba kim ioh lad shuh ban phah skul ia la ki khun hapdeng ka jingduk jingkyrduh, ba ka rep ka riang ka sniew, ka kamai kajih ruh kam long baroh shisnem.5.
Ki nongkhaii ki kmen: ka por tlang ka long ka aiom kaba pynkmen eh ia ki nongkhaii.
Kiba khaii jain ki kmen namar ba ki nongwan thied ki la kham bun ha ka por tlang ban ia ha ka por slap.
Ki nongkhaii khaw, nongkhaii jhur ruh ki kmen ba ki nongthied kine byllai.
Ki nongot doh masi, doh sniang, doh syiar ruh ki kmen namar ki nongthied ki la kham bun.
Wat ki nongdie sohphlang bad jingbamkai ruh ki kmen bha haba ka tlang ka poi.6.
Ka Khristmas ka la poi: tang shu mih u bnai December, ki khynnah bad samla kiba tip briew tip Blei ki kmen namar ba kin sa ioh ban rakhe ia ka Khristmas kaba long ka sngi ban kynmaw burom ia ka jingwanlong briew u Jisu Khrist sha kane ka pyrthei.
Kumta man ka janmiet ki ia pynkhreh ban rwai ki jingrwai Khristmas kiba thymmai ne kiba la rim ha iingmane bad ha ki iing jong ki.
Don ruh kiba shu tem da ki jingrwai Khristmas ha la iing bad ha ki kali jong ki.
Napdeng kiba tem jingrwai Khristmas don kiba da leh tip briew tip Blei bad don ruh kiba tem bad shad ryngkat ka jingsma kyiad bad buaid jawsheh.
Don ruh kiba shim kabu ha u bnai December ba kin khrong pisa bai Khristmas na ki nongleit jingleit.
Kiba kum kita ki shait jia man ka snem ha ki thain Garo, bad wat ha ki shnong Khasi ruh kiba la shong khleh bad ki Garo.
Kum kita ki briew man ka miet, shynrang bad kynthei ki iashad ha surok ryngkat bad ka jingtem ia ki ksing ki dhah.
Ki da pynsangeh ia ki kali bad dawa pisa jubor.
Lada don ki bym ai pisa ia ki ki byrngem byrsit bad ki da shoh da dat ha ban da jem jai kum ki lehnoh.
Don ruh kiba pynsawa da ki bom pataka haduh ba la don kiba mynsaw wat ban pluh sa ki iing ki sem jong kiwei ruh kim salia.
Lada don kiba pynwit ki kynjat ki kura ia ka khmut ka khmat.
Napdeng kiba leh Khristmas, don kiba dih buaid bhor mutlop, kiba kynroi ia kiba iaid ba ieng bad ki shoh ki kynjat ia la ki khun ki kti bad ia la ka lok.7.
Ka New Year ka la poi: haba la kut u December, ka wan sa ka snem thmmai ne New Year.
Kane ruh ka pynkmen ia kiba kmen bad pynsngewsih ia kiwei.
kito kiba tip briew tip Blei ki khreh ban ai jingainguh sdang snem ha ki iingmane jong ki la ka long da ka pisa ne da ki mar rep jong ki.
Ha ka shi tarik u bnai January, ki pynlong ka jingiabam khana la ka long shi iing, shi balang ne shi shnong.
Kiwei ki nang pynlong jingiaseng sdang snem ha ka jingainguh aidem ia u Blei Trai Kynrad ha iingmane, katba kiwei pat ki nang iadih kyiad ryngkat ki ktien byrngem byrsit, ka iashoh iadat, ka batbor ia ki kynthei khynnah.
Teng teng ka ju don ka jingpyniap briew tang na ka daw ba shoh u khawyiang snem thymmai.8.
Kiba duk ki sngewsih: ka por tlang ka long ka jingkmen ia kiba riewspah hynrei ka long ka jingsngewsih pat ia kiba duk.
Ka daw ka long namar ba kim don pisa ban thied sopti thymmai, kim don pisa ban ia bam khawai bad ialeh kmen kum kiba riewspah.
Mynmiet haba ki thiah ki khynniuh thot thot namar ka jingkhriat ka aiom tlang.
Kim don ki nep bah kup thiah kum kiwei.
ki nongkyndong kiba duk ki hap ban pynrhem ia ka dpei da ka ding bad ki sa ia thiah sawdong ia ka dpei.
Katba ka ding ka dang rhem ki iohthiah bha, hynrei ynda ka jingsyiad ka ding ka la jah kiba pli kim iohthiah shuh.
wow! Kito khar khrong lei lei ki shu thiah lyngkhuid ha ki surok khlem jain khlem nep, kiba pli kim iohthiah baroh shimiet.
Ka por thiah jong ki ha ka por tlang ka long sa ynda ka sngi ka la mih.
Kiba duk ki sngewsih haba ki iohi ba ki khun jong kiwei ki ia phong da ki juti bad sopti thymmai, katba ki jong ki pat ki phong da ki sopti ki patlun ba la suh syrdep.
Ki iaid da ka kjat suda wat hapdeng jong u thah bad ka ior.
Kiba duk te haba ki ianujor bad kiba riewspah teng teng ki tim ia u Blei balei u leh shiliang khmat ia ki?.
Da U Bah Philip MarweiñMan ka snem ngi rakhe ia ka Khristmas kaba dei ka sngi kha jong u Nongpynim jong ngi, U Jisu Khrist.
Ka dei ruh ka jingrakhe kyrpang ia ka jingwan longbriew jong U Blei ban siewspah ia ka pap lane ban sait phar ia ka pap ka sang jong u bynriew baroh shisnieh pyrthei.
Kane ka long kumta na ka bynta kiba ngeit ha U.Kane ka la jia shisha ha ka histori jong ka pyrthei, ym da kaba shu thaw.
Ia ki bymngeit te lehse ka long da kumwei bad ka long tang ka jingkha ia uwei pat u briew ha kane ka pyrthei.
Hynrei, ha ka histori jong ka pyrthei, kam don da kawei pat ka sngi kha jong uno uno u briew ne kano kano ka briew kaba kham khraw ka jingrakhe ban ia ka sngi kha jong U Jisu Khrist.
Ia ka sngi kha jong U, ka Khristmas, la rakhe khraw ha baroh shityllup ka pyrthei bad ym don hi tdot kano kano ka sngi kha jong uno uno u briew kaba kham khraw ban ia kane.
Kane ka dei ka jingshisha.
Hynrei, ka shong ha ki briew pat kumno ki rakhe ia ka; ki rakhe tang na sla, ki rakhe tang da kaba lehrong leh tamasa da ka rong pyrthei rong met suda ne ki rakhe da ka jingmut kaba shisha kaba naduh ka mynsiem.
Ka jingrakhe ia ka Khristmas ka shong katkum ka jingngeit bad ka jingsngewthuh jong ki briew ia ka jingmut bashisha jong ka Khristmas.
Ka Khristmas ka dei ka jingwan longbriew jong U Blei ban rah ia u briew sha ka jinglong blei da kaba sait phar ia ka pap ka sang bad ka lait ka let jong u briew baroh shitylli.
Hato u briew um pdiang sngewbha da ka jingkmen arti arjat ia kum kata.
Hynrei ka don ka kyndon na ka bynta ban ioh ia ka jingsiewspah bad ban shah rah sha ka jinglong blei.
Ki briew kin hab ban ngeit ha U bad ban bud ia ki jinghikai jong U.Hangno U don Uta U Blei? U don ha ka jingngeit jong u briew wat lada um iohi ia u ruh.
Hangno ki don kita ki jinghikai jong U ki don ha ka Kitab bakhuid, ka Bible, bad ki don ruh ha ka jinghikai ka Balang ia kaba ma U hi U la seng.
Ka jingngeit ka long ka jingsdang jong ka jingpynim bad ka long ka lynti jong ka jingpynim namar, U la ong, “Jar u ba ngeit ha Nga bad u ba kohnguh ia ki jinghikai bad ki hukum jong Nga, un ioh ka jingim bymjukut".
Mynta, ka Khristmas, kaba dei ka jingwanlongbriew jong U Blei ban ai jingim bymjukut ia u briew ka long ka jingai-isynei bad jingai kylluid mynsiem jong U Blei ia u jynthaw jong U, u briew, ka dei ka jingai kaba khraw tam ba u briew u lah ban ïoh.
“ U Blei U la ieid haduh katta katta ia ka pyrthei haduh ba u la phah ia la U jong U Khun (U Jisu Khrist) ban siewspah ia ka pyrthei ba jar u ba ngeit ha U ( U Jisu Khrist) un ioh ka jingim bymjukut", ong u John ha ka Kospel jong u.
Kumta ka Khristmas ka dei ka jingaiei bad ka jingai kylluid myniem jong U Blei ia u briew bad namar ka jingieid bymjukut jong U Blei ia u briew.
U Blei kat ia la u jong U Khun jong U ai isynei ka long shisha ka jingai kaba khraw tam.
Kumta, kito kiba ngeit ha U ruh lada ki rakhe ia kane ka Sngi Khraw Khristmas ki dei ban pyrthuh bud ia ki nuksa jong ka jingai-isynei bad ai kylluid mynsiem ia ka mynsiem lajong sha U Blei bad ban ai isynei bad kylluid mynsiem ruh ia ki para briew kat ka jinglah jong ki.
Ka jingai ka lah ban dei da ka peisa, ne ki tiar ki tar ne ka bam ne kiwei kiwei kiba donkam ki para briew, khamtam ia kiba duk ne kiba duna palat ha ka jingdon jingem.
Namarkata, ka por bad ka jingrakhe Khristmas ka dei ka jingai sbun ne kylluid mynsiem ia U Blei, ia ki baieid bathoiñ bad ia kiba duk.
“jar u ba don ar tylli ki sopti, un ai noh kawei ia u bym don, bad jar u ba don jynbam, un ai lem ia ki bym don".
Na ka bynta ki nong lum khajna, “wat khrong palat ia kaba la buh" bad ia ki shipai lane ki pulit ,"wat lehjubor iano iano, wat leh klop, bad to hun ha la ka tulop", ong u Nongiathuhlypa bakhraw tam, u Ioanis, ha ka jingialap jong u ia ki paidbah Israel ban pynkhreh ia ki shuwa ban kin iakynduh bad u Jisu Nongpynim.
Ka jingrakhe Khristmas ka long ban kylla na ka jinglong basniew sha ka jinglong babha, na ka jinglong pyrthei sha ka jinglong blei barit, na ka jinglongjakhlia sha ka jinglong khuid, na ka jingtngit sha ka jingsuba bad na ka jingmlien kiba sniew sha ki jingmlien kiba bha.
Lada la long ki nongpynjot ha ka jingim ka Khristmas ka wer ban long noh ki nongtei pynbha ia ka imlang sahlang bad ia la ka jong ka kyrpong ruh.
Ka jingrakhe Khristmas ka wer ia ngi lang baroh ban kylla kham bha shuh shuh ban ia kaba ju long.
Ka jingrakhe Khristmas khamtam eh ka wer ka khot ia ngi ban isynei, sbun, jynsur mynsiem, map markylliang, iasam lem ia ka mynsiem bad ia kiei kei kiba don bad ki bym don bad khamtam eh, ban ai jingieid ia ki bym don ka mynsiem jingieid.
Khristmas basuk bad bakmen ia phi ki Nongpule baieid, baroh.
Har har ka lyer langthari ka beh lyngba ki lum ki them kaba wan kit arted bad ki pumpum na ka ri jong ka jing mutdur sha ka ri jong ka jingshisha.
Kum ka jaitbynriew Khasi, ngi im ngi long bad ngi kyrsoi na ka por sha ka por da ka jingieid bad burom iwei ïa iwei pat.
Kam juh kham don koit kum katta ka bam ei, kam ei bad leh mynleh ïa ka kam ïohei kaba dei ka nong kynti jong kiwei.
Ka long kaba lyngngoh ban ïohi ïa ka shithi jong u/ka bah/kong “aba la mih ha u Rupang ha ka 26tarik Nohprah 2018 lyngba ka phang kaba ong, ““.
Hooid na ka liang jong nga ngam kwah ban ai da ka khmat namar ka khmat bad ka bniat namar ka bniat ha kaba ïadei bad ka shithi jong phi.
Hynrei hangne nga kren ïa ka jingshisha tang ki ar tylli ki mat kiba bym ïahap bad ka jaitbynriew khnang ban ym shah pynsngewthuh bakla bad shah ïalam bakla ka jaitbynriew jong ngi ha ki Kohkadun-Planduman kam ei bad bam ei.
Kane ka pateng kam dei shuh ka juk long mraw kaba kat kaba phi ong ïa ka bym dei ruh kin kohnguh, hynrei kane ka dei ka juk ki riew stad riew shemphang bad ka juk kaba ngeit tang ha ki jing shisha bad kaba dei.
Nga kren da kaba shai ba hangne nga kren kum u Khasi, ngam shym la kren na kano kano ka kynhun niam ne balang kaba nga don.
Kum ka jaitbynriew, ngi sngew pyrto shi katdei eh ïa u sahep Thomas Jones uba la prat lynti ïa u dak thoh jong ka ktien Khasi.
Hynrei, bah/kong , kaba nyngkong kaba phi pynmih ïa ka kyntien kaba ong “Ki pyndonkam da u dak thoh jong ki kristan".
Hato hangno la thoh ba ki dak kiba pyndonkam ki Khasi kiba la mait phang u Thomas Jones ki dei ki dak jong kristan? Hato u Thomas Jones u thaw dak hi? Hato dei u Thomas Jones uba thaw hi ne ohshrong ïa ki dak? Hato dei u kristan uba lap nyngkong ne uba ohshrong ne pynwandur nyngkong ïa ki dak? Bad lada dei u kristan uba lap ne ohshrong nyngkong eh ïa ki dak, to batai bad pyni ïa ka jing shisha ba ngin ïa tip lang baroh! Kam mut lada biej ma phi, baroh kin ïa biej lang.
Bad haba phi ong dei ka balang kristan kaba pynsngewthuh ïaken hapdeng u Bhoi, u Pnar, u War, bad u Khynriam, hato ha shwa ban wan ka balang kristan ki Khasi kim juh sngewthuh ïakren seh? Nai kren kulmar than kum u nong buaid thiah surok ho! To tip ba u Thomas Jones u mait phang da u dak thoh Khasi halor ka kyntien, ym dei ba u wan seng kyntien ne wan thaw ktien ha ka jaitbynriew jong ngi namar ba ka jaitbynriew jong ngi ka lah don la ka jong ka ktien ne sur kren naduh kulong kumah.
Kaba ar pat phi ong, “Ka Seng Khihlang ka pynlong Lympung ha ka sngi Blei jong ki kristan".
Ka jingkylli kaba nga kwah ban buh ha khmat jong phi ka long, naduh mynno kita ki kristan ki wan ban thaw sngi ha kane ka jaitbynriew jong ngi? Hato kane ka sngi, ka hat, ka taiew bad ka bnai la thaw da u kristan? Kaei kata ka sngi Blei jong ki kristan? Naduh mynno uta u kristan u wan ban dakhol ïa ka jaitbynriew jong ngi ba ka dei katta ka sngi jong u blei jong u kristan? Nga kyrpad ïa phi ba phin ym kren laplah than ïohba paw biej ei ha khmat ka pyrthei ïala ka jong ka long rynïeng bad ka balang jong phi.
Kum ka jaitbynriew, haba buh sngi ïa kano kano ka kam la juh thew juh woh ban pynlong beit ha kano kano ka sngi kaba u kur u kha ki ïa lait por lang baroh bad kam juh don kum katta ka sngi ba bit ban leh kyrpang tang ha kita ki sngi thik.
Bad kat kum ka jingtip jong nga, ka Seng Khihlang ka shait pynlong ïa ka Lympung ban lum ia ki kur ki kha ha baroh ka jaitbynriew Khasi ha ka sngi Robibar kaba dei ka sngi kaba ki para kur ki para kha ha ka jaitbynriew baroh kawei ki lait por lut namar ba baroh ki ophis, bank, skul bad kiwei ki jaka treikam ki ïoh shuti bad khang lut bad to tip ba ka jing pynlong Lympung ka Seng Khihlang ha ka sngi robibar kam dei ba ka pynbud tynneng ïa ki kristan ne pynlong ha katta ka sngi jong ki kristan ne ka sngi u blei jong ki kristan, hynrei ka dei sngi ba lait por lut ki khur ki kha jong ka jaitbynriew baroh kawei.
Ha ngi ka jaitbynriew Khasi, ngim juh don kum katta ka sngi jong ki Khasi ne sngi Hynniewtrep, kam juh don kum katta ka sngi ki kristan, ki hindu, ki muslim bad kiwei kiwei.
Te haba kam juh don kum katta, sngewbha ynnai pyrshang ban ïalam bakla bad kam trai ïa kano kano ka sngi.
Bad lada phi sngew mong palat ba kata ka sngi ba lait por ki Khasi ka ïa tyngkhuh bad katta ka sngi ki kristan, sngewbha sa leit tuklar sha la ka jong ka ri kristan jong phi bad sngewbha wat pyrshang wan tuklar ïa ka jaitbynriew Khasi jong ngi ka bym juh don kum katta ka jing kyndiah ïa kano kano ka sngi.
Bad sngewbha wat pyrshang kynshoit ïa kaei kaei ka bym lah ban long namar kum ka jaitbynriew ngim lah ban pdiang kum ïa kita.
Ha kajuh ka por nga bynrap lang hangne, lada phi kam ïa kaba bha kaba leh u phareng ka dei ka nongkynti bad ka jing leh jong phi ki kristan, to kam ruh ïa ka jing sniew kaba leh u phareng ba ka dei ka jing leh jong phi ki kristan.
Kum ka jaitbynriew, ngim pat rkhiang ki ummat kiba jaw ïa ka jing shah pynïap u Woh Kiang Nangbah, u Pa’iem Tirot Sing Syiemlieh bad kiwei ki para kur ki para kha jong ngi kiba ïap na ka bynta ka jaitbynriew na ka jing lehbor thombor u phareng.
Bad ka jing mih bluit uwei na ki riew paidbah uba kyrpang u Kiang Nangbah ka dei na ka jing shah thombor ki phareng ïa ka Niam Khasi ha kaba ki phareng kila hiar thma bad thombor ïa ka jingshad Niam u Khasi bad knieh lut ïa ki wait ki stieh, ki ksiar ki ksah bad kiwei kiwei ki jingdonkam ha katta ka jing shad Niam bad kiwei kiwei ki daw.
Dei hangne ka myniem u Woh Kiang Nangbah ka sat sia ban ïohi ba la shah thombor ka hok longtrai jong ka jaitbynriew bad ula mih bluit lyngba ka Khnong ka Bishar da ka Niam kat kum ka jing ai mynsiem u Blei Nongbuh Nongthaw ban ïaleh bad ban ïada ïala ka jong ka Ri, ka Niam ka Rukom, ki Riti ki Dustur jong ka jaitbynriew.
Bad kumjuh ruh sa bitar u Tirot Sing bad ki Rangbah Khasi ka dei na ka daw ba u phareng u lehbor, thombor, batbor, leh beijot ïa ki kynthei khynnnah jong ka it ka hima bad ka jaitbynriew baroh haduh ba kim nud shuh ban mih ba la ing.
Nga ngeit phi la tip ïa ki daw bad ki jing jia ha kito ki por ïa ka jaitbynriew jong ngi.
Lada phi kam ïa ki kam ba bha jong u phareng ki dei ki kam bad ki nongkynti jong phi ki kristan, to kam ruh de ba ki kam ba sniew ba leh u phareng ïa ka jaitbynriew jong ngi ba ki dei ki nongkynti bad ki kam jong ki kristan.
Namar katta ka daw nga kyrpad ïa phi ba phi dei ban pynshong nongrim bha ïa kita kiei kiei baroh ïa kito ki por ba la leit noh lada phi dei shisha uta u Khasi.
Ym dei ban kren khehbiej ïohba ynda ïa ring ksai bha thik pa thik ïohba kylla biej ei pynban kha ma kha.
Halor kine kiei kiei baroh, kum ki samla, ki rangbah, ki longkmie longkpa, ki ma ki woh, ki bakhraw ki batri, ki lyngdoh ki syiem, ki pator ki doloi bad kiwei kiwei ngi la dei ban puson bha kaei kaba ngi dei ban shim khnang ban im ka jaitbynriew shi junom bad kala dei ka por ban loit ban law bad ban khet ban daiñ bad ban sait noh phar ïa kiei kiei baroh kiba teh mraw ïangi kum ka jaitbynriew.
Namar katta ka daw nga kyrpad jur ïa phi bad ïa baroh ki para kur para kha baroh ba ka por kam dei shuh ban dang ngeit biej ha ki rong ïapan kiba ïai pyrshang ban paw lyngda ki kada kit blei thaw ki bym tip ei ei shaphang ka tynrai jong ka jaitbynriew jong ngi.
Kane kam dei shuh ka por shah teh mraw kum ha kane ka spah snem ba la leit noh, hynrei kane kala dei ka por ba jan baroh ki briew kim ngeit biej shuh bad kila ngeit halor ka nongrim kaba shai bad kaba dei.
Lada ka jing mutlop jong phi bad ka jingngeit biej jong phi ïa kiei kiei ki bym dei ka dang shongkulai bad shynshar ïa phi, yn sa shah rkhie beiñ hala ki jong ki khun ki ksiew, ki para ki pyrsa ki jong phi bad hangta phin sa shu ïamrem ei khui lynter taid bad ha ka lehraiñ ruiñ bad long lehnohei ka jing long rangbah bad tymmen ba ïa ka jing shisha dang tip pynban da u khynnah rit.
U heh NPP uba dei ruh u President ka JHTOA, u ma Nidamon Chullut uwei na ki suba donkti ba hakhmat eh ban shoh ia ka kong Agnes Kharshiiing bad ia ka paralok jong ka, ka kong Amita Sangma, u la wan pyndem noh ialade ha khmat u SP ka East Jaintia Hills, u bah Sylvester Nongtnger.
Kane ka jingwan pyndem wait, utei u heh ki trai trok bad driver trok, ka la long hadien ka jingphetrieh hadien katei ka jingjia shah shoh pynmynjur jur ia katei ka nongialam ka CSWO bad katei ka paralok jong ka.
Shuh shuh mynta ka sngi sa uwei u shah kynnoh donkti, u Cheerful K Ryngkhlem uba na Wapungskur ruh u la wan pyndem hakhmat u SP.La synran ia kitei ki ar ngut da kiba haiing hasem jong ki bad ruh da ka nongiasaid ain jong ki, ka Advocate B.Goyal.
Kynmaw shu pynkynmaw ka kong Agnes  bad ka Amita Sangma ki la shah shoh haduh ban da mynsaw jur bha na ka bynta ka khlieh bad shadem ha ka kynhun kiba ym lah satia ban ithuh kiba don yn duna ia ka 30 ngut ha Tuber Shohshrieh ha ka 8 tarik une u bnai.
Katei ka jingshah shoh la ong ba dei na ka daw ka jingshondur ia ki trok kit dewiong be-ain bad krem tih dewiong be-ain wat hapdeng ka jingkhang ka NGT da ka kong Agnes bad Amita ha kaba la suba jur ba kitei kiba donkti kidei ki malik dewiong, malik trok bad ki driver trok.
Sa kawei pat ka khubor kaba ngi ioh pule ba shah jyrwait shkor ka Skul Khristan ha ka iing Kashari namar ba pynduh ia ka hok u nonghikai ba iapoi kha bad ka Balang Katholik.
Kane ka Khubor ka saphriang ymtang ha Meghalaya hynrei ka la poi kylleng sawdong ka pyrthei ha kaba kiwei ki kot khubor phareng na kiwei pat ki jaka  ruh ki ai jaka lem ha ki sla kotkhubor jongki ia kane ka khubor.
Hap pyndem niuhmat ei toin haba ki nongwei ki pule ia kum kine ki khubor ha khmat jongngi ki trai shnong.
Ka jingkylli ba ki nongwei ki kylli ka dei, Ia phi ki Khasi lada phi iathoh da ki bymdei Khasi ruh phi shah thad dur ha ki social media bad shah peit khmat ha ki para jait bad lada phi iathoh para Khasi pat ruh phi shah knieh khiewja? Phin hap iathoh badno pat? Ka dei ka jingkylli ba jnang ban jubab shisha.
Balei ki mih kum kine ki jingkylli? Namar ka jingsngewniam ha ri Khasi ka jur bha bad ka jingsngew iapher niam kam dei eh tang ka hapdeng ki Niam Khasi ne Niam Tre niam Hindu ne Muslim hynrei wat hadeng para Khristan ruh ka don ka jingia tan tyllai bajur bad ki bun ki longing kiba paid ba pra ymdei namar ba buaid tanglang u kpa ne ka kmie hynrei dei ka jingbuaid niam.
Kine kim dei shuh ki jingjia ba dang mih thymmai hynrei ki dei ki jingjia ba lah slem bha.
Te hynrei namar ki briew mynta ki lah kham shai kham stad bad ruh ki tip shaphang ka hok jong ki.
Mynta kim aps huh ha ka jingisynei ka Managing Committee hynrei tied jingkhang beit ha ki Ingkashari.
Imat dei tang ka Ingkashari ba lah ban iarap bad pynsngapjar ia ki nongkhniot kiba pyndonkam bakla ia ka bor jongki.
Sa kawei pat ka jingshah khniot bein jong ki para Khasi jongngi ki ban sa paw ka dei lyngba ki rukom synshar shnong da ka niam, ka Balang ne da ka kur.
Kine ki rukom synshar shnong ki don shisha ha ki katto katne ki shnong jong ka Ri Khasi jongngi.
Ha kaba ka synshar shnong la pyniaid da ka kynhun Balang ne Niam ne kur ba long majority ha kata ka shnong.
Angel Mac.
Shillong: Ka National Peoples Party (NPP), ka la pynbna ia ki 11ngut ki kandidet jongka, ki ban iakhun ia ka elekshon MDC 2019.
Na kitei ki 11ngut, ki kynthup ia lai ngut ki MDC ba mynta bad kitei ki long U bah Pyniaid Sing Syiem, uba dei U MDC ba mynta, u ban iakhun na Sohryngkham Constituency bad nangta sa U bah Jan Sing Tynsong, uba dei U MDC ba  mynta, u ban iakhun na Lyngkyrdem Laitkroh bad U Bah Victor Ranee, u ban iakhun na Jirang Constituency.
Shillong: Lai ngut ki briew ki la iap ei ha ka jing ia rwai pynkhreh Khristmas ha ka miet jong ka 24tarik Nohprah 2018, ha ka shnong Mynsngat ha West Jaintia Hills.
La iathuh ba kitei ki nong ia rwai Khristmas, ki ia shong da kawei ka kali Bolero, ha kaba katei ka ka kali ka la kit haduh 40ngut ki briew bad na katei ka jing kit bun than, kumta ka kali ka la kylla.
Ki lad khubor ki iathuh shuh shuh ba katei ka jingjia, ka dei ha ka por 8.45 mynmiet, ha kaba katei ka Bolero Pick Up, kaba don ia u number ML 04 C 7064, kaba dei ka kali jong U Ma Sanki Pale kaba na ka shnong Nongjri, ka dang shu mih na Lumstong ban leit sha Mynsngat; hynrei ynda poi ha  Pamtiah Mynsngat, katei ka kali ka la kylla.
Ka daw jong ka jingkylla jong katei ka kali, ka dei namar ba u nongniah, ula niah stet bha bha bad ba ka kali ka la kit bun briew.
Lakit ia kiba iap sha Nartiang PHC bad kitei kiba iap ki dei ki khynnah kynthei kiba dang rit suda.
Ki pulit kim pat lap satia ia u nongniah, ha kaba la iathuh ba ula phet bak na katei ka jaka, hadien jong katei ka jingjia.
Ki pulit ki la ai jing maham ia ki kompeni bapher kiba don ha ka Noida Sector 58, ba kim bit ban pynlong jing duwai paidbah ha katei ka thain.
Ki bor pyniaid jong ka Gautam Budh Nagar, ki iathuh ba katei ka kyndon ka trei kam tang ha katei ka Section 58 bad kam dei satia ha ka District baroh kawei.
La iathuh shuh shuh ba ia katei ka jingtip, la phah sha ki kompeni ban pyrshah ia kano kano ka jingpynlong jing duwai ha katei ka jaka.
“Ki la don ki briew kiba pan bor ban pynlong jing duwai ha ka Sector 58, hynrei ki bor District kim shym la ai bor satia ki, hynrei ki don kiba ia lum lang ha katei ka jaka bad la pyntip ia ki bor pyniaid kompeni shaphang kata" ong U  Dr Ajay Pal Sharma, Senior Superintendent of Police (Gautam Budh Nagar).
Katei ka rai ka la mih ka jing pyrshah kaba jur bad U Adil Rashid, uba pyniaid ia kawei ka website mohamaddiyantrust.
com, ula leit ban ieng ha khmat ka ophis U District Magistrate ban pyrshah halor katei ka rai, ha kaba ula shim ba katei ka dei ka jingkhanglad ia ka jingmane blei ki Muslim.
U BN Singh, District Magistrate, ha ka jingiakren bad ki kotkhubor, u iathuh ba ki bor District ki la khang ia ka jing ialum jong ki spah ngut ki briew, ha kawei ka madan ha ka Sector 58 bad u iathuh ba katba kum ka rai jong ka Supreme Court ha u snem 2009, kito kiba kwah ban leh niam ha kano kano ka jaka, ki dei ban ioh jingbit na ki trai jaka bad na ki bor District ruh kmjuh.
Ki bor pyniaid ki iathuh ba ka jing pule namaz, ka la sdang naduh u snem 2013 ha katei ka jaka, hynrei mynta kitei ki nong leh niam Muslim ki la nang bun nang bun.
Shillong: U khlieh duh jong ka seng Peoples Democratic Front (PDF), ula hiar shuki noh ha ki khyndiat sngi ba ladep, ong ka khubor.
La iathuh ba U bah PN Syiem, ula phah ia ka shithi iehnoh kam jongu, sha U Bah Ivanlumlang Marbaniang President jong katei ka seng, ha kaba ula kynnoh ba ki nongialam ba mynta jongka, ki la leh bym ithuh satia ia u, ha ki kam ki duk jong katei ka seng bad kumjuh, wat ha kaba thaw thymmai ia ka shnat trei kam jong ka PDF ha Mawsynram, ha kaba ym shym la don ba ia syllok satia bad u.
Kat haduh mynta, ym pat ioh khubor ia kaei ka jingthmu jong ki nongialam jong katei ka seng, halor katei ka shithi jong U Bah Syiem bad la sngewthuh ba kin sa ia kynduh kyrkieh ha ki sngi ki ban sa wan, ban pynbeit ia katei ka kynrum kynram, ong shuh ka khubor.
Shillong: Ka Executive Committee (EC) ka Khasi Hills Autonomous District Council (KHADC), Shillong ka la pynbeit ban pynlong ia ka jingialang jong ki Rangbah Kur Khasi (organised Khasi clan) kiba hap hapoh ka jingpeit bad ka jingkhmih jong ka, ha ka 13 tarik u Naiwieng, 2018 ha ka conference hall ka ophisar ha ka por 1 baje nohphai sngi.
Kumta ha kaba iadei bad kane, la khot bad iawer sngewbha ban mihkhmat ar ngut na kawei ka Kur ban iapoi khnang sha katei ka jingialang katkum ka tarik bad ka por kumba la kdew haneng.
Shillong: Myn hynnin ka miet ha ka por 10 baje tam eiei, la lap ia ka metiap jong uwei u rangbah uba la thiah lyngkrang ha madan ryngkat ka thuk thuk jong u kaba la pra phum.
Utei u rangbah u dei uba la tip kyrteng kum u bah Brikson Kharkongor, 42 snem karta u khun jong u bah Charles Nongkhlaw na ka shnong Baniun, Upper Shillong.
La suba jur ba utei u rangbah u la shah tynrah ha ka kali ha ka por ba u dang don ha lynti ban leit phai sha ing.
La lap ia ka thuk thuk Bajaj jong u (rong saw) kaba don ia u nombar ML-05 E 3045 ka la poi sharud surok, katba ka metiap jong u pat ka la thiah lyngkrang hapdeng surok.
Haduh mynta ym pat shym la ioh bat ia ka kali kaba tynrah ia utei u rangbah.
Katei ka jingjia ka dei kaba la jia hakhmat Air Force kaba tang tang sa shikam ark am shuwa ban poi sha khyrdop bah jong ki shipai Air Force.
Ka la don ka jingiam briew mynta ka miet hadien ba kiba ha ing hasem jong utei u rangbah ki la wan poi sha katei ka jaka.
Haduh ba thoh ia kane ka khubor ka por 12 baje mynmiet ka metiap ka dang don ha katei ka jaka.
Ki pulit ki dang tohkit ia katei ka jingjia ban lap ia kali kaba la tynrah ia utei u rangbah.
Nongpoh: Tang namar ka jingleh thurmur u nongniah, kawei ka Tourist Taxi kaba don ia u number AS 01 FC 6284, ka mih na Shillong ban hiar sha Guahati, ka la thung baji noh ha kawei ka jaka ba kham riat ha Wah Umran, kaba don ha shnong Umnget ha Ri Bhoi.
La ioh jingtip ba ha katei ka jingjia ka la jia hynnin ka miet ha ka por 11 haduh 12 baje mynmiet, hynrei kam shem la don kano kano ka jingmynsaw, namar ha ka por ba katei ka kali ka la thung baji, ym shem la don briew kiba shong hapoh katei kali.
La ioh jingtip ruh ba ka daw kaba la pynlong ia katei ka Tourist Taxi ba kan leit thung baji ha katei ka Wah, ka dei hadien ba u nongniah jong katei ka kali u la pynsangeh harud jong katei ka jaka, hynrei ha katei ka por ba u pynieng, u la kum buh (Neutral) ia ka kali bad kaba la pynlong syndon ia katei ka kali ba kan thung baji sha katei ka Wah bad wanrah ruh ia ka jingjulor.
Shillong: Ka Mawryngkneng Cultural & Sport Club ka la sdang ia ka 10th Mawryngkneng Greater Football league 2018-2019 ha Mawryngkneng stadium myn hynnin ka sngi.
Ha kane ka sngi u myntri ialehkai ka jylla, u bah Banteidor Lyngdoh u long kum kongsan bad u bah Pyniaid Sing Syiem, MDC ka thain kum u Symbud Kongsan.
Shwa ban plie pyrda ia ka jingialehkai, la pynlong ia ka jingialang lyngkot bad na ka liang u bah Banteidor Lyngdoh, haba ai ia ka jingkren lyngkot u la iaroh ia kane ka League kaba la bna nam bha ha ka jylla baroh kawei bad u la kyntu ruh ia ki nongialehkai ban don ka mynsiem ialehkai bad u la kular ruh ha kane ka sngi ba un iarap ban pynbha shuh shuh ia ka Mawryngkneng Stadium namar ka madan ialehkai kumba long haduh mynta kam pat long kaba paka ban ialehkai.
La ioh ruh ia ka jingkren maitphang na u Secretary ka Mawryng-kneng Cultural & Sport Club, bah Wanlambok Kharsati bad na u MDC ka thian bah Pyniaid Sing Syiem bad la kren ai khublei da u Co- Chairman Tournament bah Shaining Dkhar bad la ialam ia ka jingialang da u Chairman ka Tournament Bah Kesmanful Nongpluh.
Hadien ba la plie pyrda ia ka jingialehkai la sdang ia ka jingialehkai hapdeng ka Pomlahier SC Pyrshah ia ka Mawiongsung SC ka Pomlahier SC kaba dei ka lahduh jong ka 1st Division ha ka aiom ba la dep ka la jop suk pyrshah ia ka MawiongSung SC kaba dei ka lahduh jong ka 2nd Division jong ka aiom ba la dep da 5-0 kol ka kol la ioh ban thep da u Tony Singkly ha ka minit ba 7 u Wallam Nongkhlaw ha ka minit ba 30, u Mebanwel Kharsati ha ka minit ba 63 u Rikinstar Kharsati ha ka minit ba 90+2.
Shillong:Ka Mawshun Sports and Cultural Club (MS&CC) ka la sdang ia ka Pilat Khongkliam Memorial Trophy ha ka 4 tarik mynta u bnai.
Ha katei ka sngi plie nalor ki dkhot jong ka Club la don lang ruh ki riew rangbah na ka Committee Shnong, ki Member jong ka VDP, Rangbah Shnong uba long ruh ha ka juh ka por u Sordar jong ka Raid mawshun, ki nongialehkai barim ryngkat ki khynnah, samla, longkmie bad long kpa ha ryngkat ki ar tylli ki Team ki ban ia aireng ha katei ka sngi sdang ia ka Tournament.
U Bah Dmingkom Khongdkhar u la long u Kongsan ha katei ka sngi uba long ruh uwei na ki nongialehkai kynjatbol ba bna nam katei ka shnong bad u nongprat lynti ban wanrah ia ka jingialehkai phutbol ha katei ka Shnong ryngkat bad ka jingiatrei lang bad u Rangbah Pilat Khongkliam bam kwai ha dwar U Blei.
Ha ka jingkren jong u kum u Kongsan, U la ai ka jingiaroh ia kane ka Club kaba la lah ban ainam ai burom ia une u rangbah ban pynsah kynmaw ia ka kyrteng jong u lyngba shibun ki kam ba bha ba u la leh ha ki por ba la leit.
Kiwei pat kiba la ai jingkren ha katei ka program ki kynthup ruh ia u Bah L.Dkhar uba long u Rangbah Shnong ha ka juh ka por uba long ruh u Sordar ka Raid Mawshun, Bah Nodrai Khongstid bad kumjuh ruh na ka liang ki bahaing une u rangbah da u Bah O.Khongkliam ba long ruh u para trai jong u Bah Pilat Khongkliam.
Nalor ki nongkren la ioh ruh ki jingrwai bad hadien katei la sdang ia ka tournament hapdeng ki ar tylli ki team ka Team M.E pyrshah ia ka Team VP Fc ha kaba ka VP Fc ka long ka nongjop ha katei ka sngi sdang da kaba tam da 1-0 goal.
Ia katei ka goal ka VP Fc la thep da u Arkhangel Khongtyngkut.
Shillong: Ka jingialehkai jong ka NEHU Inter College Football (Men) Tournament 2018 ka la iaid sha ka sngi kaba saw haduh myn hynnin ka sngi.
Ha kane ka jingialehkai, ka St.Anthony’s College ka la shah pynliem ha ka BBS College da 2-1.
Ha kawei ka jingialehkai, ka NEHU, Shillong ka la pynliem ia ka Synod College da 1-0.
Lashai ka jingialehkai, ka Mawlai Presbyterian College kan iakhun ia ka Mawsynram Border Area College, ka Union Christian College pyrshah ia ka Nongstoin College bad ka St.Dominic College pyrshah ia ka K.L.Bajoria College.
Shillong: U President jong ka sengbhalang kaba dang mih thymmai ha ri Lum Garo,  ka AHAM u Champion R Sangma u la pynrem jur halor ka jingjia kaba la jia mynhynnin ka sngi ha Shoh Shrieh, Tuber, East Jaintia Hills.
Ha ka kyrwoh khubor u Champion  u la dawa ba ka sorkar bad ki pulit ki dei ban pynshitom ia kiba donkti bad tohkit sted ia katei ka jingjia bad ban pynshitom ia kiba donkti katkum ki kyndon ka ain.
U la dawa ba dei ban thaw da ka High Level Inquiry  ban tohkit ia ka kam dewiong ha ri Lum Jaintia bad u la ong ba katei ka jingjia kaba la jia mynhynnin ka sngi ka dei ka plan lypa bad laba la pynbeit lypa.
U la kren bitar da kaba ong ba lada un dang dei u ophisar pulit un ym map satia ia ki briew kiba la leh ia kane ka kam.
Ka phlim Thugs of Hindostan, ka lah ban kamai T.52.25klur, ha ka sngi nyngkong ba ka mih ha iew hynnin ka sngi.
Katei ka dei ka phlim ba la ak lang da U Aamir Khan bad U Amitabh Bachchan.
Katei ka dei ka jingioh kamai kaba heh tam, na bynta kano kano ka phlim hindi haduh mynta, ong ka khubor.
Ka Thugs, ka dei ruh ka phlim kaba heh kamai duh, na ka bynta ka kompeni jong ka Yash Raj, ha kaba la pyllait ha ka sngi lehkmen Diwali.
Katei ka phlim kam shym la kamai bha ha Delhi, Uttar Pradesh, Bihar ha katei ka sngi pyllait paidbah, katba ka la kamai T.1.50klur ha ka jingkylla ktien sha ka Telegu bad ka ktien Tamil.
Shillong: Lashai ka sngi ka 10 tarik u naiwieng kan don ka jingiakhih ban pynrem ia ka jingshah shoh ka kong Agnes Kharshiing bad ka Anita Sangma , katei ka jingiakhih pynrem kan sdang ha ka poe 11 baje mynstep ha Parking Lot ka Addl.Secretariat.
Katei ka jingiakhih ka dei kaba la tip kum ka Citizen Protest.
Katei ka dei ka jingiakhih kaba yn lamkhmat da ka Thma U Rangli Juki ( TUR) hapoh ka jingialam ka kong Angela Ryngad.
Shillong: U MDC ka Nongthymmai konstitwensi u bah Latiplang Kharkongor u la pynbna paidbah mynta ka sngi ba un ia khun kum u kyrtong shimet ha ka elekshon MDC ka ban sa long ha u snem 2019.
U bah Latiplang mynta ka sngi u la lum ia ki nongialam ba hakhmat eh jong u kiba don hapoh ka Core Committee bad ka Organising Committee na ka bynta ban shim ia katei ka rai.
U bah Latiplang u la mihkhmat kum u MDC ka ia ka Nongthymmai konstitwensi la 3 samoi lynter naduh u snem 2004 haduh mynta bad u la jop ia ka MDC elekshon ha baroh 3 sien na ka seng KHNAM.Ka elekshon 2019 kan dei ka sien kaba 4 ia u bad mynta ka kynti un ia khun kum u kyrtong shimet.
Shillong: Mynta ka sngi ki pulit jong ka East Jaintia Hills ki la leit khynra ha Kongong bad ha ki jaka ba marjan, ha kaba ki la ioh ban kem ia u El Phon Dkhar (22) bad Meklison Siangshai (26).
Ka jingkem ia kitei, ka dei halor ka jingshah shoh jong ka kong Agnes Kharshiing bad ka Anita Sangma kaba la jia myn hynin ka sngi ha Tuber Sohshrieh hapoh ka Khliehriat Police Station.
Ki pulit ki la shimti ia ka jingtohkit halor katei ka jingjia, ha kaba la pynhap ha ki kyndon jong ka jingthmu ban pyniap bad lute ia ka kong Agnes bad ka Anita Sangma.
Nga ngam dei u Congress bad ngam dei ruh u NPP.Ngam pat ju thep vote ha ka Congress bad ngam ju thep ruh ha ka NPP.Hynrei nga dei u briew uba ju sngewtynnad ban ia pashat jingmut ha ki kot khubor khnang ba ki nongpule kiba ju kren bein ia u Dr.D.D.Lapang ha kine ki sngi kin ia pyrkhat jylliew.
Ngam dei ruh u heh u hain, uba don lak don putit lane uba la pule jrong kum kiwei, hynrei nga dei tang u ‘Ex-Rev’ kaba mut uba la tymmen.
Namar lada weng ia u ‘E’ na u Ex phin ioh sa tang X.Hadien jong u X un bud sa u Y kaba mut ba la jan wai ka jingim bad hadien jong u Y un bud sa u Z kaba mut ban poi sha Zion (Bneng).
Ma nga bad u bah D.D Lapang ngi la poi ha u X category.
Tangba ma u la ioh ia u X+ (Plus) katba ma nga pat nga dang poi ha u X- (minus).
Ko phi ki khynraw ki bym pat poi sha u X category wat ju mlien ho ban kren bein ia ki riewtymmen kiba la iohi nyngkong ia ka sngi u bnai bad kiba la shemphang lane Experienced (Ex) ha kiba bun ki kam.
Ka jingleh jong u D.D.Lapang ban mih noh na ka seng Congress bad ban leit pyniasoh noh sha ka NPP ka long kaba dei bad kaba sngew shongnia bha.
Nga ai ka jingkyrshan ia u watla ngam don bynta ei ei bad ka NPP, kane ka jingleh jong u Bah D.D.Lapang ka long ka jinghikai ia ki khynraw bad ki khyllud jong ka jaitbynriew Khasi jong ngi ba ngim dei ban niewbein ia ki tymmen kiba la jan poi sha u Y category (kaba wai ka jingim) namar u Blei ruh u sngewsih.
Nga ngeit ba u Blei u sngewsih ia kata ka KongRes kaba la niewbein ia u bah D.D Lapang.
Hynrei kaba ma phi ki nongpule phi dei ban sngewthuh ka long ba ka jingshah niewbein kam dei tang ha ki kam politik (sain hima), namar ngi la iohi ba ha ki kam shnong, kam kur, kam skul bad wat ha ki kam Balang ruh ka ju don ka jingniewbein ia ki tymmen lane Ex.Ka jingkren bein jong ki samla ia ki tymmen ka pynsngewsih ruh ia u Blei namar u Blei u la kham tymmen ban ia nga bad ia u D.D.Lapang (tangba u Blei ym poi ha u Y category).
Kane ka jingleh jong u bah D.D Lapang to kan long ka jingpynkyndit bynriew ia phi ki kada samla kiba ju kren bein ia ki khla tymmen.
Hei! Da kynmaw ho ioh ba lada pyllait para marwei ki kada samla kin iap ha u khla tymmen.
U D.D Lapang um pang shuh kumba u don ha ka Congress, mynta te u la koit la khiah bha.
Wat peit ia ka dur ba la tymmen jong u hynrei to bishar ia ka jabieng kumba ong u myrsiang, ka myntoi aiu ka dur bula khlem ka jabieng.
“Kia huwa ka khlieh bula".
Nga iaroh ia u D.D Lapang tangba ngam don jingkitkhlieh eiei lada un jop ne rem, namar ha kine ki sngi ki paidbah ki ap beit ia ka pisa mano ba ai kham bun ha ka sngi thep vote.
Lehse kin don kiba pyrshah ia kane ka jingong jong nga ia u D.D Lapang tangba ngam sngeweiei.
To shu ia pyni lem ha ki kot khubor bang ka nia jongno.
Ym dei ban shu hylla ha surok kum ki ksew.
Ex.Rev.K.Langrin.
Da u Bah Philip MarweiñTang 15 kilo metre na Nongstoiñ lyngba ka surok na Nongstoiñ- Nongjyllieh-Lawse- Sohparu bad Diengsyiang, lehse ka dei ka surok kaba sniew tam ha West Khasi Hills District, hynrei la katta ruh ka dei ka lynti kaba khring bha ia ki briew baroh tang ban iohi bad leitkai pyngngad sha ka Dewlynnong Nongkhnum kaba itynnat tam ha Meghalaya.
Kane ka surok ka bam kumba 45 minit ei ei lada leit da ka kali.
Kane ka Dewlynnong ka heh kumba 10 haduh 15 sq.
km bad la kerkut ia ka da ar tylli ki wah kiba khlad arliang na ka Wah Kynshi hi – kawei ka tuid shaphang mihngi na kaba ngi ioh ia ka Kshaid Shadthum katba kawei pat ka tuid shaphang sepngi na kaba ngi ioh ia ka kshaid Weiñia.
Kine ki kshaid ki iapher bak-ly-bak.
Ka Weiñia ka dei ka kshaid kaba ka um wah ka shu ryngkoh beit na jrong shapoh phum rymphum, katba ka kshaid Shadthum ka um wah ka noh rymphum pateng pateng lyngba ki ki krem ki kroh bad thlongmaw da kaba kyrhuh jam thum thum artat artat ha lynti bad kaba kaba i shyrkhei palat ha ka por lyiur lei lei.
Kine ar tylli ki wah kiba khlad na ka wah kynshi (kiba dei ka wah Kynshi hi), ynda ki la tuid ia ka lynti kaba jngai ki sa iakynduh sha kjat jong ka Dewlynnong bad, ynda ki la iakynduh biang bad tuid kham sharum la pynlong ia ka Kshaid kaba kham heh rymphum rymphai bad kaba i triem bha namar ka tan arsut sha ka riat bah ia ki khmat jong ki briew kiba leit peit ia kane ka Kshaid bah, ba la khot ka Kshaid Lynshiang.
Kham shathie sharum jong kane ka Wah kaba long them bah bad lyhuh ka don ka Hydro Electric Project ba la khot ka Kynshi Stage-I ba la aiti ha ka Kompeni Athena Power Pvt.
Ltd.
Ha khliehduh jong ka dewlynnong ha ka jaka ba khlad arliang jong ka wah Kynshi ka don shi lynnong heh u Shyiap uba itynnat bha ban shongkai bad ban bam khana ne ban ialehkai bad une u lynnong shyiap u don harud jong ka wahbah Kynshi bad ka Thwei kaba ïar bad kaba jylliew bha ba la khot ka Phanliang.
Ki traishnong jong kane ka jaka ki ju kieng ia ki lieng kynda ha kane ka thwei ban kam na shiliang sha shiliang namarba ym don jingkieng na kane ka jaka ban jam sha shiliang ban poi ha shnong Dilingiem.
Ka um jong kane ka thwei ka khlain bha bad ka don ka lad lad napoh kaba suh kyllaiñ sawdong sawdong kaba tan shapoh bad ha ka phareng ia kum kane ka jait ki ong ka Whirlpool.
La bun ngut ki briew kiba la syntuid na u shyiap sha kane ka thwei bad ki la ïap ruh.
Ki nongleit peitkai ia kane ka jaka ki hab ban da husiar bha namar kane ka jaka ka long kaba ma.
Nangta, harum khyndiat jong kane ka lynnong shyiap ha ka tnat wah kaba tuid shaphang sepngi ki don ar tylli ki jingkieng nar doi doi (suspension bridge) ba itynnat kiba pyniasoh ia ka shnong Diengsyiang bad ka Dewlynnong Nongkhnum.
Kane ka dewlynnong kaba don kumba10-15 sq.
km ka long kaba itynnat bha bad ki don ki lum rit bad ki them padun ba itynnat ba don ki phlang, ki khlaw bad ki lawbniap.
Ki don ruh ki pynthor kba kumba lai saw tylli tang ha kawei ka them.
Ha kane ka jaka (dewlynnong) la shongshnong da 12 tylli ki tnum ïing kiba dei ki trai khyndew bad ki khun ki kti jong ki hi.
Ym iohi ïingskul lane ïingmane ruh ha kane ka jaka.
Ki trai jaka trai khyndew, hapoh ka jingïalam jong u Bah Hero Nongsiej, u Bah Pius Nongsiej bad u Bah Ram Nongsiej ki la iathuh ba na ka liang jong ki trai khyndew ki la iasoi bad ka Tourism Department ba ka Tourism Departmet kan tei kumba san tylli ki iing sah jong ki tourist lane kita ki tourist cottages ha kane ka dewlynnong.
Bad shisha, la dep tei ia kine ki ïing hynrei, ym pat pyndonkam ei ei haduh mynta wat lada la ker jingker baroh sawdong jong kine ki ïing.
Ka jingiakut ka long na ka bynta 25 snem ba tourism department kan pyndonkam ia kine ki ïing bad hadien kata kin long trai noh ki trai khyndew ban pynïaid ia kine ki ïing bad kiwei ki jingtei ha kane ka dewlynnong.
Kat haduh ba thoh ia kane ka jingthoh ym pat don ba pynkyndonkam ia kine ki ïing ba la shu ieh ïingjah kumto bad la kam trai shipor da ki blang bad ki masi jong ki trai shnong Nongkhnum.
Ha kine ki snem kiba la dep la ju pynlong ia ki Tamasa synrai bad tlang bad ka jingpoi ki briew ka la long kaba shyrkhei.
Hynrei, ka jingtuid jong ki tourist ka long tang khyndiat bha ha kiwei ki por, khamtam lei lei ha ka por lyiur shu poi kai tang kumba san 10 ngut shi sngi bad teng teng wat uwei ruh ym poi, iathuh ki jong u Bah Hero bad u Bah Pius.
Sa kawei ruh ka jingeh ka long ba ha kane ka jaka ym don dukan sha lane dukan ja ne kino kino ki dukan na ka bynta ki nongwankai sha kane ka dewlynnong.
Ka daw jong kane ka long ba haba ki nongwankai kim da don bha ym myntoi ban buh dukan ne kiwei kiwei, ong ki traishong nongkhnum.
Kane ka dewlynnong ka dei ka jaka kaba itynnat tam ha West Khasi Hills ban leit jngohkai bad leit bamkhana, leit kai pyngngad lane leit khwai doh kha, dohthli ne shersiangkai.
Lah ban ong ba kane ka dei ka jaka pdeng bha jong ki nongkhwai ym tang ha sawdong jong kane ka dewlynnong hynrei ha baroh shi lynter jong ka Wah kynshi (Anglers’ paradise).
Ka jingdon ki jingkieng nar doi doi, ka jingdon ki madan madiah, ki wah, ki khlaw ki btap, ki shyiap rud wah, ki madan phlang ban ialehkai, ki lum ki them, ki kshaid bad ki twei ka dei shisha ka jaka ba shong ki puri blei.
Naei phin ioh kum kane ka jaka ba la kyrkhu kyrpang da ki blei.
Kane ka Juk Kyrwohsohmyndur, ka Juk Ka Baphra ka la pynpaw penryngkew ia ka jingsniew jong ka dustur jinglong Khasi Khara jong ka jaidbynriew baroh shityllup.
Na ka pohsah jong ka ki la mih kiei kiei kiba kyrsei ban pynbha ruh ia kata ka jaidbynriew.
Ka Shalyntem jong ka por ka leh ia kane bad u Mynsiem jong u Trai U kyllur kumta.
Ha kaba sdang jong ka Hok Longbriew Manbriew bad ki Jutang ba la khlei da u briew bad ka briew, ki ju kyllur ban ialong kawei ha ka jingiahap jingmut, ha ka jingiahap ka met, ha ka jingiakyllur mynsiem ruh.
Kumta, ka Ain longbriew manbriew ha ka jingiadei ki ar-ngut ki long “shitnga" bad na ki ki mih ki khun ki kti.
Kumta, ka shong ha ki ban kyllur jingmut shano bad kumno ban thoh ia ka Jaid (surname) shano shano ruh.
Kumta, hapoh ka Bri u Hynniewtrep u Hynniewskum, ki don kiba thoh Jaid sha u Kpa kumba la kyllur ki Nong-Bhoi da kaba sdang da ka “Ring Kmie.
" Katba sha War Shylla, War Mustoh, Nongwar bad ki thain Ri-War kim ju thoh Jaid la sha u kpa ne ka kmie ruh.
Te ka Jaidbynriew ka tip bad ka ithuh ba ki dei ki Khun u Hynniewtrep u Hynniewskum.
Kine ki don la ki Meikha ki Pakha, ki don la ki Mei-ieid, Paieid bad la ki khun pateng pakit kiba kynriah na ka sang ka ma bad na ka pap baroh.
Shane sha thain Ri-Lum Nongphlang jong ngi bad ki thain Maram ki briew ki kyllur ban Ai-Jaid sha ka Kmie (kynthei), kata ruh kam pher, namar ki sngewthuh katkum ki dustur longbriew manbriew jong ki.
Tangba ki tipbha ba u Symbai ka Longbriew ka Manbriew ka wan na u Rangbah Longkpa.
Ki don Meikha bad Pakha kumba iatip bad iakyllur kyllum ki khun u Hynniewtrep u Hynniewskum.
Kumta, ka KHADC ka dei ban thaw ki Ain ban kyllur katkum ka Jingkyllur ki Paidbah hapoh ka Bri u Hynniewtrep u Hynniewskum.
Kaba kongsan tam ban kyllur mynta ka long ban KHANG IA KA JINGSHONGKHAKHLEH HAPDENG KI KHUN KYNTHEI HYNNIEWTREP BAD KI MYNDER (Bar Jylla, Nongwei, Khaitpohjar, kada khlaw, masi khlaw, suri khlaw) kiba wan ha ka dur kyllur-kam bapher bapher.
Ka KHADC ka dei ban thaw ki ain bakhlain ban iada ia ki Rympei Iieng, ia ki shnong, ki Raid, ki Hima.
Bad kito ki kynthei Hynniewtrep kiba la shongkha ia ki dkhar (khaitpohjar) naduh ki snem 1971 dei ban phah noh ia ki baroh sha ki shnongtrai jong ki tnga jong ki.
Lada ngi pynkyllur ia ka NRC jong ka rukom treikam ka Sorkar India, baroh kito ki shynrang dkhar, khyllahjait, bar jyllai ki dei ban mih noh na ka Jylla jong ngi da kaba shim naduh u snem 1971.
(S.A.Kurbah).
Nongpoh: Ka 4th Amur Falcon Festival ba Ar-sngi, ia kaba la pynlong da ka Tyrso Valley Wildlife Protection Society (TVWPS) ha shnong Tyrso, ka la poi noh sha kaba kut mynhynnin ka sngi hapdeng ka jingiphuh iphieng.
La pynkut ia katei ka Tamasa la wan ban pynkut da u Dasakhiatbha Lamare, MLA ka Mawhati kum u Kongsan, u Bah Mayborn Rapthap kum u symbud Kongsan, ha ryngkat ka jingdonlang ki riew rangbah jong katei ka thain kiba kynthup ia u Bah J.J Shadap, Chairman ka TVWPS, u Bah Alos Nongpoh lem bad kiwei kiwei.
Ha kaba pynkut ia katei ka Tamasa, ki la don ruh ki jingiakop ha ka rwai ka siaw bad ka put ka tem, ia kaba la wan ban iashimbynta da ki khun samla na ki shnong bapher bapher kiba don ha katei ka thain.
Nongstoiñ: Kawei ka longkmie kaba la tip kyrteng kum ka Tulsi Chetri 53 snem ka arta kaba shong ba sah ha ka kyntoit Mawlarshong jong ka shnong New Nongstoiñ ka la shah lute haduh 7 tola ka ksiar, 1 tola shiteng ka rupa bad T.17, 660 na ka iingsah.
Katkum ka tyllong khubor ba la ioh lum, la ong ba ha ka step jong ka 4 tarik mynta u bnai ha ka por kumba 9:30 mynstep,uwei bar jylla u ba la tip kum u Dipak Lama ha ryngkat u wei u briew u ba ym shymla lah ban ithuh, u ba la kam ba u dei u nongai dawai kynbat (kobirait) ki la leit ha iing jong katei ka longkmie, ban leit jngoh ia ka bad ruh ban pynduwai, namar ka don ka jingshitom ha ki bynta jong ki shympriah kti.
Shuh shuh ka tyllong khubor, ka iathuh ruh ba ha katei ka sngi, u tei u ba la kam kum u nongai dawai kynbat u la bthah ia katei ka longkmie ba kan shim ia u syntiew bad ruh ia ka um ba la khleh khaw ba kan dih, hynrei mar ia dep dih ia katei ka um katei ka longkmie ka la kem pang bad shitom sa da kumwei pat.
Hadien katei ka sngi, kitei ki briew ki la leit biang sha iing jong katei ka longkmie sa ha ka 5 bad 6 tarik na ka bynta ban pynduwai ia ka jingshitom ka jong ka bad ha katei ka sngi, u tei u ba kam nongai dawai kynbat u la bthah biang ia katei ka longkmie ba kan sei ia ki ksiar ki ksah bad ia ka pisa ba kan buh na ka bynta ba kin ioh ban pynduwai.
Hynrei kaba sngew lyngngoh ka long ba katba utei u kobirait u dang duwai bad knia, katei ka longkmie kam shymla tip briew shuh bad dei ha katei ka por ba u tei u kobirait u la rong tuh noh ia baroh katei ka ksiar bad ia ka pisa bad hadien katei ka jingjia katei ka longkmie ka la leit ban ujor noh da ka ehajar ha thanad Nongstoiñ.
Na ka liang jong ki pulit ha kaba iadei bad katei ka jingjia ki la register ia ka case katkum ka case number 91(11)18 U/S 420/379/34 IPC bad ka jingtohkit ban lap ksai ia u tei u kobirait ka dang iaid shakhmat.
Nongstoiñ: Ki paidbah nongshong shnong ka shnong Huhuapara,West Khasi Hills hadien ar bnai tam ba ki la kylla phet wir bad sah ha ka ktem ai jingiada hapoh Hostel rim ka Christking na ka daw jong ka jingshah thombor ha ki pulit Assam ha ka sngi Saitjain jong ka taiew bala lah kila leit phai noh shala Iing la sem ha Malang Huhuapara.
Ka tyllong khubor bala ioh lum la ong ruh ba kitei ki briew ha shuwa ba kin leit phai sha ki iing ki sem ha ka shnong Huhuapara kila pynlong ruh ia ka jingialang ba lyngkot ha katei ka jaka sah ba shipor ha ryngkat ka jingpynlong ia ka jingduwai bad ha katei ka sngi la ia don lang ruh ki nongialam jong ka Seng Federation of Khasi Jaintia & Garo People ( FKJGP) Mallangkona Border Area unit.
Shuh shuh ka khubor ka ong ruh ba hadien ba ki tei ki nong shong shnong katei ka shnong ki la poi ha la ki iing ki sem ha ka sngi u Blei jong ka taiew pat ki pulit jong ka Assam ki la leit biang ha katei ka shnong bad la ong ba ki tei ki pulit ki la rah bad kit noh ia ki nar rod ki shyiap, mawria kiba la buh ha katei ka shnong na kabynta ban shna ia ka muri katei ka shnong kaba dei jong ka skhim MNREGS.Kum ban shu pynkynmaw ba katei kajing kylla phet wir jong ki tei ki nong shong shnong Kala jia naduh ka janmied jong ka 8 tarik September mynta u snem namar ka jingsheptieng ia ka jingthwet jong ki pulit assam ha kaba ha katei kajing jia la don ruh kumba San ngut ki bala shah Kem , Katta hadien kajing ia klumar na kajing wan thew bad woh jong ki briew ka sorkar Assam ia ka surok bala pyntrei lyngba ka skhim MNREGS lyngba ka Mawshynrut Block.
U Samla Jodish Regan Dkhar president ka FKJGP Mallangkona Border Area Unit haba kren ha u nongthoh khubor halor katei ka bynta u la ong ba ka Seng ka iai pynrem jur ia ki Assam ki ba iai bteng ia ki tei ki kam , bad ka Seng ha kajuh ka por ka kyntu ia ka sorkar Meghalaya ba ka dei ban shim khia noh kloi ban ia pynbeit ha kaba iadei bad kajing iai shah pyndik bad pynsyier ia ki paidbah ki ba don ha ki bynta khappud.
Nongpoh: Ka Hynniewtrep National Youth Front (HNYF) Northern Region, ka la pynrem jur halor ka ka jingkren da u Turilam Ronghang, u CEM ka Karbi Anglong Autonomous Council (KAAC), uba la kam ba ka Assam hi kan nym ai wat tang shi Inshi sha ka Meghalaya, kata ha ki jaka iaknieh kiba don ha khappud ka Block-1 bad Block 2.
Haba kren sha ki Nongthohkhubor ha Nongpoh, u Bah Marcus Marten, President ka HNYF, NR, u la ong ba ka seng hi ka pynrem jur halor kitei ki jingkren ba khlem nongrim da utei u CEM ka KAAC, namar katei ka jingkren ka la long kum ka jingkren matlah khlem da tip ia ka tynrai bad kiba dei ruh ki kyntien ki bym don nongrim haei haei ruh.
U la ong ruh ba ka seng ka sngewkyndit ban iohsngew ia kitei ki kyntien na utei u CEM, namar haba iadei bad ki kam pynbeit khappud la ju iakren tang da ki Myntri Rangbah bad ki Chief Secretary bad ha katei ka jingiakynduh jongki, ki la shu kut tang ha katei ka (Status Quo) ne kata ka jingiaburom ba markylliang ha ki khappud, hynrei ka long pat kaei kaei kaba sngewlyngoh ba utei u CEM ka KAAC, u nud syndon ban pynmih ia katei ka kyntien, ha kaba kum ka seng hi kam lah ban pdiang da lei lei ruh.
Ha kajuh ruh ka por, ka seng ka pynrem ruh ia ka sorkar jylla namar ka jingbymshimkhia ban pynbeit noh kloi ia u pud u sam, ha kaba katkum ka jinglap da ka seng, la iohi ba ka sorkar Meghalaya ka shu peitkai pynban lada don kino kino ki kam leh donbor da ka Assam, kumba la jia dang ha kine ki khyndiat Bnai ha ki shnong kiba don ha ka thain Block-2, ong u Bah Marten.
Namarkata, ka seng hi ka kyntu ia ka sorkar jylla ba ka dei ban shimkhia ha ka ban iakren noh bad ka Assam halor ki kam pynbeit ia u pud u sam, namar lada ka iailong kumne kan wanrah jingeh ia kito ki paidbah kiba sah ha ki thain khappud, namar la iohi ba ka Assam katba nangmih ki sngi ka la nangkyntur ia u pud u sam bad kaba la pynkhein ia ka soskular ban burom markylliang.
Khadduh eh, haba iadei bad katei ka jingkam da utei u CEM ka KAAC, uba la thmu ban kam trai ia kitei ki jaka kiba don ha Block-1 bad Block-2, hynrei ka seng kam pdiang da lei lei ruh em bad dei tad haduh ban da don kata ka jingiamynjurlang hapdeng ka sorkar Meghalaya bad Assam, u la bynrap.
Shillong: Ka Dorbar U Syiem ka Hima Mylliem, Mawkhar, ka pyntip ba ka jinglehniam ha Iewduh, Raid Mylliem, Hima Mylliem kan long ha ka 15tarik Naiwieng, 2018, kaba dei ka sngi iew rynghep bad kan sdang naduh ka por 9baje mynstep na basa diengkain (khlieh iewduh) haduh ban da pyndep kam, kata ha basa kwai.
Ha katei ka sngi, kan don ruh ka jingkhang kyrpang ia ka Iewduh, khnang ba ki nongshong iew, kin ioh ban sakhi lang ia ka jinglehniam.
Kan don ruh ka shad ka kmen ha basa kwai hadien ka jinglehniam, ong ka kyrwoh na U Acting Syiem ka Hima Mylliem.
Shillong:Ka Khasi Students’ Union War Jaintia Circle ka la leit iakynduh bad buh dorkhas ha u Bah A.L Hek u Myntri ba dei peit ia ka tnad ka koit ka khiah ha ka 7tarik Naiwieng, 2018 hapoh ka office treikam jong u ha Club.
Ka jingleit buh dorkhas jong ka Seng ka long na ka bynta ka jingduna bad jingdkoh ka rukom trei kam ki Sub – Centre, Public Health Centre bad Community Health Centre hapoh ka Amlarem Sub – Division.
Ha kane ka jingleit iakynduh la iadonlang ruh u Assistant General Secretary ka Seng Kmie Samla Sonstar Nongkhlaw.
Ka jingleit buh dorkhas ka Seng, ka long ba hadien ba ka la wan ban jurip ia baroh ki jaka ai jingsumar hapoh ka Amlarem Sub Division bad ka Seng ka la shem shibun ki jingeh bad ki jingduna kaba ki paidbah ka thain War Jaintia ki iakynduh.
Kaba kongsan eh ka long ban pynkylla noh ia ka Padu State Dispensary sha ka Public Health Centre namar kane ka Dispensary ka la shakri naduh u snem 1970 ia ki khatwei tylli ki shnong kiba hap hapoh kane ka Dispensary, ka jingnang bun ki briew ka la buh jingeh ia kane ka Dispensary namar ka jingbym biang ki tiar ki tar ban ai jingsumar.
Ka Seng ruh ka la kyntu ia u Bah A.L.Hek ba un shimkhia lem na ka bynta ki Sub – Centre, P.H.C bad C.H.C kiba don shibun ki jingduna ha ki liang baroh khnang ba kan kham pynsuk ia ki paidbah ba kin ioh ka lad ban ai jingsumar hajan ban ia kaba leit shaduh Jowai bad Shillong.
Te na ka liang u Myntri ula shimkhia ia kane bad ula ong ia ki dkhot ka seng, ba kin leit ia kynduh bad ban pynbeit bad ki Rangbah Shnong khnang ba kane ka kam kan iaid beit, ong ka kyrwoh ba la phah da u General Secretary, Samla Lurman B.Talang.
Shillong: U myntri rangbah barim ka jylla uba dei ruh u nongialam ka Liang Pyrshah u Dr.Mukul Sangma u la pynrem halor ka jingshah shoh ka kong Agnes Kharshiing Presidfent CSWO bad ka Anita Sangma ka dkhot jong katei ka seng kaba la jia mynta ka nohphai sngi ha Shoh Shrieh, Tuber-East Jaintia Hills.
U Dr.Mukul u la kitbok kit rwiang ba kan shait kan khlain noh.
U Dr.Mukul u la kyntu ia ki bor ba dei peit ba kim dei shuh ban dang ap, hynrei ki dei ban pyntikna ba ki briew kiba donkti ki dei ban shah kem bad kin ngat ha ka jingpynshitom katkum ka ain.
U la ong ba ka Liangpyrshah kan buddien ia kane ka kam bad kan ym shongthait tad haduh ban da ioh kem ia baroh kiba donkti ha kane ka kam bad yn pyntikna ruh ba kim dei ban lait da kaba suk.
Ka MLA jong ka East Shillong ka kong Ampareen Lyngdoh ka la pynrem jur halor ka jingshah shoh dusmon ka kong Agnes Kharshiing President CSWO bad ka Amita Sangma ka dkhot jong katei ka seng kaba la jia mynta ka sngi ha Shoh Shrieh, Tuber East Jaintia Hills.
Ka kong Ampareen ka la ong ba katei ka dei ka jingleh riewkhlaw bad ka la dawa ba dei ban tohkit ia katei ka jingjia.
Ka la kitbok kitrwiang ba un shait un khlain bha.
Ka Thma U Rangli Juki (TUR) ruh ka la pynrem halor katei ka jingjia bad ka la ong ba katei ka jingshah hiar thma na ka kam dewiong kam dei tang ia ka kong Agnes hynrei u nongialam sengbhalang uba wad RTI ruh u bah Pynpoihun Majaw u la iap ei.
Ka jingpynrem ka la wan ruh na ka Workers Power of Meghalaya ka seng jong ki 13 tylli ki kynhun jong ki nongtrei ha kane ka jylla.
Shillong: Ka Steering Committee ki kur ba la thaw dang shen, ka la ai jingmut ia u Chief Executive Member (CEM) ka Khasi Hills Autonomous District Council (KHADC) u Bah HS Shylla ban buh ia ka Clan Bill ha ka rynsan paidbah khnang ban ioh ban ai jingmut ia ka ha ka rukom kaba dei.
Ha ka jingpyllait kyrwoh mynta ka sngi, u chairman u Bah Khrawbuit Ryntathiang bad u secretary, U Bah HS Suting ki la ong, “Ngi ai jingmut ba ia ka draft Clan Bill ka KHADC dei ban buh ha ki rynsan paidbah kum ha ki lad pathai khubor, da kaba ai por kylluid ruh ba ki kur Khasi bapher bapher kin ioh ban khmih bad pyrkhat bha ia ka, shwa ban ai krien sha ka District Council".
Ki la ong ba ia kane ka Bill dei ban pynkylla ruh sha ka ktien Khasi khnang ba ki kur bapher bapher kin sngewthuh bad suk haba kin iakren ia ki jingthoh bad jingmut kiba don ha ka.
Kine ki nongkitkam ka Steering Committee ki la pyntip ruh sha u Bah HS Shylla ia ka jingialang jong ki jait kur bapher bapher, ka la thaw ia kane ka committee, kaba la iakren sani ruh halor ka 1st Amendment Bill ka Khasi Social Custom of Lineage Bill 1997.
Na ka liang ka Committee ka la ai khublei ruh ia ka Executive Committee kaba ialam da u Bah HS Shylla, kaba la trei shitom ban pynkhreh ia kane ka Clan Bill bad kaba shim khia ban khot ruh ia ka jingialang ki kur ha ka 13 tarik mynta u bnai ban iakren ia kane ka Bill.
Shillong: U bah Emiki Kurbah u dei uba niah ia ka kali kaba shong ka kong Agnes Kharshiing bad ka Amita Sangma ha ka por ba ki leit sha Lad Rymbai myn hynnin ka sngi.
U tei uba niah ia ka kali u dei uba ju leit jingleit ryngkat bad ka kong Agnes, u la iathuh ba u dei u Para Legal Volunteer jong ka State Legal bad bun ki kes kiba u la la ia leit lang bad mynta ka sngi ruh ba u duna kam u leit lang noh sha Lad Rymbai.
U la iathuh ba ki mih na Shillong ha ka por 10 baje mynstep bad ki la hiar beit beit sha Lad Rymbai PS ban ia kynduh ia ki pulit, “Ngi leit sha Lad Rymbai Police Station, ngi ia shong ia dihsha, hadien ba la dep ban ia kren kam ngi mih noh, ka jingleit ia kynduh pulit ka long ban ia kren hadien ba ka kong Agnes ka la ioh jingujor ba ki don bun bha ki trok kit dewiong kiba kit be-ain"ong utei u nongniah kali bad katei ka dei ka jingjia shuwa ba ka kong Agnes bad ka paralok jong ka kan shah shoh.
Dei ha ka por wan phai na Lad Rymbai u la iathuh ba da ki phew ngut ki briew ki la mih kynsan ban hiar thma ia ka kong Agnes, “Ha ka por ba ngi wan phai ngi lap ia ki trok ba kit dewiong be-ain, i kong I la shon dur, ngi rung sa ha kawei ka madan ki don 10 tylli ki trok, ngi ia shon dur bad hangtei ngi iohi ba ki donlang ruh ki pulit SWAT kiba ia ieng" u la ong.
“Dei haba la poi ha Lum Shohshrieh ngi iohi ba ki don ki trok kiba ia ieng ha ki jaka ba kham kyndong, I kong I ong ia ia ngin ia leit peit, kumta ngi ia leit, don uwei u rangbah uba wan ong ia I kong Agnes Toto seh kong ngin ia kren shuwa, hynrei I ong ba lah kyrkieh ngin ia leit noh, nga ruh nga rung noh ha kali ban iaid, hynrei tang poi hakhmat la khang noh ia ka surok (ym dei surok bah) da kawei ka gypsy bad ki don ruh kiwei pat ki kali bunbha, tangba kaba nakhmat dei ka Gypsy.
Hangta hi ka mih kawei ka kynthei na gypsy ka knieh ia u shabi kali bad ka mobile jong nga, ki mih sa ki briew ym tip shuh naei, ki knieh ia ka mobile I kong, ki tan ia I kong na shniuh sha madan, da I lah kyllon ha madan ki bom ki tied da ka maw ka dieng, ki kyrdem, ha ka jinglong kynthei I la pyrshang ban ia ksaid ban phet, hynrei namar ka jingbun briew palat im lah shuh, ha katei ka por u don uwei u nongniah kali u tan ia nga ha Bolero bad u iada ia nga bad u kit noh kham shajngai, u ong phet noh wat tur, ioh phi iap" iathuh u nongniah kali.
Nangta katba dang don ha kali u la ong ba pynithuh ia u ba ki briew kiba shoh ia ka kong Agnes ki dei ki khun ki Myntri sorkar, “Don kiba ong ia nga ba kitei kiba shoh dei ki khun ki Minister, da nga lah don ha Bolero ruh uta u briew ba tan ia nga u la ong kitei kiba shoh dei ki khun Minister, ngam tip shuh dei ki Minister aiu, nga sngewthuh na ka jingkren jong ki bad ka rukom shoh ka long beit ban pyniap, ka rukom shoh kaba lah bom da ka maw ka dieng bad ka kyrdem, ki don da ki 30 -40 ngut, halade marwei nga lah shu pyrkhat sniew beit tip jia aiu shuh" u la ong da kaba pyrkhat ba ka kong Agnes ka la iap beit.
Kham sa shiphang ar phang, u la ong hadien ba la kynjah briew, la ialam biang ia u shajan katei ka jaka ba la jia katei ka jingjia bad la pyllait noh ba un leit, “Uta u briew u la ong ia nga khie leit noh,u shabi jong phi lah bret ha surok, nga la khar ia u shabi na surok bad nga phet bak, da poi ha ki pulit ha jowai nga iathuh ha ki ia ka jingjia bad ki la pyntip pulit, ki pulit ki ialam ia nga sha Ialong Civil Hospital bad nga ia kynduh ia I kong ruh hangtei" u la ong ba hadien ba u la leit mih sha Hospital.
Katkum ka jingiathuh jong ki pulitKi pulit ki la ong ba hadien ba la ioh jingtip na u SP ia katei ka jingjia, wut ki la mih ar kynhun ban leit sha Shoh shrieh bad ki la wad ia ka kong Agnes bad ka Amita Sangma, hynrei kim lap.
Kham hadien ki la ong ba ki la iohi ba ka Sangma ka mih sha surok bad ka mynsaw ka khaweh kti ban pynieng kali bad la pynkit noh ia ka sha Hospital da ka Gypsy pulit da kawei ka kynhun.
Katba kawei pat ka kynhun ka leit wad ia ka kong Agnes bad la lap ia ka najan kawei ka khlaw kaba don ha Shoh Shrieh bad ka don hapdeng ka jingbym tip briew bad la pynkit noh ia ka sha Ialong Civil Hospital.
Ka jingsngew kiba haingU para trai jong ka kong Agnes u bah John F Kharshiing, u la ong na ka ing ka sem ki pynrem ia katei ka jingleh dusmon ia ka kynthei briew bad u la dawa na ki bor ka ain bad ka sorkar ba ki dei ban kem ia ki briew kiba donkti bad ban pynshitom katkum ki kyndon ka ain.
U la iathuh ba u la ioh jingtip ha ka por 3 baje eiei bad u la phone sha u DC bad SP jong ka East Jaintia hynrei namar ka jingbym biang Network ym sngewthuh ia kren bad hadien la shu ioh lum jingtip noh nangne nangtai ba ka la jia kumta.
“Mynne shipor ha ka por ba dang wanrah ki Doktor ki la ong ba ym tied shuh ki thied snam hynrei mynta pat ki la ong ba lah lah ban wanrah biang ia ka jingtied u thied snam, ngam sngewlah mutdur shuh ba ka jingiatipbriew kam don shuh haduh ban bom dusmon haduh katne katne ia ka kynthei briew, na ka ing ka sem ngi shu duwai ba in shait in khlain" ong u bah John.
Ha NEIGRHIMSLa pynkynriah ia ka kong Agnes na Ialong Civil Hospital sha NEIGRHIMS bad mynta ka dang don hapdeng ka jingshitom kaba jur hapoh katei ka jaka sumar naba ka jingmynsaw ka la jur bha.
Katkum ka jingioh lum jingtip la iathuh ba ki jingpait ha ki shynrong khlieh shynrong moi moi bad ki jingmynsaw ki kham ju rha ki bynta jong ka khlieh.
La iathuh ba ka la tip briew hynrei kam pat lah ban kren bad ka tlot bha.
Haduh mynta ka kong Agnes ka don hapoh Critical Care Unit (CCU) ha NEIGRHIMS bad ka la kham iohbor.
Shillong: Ka jingialehkai ki kolej ka NEHU ka NEHU Inter College Football (Men) Tournament 2018 ka la iaid sha ka sngi kaba lai mynta.
Ha ka jingiakhun mynta ka sngi, ka Kiang Nangbah College ka la shah pynliem ha ka NEHU, Shillong da 2-0.
Ka St.Anthony’s Colleges ka la pynliem ia ka Nongtalang College da 3-0 bad ka BBS College ka la pynliem ia ka St.Francis D’ Assisi College, Nongstoin da 1-0.
Mynta ka jingialehkai kan long hapdeng ka St.Anthony’s College pyrshah ia ka BBS College bad ka NEHU, Shillong pyrshah ia ka Synod College.
Shillong: Ka skul H.Elias HSS kaba mihkhmat ia ka Meghalaya ka la pynliem ia ka Chandigarch da 2-0 kol ha ka jingiakhun ka Suroto Cup jong ka group E kaba long myn hynnin ka sngi ha nongbah Delhi.
Ka Meghalaya ka don ha ka kynhun bad ka Chandigarh, Delhi, Assam, Chattisgarh.
Ia kine ki 2 kol la thep ha ka kyllamiet da u Gladdy Kharbuli ha ka 40 minit bad u Kitboklang Khyriem ha ka 70 minit.
Ka Meghalaya kan sa iakhun ha ka 10 tarik pyrshah ia ka Delhi por 1pm.
Nongstoiñ: Ka kynhun ialehkai jong ka Sawlad SC kala iai bteng ban khur ia ka jingjop ha ka jingiakhun ia ka Super Division jong ka lympung Nongstoiñ District Sport Association (NDSA) bad da katei ka jinglah jong ka Sawlad ban iai bteng ia ka jingioh khur ia ka jingjop kala pynlong ruh ia ka kynhun ban nang ioh kamai kham bun ki point.
Ha ka jingiakhun kaba la long hynnin ka sngi ka Sawlad kala lah ban pynliem noh ia ka kynhun ialehkai jong ka Mawliehbah Sc da 3 kol la 0 bad ia kitei ki 3 tylli ki kol la ioh ban thep da u Backstar Puweiñ ha ka minit kaba 19 bad u Rishot Mawlot ha ka minit kaba 21 bad 41.
Haba phai pat sa sha ka jingiakhun ha ka 1st Division kaba la long ha pdeng ka Upper New Nongstoiñ pyrshah ia ka Porshangbet Sc kala long shisha ka jingiakhun kaba iakhaid bad ia biang bor bha hynrei ha kaba kut ia u nam tam la ioh ban khur da ka Porshangbet kaba la pynliem noh ia ka Upper da 3 kol la 2 kol.
Shuh shuh ka jingiakhun ka ban bud ha ka Super Division kan long biang mynta ka sngika 9 tarik ha kaba ki ar tylli ki kynhun ba khlaiñ bor jong katei ka lympung kin ia khun pyrshah kata ka Nongpyndeng pyrshah ia ka Pyndengrei bad ka jingiakhun kan sdang ha kapor 2:00 PM bad ha ka 1st Division pat ka Steplanglur kan ia kynduh pyrshah ia ka Byrki ka ban sdang ha ka por 12:10 PM ha ka madan NDSA ha Nongpyndeng.
Shillong: Ka United Democratic Party ha ka 22 tarik Nohprah 2018 ka la pynlong ia ka jingialang ha Nangbah, kaba hap ha Raliang Constituency.
Ha kane ka sngi la iadon lang ki kynrem ki lyndan ka seng naduh u Myntri Social Welfare & Revenue and Disaster Management Ma Kyrmen Shylla, u MLA ka Mookaiaw Constituency M Nujorki Sungoh MDC Ma Bison Roy Iano, Ex MDC Ma Welcome Dkhar, Ex MDC Ma Kor Sympli, Ma Kynsai Bareh, u Waheh Shnong ka Nangbah bad ruh ki Candidate kiban iakhun ha ka MDC Election 2019 kiba kynthup ia u Ma Kitbok Nongtdu, Secretary jong ka UDP, West Jaintia Hill, u Ma Lakhon Biam uban iakhun na Nangbah,u Ma Krison Langstang na Sumer Sutnga bad kiwei kiwei.
Ia ka jingialang la pyniaid da u Ma Michael Sayo, Adviser ka UDP West Jaintia Hills bad la ioh ruh ban pynthymmai ia ki nongkitkam kiba kynthup kumne harum – President – Ma Lakhon Biam, Vice President – Ma Bison Roy Iano, Gen.
Secretary- Ma Moonlight Daw, Asst Secretary – Ma Konstan Langstang bad ki Executive Committee members kiba kynthup ia ki President/ Secretaries na ki saw tylli ki MDC constituency kiba hap hapoh ka Raliang Assembly Constituency – ka Raliang, Nangbah, Thadmuthlong, Nongjngi bad yn sa coopt ruh ia kiwei ki members hadien.
La jied ruh ia u Ma Konstan Sungoh kum u Adviser jong ka UDP Raliang Circle.
Ia kitei ki nongkitkam la pynskhem da u Dr.
