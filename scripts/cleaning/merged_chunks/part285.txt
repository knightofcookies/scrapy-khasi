Katei ka jingjia ka la jia ha ka step ha ka shnong Kawahagra.
Katkum ka jingkren jong ki heh nongtrei, la ong ba la don ki hati khlaw haduh 7-8 tylli kiba la ïaid lyngba na Bangladesh sha India kumba 5 baje mynstep ha ka sngi palei ha Kamarpara.
Kumba 7 baje mynstep, ki hati ki la leit rung hapoh ka shnong Kawahagra ha ka jingleit wad bam wad dih jong ki bad ki la leit thombor ha ka ïingsah jong ka Wajing Momin.
Katba ka khun jong ka, ka Faidila Momin kaba dang pynkhreh bam hapoh ka ïing shet ja ka la mynsaw ha katei ka jingshah thombor bad la rah noh ïa ki sha Ampati civil hospital na ka bynta ka jingsumar.
“Katkum ka jingïoh jingtip na ki nongshong shnong, katei ka kynhun hati kaba don haduh 7 8 tylli ki dang don ha katei ka jaka bad ka kynhun jong ka tnad wildlife lem bad ki pulit ki la leit sha katei ka jaka," pyntip u Deputy Commissioner, u R P Marak.
Lem bad ka jingtyrkhong ka mariang, la don da ka kynhun jong ki hati kiba la ïaid lyngba hapdeng ka Bangladesh bad India, lyngba ka Ri Lum Garo, ha ka jingwad bam jong ki bad ha ka jingkulmar jingmut ki la thombor ïa ki briew.
Mynta u snem, la don haduh saw ngut ki mynsiem briew kiba la shah thombor ha ki hati ha ka Ri Lum Garo, kynthup ïa u shipai BSF uba la duh noh ïa la ka jingim.
U Deputy Commissioner jong ka South West Khasi Hills District  Mawkyrwat u Bah T.Lyngwa u la kyntu bad maham ï a baroh ki paidbah nongshong shnong jong ka District ba kin sngewbha ban peitngor bad sumar bha lada wan  ka erlang thari  ne eriong ki ba lah ban wanrah ki jingpynmynsaw ne pynkhyllem kum ïa ki ing ki sem, ki Bording electric, ki dieng ki siej bad kiwei kiwei de.
Namar kata u la kyrpad ïa ki paidbah ba kin husiar bad peit bha ïa la  ki jong ki ïing jong ki, ba kin long kiba skhem lada don kino ki dak ki shin ba ka ïing jong ki ki la sator ki dei ban pynskhem ïa ki, kum juh ruh  ïa ki  jingkhang kin sngewbha ban shna pynbha bad pynskhem ïa ki, kumjuh ruh la da don ki dieng ne ki  tnad dieng kiba la pyut ne ïap stai noh  ki dei ban pom bad khet noh kum ïa kita ki tnad dieng kiba jan ïa ka ïing jong ki, weng noh ruh ïa ki tin sop ïing kiba la sator bad kiwei de ki jingtap kiba sting ba ka lyer la lah ban rong ïa ki, ki bym skhem shuh bad kiwei de kiba wanrah ki jingmynsaw lada ka lyer ba jur kan rong ïa ki kan wanrah ka jingmynsaw ïa kiwei de.
Shuh shuh la buh ruh ki jingmaham ban peit thuh  lada don ki ïing ba la sator ha ki marjan ïing jong ki.
Ha ka por ba wan ka eriong ki briew kim dei ban mih shabar ki dei ban shongkhop hapoh ïing ïoh wanrah kano kano  ka jing mynsaw ne ka jingjia kaba sngewsih.
Ki briew ki dei ban pynlip ïa ka bording bad ym dei ban mih shabar ïoh wan kino kino ki jingpynmynsaw.
Ka jingïalang jong ka International Water Conclave 2024 kaba la sdang mynta ka sngi ka 9 tarik Rymphang ha Shillong bad ka ban kut lashai ka sngi ka 10 tarik Rymphang.
Ha kane ka jingïalang la ïoh ban ïashim bynta da u Myntri Rangbah ka Meghalaya, u Conrad K.Sangma bad kiwei ki Myntri kum ka Kong Mazel Ampareen Lyngdoh, u Bah A.L.Hek, u Comingone Ymbon bad kiwei ki heh Sorkar.
Ha kane ka sngi, la don ruh ka jingsam ïa ki prize sha ki nongjop ha ka jingïalehkai kaba la pynlong ha ka por mynstep shuwa ban pynlong ïa kane ka jingïalang.
Ka jingpynlong ïa kane ka jinglehkai ka long ban pashat khubor sha ka pyrthei halor ka jingdonkam ban pyndonkam ïa ki kor ki bor Techno-social, managerial, ki jingsdang ïa ki kam lajong ban jop ïa ki jingeh bapher bapher ba ka pyrthei ka ïakynduh bad ka jinglong jingman jong ka um.
Ka phang ba kongsan ha kane ka jingïalang ka long ban ïakren ka  long shaphang kumno ban pyndonkam ïa ka um, kumno ban tyngkai ïa ka um, kumno ban pynlang bad ban pynkhuid biang ïa ka um khnang ban yn lah ban pyndonkam biang ïa ka, ka jingpynjakhlia ïa ka um, bad kum ki nongshong shnong ki dei ban nang ban pyndonkam ïa ka um.
Kiba la jop ha kane ka jingïamareh thong ha ka thup shimet ka dei ka Team Spirit kaba la ïoh ban rah ïa ka nam nongjop ba nyngkong.
Ka Snehalt24 ka la ïoh ïa ka nam nongjop ba-ar bad ka  Dani.
ce21 ka la ïoh ïa ka kyrdan nongjop ba-lai.
Ha ka thup Institutional Category, ka Jerrasawamynathan ka la rah ïa ka nam nongjop ba nyngkong bad bud pat sa ka Meghalaya Institute of Governance ha ka kyrdan ba-ar bad ka GreenUmtung ka la wan ba-lai.
Ka prize ha ka kyrdan Individual ka long T.1,00,000 tynga na ka bynta ka 1st Prize, T.75,000 na ka bynta ka 2nd prize bad T.50,000 na ka bynta ka 3rd prize.
Ha ka Institutional Entry ka long T.2,00,000 na ka bynta ka 1st prize, T.1,50,000 na ka bynta ka 2nd prize bad T.1,00,000 na ka bynta ka 3rd prize.
Ka Federation of Khasi-Jaintia & Garo People (FKJGP), South West Khasi Hills District myn ha ka 7 tarik jong u bnai Rymphang 2024 ki la hiar jurip ïa ka Surok 2-Lane kaba la pyntrei da ka Company NHIDCL na ka jingkieng Borbasing Ranikor sha Alikwareng kaba don 3 km tam ei ei kila pynpaw ïa ka jingsngewnguh ïa u Symbud Myntri Rangbah ba dei peit ruh ïa ka tnat PWD (Roads), u Bah Prestone Tynsong na bynta ka jingshimkhia jong u halor ka jingdawa jong ka seng ban pynheh sha ka surok bah 2-Lane  na  Ranikor-Nongjri.
U Bah Kenes Nonglait, Federation of Khasi-Jaintia & Garo People (FKJGP), South West Khasi Hills District u la ong ba ka seng hi ka sngewnguh ïa u Bah Prestone uba la lum jingïalang haduh 3-4 sien ïa ki ophisar ka tnat PWD bad NHIDCL na ka bynta ban pynheh ïa kane ka bynta jong kane ka surok bah, bad shen kan sa leit ïakynduh ruh ïa u na ka bynta ban ïakren halor kane ka mat.
Ka FKJGP ka la maham ruh ba kan ïai peitngor halor ka jingshna ïa kane ka surok, bad lada ka Sorkar Jylla kam lah ban shna da ka surok bah 2-Lane ïa ka kaba ka Company NHIDCL ka la shna pynduna tang da ka Single-lane kata na Jingkieng Borbasing kaba don 3 km tang shaduh sha lad Alikwareng namar kata ka seng hi kam salia, hynrei kan ïaid beit da ka PIL hapoh Ïingbishar na ka bynta ka hok jong ki paidbah.
Shuh shuh u la ong ruh ba kin ïai ap  haduh ka 13 tarik mynta u bnai, la yn pyntreikam ne em ïa ka kular, ong u Bah Kenesjune L.Nonglait President FKJGP, South West Khasi ha ryngkat da ka jingïadonlang u Bah Belsi Kharbani General Secretary bad kiwei kiwei de ki dkhot jong ka seng.
U Myntri rangbah ka jylla Meghalaya, u Conrad K Sangma myn ha ka sngi thohdieng, u la pynbna ba ka sorkar jylla ka la pynmih da ka tender na ka bynta ban shna ïa ki footpath bad ki nala ha Ïewduh.
Haba kren sha ki nongthoh kot khubor, u Sangma u la ai khublei ïa ka NEC na ka bynta ka jingbei tyngka haduh T.10 klur ha ka ban shna pynthymmai biang ïa ka Ïewduh.
“Ngi la kmen ban pynbna ba ka sorkar jylla ka la thmu ïa kane ka jingpyntreikam bad haduh T.5 klur kaba dei ka tender ba la dep pynmih na ka bynta ban shna ïa ki ‘nala’ bad footpath ha Ïewduh.
Ka la sdang bei tyngka ka NEC, lada la sdang ka jingtreikam, kan long ka jingïarap na ka bynta jong ngi," ong u Sangma.
U la ong ba ka sorkar kan sa ïoh ïa ka jingnoh synñiang na ka jingïarap ba kyrpang halor ka jingbei tyngka baheh na ka bynta ka jingshna biang ïa ka Ïewduh ba la rim ha kane ka jylla.
“La dep pynmih ïa ka tender ba nyngkong shwa.
Ngi dei ban phah sdang trei noh ha kane ka taïew ban wan ne shiphew sngi kumba la ai por bad kyrmenba ka jingshna ïa ki footpath bad ki ‘nala’, yn sa sdang ha Ïewduh.
Katba ïoh jingkyrshan na ka NEC, ngin kmen ban ïoh pyndonkam ruh," bynrap u Sangma.
Kum shibynta ka jingpynkhreh na ka bynta ka tamasa kaba pyni paidbah ïa ka jingriewspah ka riti dustur u khun ka Bri u Hynniewtrep ka “Monolith Festival", ka KHADC myn ha ka 9 tarik Rymphang 2024 ka la pyllait paidbah ïa ka jingrwai bad kumjuh ïa ka kali ka ban leit ban pynbna halor kane ka Tamasa ha ka jingïalang kaba la long ha District Council.
Ïa kane ka jingrwai jong ka Monolith Festival bad ïa ka Media Campaign Vehicle la pyllait paidbah da u Deputy CEM ka KHADC u Bah PN Syiem hynnin ka sngi Thohdieng ha ka jngïadon lang ki Executive Member, kynthup ïa u Bah Gigur Myrthong, Bah Victor Ranee, Bah Teibor Pathaw, Kong Grace Mary Kharpuri, Kong Macdalyn Sawkmie Malong, Bah Rangkynsai Kharbuki, Bah Fanton Lakadong ki nongtrei bad kiwei kiwei kiba la shah khot kyrpang.
Haba kren ha ka jingïalang halor kane ka Tamasa Mawbynna lane ka Monolith Festival u bah PN Syiem u la ong ba ka tamasa kan long ka tamasa kaba pyni ïa ka jingriewspah u khun ka bri u Hynniewtrep ha ka jinglong tynrai, ka rwai ka siaw, ka tem ka put, ka bam bad ka riam tynrai.
Ka Monolith Festival kan long na ka bynta lai sngi ka ban sdang ha ka 22 tarik bad kut ha ka 24 tarik u Rymphang 2024, ïa kane ka tamasa yn pynlong da ka jingïatreilang ka KHADC ryngkat  bad ka tnad Tourism jong ka sorkar jylla.
Ka KSU Phlangdiloiñ Area Unit ka la ïoh ban pynkup burom ïa ki 14 ngut ki  Samla pule jong ki saw tylli ki shnong jong ka thaiñ Phlangdiloiñ katta Shnong Rngimawpat, Rangkhiat, Pyndensynnia bad ka shnong Phlangdiloiñ kiba la wan sha khmat ha ki jingpule bad ha ki kyrdan bapher bapher naduh kiba pass ïa ka  matric shaneng kaba la pynlong hapoh ka ïing Dorbar Shnong Phlangdiloiñ.
Ha kane ka sngi la ïa don lang ki Nongïalam ka KSU South West Khasi Hills District naduh U Samla Plosbor Kharjahrin (Environment & Cultural Secretary KSU SWKHD) U Samla Everwell Robin Thongni (Office Secretary KSU SWKHD) u Samla spaidarwell Thongni (Asst.General Secretary KSU Umdohlun Circle) u Syiem khynnah ka Hima Langrin, ki riew rangbah ka Shnong Phlangdiloiñ, ki kmie ki kpa jong ki khynnah, ki Nongïalam jong ka KSU Umdohlun Circle ki Nongïalam bad ki dkhot ka KSU Phlangdiloiñ Area Unit.
:Ka khubor ha kaba ïadei bad ka jingïada na ki kam sniew ha ka khappud India bad Bangladesh, ha kaba ki shipai Border Security Force ki la pyrshang ban teh lakam ïa ki kam sniew, kynthup ïa ka kam khaïi tuh bad kiwei kiwei ki kam beaiñ ha une u khappud, Ha kaba ïadei bad ki jaka khappud ha West Jaintia Hills District ki bym don jingker sainar, ki jur bha ki kam khaïi tuh, kynthup ïa ka jingkhaïi tuh ïa ki masi ne mar bha bad kiwei kiwei ki mar kum u kwai, dohkha tyrkhong, biri, sikret, slasha bad kiwei kiwei.
Katba ha kaba ïadei bad ki kaiphod ba la ïohpdiang na ki shipai BSF, la ong ba ki nongkhaïi tuh bad kiwei kiwei ki briew bym dei na kane ka jylla, ki la ïalum lang shi kat dei hajan u khappud ha ka por mynmiet na ka bynta ban khaïi ïa ki mar na India sha Bangladesh.
“Ha kaba ïadei bad kane, nga kren ïa kine baroh ba kum kine ki kam sniew kam beaiñ, dei ban ïada khnang ban wanrah ka jingshong shngaiñ bad jingsuk ha ka District, jylla bad ka ri baroh kawei.
"“Mynta, kumta, manga, u B.S.Sohliya, IAS, District Magistrate, West Jaintia Hills District, Jowai ha ka jingshimti ïa ka kam kumba la ïoh jinghukum ba hap hapoh ka kyndon 144 Cr.
P.C.nga buh kyndon kine harum":-1.
Ka jingleit jong ki paidbah ha u khappud lem bad ka jingthmu ban ïaid lyngba na une u khappud jong ka Bangladesh ne ban wan ha u pud u sam jong ka India.2.
Ka jingleit iuh kjat jong uno uno u briew ne da ki kali ha ki jaka paidbah ba hap hapoh 5 Kilometar jong une u khappud naduh ka por 6.00 baje janmiet haduh ka 5 baje mynstep.3.
Ka jingbym ïoh jingbit ne ka jingleit khlem don kyndon jong ki san ngut ki briew ne bun ngut bad ka jingrah tiar pyn mynsaw ne kiwei kiwei ki tiar kiba lah ban pyndonkam kum ki tiar pyn mynsaw kynthup ïa ki dieng bad ki maw ha kane ka jaka ba jngai kumba 5 kilometar na u khappud Indo Bangladesh.4.
Ka jingkhaïi beaiñ.
ki kam sniew, jingkhaïi tuh ïa ki masi ne mar bha, kwai, tympew, dohkha tyrkhong, biri, ki sikret, slasha bad kiwei kiwei.5.
Ka jingpynlong ïa ki ïew Haat, ïew, die dukan hapdeng ka por 8.00 baje janmiet haduh 6 baje mynstep ba hap hapoh 1 Kilometar na ka khappud Indo Bangladesh.
Ha ka jingpeit halor kane ka mat ba kyrkieh, la dep phah da kane ka order bad yn sa pyntreikam noh mar mar bad tad haduh da ïoh da kiwei pat ki jinghukum ha ka por ban wan.
Nga pynmih ïa kane ka order naduh ka 9 tarik, Rymphang 2024.
Ha ka jiangïalang ki kynhun Myntri kaba la long myn ha ka 9 tarik Rymphang 2024, ka la shim ïa ka rai ban pdiang ïa ka jingpynkylla ïa ka Meghalaya Building Bye Laws 2021, na ka bynta ban pynkhlaiñ ïa ka roi ka par ha ka jylla.
Haba kren sha ki ladpathai khubor, u Myntri Rangbah ka jylla u la ong ba kane ka jngpynkylla ka long kat kum ka kyndon jong ka sorkar pdeng, na ka bynta ban wanrah ïa ka jingshngaiñ ïa ki jingtei ban wanrah ïa ka jingpyndonkam hok ki trai jaka ïa ka jaka kaba rit bad kiwei kiwei.
Ka kynhun myntri ka la pdiang ruh ïa ka Shillong Urban Mobility Policy 2024 kat kum ka jingbtah na ka sorkar pdeng ban pynbiang ka rukom ïaid ki kali bad ki briew, ka jaka pynïeng kali bad kiwei kiwei.
U Myntri Rangbah u la ong ruh ba kine ki jingpynkylla bad ki policy la shim na ka bynta ba ka jylla kan lah ban ïoh ïa ka jingmyntoi na ka bynta ka Special Assistance halor ka Capital Investment na ka bynta ka Urban Areas Scheme.
Ka Sorkar India ka la mang T.15000 klur na ka skim kat kum ki kyndon bad ki policy.
Ngi la buh ha ka jingtyrwa na ka bynta T.619 klur ha ka jylla Meghalaya bad na ka ne T.500 klur la ïoh ka jingmynjur bad ka sorkar ka dang khmih lynti ïa ka T.100 klur ka ban ïoh pdiang hadien ki jingpynkylla ïa ka policy.
Ha ka jingïalang ka kynhun Myntri ka la pdiang ruh ïa ka rai ban pynduh ïa ka Meghalaya Engineering (Public Works Department) Service Rules, 1995 bad wanrah da ka “The Meghalaya Engineering (Public Works Department) Service Rules, 2024.
".
:U Myntri ka thoh ka pule, u Rakkam A.Sangma ryngkat bad u Myntri ki kam pynmih bording, u A.T.Mondol ki la sam ïa ki 192 tylli ki shithi thung kam ïa ki nonghikai Lower Primary (LP) School jong ka Dadenggre Sub-Division ha ka jingïalang Teacher’s Initiative Conclave ba la pyllong ha District Auditorium ha Tura.
Ha kane ka prokram la ïashim bynta da u James P K Sangma, uba long u Shongknor jong ka MIDC, u Arbinstone Marak, uba long u MLA jong ka Selsella Constituency, Ambrose Marak, uba long u Secretary jong ka Education department, u Jagdish Chelani, uba long u Deputy Commissioner jong ka West Garo Hills, Tura bad kiwei.
Haba kren ha katei ka sngi, u Rakkam A.Sangma u la ong ba ka Teacher’s Initiative Conclave kam dei tang na ka bynta ban sam ïa ki shithi thung kam ïa ki nonghikai.
Hynrei, kham tam eh ban pynsngew sha ki paidbah ba ka Sorkar ka jingïohi jngai bad kum juh ruh na ka bynta ki nonghikai kiba dang shu ïoh ïa ki shithi tungkam jong ki.
U Myntri Rakkam A.Sangma u la kyntu ruh ïa ki nonghikai ba kin aiti met bad mynsiem ïa kam hikai ka jong ki.
U la ong ruh ba ka Sorkar kan ym shah ïa ki nonghikai ba kin phah hikai ha kiwei pat ha ka jaka jong ki.
U Myntri ka thoh ka pule u la ong ruh ba ki samla pule jong ka jylla ki dei ban long kiba la pynkhreh namar ba ka Sorkar mynta ka la sdang ban pyntrei kam ïa ki kot jong ka NCERT.U Myntri ki kam pynmih bording, u A.T.Mondol u la ïaroh ïa ka jingïohi jngai jong ka Sorkar bad kyntu ruh ïa ki nonghikai ha ki jaka nongkyndong ba kin aiti met bad mynsiem na ka bynta ka kam hikai.
Ha katei ka sngi, u Shongknor jongka MIDC, u James P.K.Sangma u la ïaroh ïa kane ka jingsam ïa ki shithi thungkam ïa ki nonghikai bad ong ruh ba kane kan ïarap ban pynïoh ïa ka jingai ïa ka jinghikai kaba bha tam na ka bynta ka lawei jong ki khynnak skul.
U District School Education Officer, u R T K Sangma, u SDSEO ka Dadenggre, u  E.D.Sangma, bad kiwei ki heh Sorkar jong ka Education Department ki la ïashim bynta ha kane ka prokram.
:Kum ka jingrakhe bad ka jingpynshlur ïa ka jingtrei bad jingseng ïa ki kam la jong, ka Sorkar Meghalaya ha ka Sngi Thohdieng, ka la sam ïa ki Cheque sha ki nongseng kam lajong bad kum juh ruh ïa kito ki kynhun kiba ïatrei lang kum ka kynhun bad ruh ïa kiwei ki seng jong ki shong ki thaw ha kylleng ka jylla hapoh jong ka jingpyntrei kam ïa ka CM-ELEVATE program.
U Myntri Rangbah ka Meghalaya u la pynpaw ïa ka jingsngewburom halor ka jinglah jong ka Sorkar banpyntrei kam ïa ka CM-Elevate Program ym tang ban kyntiew ïa ka jingtrei bad ka jingseng ïa ki kam la jong, hynrei ba kan kyntiew ruh ïa ka ïoh ka kot jong ka jylla.
Lyngba kane ka prokram, ka Sorkar ka don ka jingthmu ban ïarap pisa ïa ki 20,000 ngut ki trei bad seng ïaki kam la jong hapoh ka jylla.
Kane ka jingïarap pisa kan long hapdeng 30 na ka 100 bad 75 na ka 100 jong ka jingpynlut ha kaba pyntrei kam ïa ki project bad kane kan long na ka bynta san snem.
Ka jinglut jong kane kan kot sha ka 300 klur tyngka.
U Myntri Rangbah u la ïathuh ruh ba kane ka long ruh ka lad jingïoh kam ïoh jam jong ki samla jong ka jylla.
Ka Shillong ka la nang kiew ha ka jingpynmih Umsoh bad Waiñ myn ha ka sngi Thohdieng da ka jingplie ïa ka Microbrewery bad ai kyrteng ka “Yeastern Civilization,’ kaba don ha Laitumkhrah, kaba long ka shnong kiba bun ba ïaid ba ïeng bad ba leit ba wan hangne ha sor Shillong.
Ha kane ka prokram la ïashim bynta da u Myntri Rangbah, u Conrad K Sangma, u Myntri ka tnad Excise, u Kyrmen Shylla bad kiwei kiwei.
Haba kren ha katei ka sngi, u Myntri Rangbah u la ïathuh ba u sngewktah shibun ka mynsiem ïa ka jingplie ïa katei ka Microbrewery, kaba pyni shai kdar ïa ka mynsiem ba trei bad ban seng la ki kam ki jam la jong hapdeng jong ki samla.
Ka jingdon jong kiba kum kine ki jaka ban die ïa Umsoh bad ka Waiñ kan long ruh ïa ka jingpyni ïa ki nongwan jngohkai pyrthei sha Meghalaya ba ki don kiba kum kine ki jingdih kiba don la ka jong ka jingmad kaba kham pher ban ïa kiwei.
Don bun ki jaka pynmih Umsoh bad pynmih Waiñ ha pyrthei.
Ka jingdon jong ka “Yeastern Civilization" kan ai mynsiem ruh ïa kiwei.
Haba kren ha katei ka sngi, u Myntri ka tnad Excise, u Bah Kyrmen Shylla u la ïaroh ïa ka Yeastern Civilization bad ka jingaiti met bad mynsiem jong ka bad mynta ka la kylla long ruh ka lad ai kam ai jam ruh ïa kiwei.
:U Myntri rangbah ka jylla Meghalaya, u Conrad K Sangma myn ha ka sngi saitjaiñ, u la plie ïa ka MeghFarm Processing Hub bad ka Tikrikilla PRIME Hub ha Khamari, Tikrikilla, West Garo Hills, ha ka jingdon lang u Myntri ka tnad bording, u A T Mondal, Ka MP jong ka Lok Sabha, ka Agatha K Sangma, MLA, Raksamgre, Limison Sangma, MLA, Salamnapara, Ian Botham K Sangma bad u MLA, Selsella, Arbinstone Marak.
Haba kren shaphang katei ka prokram, u Myntri rangbah u la ong ba ka jingpyn leh noh ei ïa ki bam, ka la lam sha ka jingduh nong ïa ki nongrep ha kylleng ka Ri Lum Garo.
“Ka MeghFarm Processing Hub lem bad ka jinglah ban pynbiang naduh 80 haduh 100 ton, kan sa pynthikna ba ka jingmih na ki jingrep, la pynneh pynsah ha ka rukom ba dei, ha kaba ki jingrep kin sa im sah bad lah ban pyndonkam biang sa shisien bad kane kan sa pynmyntoi ha ka ban pynïoh nong ha ïew ha hat," ong u Conrad bad pyntip ba ïa kane ka projek, la bei tyngka haduh T.14.5 klur.
U Myntri rangbah u la pyntip ba lyngba ka jingkyrshan jong ki riewpawkhmat, ka sorkar ka thmu ban pynïoh jingmyntoi ïa ki nongseng kam lajong.
“Kum ka jingïoh jingkyrshan bad ka jinghikai ïa ki nongrep bad ki nongseng kam lajong, yn sa pynïoh ha ka PRIME Hubs," ong u Conrad.
U la pyntip ba ka jingtei ïa ka MeghFarm ha kane ka jaka, kan sa don ka jingkylla ha ka jingim jong ki 10,000 ngut ki nongrep.
“Ka MeghFarm lyngba ka jingtreikam jong ka, nalor jong ka jingtreikam bad kiwei kiwei ki bynta ban pynïoh jingmyntoi ïa ki nongseng kam lajong, kan sa long kum ka ophis ba ïakren shaphang ka pule puthi, ka jaka ai jinghikai, ka ophis na ka bynta jong ki samla ba seng kam lajong, ka ophis tourism bad construction," ong u Conrad.
U la bynrap ba baroh kine ki bynta ba hap hapoh kawei ka tnum, kan sa pynïoh ïa ka jingdonkam jong ka imlang ka sahlang ha ka ban pynïar ïa ka kam bad k jingpyn kup bor ha ki.
U la ong ba ka jingbuh ïa ki jhur hapoh ki jingbuh jingsat(cold storage) ban im ki jhur ki jhep bad ka jingpyntreikam ïa ka rukom ai jinghikai halor ki jingthung ha ki jaka nongkyndong, kan pynïoh ïa ki nongrep ka lad ban ïoh jingmyntoi ïa ki na kine ki jingrep jong ki da kaba pynduna ban leh noh ei ki jhur ki jhep.
“Kine ki jingpyntreikam lem bad ki teknoloji ba biang kin ïaid lyngba ki bording jong ki solar ne solar power ha kaba kan sa ïarap ha baroh ki liang," ong u Conrad.
“Ngi la thmu ban buh da ka jingpyntreikam ïa ka 50 MeghFarm bad ka PRIME Hubs ha baroh ki Block ha Meghalaya, kaba long ka jingpyn kynmaw ïa ka jingkylla ka rukom rep riang hapoh ka jylla", bynrap u Conrad bad ong ba ki soh trun, sohphan bad ki soh niamtra kiba mih bha ha Ri Lum Garo kin pynïoh nong naba ki long ki soh ba ïaid ïew bha ha ka ïew die lang.
U la bynrap da kaba ong ba ka jingithuh na ka jingjop bad ka jingtrei shitom jong kiba ïatreilang ha ka jylla, ka sorkar kan sa buh ban pyntreikam da ki 300 mini processing bad ki mini cold storage ha kylleng ka jylla.
‘Kane kan sa pynïoh jingmyntoi ïa ka imlang ka sahlang jong ki ïatreilang kiba trei bha ha ki kam jong ki," ong u Conrad.
Ha ka por ba don kane ka prokram, u Myntri rangbah bad kiwei kiwei ki riewpawkhmat ki la ai khusnam ïa ki Cooperative ba hap hapoh ka Tikrikilla block na ka bynta ka jingtrei bha jong ki ha ka Cooperative Movement and Farm Activities.
Hapoh ka Community Investment Fund, ka pisa ba kot haduh T.1.23 klur, la aiti sha ki hynriew tylli ki Village Organisations.
Uwei na ki samla ka thaiñ Ri Bhoi District uba la ju mih sha khmat ban kren na ka bynta ka khia ka shon bad ka jingeh ha ka imlang ka sahlang jong ka thaiñ bad ka jylla hi baroh kawei, haba kren sha ki lad pathai khubor mynta ka sngi ha Nongpoh, u la kyntu jur ïa ka sorkar jylla ba ka dei ban buh noh ïa ki jaka pule kiba biang ban pynsuk na ka bynta ki samla pule ka thaiñ.
Ïa une u samla la tip kyrteng u Albert Maring uba dei na ka shnong Umdap.
Utei u samla u la ban jur ba kumba long mynta, bun na ki samla pule ka jylla ki hap ban shaniah ha ki jaka pule shabar ka jylla ban pyntbit ha ki kyrdan ba kham shalor bad kane u la ong ba ka la buh jingeh shikatdei ïa ki paidbah khamtam kito kiba wan na ki longïing ba duna ha ka ïoh ka kot.
U la ong ruh ba bunsien ki kmie ki kpa haba ki phah ïa la ki khun ki kti shabar ban leit pule da ka jingkyrmen ba kin wanrah ïa ka nam ka burom ïa ka ïing ka sem, pynban ki wanphai da ka synduk metiap da kaba ai nuska ïa ki katto katne ki jingjia kiba la ngat ïa ki samla ka Ri Bhoi bad ka jylla hi ruh, kaba la wanrah pynban ïa ka jngsngewsih kthang ïa ka ïing ka sem bad ka shnong ka thaw.
Une u samla u la ong ruh ba ka por ka la dei ïa ka sorkar ba kan shim khia ban buh noh ïa ki jaka pule kiba biang kum ha ka laiñ Engineering, Architect, Skill Development bad kiwei kiwei de ki Professional Course na ka bynta ka jingmyntoi jong ki samla pule ka thaiñ da kaba bynrap ba ka jingdon jong kum kine ki jaka pule kan pynduna ïa ka jinglut jingsep, kan wanrah jingshngaiñ ïa ki samla pule, kan wanrah ïa ka ïoh kam ïoh jam bad ban kyntiew ruh ïa ka shnong ka thaw hi baroh kawei.
:Ka seng FKJGP-Khliehriat Circle hapoh ka jingïalam u president u Bah Michal Chyrmang ryngkat ka jingdon lang ka FKJGP-Jaintia Zone bad Ialam da u Bah Marhok kynti Marboh Vice President bad ka FKJGP-East Jaintia hills mynta ka sngi ngi la wan ban khynra trading Licence, labour Licence ha ki thaiñ Ladrymbai bad Dkhiah west, ‘ngi na ka liang ka seng na ka por sha ka por ngi la dep buh jingthoh sha ka JHADC ban khynra trading Licence ïa ki bar jylla hapoh East Jaintia namar ba kadei ka kamram jong ka council ban leh hynrei ka council kam juh leh eiei dei halor ka jing bym leh ka council ba ngi na ka liang ka seng ngim bamse ban leh hi da mangi.
Ha ka jingkynra jong ka seng mynta ka sngi ngi ïohi shibun ki bar jylla kiba don trading Licence hynrei kham bun hi na ki dukan kim don pat ïa ka Labour Licence haba ïa dei bad ki teer counter pat kiba bun ki don ïa ki Licence na ka liang ka seng ba ïa kito ki dukan ki bym biang ki kot ki sla ka seng ka la ai por hapoh ar taïew ban pynbiang bad hadien ka ar taïew ka seng kan sa wan khynra biang bad lada ka seng ka lap biang ba kim biang ka seng kan sa leh ïa kaba donkam bad kaba pyn sngewsih bad sngewkhia ïa ka seng ngi shem ruh ba ka council ka ai licence pathar ïa ki bar jylla khlem da pyrkhat ïa ki trai jylla bad ha ka jing peit jong ngi lada wan da mano mano ruh, tip na Pakistan ne na bangladesh ne, ka JHADC ka ai thurmur beit ïa ki Licence khaïi kane ka jingleh ka JHADC ngi lah ban ong ba ka pynkheiñ ïa ki kyndon ka council hi namarba katkum ka aiñ section 10(2)(iv) jong ka United Khasi Jaintia hills District (trading by none-tribals ) Regulations,1954 ka khanglad ban ai trading Licence ïa ki bar jylla lada don ki trai Ri trai muluk kiba lah ban trei ïa ka juh ka kam katkum katei ka aiñ ka JHADC kam lah ban ai Licence khaïi sha u bar jylla lada ïa kita ki jaitkam kiba lah ban leh hi da ki trai jylla peit nuksa kum kine ki dukan die jaiñ, die juti, dukan die waidong bad dukan khapshñiuh kum kine ki jait kam balei ki trai jylla kim lah seh ban trei lada ha kane ka rukom ngi lah ban ong ha ka jaka ba ka council kan ïada ïa ki trai Ri trai muluk hynrei ka ïada pynban ïa ki bar jylla da kaba ai trading Licence bad ngi na ka liang jong ka seng ngi kyntu ïa ka District council ban sangeh noh ka ai trading Licence sha ki bar jylla khnang ban im ki paradoh para snam sa shisien ka seng kan kren da kaba shai kane kam dei ka jingsdang lane ka jingkut hynrei ngin ïai bteng ban khynra sha kiwei ki thaiñ ruh ha kine ki sngi ban wan.
Khadduh ka seng ka ai khublei naduh ka police department, ki Media ki ba ïadon lang bad ngi ha katei ka jing khynra bad khamtam ïa ki Dorbar Shnong Ladrymbai kiba ai ka jing ïatreilang bad seng ha katei ka sngi.
Ka Amlarem SCC ka la ioh ia ka kabu ban rung sha ka phainal jong ka lympung Super Division ka East Jaiñtia Hills District Football Association (EJHDFA) ia kaba la tip ruh kum ka 3rd Kyrmen Shylla Contribution Trop lyngba ka jingpynliem ia ka Jarain SCC da 1-0.
ka jingiakhun phainal kan long ha ka 19 tarik mynta u bnai ha ka por 2 baje janmiet.
U nongïalam jong ka seng BJP, u Bah A L Hek myn ha ka sngi palei u la ong ba ka rai jong ka seng ba lam khmat da ki nongïalam ka central kin sa pyntip ba lehse un ai jingmut ban ïakhun ha ka ilekshon ban wan jong ka Lok Sabha.
Ha ka jingjubab jong u ïa katei ka jingkylli halor ka jingïakhun jong u ha ka ilekshon LS, u Hek u la ong ba u shu ai jingmut ba ka seng kan ai lad ïa ki kynthei ban ïakhun na ka bynta ka Shillong bad Tura parliamentary seat.
“Hangne kam don kano kano ka jingran dien.
Ka long tang ka jingai jingmut ban pynthikna ba ka seng kan ïoh da ki kyrtong ba biang," ong utei u nongthaw aiñ ba la dep jop haduh san sien na Pynthorumkhrah sha ki nongthoh kot khubor katba u la bynrap “Ka rai halor (ba lehse ban ïakhun ne ym ïakhun) ka shong ha ki nongïalam ba ha khlieh.
Lada ki nongïalam ba ha khlieh ki ong u A, B ne C (ban ïakhun), ngi hap ban trei shitom ban pynjop na ka seng BJP."U Hek uba long u nongthaw aiñ na Pynthorumkhrah u la ong ba u la ai ka jingtyrwa ba kyrpang ba ka bha na ka bynta ka seng BJP lada ka ai lad ïa ki kynthei ba long ki kyrtong na kitei ki ar tylli ki parliamentary seat.
“Ka jingai jingmut jong nga ka hap halor ka 33 per cent reservation na ka bynta ki kynthei," bynrap u Hek.
Shuh shuh, u Hek u la ong ba ka jingtyrwa jong u kam don eiei ruh em bad kiwei pat ki seng saiñ hima sima haba kylli ba lada ka jingai jingmut ban pynïakhun da ki kynthei ka long ka rai jong ka seng ba synshar, ka National People’s Party (NPP), kaba la dep pynbna ïa ki kyrtong ba dei ki kynthei, kynthup ïa ka Ampareen Lyngdoh (Myntri sorkar) bad ka Agatha K Sangma (sitting MP) na ka bynta ka Shillong bad Tura parliamentary seat kumjuh.
“Kam don bynta eiei ruh em bad kiwei pat ki seng saiñ hima sima.
Ngim don eiei ban leh, naba ka seng BJP ka dei ka ka seng saiñ hima sima bad ka pyrshang shitom ban jop ha ki ilekshon," ong u Hek.
Sa kawei pat ka jingkylli, ha kaba u Hek u la ong ba u ïohi tang ha ka kot khubor ba ka Kong Fenela Lyngdoh Nonglait, ka bym dei na ka dkhot na ka seng BJP, ka la pan tiket na ka seng na ka bynta ka Shillong seat.
“Nga la dep ïoh pule ha ka kot khubor hynrei ngam pat ïakren halor kane ka mat bad u president ka jylla," ong u Hek katba u la bynrap ba ka jingkwah ïa ki tiket ka long ba nyngkong ki dei ban ai kyrteng shwa ïalade kum ki dkhot jong ka seng BJP.Ïa mynta, u Hek u la kyrpad ïa ka seng BJP ba kan pynbna ïa ki kyrtong na ka bynta baroh ar tylli ki seat saw bnai hashwa ka ilekshon LS.“Nga mynjur ïa kaei kaba phi ong.
Lada ka BJP ka dang rai ban pynbna ïa ki kyrtong na ka bynta ka Shillong bad Tura LS seat, kim dei ban ap tad haduh ka minit ba khatduh; ki dei ban pynbna ïa ki kyrtong hashwa ka saw bnai jong ka ilekshon," ong u Hek.
“Nga hap ban kyrpad ïa u presideng ka jylla ban khot da ka jingïalang bad ka shim ïa ka rai, ngi hap ban phah da ka minute jong ka jingïalang sha ka Centre ba ngi la ïakhun na ka Shillong bad Tura, ngi dei ban pynbna ïa ki kyrteng jong ki kyrtong hashwa ka ilekshon, ym ha ka minit ba khatduh," bynrap u Hek.
:Ka North Eastern Indira Gandhi Regional Institute of Health & Medical Sciences (NEIGRIHMS), myn ha ka 14 tarik Nohprah 2023, ka la plie paidbah ïa ka Catheterization Laboratory jong ka tnad Cardiology kaba la buh ïa ki tiar sumar kat kum ka juk mynta na ka bynta ban sumar kham janai ïa ki nongpang Klongsnam.
Kane ka Catlab kaba thymmai kan kynthup ïa ki tiar sumar kum ka Infra Cardiac Echocardiography bad ka 3D Electrophysiological Mapping na ka bynta ban kham pynjanai ïa ka rukom sumar ha ka ba ïadei bad ka jingpang Klongsnam bad kane ka jaka sumar kan sdang trei kam hadien ka 10 sngi naduh ba la plie ïa ka.
Lyngba ka jingdon kine ki tiar thymmai ha kane ka Hospital kan ïarap ïa ki doctor ban ai ka jingsumar ïa kiba bun ki jingpang Klongsnam.
Ki nongpang kin ïoh jingmyntoi ha ki jingsumar ki bapher bapher kat kum ka juk mynta.
Ka HoD Cardiology ha ryngkat ka jingsynran u Director of NEIGRIHMS ki la trei shitom ban wanrah ïa kiba bun ki jingsumar bad ki Administrative SOPs ki policy na ka bynta ki nongpang ban ïoh ïa ka jingsumar kaba binag bad kaba lah ban kot dor.
Ha kane ka jingïalang la wan ban shim bynta da u Director ka NEIGRIHMS u Prof (Dr) Nalin Mehta, u Senior Prof Animesh Mishra ka HoD Cardiology Department, u Prof.Manish Kapoor bad u Dr Amit Malvia.
U Deputy Commissioner (Supply), East Jaintia Hills District, Khliehriat, mynta ka 12 tarik Rymphang 2024, u la pynmih ia ka jingpynbna paidbah halor ka dor thymmai jong ka  S.K Oil.
Kane ka dor thymmai ka dei kaba la pynkiew  naduh u bnai Kyllalyngkot 2024.
Kane ka dor ba thymmai ka long na ki Wholesale bad ka dor die ha Sonapur Oil Agency la buh T.72.50/- bad T.78.20/-, ka Wholesale bad ka dor die ha Jaintia Service Station la buh T.72.30/- bad T.74.20/-  bad ka Wholesale bad ka dor die ha Sutnga Sub-Depot la buh T.76.30/- bad T.74.40/-.
Ka dor die na ka bynta ki Center jong ki Fair Price Shop (FPS) kiba jngai ïa ka 5KM na ka jaka die Wholesale hapoh Sonapur Oil Agency yn buh da ka committee ka ban khmih bniah.
Kane ka hukum kan treikam noh mardor tad ynda la pynbeit da kum wei pat.
U MDC ka BJP na Tura, u Bernard N Marak myn ha ka sngi u Blei u la kyrpad ha u Myntri ka pule ka puthi, u Rakkam A Sangma halor ka jingeh ba la mad da ki khynnah pule jong ka Rongara-Siju konstituensi.
Ha ka shithi sha u Sangma, u Marak u la ong ba u la leit kynduh ïa une ka konstituensi jong une u Myntri myn shem taïew bad lap bun ki jingduna ha ki katto katne ki skul sorkar, lem bad ka jingduna kum ki tnum, ka jingbym biang ki jaka leit um pynjhieh kum ka jingkhuid jingsuba bad ki jingpynbiang ha ka um bam um dih.
Shuh shuh, don sa kiwei ki tiar donkam kum ki jingkhang, blackboard bad ki ben kim don, lem bad ki katto katne ki skul kiba la shah pyndonkam ha ka ban pynrieh ïa ki blang.
U Marak u la pyntip ruh ba ki khynnah pule jong kane ka jaka ki la ujor shaphang ka jingeh kaba ki la mad ha ka por slap naba ki jingkieng kiba ki ju ïaid ban ïoh jam na shiliang sha shiliang, ki la shah kie noh ha u slap ha ka por ba jur slap ba jur ha u snem 2022.
“Ym lah ban shna ïa kine ki jingkieng tad haduh mynta kiba la pynlam jingeh ïa ki khynnah skul jong kane ka jaka ha ka por slap," ong u Marak katba dang bynrap kumne “Ki paidbah ki la kam ba kum kine ki jingleh kiar, kan sa lam sha ka jingduh noh ka jingim jong ki khynnah skul kiba la hap ban jngi na kylleng ki wah da kaba pynap jingma ïa ka jingim jong ki na ka bynta ban poi sha skul ne hap pep skul ha ki aïom slap.
"Da kaba ong ba ka pule puthi ha ki jaka nongkyndong ka la biang lut, ha kaba u Marak u la ong, “Nga kwah ban kdew hangne ba watla ai bam ja sngi ïa ki khynnah skul lyngba ka PM Poshan midday meal, ka long ka bym da biang ha ki katto katne ki skul kaba long ka daw bah ba dei ban shimkhia.
"“Nga kwah ban kyrpad ïaphi ba phin peit bha bad leh ïa kaba donkam khnang ban lah ban pynbiang ïa ka jingdonkam jong ki khynnah skul kumjuh rih ki nonghikai.
Nga kwah ban kyrpad ïaphi ba phi dei ban pyllait noh ïa ka tulop jong ki nonghikai ha ka por ba biang.
Kane kan pynmyntoi ïa ki khynnah skul jong kane ka jylla bad ki skul sorkar kin biang lut nadong shadong," bynrap u Marak.
Shuh, shuh, une u MDC u la kynnoh ba ka la don ka jingeh ha kaba ïadei bad ka scholarship jong ki khynnah skul, kaba ym pat shym la peit haduh mynta bad u la kyrpad ïa une u Myntri ba un pynlong da ka committee ban shimkhia halor kane ka mat bad ban ïarap ïa ki khynnah skul ba kin ïoh kloi ïa ka scholarship katba lah naba ka jingïoh jingïarap lyngba kane ka scholarship, ka dei na ka bynta ki khynnah skul ba duk kaba long kum ka jingïarap na ka bynta jong ki ba kin ïoh pynlut ha ka por ba ki leit college.
“Ha kaba khatduh, nga la hap ban pyntip ba ïa ka kontrak ban shon ïa ki kot pule ba thymmai, la aiti sha kawei pat ka party ka bym shym la don la ka jong ka ophis pynmih ïa ki kot.
Lada kane ka dei shisha, ngan jin da la kwah ban sngap ïa ka jingkren shai jong phi da kaba thoh, ka kam pule puthi kam dei ka kam ban ïakren ïasuk hadien ha bud," bynrap u Marak.
Ka Ri-Bhoi Tourism and Environmental Development Forum kawei na ki seng kaba ju kyntiew ïa ki kam jngohkai pyrthei ha Ri-Bhoi mynta ka sngi ka la pynlong da ka jingïaid kjat sha Pnah Kyndeng kaba dei ka Law Kyntang kaba don ruh ka Krem Lymbit ha ka shnong Pahamskhen ban dang kyntiew shuh shuh ïa katei ka jaka kum kawei na ki jaka jngohkai pyrthei ha Ri-Bhoi District khamtam ka jingdon jong ka mei mariang bad ki sawdong sawkun kaba itynnad.
Ïa katei ka jingïaid kjat la sdang naduh ka shnong Pahambir haka jingjngai kumba 5 km eiei ba la snohkti lang ruh ha ka jingïaid kjat da u Bah Bansynsharlang Khongwir u Tourist Officer ka Ri-Bhoi District, ki nongïalam ka RBTEDF naduh u Bah Plielad Tiewsoh Chairman, ki nongthoh khubor, ki nongïalam shnong ryngkat ki paidbah na kylleng ki jaka.
Na ka liang u Bah Bansynsharlang Khongwir District Tourist Officer ka Ri-Bhoi kum uwei na ki nongshim bynta ha katei ka jingïaid kjat bad katto katne ki riew paidbah ki la pynpaw ba katei ka jingïaid kjat ka long shisha kaba sngewtynnad ban poi sha kum katei ka jaka kaba ka mei mariang ka la ai sha u bynriew ha katei ka thaiñ.
Hadien ka jingïaid kjat la ïa shim bynta lang ban leit jngoh ïa ka Krem Lambit bad ha ka jingïadon lang da u Myntri ka tnad ka kam jngohkai pyrthei u Bah Paul Lyngdoh kum u kongsan bad  u MLA ka Nongpoh u Bah Mayralborn Syiem,  haba kren ha kane ka sngi na ka liang ki nongkren ki la kyntu ïa ki paidbah ba kin long kiba jemnud khnang ba ki nongwan shang pyrthei kin shngaiñ bad kin juh haba ki wan kai sha ki jaka jong ki bad kan long ruh ka lad kamai ja kpoh khamtam hakum kane ka pyrthei kyrduh kam  khamtam ka jingdon ruh ka Law Kyntang kaba ki paidbah ki dang pynneh pynsah haduh mynta bad nalor ka jingdon jong ka Krem Lymbit ha katei ka jaka kaba lah ban khring ïa ki nongjngohkai pyrthei bad kum u ophisar ba dei peit ïaka tnad jngohkai pyrthei ha Ri-Bhoi u la kyrpad ruh sha ki paidbah ba ki dei ban pynneh pynsah ïa katei ka jaka bad ban pynduna ka jingshna ïa ki ïing building kiba lah ban pynsniewdur ïa katei ka jaka.
Uwei u Ophisar ka Veterinary Dispensary ha Muktapur, Amlarem myn ha ka 11 tarik Rymphang u la kynnoh ba u la shah byrngem byrsit  ha ki shipai  ha ka por ba u dang thmu ban  leit khwai.
Katkum ka jingïathuh utei u ophisar u la ong, “katba u dang ïaid lynti ban leit khwai kynsan kynsan ki BSF kiba dei ki ba ju ithuh ithaw bha, bad u ki la bat bad tohkit ïa u, kumba leh ïa ki khar Bangladesh.
"U la bynrap ba, “nga ruh ha kata ka por ha ka jingsngewsih nga kum kylli ïa ki haba ïa ki khar Bangla kiba ju wan hangne man ka por balei kim ju tohkit kim ju bat ïa ki, ki masi ruh ki don hangne ha khmat balei ïa ki kim kem.
"U la ïathuh shuh shuh ba ha kum kane ka por nga la shim ïa ka mobile bad sdang ban shondur bad ban ring video ïa ki masi  bad ïa kine ki shipai BSF bad haba kine ki shipai ki la ïohi ba  nga ring video  ki knieh kynsan ïa ka mobile  bad ki la ong ban tan beit ïa nga  sha Zero Point  bad ban siat ïap beit ïa nga bad ki la ong ruh ba  ïa kito ki masi ruh sa leit kem hi ma me ngim treh kem.
"“Ha kum kata ka por na ka liang jong nga, nga la  pyrta briew ban ïarap ïa nga bad ha kata ka jingpyrta jong u, ar ngut ki longkmie kiba khwai dohkha bad  kiba dang ïabam ja  haba ki la ïoh sngew ïa kane ka jingpyrta jong nga ki la wan ban ïarap ban ïakren bad ki BSF" u la ong.
U la ïathuh ruh ba don bun ki briew kiba ïoh sngew ïa ka jingpyrta jong u hynrei imat ki sheptieng kim wan ban ïarap.
Une u ophisar u la kynnoh ruh ba  kine ki BSF, ym tang ba ki byrngem byrsit ïa u hynrei ki la thmu sa ban pynlaw sa ïa ka patlun bad pynlaw lyngkhuid ïa u, da ka ba ong ba u  dei ban panmap na ki da kaba nguh ha ki kjat jong ki".
Na ka liang u ophisar u ka kynnoh ruh ba namar ba u la kyntait ïa ka jingong jong ki ban map da kaba nguh ha kjat jong ki, kumta ki la knieh ïa ka mobile jong u, bad ïaleh beit ban tan ïa u sha  Zero Point.
Une u ophisar u la ïathuh ba kine ki BSF kiba byrngem byrsit ïa u, ki dei uwei u ba la  tip kyrteng kum u Rajendar Kumar bad  uwei pat um shym la kynmaw kyrteng.
:Ka Ri-Bhoi District Badminton Association (RBDBA) ka la pynkhreh ban pynlong da ka jingpyni sap jong ki samla ba don jingmut ban ïalehkai badminton lem bad ka jingïalehkai ban wan jong ka “Open to All Badminton Tournament.
" Kane ka jingïalehkai ka ban sdang naduh ka 14 haduh 17 tarik, Rymphang 2024, ha State Sports Council Meghalaya Indoor Stadium, Umlyngkdait, Nongpoh, ka dei ka tamasa ba thmu ban pynïoh ïa ka rynsan na ka bynta ki nongïalehkai ba pawnam.
Ha kaba pynbna shaphang kane sha ki lad pathai khubor, u President jong ka RBDBA, u Bah Franky Lyngdoh, ha ka jingsynran lang jong u Secretary, u Bah Anant Swet bad kiwei ki dkhot, ki la ban jur halor kane ka jingmut jong kane ka tournament ha ka ban pynsan ïa ka sap jong ki samla ba don sap.
kumban shu pynkynmaw, kane ka tournament ka la weng noh ïa ki nongïakhun ba pawnam jong ka jylla, da kaba kren shaphang ka jingkut jingmut ban ai lad na ka bynta jong ki nongïalehkai ba thrang.
Lem bad ka jingkut noh ka jing registar ïa ki nongïakhun ha ka 14 tarik, Rymphang, kane ka tournament kan sa don haduh lai bynta ne categories: Men’s Singles, Men’s Doubles, bad Veteran Doubles (ha ka rta kaba 40 bad shaneng).
Ka RBDBA ka la kner kti ban khot sngewbha ïa ki samla bad kiwei ki riew rangbah ba kin ïashim bynta ryntih lang.
Shuh shuh, ki nongpynïaid jong kane ka tournament ki pynshlur ïa ki samla ba ïakhun ba ki donkam jaka sah, khamtam kito kiba wan na jngai, na ka bynta ban pyntip sha ki ïa ka jingïoh jingïarap jong ki ha ka ban ïoh jaka sah.
Ka Meghalaya Cancer Conclave 2024, ba la ai kyrteng da ka “Close the Care Gap", ka la sdang mynta ka sngi ha Shillong.
La pynlong da ka sorkar jylla, ha ka jingïatreilang bad ka Apollo Telemedicine Networking Foundation (ATNF), ha kaba ïa katei ka conclave, la pynïaid da ka Kong Ampareen Lyngdoh, Myntri ka koit ka khiah bad Family Welfare.
Da kaba wanrah lang ïa ki doktor ba sumar ïa ka jingpang bampong, stad wad bniah, ki nonghikai, NGO, ki nongïalam jong ki karkhana, ki nongtrei sorkar bad ki lad pathai khubor, ha katei ka jingïalang la thmu ban pynbna shaphang ki jingeh bad ban pynmih ka buit ba thymmai ha ka ban sumar ïa ka jingpang bampong.
U Principal Secretary jong ka Health and Family Welfare, u Sampath Kumar, IAS, u la ban jur halor ka jingdonkam na ka bynta ka buit ha ka ban sumar ïa ka jingpang bampong.
U la kren halor ka jingdonkam ban shimkhia ïa kane ka ban sa pynmyntoi hadien ha bud.
“Ryngkat lang, ngi ïohi jngai ïa ka jylla Meghalaya ha kaba man ki briew ki lah ban ïoh jingmut shaphang ka jingsumar ïa ka jingpang bampong bad kane ka jingïalang kan long ka maw jam ba kongsan," ong u Sampath.
U Ram Kumar S, IAS, Secretary jong ka Health and Family Welfare Department, u la ban jur halor ka jingthmu ban pynbiang ïa ki tiar ki tar ban sumar ïa ka jingpang bampong bad ka jingmih jong ka.
“Ka jingpang bampong ka dei ka jingpang ba shun bad ban teh lakam ïa kane, donkam ka jingïatreilang ba ryntih.
Ka jingïohi jngai jong ngi halor ka system ban sumar ïa ka jingpang bampong ka ïahap bad ka jingthmu jong ka Meghalaya Cancer Conclave 2024.
Kane ka jingïatreilang jong ka jingtrei shitom ka pynpaw ïa ka jingkut jingmut jong ngi ha ka ban pynmih ïa ka teknoloji, jingpyntreikam ba thymmai bad kiwei kiwei kiba lah ban pyni ïa ka jingtrei bha ha ka ban pynwandur ïa ka rukom sumar ïa ka jingpang bampong," ong u Ram Kumar.
U Prem Anand, Chief Business Officer jong ka Apollo Telemedicine Networking Foundation, u la pynpaw ka jingsngew sarong ha ka ban kyrshan ïa kane ka jingsdang.
U la ban jur halor ka jingdonkam jong ka jingïatreilang ha ka ban pynwandur ïa ka rukom sumar ïa ka jingpang bampong.
Ki mat ba kongsan ha kane ka jingïalang kan kynthup ïa ka jingtip kloi shaphang ka jingpang bampong, ka jingtip shaphang ka rukom sumar, ka jingtip shaphang ka jingpang bampong, ki teknoloji ban ïohi shaphang kane ka jingpang ne technology-enabled screening, ka jingsumar ba don bad ka jingkyrshan, jingwad bniah bad ka jinglait im na kane ka jingpang.
Ka Meghalaya Cancer Conclave 2024 ka dei ka projek ba pynmih hapoh ka ‘Meg Can Care’ ha u 2023 da u Myntri rangbah ka jylla Meghalaya, u Conrad K Sangma, kaba long ka jingthaba jong ka jingthmu ha ka ban lap kloi ïa kane ka jingshitom.
Katba ki riewpawkhmat kiba kynthup ïa kiba la shemphang ha kane ka jingïalang, ki dei ki heh nongtrei na ka sorkar jylla jong ka Meghalaya bad ka Ministry of Health & Family Welfare, Government of India.
Kane ka jingïalang ka dei ka maw jam halor ka jingïaid shakhmat ha ka ban pynbiang ïa ka rukom sumar ïa ka jingpang bampong ha kane ka jylla, da kaba ban jur halor ka jingdonkam ka jingïatreilang ryngkat bad ka buit ban ïa sam lang ha kane ka jingthmu ban pynthymmai ïa ka rukom sumar ïa kane ka jingpang ha kylleng ka jylla.
:Ha ka step jong ka 12 tarik Rymphang 2024 , ka la mih ka jingïania hapdeng ki nong die madan ha Viewpoint bad ki nongïalam shnong ka shnong Mawïongrim.
Kane ka jingïania ka long hadien ba ki katto katne ngut ki nongdie madan ki la wan ban plie ïa la ka dukan ha kane ka jaka.
Katba na ka liang ka Dorbar shnong ka shnong Mawïongrim ki la khang namar ba na ka liang ka Dorbar shnong Mawïong rim ka la shim ïa ka rai ban ym shah shuh ban die dukan ïano ïano ruh ha kane ka jaka namar ba ka jingdon kine ki dukan ki pynjaboh ïa kane ka jaka jngohkai kaba paw.
Ha kane ka sngi na ka liang ki nongshong dukan ha kane ka jaka haba ki ïakren bad u Rangbah Shnong ka Shnong Mawïongrim u Bah Sorbar L Nongpiur, ki la pynpaw ba ka jingkhang ka shnong ïa ki ban die jingdie ha kane ka jaka ka la buh ïa ki ha ka jingeh kaba khraw namar ba kim shem la ïoh shuh ban bylla naduh ba ki la shah pynsangeh.
Ki la pynpaw ruh ïa ka jingbym sngew ïa hap ïa ka rai ka Dorbar shnong ba ïa ki briew ba die jingdie mynshwa ha kane ka jaka ki ba dei na bar ka shnong Mawïongrim yn shu pynkhalai nusip, halor kane na ka liang u Rangbah shnong u la ong ba kin sa shim ka rai da ka Dorbar shnong.
Haba kren sha ki ladpathai khubor U Bah Sorbar u la kam ba ka jingdon ki nongdie madan ka la pynjaboh palat ïa kane ka jaka jngohkai pyrthei kaba don ha kane ka shnong, bad dei namar kane ba na ka liang ka Meghalaya High Court ka la pynmih syndon da ka hukum ban nym shah shuh ban buh dukan ne die jingdie ha kane ka jaka.
U Bah Sorbar u la kynnoh ruh ba kine ki nongdie madan ki la wan hi ban die dukan ha kane ka jaka khlem da kynjoh ktien eiei ïa ka Dorbar Shnong, bad lada ki wan sha ka Dorbar shnong kum u Rangbah Shnong u kloi ban shim ki lad lynti ban wad jaka shawei ban ai lad ïa ki ba shong die jingdie.
U la bynrap ruh ba kum ba ka long mynta hi na ka liang ka shnong kan ym shah ïano ïano ruh ba kin wan ban die dukan ha kane ka jaka kat ba ym pat pynmih da kumwei pat ka jingbthah.
Ha ka jingleit jngoh u Myntri jong ka Sorkar Jylla ba dei peit ïa ki kam jngohkai pyrthei u Bah Paul Lyngdoh ha ka jingïasynran lang u MLA ka Nongpoh u Bah Mayralborn Syiem bad u Director ka tnad Tourism u Bah Cyril Diengdoh bad u ophisar ka tnad Tourism Ri Bhoi District ïa kawei ka jaka jngohkai pyrthei kaba la tip kyrteng u Lum Wortoh kaba hap hapoh u pud u sam jong ka Raid Nongpoh, na ka liang jong ki nongïalam raid ki don ka jingthmu ban pynlong ïa kane ka jaka kum kawei na ki jaka jngohkai pyrthei.
Haba ai jingkren sha ki lad pathai khubor u Bah Pual Lyngdoh u la ong ba u dap da ka jingsngew hun haba wan jngoh ïa u ne u lum u ba lah ban ïohi lut ïa ka Nongpoh lem bad kiwei kiwei ki shnong kiba para marjan.
U la ong ruh, hadien ka jingwan jngoh ïa kane ka jaka, la ïohi ba kane ka jaka ka don hok ban ïoh ïa ka jingithuh na ka sorkar jylla ha kaba ïadei ban kyntiew ïa ka kam jngohkai ha ka District bad ha ryngkat ka jingïatrei lang bad ka tnad Tourism kin sa leh ïa ka survey na ka bynta ban pynurlong ïa ka jingthmu jong ki nongïalam ka Raid Nongpoh.
Na ka liang ki nongïalam jong ka Dorbar Raid Nongpoh ka la pynpaw ïa ka jingsngewkmen kaba khraw halor ka jingshimkhia jong u Myntri ka tnad jngohkai pyrthei, u Bah Paul Lyngdoh uba la wan ban jurip da lade ïa kane ka jaka jngohkai pyrthei kaba dei ruh ka jaka leh niam jong ka Raid Nongpoh.
Haba kren halor utei u lum, u Bah Linus Lyngdoh, uba dei u Lyngdoh jong ka Raid Nongpoh u la ïathuh ba une u lum u don ruh ïa ka khana ka pateng kaba bun ha kaba ki kmie ki kpa tymmen mynshwa ki shong ki sah halor une u lum bad hadien ka jingnang roi ki la hiar shapoh u ne u lum ha kaba la mih ka kyrteng Nongpoh bad kiwei kiwei ki khana ki pateng bad na ka liang jong ka Raid ki da angnud eh ba ka sorkar jylla lyngba ka tnad Tourism kan theh ïa ki lad jingïarap ban kyntiew ïa kane ka jaka kum kawei na ki jaka jngohkai pyrthei kaba paw hapoh Ri-Bhoi District.
Ki nongïalam ka Federation of Khasi Jaintia and Garo People, Nartiang Area Unit, myn ha ka 12 tarik Rymphang 2024, ki la wan ban kynduh ïa ka Myntri ka tnad ka koit ka khiah ka Kong Ampareen Lyngdoh ban pynsngew halor ki jingdonkam ki jaka sumar ha kane thaiñ.
Na ka liang ki nongïalam ka FKJGP Nartiang ki la kyntu na ka Myntri ban kyntiew kyrdan noh ïa ka Nartiang PHC sha ka CHC lane ban pynbiang da ki Doctor ki nurse ba pura.
Haba kren sha ki lad pathai khubor u Bah Bin Raliang uba dei u President ka FKJGP, Nartiang Unit, u la ong ba hadien ba la kyntiew ïa kane ka jaka sumar sha ka PHC ha u snem 2001 ki don bun ki jingduna kiba la pyndkhot ïa ka jingai jingsumar sha ki nongshong shnong.
Kumba ka long mynta, kane ka PHC ka dei kaba ai ka jingshakri sha ki 34 tylli ki shnong, kiba ym palat ïa ka 37,000 tam ki nongshong shnong, hynrei ka jingbym don ki Doctor ki Nurse ki ba pura ka wanrah jingeh ïa ki nongshong shnong ha kane ka thaiñ.
U la ïathuh ba ha kane ka jingiakynduh, na ka liang ka Myntri ka la kular ban shimkhia da ka ba shen kan sa phah ïa ki ophisar ka DMHO ban leit jurip ïa kane ka PHC khnang ba ka sorkar kan leh ïa kaba donkam.
U Bah Kitboklang Nongphlang, u nongïalam ka FKJGP, Central Body uba dei peit ruh ïa ka FKJGP, Jaintia Hills, u la ong ba kane ka jaka sumar ka la shakri ïa ki paidbah kane ka thaiñ la 70 snem mynta bad hadien ba la pynkiew sha ka PHC don bun ki jingdkoh ha ka rukom trei kam na ka jingbym don ki nongsumar.
“Ka FKJGP, ka kwah ba ka sorkar kan shim khia ïa kane ka jingdawa namar ba kane ka jaka sumar ka dei kaba donkam tam na ka bynta ki nongshong shnong kane ka thaiñ, namar mynta kane ka PHC kam pat long kaba biang wad tang ban sumar ïa ki longkmie kiba ïoh khyllung ruh bad bun na ki longkmie ki hap ban leit shaduh Ialong ban kha khun," u la bynrap.
Ka kynhun shipai ïada Ri jong ka BSF Meghalaya myn ha ka 11 tarik Rymphang, ki la ïoh ban pyllait im ïa ki Muid ha khappud ka Meghalaya.
Ïa kine ki Muid la thmu ban shalan sha Bangladesh lyngba ki thaiñ khappud ka West Jaintia Hills District, Meghalaya.
Ki kynhun ka BSF jong ka 4 Battalion ki la pynlong ïa ka jingkhynra hajan ka khappud, hapdeng kane ka jingkhynra ka BSF ka la ïoh ban pyllait im haduh 37 tylli ki Muid kiba la buhrieh ha khlaw bad kiba la thmu ban shalan tuh sha Bangladesh.
Ïa kine ki Muid ba la ïoh kurup la aiti noh sha ka police station ba dei peit na ka bynta ban leh ïa kaba donkam.
Ha kawei pat ka jingkhynra ba la ïatrei lang da ka 181 Bn BSF bad ki pulit ka Meghalaya, ki la ïoh ban kurup kumba 12,000 kilogram ki suba shini kiba la thmu na ka bynta ban shalan sha Bangladesh lyngba ka khappud ka South Garo Hills, Meghalaya.
Ka United Democratic Party (UDP) ka la pynrem jur halor ka jingleh donbor jong ki shipai BSF pyrshah ïa u ophisar jong ka Sorkar Meghalaya, uba trei ha ka tnat Veterinary bad Animal Husbandry  Department, Muktapur kaba hap ha ka Block Amlarem.
Kat kum ka kyrwoh ba la phah da u General secretary ka UDP u Bah Jemino Mawthoh u la pynpaw ïa ka jingpynremjur halor ka jingleh donbor ki BSF ïa u ophisar ka Vetinary ha Muktapur  mynha ka 11 tarik Rymphang 2024.
“Hadien ka jingsaphriang ka khubor ba la mih ha social media, u ophisar u la shah leh donbor, shah tohkit  bad la phah ïa u ban law ïa ki jaiҌ phong.
Shuh shuh ki shipai BSF ki la byrgnem ban siat ïa u ha Zero Point kaba dei ha khappud jong ka Ri India bad Bangladesh.
Kane ka jingleh jong ki shipai BSF kiba dei ban ïada bad ai ïa ka jingshngaiñ ïa ki briew kiba sah ha ki thaiñ khappud, ka la buh ïa kane ka kynhun ha ka jinglehraiñ" la ong ka kyrwoh.
U la bynrap, “kane ka jingleh khlemakor jong ki shipai BSF  ka long kaei kaei kaba ym lah ban pdiang satia bad na ka liang ka UDP kan ym shim sting ïa kane ka kam bad  kan thoh sha u Director General BSF bad ka BSF Vigilance Department ban tohkit halor kane  ka jingjia bad kan dawa  ruh ban pynshitom ïa kito kiba donkti kiba leh donbor bad pynmynraiñ ïa kat u  ophisar jong ka tnat sorkar jong ka jylla.
"U la ong shuh shuh,"ha ka jingshisha, kum kine ki jingjia la dei ban kiar khnang ba kiba shong ba sah ha ki thaiñ khappud kin don ka jingsngew shngaiñ.
".
Halor ka jingshah thombor u ophisar ka tnat Veterinary, ha Muktapur kaba hap ha ka Block Amlarem ha ki BSF myn ha ka 11 tarik Rymphang, na ka liang ka Ka Jaiñtia National Council (JNC) WESTERN ZONE hapoh ka jingïalam u Bah Leo Ferdinand Dhar uba dei u President ka WZ myn ha ka 12 tarik Rymphang ka la hiar sha ka shnong Muktapur.
Ha ka jingleit hiar jong ka seng ryngkat ki nongsakhi (Eye witness) ha katei ka jingjia bad ruh ryngkat ki trai shnong ka seng ka la ïoh ban tip ïa ka jingshisha ba ka jingleh donbor ki BSF sha kitei ki thaiñ ka long kaba la palat ha kaba na ka por sha ka por ka ïai jia bad ka pynthut ruh ïa ka ïaid ka ïeng ki nongshong shnong katei ka thaiñ na ki kti ki BSF.Halor katei ka jingjia ka seng ka lah ïoh ruh ban ïakynduh markhmat bad u SDO ka Amlarem ha kaba na ka liang jong u SDO ka Amlarem u lah pynlong da ka jingïalang mynta ka sngi ha ka jingdon ryngkat u Waheh Shnong ka Muktapur, ki nongshong shnong, u Incharge ka BSF bad ki nongïalam ka JNC-Western Zone ban ïashong pyrkhat halor ka jingshah leh donbor jong utei u doctor ha ki BSF, bad da kawei ka sur ha kane ka jingïalang lah rai ban buh noh da ka Independent Inquiry bad lah buh ruh ïa ka por ba dei ban pyndep hapoh 2 taïew ban tohkit bniah ïa katei ka jingjia.
Na ka liang jong ka seng ka phah ka kyrwoh kaba shai ba ka jingtohkit kan long kaba hok bad kaba khlem leh shiliang khnang ba yn ïoh ka jingbishar kaba hok bad lah kyntu ruh ïa kiba dei bor ban peit ba kin leh da kaba tyngeh ïa kita kiba donkti ban leh donbor ïa ki paradoh parasnam lym kumta lada  jia shi ïai jia kumne kan sa wanrah ka jingbitar kaba eh bad kan ïalam ruh sha ki bynta ki bym ïahap bad ka imlang ka sahlang.
Na ka liang ka seng ka ai ka kti ka mon bad ka diang ban ïai don ryngkat bad ki nongshong shnong ka thaiñ ha ka ban ïengïaleh ïa ki nongshun kiba thmu ban ïuh roit ïa ka hok jong ngi ki trai ri trai muluk.
Khatduh ruh ka seng ka kyntu jur ïa ki bor Sorkar ba ka dei ban tuklar mardor halor katei ka jingjia bad ka dei ruh ban ai kata ka jingïada kaba paka kaba shongsuk shong shngain khamtam ha kito ki thaiñ khappud namar kum katei ka jingjia ka wanrah ka jingtieng ka jingsyier ïa ki nongshong shnong bad khamtam ruh ïa ki khynnah kynthei bad ïa ka shongsuk shongsaiñ hi ka thaiñ, pynkut u Bah Leo Ferdinand Dhar.
U Robertjune Kharjahrin u kyrtong monlang jong ka Regional Democractic Alliance (RDA) jong ka party UDP bad ka HSPDP u ban sa ïa aireng ha kane ka Election MP na Shillong Parliamentary Seat u la sdang ban leit ïalap election napoh ka South West Khasi Hills kaba dei ka Constituency ba u shong u sah na ka bynta ban pynsngew thuh ïa ka thong kum u samla rangbah  ban ïawer ïa ki paidbah  ban ai ka jingkyrshan ba pura ïa u ba un jop don burom ha kane ka election MP ka ban sa long shen ha kine ki bnai ban sa wan.
Ïa kane la sakhi da ka jingpynlong ïa ka jingïalang paidbah mynta ka 13 tarik Rymphang, ha ki lai tylli ki jaka kata ha  Ïew Mawkhan  Pyndenumsaw,  Ïew Rangblang, bad ha Umjaraiñ South West Khasi Hills District.
U Robertjune Kharjahrin haba kren ha kane ka sngi u la ong, “ka kam ban jied nongmihkhat hapoh ka Parliament sha Delhi kam dei ka kam kai ka dei ka kam ïap kam im ban ïa said na ka bynta ka jaidbynriew ha ka shynshar khadar khamtam ïa ngi ki paid riewlum hapoh ka jylla Meghalaya.
Ka India ka dei kawei ka Ri kaba khraw ha ka pyrthei kaba khlaiñ bad kaba lah ban knieh noh ïa ka jingbun briew na ka Ri China ha kine ki snem ban wan, namar kata nga dei u briew u ba donbok tam ba nga ïoh lad ban mih khmat na ka party Riewlum kaba heh duh happoh ka jylla Meghalaya ha ryngkat da ka jingïatrei lang ka party UDP bad ka HSPDP wat la shibun ki briew kiba la nang la stad ki riew rangbah na kine ki ar tylli ki seng saiñ pyrthei bad napdeng ki kyrtong ki ban sa ïa aireng ha kane ka Elekshon MP na kiwei pat ki party nga dei u ba dang samla tam na pdeng kita.
Bun ki paidbah ki buh jingkylli ïa nga balei phi ïaleh ïa ka MP election ba phim sdang shwa da election MDC ne MLA, ka jubab kaba shai ïa ki paidbah ba nga kwah ban ïaleh election MP ka long ba shibun ki sohkyrdot, ki mat jingdawa jong ka jaidbynriew kum ka ILP, u pud u sam, ban pynkhlaiñ shuh shuh ïa ka Syrnat kaba 6 (Six Scheduled),  bad shibun kiei kiei ba ki na ka liang ki sengbhalang, ki MDC bad MLA ki la rah ïa kane, hynrei haduh mynta ki dang sahkut hapoh Delhi ha Parliament dei na kata ka daw ba nga kwah ban pynurlong ban ïa kine kiei kiei baroh", ong u Bah Robertjune Kharjahrin.
Shuh shuh u la ong, “ngam shem la long kum kiwei kiba biang ka spah ka phew hynrei nga wan na ka longïing kaba duna ha ka ïoh ka kot bad  shwa ba ngan mih ha ki rynsan politik nga la shah phrang ïa lade  ban long kum u nongïalam na ka seng bhalang, kumta kam long shuh kaba thymmai, nga la tip lut ïa ki jingeh ki mat ki jura jong ka jaitbynriew, ha baroh ki liang namar kata ka la dei ïa nga ba kane ka jingshakri ïa ka jaitbynriew bad ïa ka Ri Khasi kan ym kut tang hangta da kaba kwah ban long kum u nongïasaid sha ka dorbor bah jong ka Ri India kata happoh ka Parliament sha Delhi.
"“Ha kane ka election MP ngim dei shuh ban sngew marthain, sngewniam ne sngew  party  ka la dei ka  por ba ka  Bri u Hynñiewtrep Hynñiewskum kin jied bad phah tang ïa u wei u MP uba pyntikna ba u ta u MP un dei u ba trei u ba mihkhmat na ka bynta ka Ri bad ka jaidbynriew uba kynsai bad uba janai tam, ngi la ïoh mad ha kine ki 15 snem ba la dep kaei ba kine ki MP ki la leh ngam kwah ban batai ne bishar ki paidbah ki la ïohi ïa kaei ba ki la leh.
Ha ka riti shynshar jong ka Ri India ka long kaba laitluid ha kano kano ka jingeit uwei pa uwei u briew khlem da don kano kano ka kyndon ban khang ban mane ha kino kino ki kynhun niam, hynrei ha kine ki sngi ba mynta ki la don ki riew shitniam kiba sdang ban leh donbor ïa ki paid khristan kata ngi ïohi kaei kaba la jia hangne hapoh ka Ri India jong ngi’" La bynrap u Bah Robertjune Kharjahrin.
Ka jinkwah jong u ka long ruh ban wanrah ïa ka shynshar khadar kaba khuid bad pynduh ïa ka bamsap bampong da kaba unkwah ba baroh ki paidbah bad ki nongshongshnong ha baroh ki District jong ka Jylla ngin ïa tip lang ïa baroh ki skhim MP ba ki paidbah ki dei ban ïoh, u la pynshai ruh ba ïoh don ki briew kiba ong ba ka UDP, HSPDP kiba don haka sorkar synrop MDA bad ka NPP, BJP kin sngewthuh bad shah ïalam bakla ha kaba ïadei bad ka jingmane Blei laitluid, da kaba u buh jingkylli, Naduh mynno ka party UDP bad HSPDP ka la khang pyshah ban leit mane Blei ne pynshit niam?  ka UDP bad ka HSPDP ki dei ki party kiba ïada ïa ka jinglong trai ïa ka khyndew ka shyiap, ha ka riti shynshar khadar, bad ka ai ïa ka bor ban mane laitluid ha kino kino ki jingngeit shimet shimet.
Namar kata ngi donkam ban ïa tylli ka ka jingïalong kawei ha baroh ki liang.
Ha kane ka sngi la ïa synran lang da ki riew rangbah jong ka RDA kata  na ka party UDP bad HSPDP ha ryngkat ki paidbah kiba la wan sngap ïa kane ka jingkren jong u Robertjune Kharjahrin ha ryngkat kiwei de ki riew rangbah ban pynshai ïa ka thong bad ïa ki mat ki jura jong ka jaidbynriew.
Myn ha ka 12 tarik u Rymphang, 2024 ki nongtrei ka party congress ki la mih noh bad ka long kaei kaei ka jingduhnong kaba khraw ïa ka Congress Party ha South West Khasi Hills District bad ka Mawkyrwat Block Congress Committee.
U President ka District Congress Committee, u Bah K.K Nongsiej, haba ïathuh halor kane u la ong ba u la ïehnoh ïa ka jinglong kum u nongkitkam jong ka Congress party na ki daw shimet jong u.
Ha kajuh ka por ym tang kata, u Babu Valentine Thyrniang kum u President jong ka Mawkyrwat Block Congress Committee naduh katei ka tarik bad la sngewthuh ba hadien ka jingïehnoh kam na ka Block, u Babu Valentine Thyrniang u la pynshai paitbah ba un nym treh shuh ban long nongïalam ha kane ka party Congress.
Nalor kitei ki ar ngut ki nongïalam rangbah jong ka party, la ïoh ruh ban sakhi ïa ka jingiehnoh kam ka Dr.B.Marweiñ na ka kam kum ka President jong ka Mahila (Women’s Wing) hapoh ka Mawkyrwat Block kumjuh ruh ïa ka jingiehnoh kam u Bah Valdo Lyngdoh kum u District Youth President.
Shuh shuh katkum ka jingïoh lum jingtip ba ha ka juh ka sngi nalor kitei ki nongïalam, la ong ruh ba bun ki nongtrei jong ka Congress Party kiba don hapoh ka South West Khasi Hills District bad ka Mawkyrwat Bock ki la pynlong ïa ka jingïehnoh kam paidbah (Mass Resignation) halor ki daw shimet shimet jong ki.
Ka Young Mind kaba dei kawei na ka seng trei mon sngewbha jong ki samla ka thaiñ Ri-Bhoi bad kaba ju peit ju khmih ban ai ïa ki jingïarap ba ha rukom ïa ki long ïing kiba kham duna ka jingïoh, mynta ka kynti kum ka dak ka jingburom ïa uwei u riew khraw jong ka Ri-Bhoi uba la wanrah bun bah ki jingkylla hapoh ka Ri-Bhoi District, uba la long teng ruh kum u Myntri Rangbah ka Jylla bad mynta u dei u Chief Adviser jong ka Sorkar jylla u Dr.DD Lapang uba ki paidbah ka Ri-Bhoi ki ju tip ruh kum u kpa ka Ri-Bhoi mynta ka sngi na ka liang ka Young Mind ka la lah ban pynïeng da u statue jong u Maheh Lapang hapoh ka madan jong ka Ri-Bhoi College ha Nongpoh.
Ka jingpynïeng ïa une u statue kaba la ïoh bor na u Dr.DD.Lapang bad la wan ban plie pyrda ruh da u maheh Lapang hi ha ryngkat ka jingïadonlang da u Symbud Myntri Rangbah ka jylla u Bah Prestone Tynsong, ka Kong Ampareen Lyngdoh kaba dei ka Myntri ka koit ka khiah, u Bah Mayralborn Syiem u MLA ka Nongpoh, u Bah Charles Marngar u MLA ka Mawhati bad kiwei ki riew rangbah ki riew pawkhmat jong ka Ri-Bhoi District.
Ha kane ka sngi la pdiang sngewbha ïa baroh da ka jingrwai tynrai ba la shim bynta da ki khynnah pule ka Ri-Bhoi College ha ryngkat ki jingpynkup burom ïa u DD.Lapang kum u kongsan, u Symbud Myntri Rangbah Bah Prestone Tynsong kum u kongsan, Mayralborn syiem kum u symbud kongsan bad kynthup ruh ïa baroh ki nongshah khot sngewbha ha kane ka sngi kaba kyrpang jong u Maheh Lapang.
Haba ai jingkren ha kane ka sngi na ka liang ki nongkren ki la ai ka jingïaroh ïa ka Young Minds kaba don ka jingmut kaba jngai ha kaba ka la lah ban buh ïa ka jing kynmaw ka ban neh junom ha ka ban sah jingkynmaw ïa u riew khraw uba wan rah shibun ki jingkylla bad ka roi ka par hapoh ka Ri-Bhoi District bad kum ka seng kaba ju don kata ka mynsiem ban ïarap na ka bynta u duk u suk bad ka don kata ka mynsiem trei mon sngewbha ki kit bok kit rwiang ïa kane ka seng ba kan kiew shaphrang bad kin neh ka juh ka rukom trei jong ngi ban ïarap ïa ki ba donkam, khlem da lah ban klet na ka liang ki nongkren ha kane ka sngi kiba la kynthup lang ïa ki nongïalam saiñ pyrthei, ki seng bhalang bad na ka liang ki nongthoh khubor na Ri-Bhoi ki la ai ïa ka jingkhublei bad ka jingsngewnguh ïa u Maheh DD Lapang halor ka kam kaba un trei bad ka jingshakri ka jong u  na ka bynta ka Ri-Bhoi District kumba ka long haduh mynta.
Na ka liang jong u Maheh DD.Lapang haba ai jingkren ha kane ka sngi u la ai khublei kyrpang ïa ka Young Mind kaba la kynmaw burom ïa u da kaba buh syndon da u mot dur jong u kum ka dak ban ai burom halor ki kam shakri paidbah kiba u la noh mynta da ki phew snem.
U la ai ruh ïa ki kyntien kyntu kynpham sha baroh kiba la shim bynta lang ha kane ka sngi da kaba pynkynmaw ïa ki kyntien kiba u la jied ha ka jingim jong u da kaba ong ba la kha ïa ngi ban shakri lane “we’re born to served" kumta u la kyntu ïa baroh ban ïaineh ka mynsiem jingkitkhlieh ban shakri para mynsiem briew na ka bynta ban kyntiew bad pynroi ïa la ka ri bad ka jaidbynriew.
Ha kane ka sngi na ka liang jong ka Young Mind ka la pyni paidbah ruh ruh ïa ka jingrwai kaba la rwai da ka kynhun jong ki ban batai lyngkot shaphang ki kam bad ka jingshakri paidbah jong u Maheh Lapang ïa ka District bad ka jylla baroh kawei.
Ki katto katte ngut ki samla pule ka St Anthony’s College ha ryngkat ka jingsynran lang ka NEHU Student Union (NEHUSU), myn ha ka 13 tarik Rymphang 2024, ki la leit ban ai  da ka shithi ha u Pricipal  kane ka jaka pule u Rev Br Dr Albert Dkhar ban pyrshah halor ka jingbthah ïa ki samla pule kane ka College ban phong da ki Uniform haba wan sha class.
Ki samla pule kane ka College khamtam ki khynnah ka Fourth Samester, ki la pynpaw ïa ka jingpyrshah halor kane ka rai jong ki nongïalam College ka long halor ka nongrim ba kane kan pynlehnohei ïa ka pisa namar kane kan long ka snem ka ba khatduh ba kin pule ha kane ka College.
Kumban shu pynkynmaw, na ka liang ki nongpynïaid ka St.Anthony’s College, Shillong ha ka 29 tarik Naiwieng 2023, ka la pynmih da ka jingbthah ïa ki samla Pule, ba mynta u snem ki samla pule ha kane ka College ki dei ban  ban phong noh da ki Uniform.
Haba kren sha ki lad pathai khubor, na ka liang u samla Arman Malngiang ula ong ba ka jingdawa ki samla pule kane ka College ka long ban  dawa na u Principal ban shah ïa ki samla pule Fourth Semester ban wan class khlem da phong uniform.
“Ngi la pynsngew ba kam ïahap ïa ki samla pule kiba la jan dep ïa ki jingpule jong ki satang mynta u snem bad kan long ka jingpynleh noh ei ïa ka pisa namar ka dor ka uniform ka long T.5,800, kumta ngi la dawa na u Principal ban yn ym pynshitom ïa ki samla pule Fourth Semester namar ka Class kan sdang haka taïew ban wan," u la ong.
U la bynrap ruh ba ha kane ka jingïakynduh na ka liang u Principal u la ïathuh sha ki, ba halor kane ka jingdawa na ka liang jong u, un sa rah ban pynsngew sha ki bor ba halor ban pynbeit ïa kane ka jingeh.
"U samla Arman u la pyntip ba na ka liang ki samla pule ki la dawa ruh na u Principal ba halor ka rai ban phah phong uniform, na ka liang ka College ka dei ban thoh shai ha ki Prospectus bad ki Form, ba ka long ka ba donkam ban phong Uniform hapoh ka College.
Myn ha ka janmiet jong ka 12 tarik Rymphang 2024, ha ka por 6 shiteng eiei ki nongshong jong ka Mawkyrwat South West Khasi Hills District  ki la ïoh ban bat ïa uwei u nongtuh katba u dang pyrshang ban tuh ïa ki taïar kali na kawei ka ïing jong kaba hap hapoh ka shnong Mawkyrwat kat kum ka jingïathuh ki nongïalam jong ka Seng Samla Shnong Mawkyrwat ba  ïa une u briew la tip kyrteng kum u Stevenson Tongwah.
Katkum ka khubor ba la ïoh lum la ïathuh ba une u nongtuh katba u dang pyrshang ban tuh ïa ki taïar kali uwei u khynnah samla dong u la ïohi bad u la peit siar bha tad ynda u la ithuh ba dei u nongtuh u la hylla briew bad kumne ki samla dong ki la mih bad bat noh ïa une u nongtuh, hadien ba la ïoh bat la pyntip noh sha ki bor shnong, na ka liang ki nongïalam shnong ki la aiti noh sha ki bor pulit bad na ka liang ki bor pulit ki la shimti noh ïa une u nongtuh bad ka jingtohkit ka dang ïaid sha khmat ban lap shuh ïa kiba don kti, la ong ba une u briew u dei uba la ju mlien bha ha ki kam tuh bad u la ju poi patok ruh la bun bun sien na ki kam tuh jong u, ong u Bah S.Nongrum uba dei u Vice-President ka Seng Samla Shnong Mawkyrwat.
U Symbud Myntri ba dei peit ïa ka PWD (Roads), u Bah Prestone Tynsong, u la pynbna myn ha ka sngi ba ar ba ïa ka surok na Lad Umroi sha Malidor, lem bad ka National Highway-6 ha East Jaintia Hills District, yn sa pynheh ïa ka surok sha ka saw lane.
“Ïa katei ka projek, la aiti noh sha ka National Highways and Infrastructure Development Corporation Limited (NHIDCL), bad dang shen, ki la pynlong da ka survey bad la don ka jingïatreilang bad ki deputy commissioner ba kin ithuh ïa ka jaka," ong u Tynsong.
ha kaba ïadei bad ka jingshna biang ïa ka NH-6, u Tynsong u la ong ba dang shen, u la kynduh ïa une u secretary ka Myntri ka Road Transport na ka bynta ban ïakren halor ka jingsniew ka surok highway, khamtam naduh Lumshnong shaduh Umkiang.
“Katba ïa ka jingpynbiang bad ka jingshna ïa ka surok, la aiti sha ki kontraktor jong ka NHAI, naba kane ka hap hapoh ka jingpeit jong ka NHAI bad ka NHIDCL," pynshai u Prestone.
Da kaba ïakren shaphang ka mat halor ka jingtwa khyndew ha ka surok khyndew jong ka Sonapur, u Tynsong u la ong ba u secretary ka Ministry jong ka Road Transport u la pynpaw ka jingdon jingmut jong u bad pynthikna ban khmih ïa kane ka surok khyndew.
“Ngim don kano kano ka jingrai kaba mar mar ïa mynta.
Katba ki nongshem ba tbit kiba la phah da katei ka Ministry, ki lah ban trei halor ka jingai jingïada ïa katei ka surok khyndew tad haduh ban da ïoh ïa ka survey ba biang na ka bynta ban pyndep ïa ka surok saw lane," ban jur u Tynsong.
U la ong ba ka jingpyndep ïa ki safety audits bad ka jingtreikam ban pyndait da ki nar ha ka jingkieng Sonapur, kaba long ruh ka jingpyn thikna halor ka jingai jingïada.
:Ka kynhun shipai BSF myn ha ka 11 tarik, Rymphang 2024, ha ka por shiteng synñia ka la leit sha ka khappud jong ka Indo-Bangladesh ha Hawaitila, ki la lap ïa uwei u briew uba dang ïaid shakhmat bad shajan jong kane ka khappud ne International border (IB).
Hapoh ka jingpyn sangeh ïa u da ki shipai BSF, u la pynpaw ka jingbym sngewtynnad bad shim ïa kane ka mat kum ka kam shimet naduh ba kam ba u dei u doktor Veterinary na kato ka shnong.
Ha ka jingpyn sangeh ïa u da ki shipai BSF, u la sdang ban rekod da ka video jong katei ka khappud bad kumjuh ruh ki BSF Jawan kiba don ha ka duty.
Watla don ka jingkyrpad ba ki shipai BSF ba kin sangeh ban ring video, utei u briew um pyn sngap ïa katei ka jingkyprad jong ki.
Hadien katei, utei u briew ba kam ïalade kum u doktor veterinary u la leit noh na katei ka jaka katba u la byrngem ïa kine ki shipai BSF kiba don duty ba kin sa mad jingeh ba jur.
Hadien katto katne por, u la wanphai bad kiwei ki nongshong shnong, da kaba hylla ïa kine ki shipai BSF bad rekod da ka video khnang ba un ïoh ban pynthohbria ïa ki.
Katba ka jingkynnoh jong une u briew uba la ong ba ki shipai BSF ki la byrngem ban siat ïa u bad pynlaw lyngkhuit ïa u, kaba dei ba shu thok suda bad ba shu kynnoh lamler pyrshah ïa ki shipai BSF.Ki shipai BSF kiba la poi ha katei ka khappud, ki la don hangto ban ai jingïada ïa ki paidbah kato ka shnong kiba shong ba sah ha kato ka khappud.
Kum kine ki jingkynnoh bym shoong nongrim, ym tang ba ka pynmong ïa ko shipai BSF kiba trei shitom ha ka por jingeh hynrei ka pyn khuslai jingmut ruh ïa ki.
Ka jingkynnoh pyrshah ïa ki Border Security Force, ka long ka byn shong nongrim bad bym ïahap.
Ha kaba ïadei bad ka jingjia ba jia ha ka 12 tarik, Rymphang 2024 ha ka por 4 baje mynstep, la don ka jingïalang kaba la pynlong ha ka ophis jong u SDO (Civil) Amalarem ba la pynïaid da u Dr Abhishek Saini, IAS ha ryngkat u SDPO Amalarem Sub- Division, Dr Seiboklang Buam, SHO PS- Muktapur bad ki heh shipai BSF.Ha ka por ba don kane ka jingïalang, ka mat ba ïakren (halor ka jingshah kynnoh ki BSF), la pynbna bad hadien katei ka jingjia, la dep ïakren ïasuk.
Sa kawei ka jingïalang kaba hap ha kajuh ka sngi ha ka por 5 baje mynstep kaba la dep pynlong, la don lang bad u MLA jong kato ka shnong, u Sh Lahkmen Rymbui, u nongai jingmut sha ka sorkar Meghalaya, Additional Home Secretary Government jong ka Meghalaya, IG Law & Order ( Meghalaya Police), IG Border bad ki IG BSF Meghalaya ba kin ïakren shaphang katei ka jingjia bym poi pyrkhat.
Katba u Inspector General jong ka BSF Meghalaya, hadien ba u la khmih shaphang ka jingshisha jong kane ka jingjia, u la pynthikna ba ki shipai BSF ki la kut jingmut ban ap pahara ha katei ka khappud, wat haba wan ka jingeh ruh.
Ki shipai BSF kim ju shongthait ha ka ban pahara na ka bynta ka ri.
Kawei ka longkmie ka ba la tip kyrteng kum ka Edwina Lyngdoh Lyngkhoi 52 snem ka rta, na ka shnong Umran Dairy, ka la khlad ha shen hadien ba ka la shah bat ha ka bording elektrik.
Kane ka jingjia kaba ishyrkhie ka la jia myn ha ka 13 tarik Rymphang 2024, ha ka por ba kane ka longkmie ka la shah lymbat ha ka bording electrik ha kawei ka jaka khlaw kaba kham pajih na ka shnong katba ka dang leit wat jhur na katei ka jaka ha ryngkat bad la ka khun.
Kane ka longkmie ka dei kaba sah  bad ka khun bad ka dei  kaba ju im ruh ka jingim da kaba leit wat ïa ki jhur na ki khlaw ki btap ban pyndap pynbiang ïa la ka ïing ka sem, hynrei ha katei ka sngi katba ka dang leit ban wat ïa ki jhur khlaw ha ryngkat bad la ka khun ka la kum leit ïuh ïa utei u sainar light uba la dkut bad thiah lyngktar ha madan bad ka jingkhlaiñ jong ka bording electrik ka la lympad ïa katei ka longkmie haduh ba kan duh ei ïa la ka jingim.
Ka khun jong katei ka longkmie  ka la ïathuh ba katba ka dang don ha katei ka jaka ka la ïoh sngew ïa ka jingsawa bad ka la mareh ban peit bad ka la lap ba ka kmie jong ka, ka la shah bat ha ka bording electrik bad kumta mar mar ka la ïaleh ban pyrta bad ban wat jingïarap na ki briew kiba marjan ban pan jingïarap bad ban pynlip ïa ka light.
Hadien ba poi ki para Shnong ki la pynkit noh ïa ka met sha Civil Hospital ban leh ïa kaba donkam.
Naka liang u Rangbah Shnong ka Umran Dairy u Bah Lambor Mukhim Bina, u la ïathuh ba mar ïatip ïa katei ka jingjia ki la leit bak bak sha katei ka jaka bad ki la lap ba katei ka longkmie kaba la shah bat ha ka ding electrik ka dei halor kadaw ba utei u sainar light u la dkut bad u la hap ha madan, bad u la pyntip ruh ba na ka liang ki bor pulit ki la pynkit noh ïa katei ka met sha Civil Hospital ban leh ïa ka post Morten.
Katkum ka jingïathuh u Rangbah Shnong u la pyntip ruh ba utei u sainar light lehse um dei uba la dkut slem, namar kam shem la don kano kano ka jingthud ha ka light hapoh ka Shnong.
Na ka liang ka u Rangbah Shnong u kyntu ïa ki bor ba dei peit ïa ka bording electrik ba kin peit pyrman bha ha kaba ïadei bad ki sainar light bad ban ot tikna ruh ïa ki dieng ki siej kiba mar jan bad ki sainar, namar bun ki jingjia kiba sngewsih kiba kum kine ki shait jia namar ka jingia tyngkhuh ki dieng ki siej ïa ki sainar light.
Ka Lamlynti Border Farm Society ka la pynlong da ka tamasa ha ka shnong Lawbah ha ka Multipurpose Hall kaba hap hapoh ka Mawsynram C&RD Block, East Khasi Hills District, na ka bynta ban pynshai shaphang ka jingshna ïa ki snieh.
Katei ka tamasa ba la pynlong da kane ka shnong, la don ki briew ba don bynta lang, kynthup ïa u M.Ram, State Director jong ka KVIC Shillong, O.S.Suin, MLA jong ka Mawsynram Constituency, A.Malngiang, General Manager jong ka DCIC Office, bad ki Gram Panchayat Heads, ha ryngkat ki executive member jong ka Lawbah village Dorbar.
Kumba 100 ngut ki nongshong shnong ki la ïashim bynta ha kane ka tamasa.
U R.Marwein, uba dei u rangbah shnong jong ka shnong Lawbah, u la pynbna sha ki nongïashim bynta, da kaba ban jur halor ka jingdonkam jong kane ka prokram.
U Embhah Rymbai, President jong ka Lamlynti Border Farm Society, u la kren da ka kyntien pdiang sngewbha na ka bynta ban pynïaid shakhmat ïa katei ka prokram.
U O.S.Suin, MLA jong ka Mawsynram Constituency, u la ithuh ïa ka jingtrei shitom jong ka Lamlynti Border Farm Society ha ka ban shna pynmih ïa ki arecanut plates bad u la pynshlur ïa ki nongshim bynta ba kin sangeh ban peit ïa ka lad na ka bynta ka jingïoh jingkot.
U State Director jong ka KVIC Shillong, u Mange Ram, u la kren shai halor ka scheme Gramodyog Vikas Yojana (GVY) bad kiwei ki scheme ba la tyrwa da ka KVIC, DCIC, bad KVIB na ka bynta ban kyrshan ïa ki nongseng kam lajong bad ki samla bym ïoh kam.
U A.Malngiang jong ka DCIC Shillong u la kren shaphang ki scheme bapher bapher, kynthup ïa ka Home Stay bad kiwei ki manufacturing unit bad ki jingthmu ba la pyntip na ka bynta ban pynlong da ka training centre ha Mawsynram.
U Neville D.B.Nongrang u la kren halor ka PMEGP Scheme, kaba la kynthup lang ïa ka service bad ki manufacturing sector.
U M.Lyngdoh u la ban jur shaphang ka jingdonkam jong ka GVY Scheme na ka bynta ban pynïaid ïew ïa ki karkhana shnong bad kyrpad ïa ki nongïashim bynta ba kin sangeh ban peit ïa ka lad na ka bynta ka jingïoh jingkot.
U M.Iangjuh, uba dei u nongai ktien jong ka Lamlynti Border Farm Society, u la ai kyrpad ïa ki nongïashim bynta ba kin pynkut ïa kane ka prokram da kaba ïashondur.
Ka Mawlangwir Sports Club South West Khasi Hills District mynta ka sngi kala ïoh ban plie pyrda noh ïa ka 16th Invitation Tournament 2023-2024 kaba heh duh ha ka thaiñ SWKHD ïa kaba la pynlong ha Madan Rowell Lyngdoh Stadium Mawlangwir SWKHD ha kaba u Bah Ardent M Basaiawmoit MLA ka Nongkrem Constituency u la long kum u kongsan ban wan pynher ïa ka lama jong ka Mawlangwir Sports Club kum ka dak ka jing plie ïa kane ka Lympung ïalehkai ha ryngkat da ka jing ïadonlang ki nongkitkam jong ka Mawlangwir Sports Club u Myntri shnong bad ki wei de ki riew rangbah.
Na ka liang u Bah Ardent ha ka jingai jingkren u la ïaroh bad ai mynsiem na ka bynta ka Mawlangwir kaba la pynlong ïa kane ka lympung kaba heh.
U la kitbok ruh ba kin nang ïai bteng ban pynlong ïa kum kine ki jait jingïalehkai ban kyntiew ïa ka sap jong ki khynnah kiba ieit ïa ka jingïalehkai.
“Nga ai ka jingkyrshan ba pura na ka bynta ka Mawlangwir SC ba kan nang lah ban pyntyllun ïa ki kam bad ba kan nang lah ban sei shuh shuh ïa thei bad rangïalehkai na ka thaiñ.
Nga ai khublei ruh ïa ki nongkitkam jong ka Mawlangwir kaba la pynbeit ïa kane ka lympung.
Nga tip kam long kaba suk ban pynïaid ïa kane ka tournament" ong u Bah Ardent.
Kane ka long kaba lympung kaba 16 hynrei nga ngeit kadei ka sienjam ba nyngkong ban jam bam pat sha uwei pat u mawjam ban pyni ïa ka jingshlur bad ka jingkut jong phi".
U Bah Ardent u la ai ruh ka jingïaroh na ka bynta ka Mawlangwir kaba la pynbeit ban ai ïa ka khusnam (prize) kaba heh kaba dei kawei na ki khusnam ba heh tam ha ka jylla.
Ka North East United FC bad ka Shillong Lajong FC kila long ki kynhun kiba ïalehkai sdang ha kane ka lympung ïalehkai kynjatbol ha kaba da ki hajar ki paidbah ki riew ieid phutbol kila ïa wan tuid ban wan sakhi da la ki jong ki khmat hapdeng ka jingïalehkai jong kitei ki artylli ki kynhun ïalehkai kiba la paw bha hapoh ka thaiñ Shatei Lam Mihngi (North East India) bad ruh ha ka Ri India hi baroh kawei.
Ka jingïalehkai kala long shisha kaba itynnad kaba la pynhun jrut ïa ki khmat nong peit kai lyngba daka jingtbit ki rangïalehkai ha kaba haka Kylla step ka Shillong Lajong FC kala ïoh ban pynkhih nyngkong ïa ka jar ha ka minutes kaba 12 lyngba u Wandajied Ryngkhem bad haduh ba kut ka jing ïalehkai ka North East United kam shym la lah ban pynphai ïa katei ka shi kol ba la thep da ka Lajong, kumta ka jingïakhun ka la kut noh da 1-0.
Ha kane ka sngi la ïoh ruh ban sam ïa ka khunsam Man of the Match sha u Wandajied Ryngkhem naka Shillong Lajong FC ryngkat ka pisa kaba long T.5 hajar tyngka.
Ka kynhun ïalehkai phutbol jong ka Meghalaya ka la sdang ïa ka jingïaid lynti ha lympung National Games ba 37 da ka nam rem sha ka jingïakhun pyrshah ïa ka Manipur hynnin ka sngi ka 31 Risaw ha Goa.
Ka jingïakhun jong kine ki ar kynhun ka long kaba kham ïakhaid bor bad ka Meghalaya ka ïoh shibun ki kabu ban thep kol hynrei na ka jingbym lah ki ‘rangïalehkai khamat ban thaw lad la duh noh ban khur poiñ.
Ha ka jingïakhun kaba jwat, ka Manipur ka la pynliem ïa ka Meghalaya da 2-1.
Ha ka kylla step baroh 2 kynhun ki khlem ïoh ban pynkhih jar hynrei hadien ka kylla step ka Manipur kaba la kham ïoh buit na ka minit ba sha khmat ka la ïoh ban thep kol nyngkong lyngba Thiyam Chingkeinganba.
Hadien ba la shah thep shi kol, ka jingïakhun ka la kham ïakhluit bad u Fullmooon Mukhim u la ïoh red card, kumta ka Meghalaya ka la duna ‘rangïalehkai bad ka Manipur ka la kham ïoh kabu.
Watla katta ruh ki ‘rangïalehkai ka Meghalaya ki khlem kynran dien bad ïai ïakhun da ka jingthmu ban ïoh pynphai ïa katei ka kol.
Katba ka jingïalehkai ka dang bteng, ka Manipur ka la ïoh ban thep sa shi kol ha ka minit ba 83 lyngba u Phijam Meetei.
Lashai ka sngi ka Meghalaya kan ïakhun pyrshah ïa ka Maharashtra katba pyrshah ïa ka Kerala kan long ha ka 4 tarik mynta u bnai.
Ka ophis jong ka West Jaiñtia Hills Deputy Commissioner ha ryngkat ka jingïatreilang bad ka ophis District Sports Officer ka la pynkut noh ïa ka jingïakob mareh ba la tip kum ka ‘Fit India Freedom Run 4.0 bad ka National Unity Day Run (Rashtriya Ekta Diwas)’ na ka bynta ki kynthei bad shynrang hynnin ka sngi 31 tarik ha Jowai.
U Bah Khroobok uba dei ruh u District Sports Officer u la wan ha kane ka sngi ban kaweh ïa ka lama.
Ïa kane ka jingïakob la sdang na ka khyrdop jong ka Kiang Nangbah Stadium ha ka por 6 baje mynstep.
Ka jingmareh ka long lyngba na Ladthadlaboh Main Road –  Jowai Public School – Gate Polytechnic – Kshaid Rymphum – Salaroh – Dulong Poh-hali Road – Dulong – Pamhadem – Panaliar (Civil Hospital) – Iongpiah -Mission Compound – H.K.Singh School – D.C Office – New Hill – National Highway bad la pynkut biang ha Stadium.
Ïa kane ka jingïakob la pynlong kyrpang na ka bynta ki nongshong shnong jong ka West Jaintia District.
Ha ka thup jong ki kynthei ka Happines Phawa ka la ïoh ïa ka kyrdan ba nyngkong katba ïa ka kyrdan ba ar bad ba lai la ïoh da ka Monlangki Kyndait bad Mini Kyndait, na ka shnong Mihmyntdu.
Ha ka liang jong ki shynrang, u Teiboklang Biam u la khur ïa ka kyrdan ba nyngkong, u Dasaman Kyndait ïa ka kyrdan ba ar bad Daemiryntihki Pakma ïa ka kyrdan ba lai.
Ka jingïalehkai jong ka lympung NEHU Inter College Football Tournament ba la pynlong da ka skul bah NEHU, Shillong ka la ïaid mynta ha ka sngi ba ar.
Ïa kane ka lympung la pynlong kyrpang na ka bynta ki kynthei ha Madan jong kane ka skul bah kaba don ha Mawlai Mawkynroh.
Ha kane ka sngi la don 4 tylli ki jingïakhun, ka jingïakhun hapdeng ka NEHU Shillong bad Nongstoin College ka la kut noh ha ka jingïakhaid, da 0-0, ka jingïakhun hapdeng ka Lady Keane College bad St.Anthony’s College ruh ka la kut ha kajuh ka rukom, kata da 0-0, katba ka Sngap Syiem College, Mawkyrwat ka la pynliem ïa ka Nabon Synod College Shilong da 5-0 bad ka Shillong College ka la pynliem ïa ka St.Edmunds Shillong da 3-1.
Ka jingïalehkai jong ka lympung Super Division ka Amlarem Sub-Divisional Sports Association ka la ïaid mynta sha ka sngi ba shiphew ha kaba ka Sailung Ïalong ka la pynliem ïa ka Nangbah Mulang da 4-1, ïa kane ka lympung la pynïaid da ka West Jainta District Sports Association (WJDSA), Jowai.
Ïa ki 4 kol na ka bynta ka Sailung la ïoh ban thep da u  Arwan Rymbai haka minit ba 16, u Bachan Pale haka minit ba 50 bad 69 bad u Casper Lhuid haka minit ba 90+4, katba na ka bynta ka Nangbah la ïoh ban thep da u Albert Lyngdoh ha ka minit ba 77.
Ka jingïakhun ba mynta ka sngi ka 1 tarik Naiwieng kan long hapdeng ka Mynthong pyrshah ïa ka Ladthadlaboh ha ka por 2:00 baje noh phai sngi.
:Na ka bynta ban pynbna shaphang ka jingkiew ka jingdheng kali ha Jowai, khamtam ha ki jaka ha Lawmusiang, u Superintendent of Police(SP), West Jaintia Hills(WJH), u la pynlong da ka jingïalang ba kongsan bad ki nongmihkhmat ba na ka Tympang Dorbar Shnong (Tympang Club), Mission Compound bad ki nongshong shnong jong ka Pohshnong ha ka 2 tarik, Naiwieng.
Katei ka jingïalang, kaba la bud da ka jingkhmih bniah jong ka Lawmusiang bad ki jaka jong ka mission compound, ka la pynlong da ka jingteh lakam ban pyndonkam da ki buit thymmai na ka bynta ka jingdheng kali.
Mar mar, la buh noh da ka dak “No-entry" na ka bynta ki kali heh bad kiba biang naduh ka 7 baje mynstep haduh ka 8 baje mynmiet.
Katba ki kali rit kali ria, kum ki trok rit, ki trok Bolero pick-up bad kiwei kiwei ki kali kit mar kit mata bad ki bam ki dih, yn sa pyrkhing ba kin ïoh jingbit ban pynïeng ha Lawmusiang bad ki jaka mission compound hapdeng ka por 8 baje mynstep bad 7 baje da miet.
Katba ki kali ba bym kit mar kit mata bad ki kali kit palat pud kin shah ïaid hashwa ka 8 baje mynstep ne 8 baje da miet.
Ha kawei pat ka liang na ka bynta kiba pynïeng ïa ki kali, kin ïoh jingbit ba kyrpang na ka ophis treikam jong u SP, WJH.Ka Sabahmuswang ka la lah ban pynliem da kaba suk ïa ka Moosyiem Shangpung ha ka jingïakhun na ka bynta ka lympung Chatister Kharkongor Memorial Trophy ba la pynïaid da ka West Jaiñtia District Sports Association (WJDSA), Jowai.
Ïa kane ka jingïalehkai la pynlong ha madan Kiang Nangbah Stadium, Jowai.
Ha kane ka jingïakhun u Chare Mulieh u la khyrwit da ka hat-trick, kata ha ka minit ba 85, 89, bad 90+2, u Wanmiki Lyngdoh u la ïoh ban thep 2 kol ha ka minit ba 79 bad 81 bad u Needful Shylla u la ïoh ban ïarap shi kol ha ka minit ba 74.
Ka Moosyiem ka la ïoh ban pynphai tang shi kol lyngba u Shickel Langbang.
Ka jingïakhun ba mynta ka sngi ka 1 tarik Naiwieng kan long hapdeng ka Mookyndur pyrshah ïa ka Demthring ha ka por 12 baje shiteng sngi.
:La ïoh kem ïa uwei u nongkhaïi drok lem bad 920 tylli ki kuli dawai nitrazepam ha jingkieng Umshyrpi ha ka janmiet jong ka sngi palei, pynbna u SP ka ri, u Vivek Syiem.
Ha katei ka jingshah kem jong u, la ïoh kurup ïa ka mobile phone, phra tylli ki kot khubor ba song ïa ki song dawai bad la bek kieng ruh kumjuh, la ïoh na utei u briew ba la don 45 snem ka rta, ong u Vivek.
La dep ujor da ka mukotduma hapoh ka kyndon NDPS Act na ka bynta ka jingkhaïi ïa ki kynja jingdih pynbuaid pyrshah ïa u hapoh ka thanad Lumdiengjri.
:Ka tamasa ba la pynlong man la u snem, ka Shad Nongkrem, kaba dei ka jingrakhe ïa ka jingpyni ïa ka sap ka phong jong ka kolshor ki Khasi, dang shen, la dep pynlong ha Ing Sad Smit bad la pynkut noh ïa ka ha ka 2 tarik, Naiwieng.
Katei ka tamasa, ka dei ka jingpyndon burom ïa ka niam tynrai ki Khasi kaba la pynlong da ka jingshad Khasi bad pan jingkyrkhu na u Blei na ka bynta ka jingseisoh ka ri.
Ïa katei ka tamasa kaba riewspah ha ka kolshor, ka Shad Nongkrem ka la wanrah lang ïa ka imlang ka sahlang jong ki Khasi ha ka jingbun ki rong ki rup bad ka jingkmen jong ka niam tynrai jong ki.
Katei ka tamasa ka la pynïoh ka lad kabu ksiar na ka bynta ki nongshong shnong bad ki paidbah ba sakhi ha aktei ka por ba kin ïoh peit ïa ka riti ka dustur jong ka kolshor ba riewspah ki Khasi.
Ha katei ka tamasa ba la dep pynlong mynta u snem ka la don bun ki nongïashim bynta haduh 288 ngut ki nongshad, kynthup ïa 118 ngut ki rang kynsai bad 170 ngut ki thei sotti, lem bad ka jingdon lang ki nongshah khot sngewbha bad ki kongsan, kynthup ïa u Symbud Myntri, u Prestone Tynsong, Director General of Police (DGP), u LR Bishnoi bad u Chief Secretary, u DP Wahlang.
Katba u Deputy Commissioner, u R.M.Kurbah, Chief Executive Member (CEM), u Pyniaid Sing Syiem, dkhot jong ka District Council (MDC), u Fantin Lakadong, Grace Kharpuri, Lamphang Blah, P.N.Syiem, MLA, u Ardent Miller Basaiawmoit abd u Shakliar Wajri, ki la don lang ha katei ka tamasa ba iphuh iphieng.
AWKYRWAT:Ka Hynñiewtrep Achik National Movement  South West Khasi Hills District kum  ka dak ka jingïasnoh kti lang bad ka HANM  Sengkmie kaba la leit ban dawa ha khmat ka sorkar ha Nongbah Delhi na ka bynta ïa ki 3 tylli mat jong ka jylla, ban pynrung noh ïa ka ktien khasi bad Garo haka khyrnit kaba phra jong riti shynshar jong ka Ri india, ban pynbeit noh ïa u pud u sam ha pdeng ka Meghalaya bad Assam, bad  ban ai noh ïa ka ILP hangne hapoh ka jylla Meghalaya.
Kumta ka HANM,  SWKHD mynta ka sngi kala pynlong ïa ka jing teh ïa ki  banner ha kylleng ki jaka  ha Mawkyrwat bad ban wer ruh ïa ki pait jong ka Bri u 7trep khamtam ïa ki paitbah jong ka South West Khasi Hills District  ban ai ka jingkyrshan ba pura ïaka seng HANM khnang ba ha ka jingdawa jong ka seng kan long kaba jop ong u Bah  W.Lyngdoh, Secretary ka HANM South West Khasi Hills District.
Ka Supreme Court Collegium ha ka 2 tarik u Naiwieng ka la ai jingmut ban thung ia u nongbishar S Vaidyanathan  jong ka Madras High Court ban long kum u nongbishar jong ka jylla Meghalaya High Court.
Kane ka jingthmu ban thung ia u Vaidyanathan Ka long hadien ba u Sanjib Banerjee  nongbishar u la shongthait noh kum u Chief Justice ka Meghalaya High Court.
Hadien ba ka Collegium ba la lam khmat da u Chief Justice of India (CJI) DY Chandrachud la ai jingmut ban thung  ia u Justice Vaidyanathan kum u Chief Justice ka Meghalaya.
:Ka All Souls Day ka dei ka sngi ba la rakhe da ki paid bynriew Katholik ha ka lum jingtep jong ka Katholik, Laitumkhrah, Shillong, ha ka 2 tarik, Naiwieng.
La bun ki paid bynriew kiba la kynmaw pyndon burom na ka bynta kiba la khlad bad ki la pynlong da ka jingduwai ha ki lum jingtep jong ki.
Kum ka dak buh jingkynmaw na ka bynta jong ki, ki bahaïing ha sem bad ki paralok para jor ki la pynlong jingduwai bad pynwandur ïa ki lum jingtep da kaba buh da ki syntiew bad ki bombati.
Ha katei ka jingrakhe, la pynlong da ka mass ba kyrpang da u Archbishop Victor Lyngdoh hapoh katei ka lum jingtep.
Ha ka All Souls’ Day, ki paidbah ki la kynmaw bad duwai na ka bynta ki baieid bathoiñ jong ki kiba la khlad noh na kane ka pyrthei khnang ban ïohpdiang ïa ka jingsuk ba shi junom bad mynta ka dang ïaid shakhmat da ka jingkhuid.
Ka Meghalaya kala ïasnohkti ha ka Under2 Coalition, bad da kane kala long ka jylla ba 7 ka India ban iadonbynta ha ka jingïatreilang ki jylla bad ki sorkar ha ka pyrthei ban poi sha ka thong ban ym pynmih shuh da leilei ia ki lyer bih kat ha ka snem 2050 kaba kloi eh.
Ka Meghalaya kan iadonbynta bad kumba 170 kiwei pat ki kynhun ban pynkhlain ia ki kam ban ialeh pyrshah ia ka jingkylla ka suinbneng.
Hapoh ka Under2 Coalition, yn pynkhih ia ka jingiaioh jinghikai ba mar kylliang para sorkar, ban ia ai jingtip bad ban aibuit ia ki mat treikam ba donkam ban pynsted ia ki kam.
Wat hapdeng ka jingrit ka jaka, ka jylla ka shim ia ki sienjam halor kiei kiba dei ban leh bad ka dei kawei na kiba nyngkong ki jylla ba don khlaw ha Asia ban bud ia ka rukom treikam bala tip kum ka ‘Environment State’ ne kiba ka ioh ka kot ka shong ha ka mariang; ki kam pynroi ki shong ha ka jingioh na ka mariang ne kata ka ‘nature banking’ bad ‘nature markers’ bad ka jingthmu ka long ban don ka ioh ka kot ba pynneh ia ki jingdon ka mariang.
U myntri rangbah ka jylla Meghalaya, u Conrad Sangma ula ong ba kane ka jingiasnohkti: “Ka dei ha ka por ba pynshong nongrim ha ka mariang, ha kaba ka long kaba kongsan ia ki sorkar bad ki thain kum ka Meghalaya ban iatreilang, ban ioh jinghikai bad iatreilang bad kiwei ki thain ba shaniah ha ka mariang na ka bynta ka ioh ka kot.
Ka Under2 Coalition ka dei ka rynsan ban iatreilang para phang sepngi khnang ban lah ban iasam jingtip.
"Ka Meghalaya kala plie ia kiba bun ki lad ban leh eiei na ka bynta ban pynbha ia ka jinglong jingman ka suinbneng.
Kawei na kine ka dei ka jingbuh ia ka programme bala tip kum ka conservation basic income programme ha kaba ia 14,000 ngut ki samla la ai jinghikai.
Kane ka dei ka sien ba nyngkong ban don kum kane.
Ka jylla kala buh ruh ia ka unique climate change museum bad la leh ia kane na ka bynta ki paidbah ha ki jaka sor ba kin ioh iakren shaphang ka jingkylla ka suinbneng.
La sdang ruh ia ka ‘Biodiversity Heatmap’ ban pynshongdor ia ki jingdon ka mariang kiba la rim ha ka jylla bad ka Payment for Ecosystem Services (PES) Pilot ban iarap ha ki kam pisa ban pynneh ia ki jingdon ka mariang.
Ka jylla kan iasam ia ki jingioh jinghikai na kine ki programme bad ki kynhun ba iatreilang.
Ha kawei pat ka liang, u Sampath Kumar, CEO ka Meghalaya Basin Development Authority bad Principal Secretary ka tnad ka koit ka khiah bad Convener ka State Climate Action Council, ula ong: “Ka Meghalaya ka don ia ka jingmynjur ka sorkar bad ki paidbah ban buh ia ka lad ka ioh ka kot bym pynsniew ia ka suinbneng.
" U/Ka Dr Divya Sharma, India Executive Director ha ka Climate Group, la ong: “Ngi pdiang sngewbha ia ka Meghalaya sha ka Under2 Coalition.
Lyngba kane, ka Meghalaya kala ïasnohktilang bad ki thain kiba kloi ban leh eiei na ka bynta ka jingkylla ka suinbneng.
Ka jingiashimbynta jong ka kan pynsawa ia ka sur ba khlain ha ka phang shathie, bad kan pyni ia kaei kaba ka Meghalayaka don ban ai.
"Kiwei ki dkhot na India ha ka Under2 Coalition ki dei ka Chhattisgarh, Maharashtra, Punjab, Telangana, Tripura, West Bengal bad Jammu & Kashmir.
Da ka jingkynthup ia ka Meghalaya, kine ki 8 tylli ki mihkhmat palat ia ka 29% ka jingbun briew ha India bad ki noh synñiang kumba 30% sha ka GDP ka ri.
:Ha ka jingjam sha kawei pat ka lynti na ka bynta ban pynkiew ïa ka kam khaïi ïa ki soh jong ka jylla Meghalaya, ka sorkar Meghalaya ka la ïohrung hapoh ka Memorandum of Understanding (MoU) bad ka kompeni Lulu Group na ka bynta ban tei ïa ka jingïadei paralok na ka bynta ka jingkiew bad jingpynithuh ïa ka ka rep kam riang na Meghalaya ha ki ri jong ka GCC.Ka MoU ka la thmu ha ka ban pynïasoh ïa ki nongrep bad kitei ki kompeni na rii phoreiñ na ka bynta ki tiar ki tar na kane ka jylla bad pynithuh ïa ki khnang ban lah ban pynmih ïa ka bainong ne pisa baheh.
Kum ban shu pynkymmaw, kane ka la wan hadien ba ka jylla ka la ïoh ïa ka dak Geographical Indication (GI) na ka bynta ki soh niamtra Meghalaya Khasi Mandarin bad u soh Kew Pineapple ha ka Gulf Market.
Ha ka jingtrei shitom ban pynïohnong ïa ki nongrep, ka sorkar jylla ka la lah ban khaïi ïa u shynrai Lakadong bad u sying sha ki ïew Europe ha kine ki snem ba la dep.
:Ka Myntri sorkar, ka Amareen Lyngdoh ha ka 3 tarik, Naiwieng ka la plie pyrda ïa ka Meghalaya pavilion ha ka tasmasa ‘World Food India 2023’ kaba la dep pynlong ha Pragati Maidan ha New Delhi.
Ka Lyngdoh, kaba la synran da ka Secretary jong ka tnad Community and Rural Development, ka Isawanda Laloo ha katei ka jingplie pyrda, ka la pyntip ba ha ka pavilion, la pynïaid haduh 31 ngut ki nongseng kam lajong na kylleng ka ri bad ka ai ka lad kabu ksiar ba kin pyni ïa ki tiar ki tar jong ki sha ki paidbah.
Ïa katei, la khot da ka ‘Meghalaya Collectives’, katei ka pavilion kan sa pyni ïa bun ki tiar ki tar na kane ka ri.
:Ka tnad bording ka la kyrpad ïa ka tnad transport ba kan bishar biang ïa ka hukum da kaba pyrkhing ïa ki kali baheh ba kit palat pud ïa ka 15 MT bad ban ïaid na ka jingkieng Umiam.
Ha ka shithi sha u Commissioner & Secretary Transport ha ka 1 tarik, Naiwieng, ka Under Secretary jong ka tnad bording ka la phah da ka kaiphod halor ka jingïoh jingïada jong katei ka jingkieng Umiam kaba dei ka dam ba la dep tei na IIT, Guwahati.
“Katei ka kaiphod ka la ong ba “ym dei ban shah ïa ki kali ba kit palat pud ba kin ïoh jingbit ban ïaid na katei ka surok ba dang treikam ki nongtrei (kynthup ïa ka jingteh ïa u bim bad ka deck slab) bad ba dei ban ai jingbit ban kit tang 15 MT haba ïaid na katei ka jingkieng," thoh ha katei ka shithi.
“Ha kaba ïadei bad katei, la kyrpad ïaphi ba phin bishar biang ïa ka jinghukum jong ka tnad jong phi kaba la pyrkhing ban ai jingbit ïa ki kali kit palat pud ïa ka 20 MT haduh 15 MT.Ïa kane, la kyrmen ba phin kohnguh," bynrap ka shithi.
Ha ka 30 tarik, Risaw, u president jong ka Hynniewtrep National Youth Front (HNYF) East Khasi Hills District, u Bless Dkhar u la shah kem na ka daw jingshah kynnoh ba u la dawa pisa beaiñ na ki trok kit mar kiba la ïaid lyngba ka jingkieng Umiam.
U la shah kem na Pohkseh bad u Dkhar u la ïohlum haduh T.1500 na man la ki trok ba kit mar kit mata palat pud, da kaba ai jingbit ïa ki ban ïaid na katei ka jingkieng.
:U Symbud Myntri ka jylla Meghalaya, u Prestone Tynsong, ha ka 3 tarik, Naiwieng, u la ong ba u Myntri rangbah un pynlong da ka jingïalang la shem taïew na ka bynta ban ïakren shaphang ka Meghalaya Residents Safety and Security (Amended) act, kaba la pynphai noh da ka sorkar pdeng dang shen bad ïa mynta, ka sorkar ka la sdang pyntreikam ïa ka MRSSA 2016 ha ki hynñiew tylli ki shnong hapoh Shillong.
“Ka tnad jong ka kam poh ïing ka la pynphai noh ïa ka mat treikam MRSSA kaba la dep phah ha Assembly bad ngin sa pynlong da ka jingïalang la shem taïew ban ïakren shaphang ki mat ba kongsan kiba la buh shakhmat da ka MHA," ong u Tynsong.
U Tynsong u la ong ba ka Task Force Committee ka la don ha kajuh ka jaka bad baroh ki Deputy Commissioners’ ki la shah hukum ban sdang pyntreikam ïa ka MRSSA.:Ka Joint Action Commitee ( JAC) war Jaintia shen kan sa leit ujor sha ka ïingbishar Meghalaya High court pyrshah ïa ka Dhar Company halor ka jingpyntrei torti ïa ka surok National Highway (NH-206) ïa kane la ïathuh da u Chairman ka JAC u bah Yoodahunki Shylla ha ka jingïakynduh bad ki ladpathai khubor ha ka 4 tarik Naiwieng 2023.
Ïa ka JAC, la thaw na ka bynta ban bud dien ïa ka surok NH206, ka ba dei na Nongtalang sha Dawki ka ba don 16 Km kaba la mang na ka bynta T.43 klur tam ka pisa bad ka dei ka surok ka ba la pyntrei da ka Dhar Company ka ba la sdang ban shna ha ka 9/9/2022 bad pyndep tang hapoh ka 12 bnai.
Haba kren sha ki lad pathai khubor u Bah Yoodahunki Shylla u la ïathuh “haba ka Dhar Company ka la pyndep ban shna ïa kane ka Surok bad haba ka JAC ka la leit ban jurip ka la lap ïa ka jingpyntrei torti ka ba tang 2 bnai hadien ba la dep shna kane ka surok ka la sniew biang".
U la ong “Hadien ka jingleit jurip ka JAC ka la pan da RTI ban lap ïa ka jingtip bniah halor kane ka surok la lap ba na ka liang ki Engineer ki la dep ban pynlait pisa haduh T12 klur tam sha ki kontractor, khlem da leh ïa ka jingbishar bniah ba ka jingshna ïa kane ka surok la leh kat kum ki kyndon ka PWD ne em, ka ba paw ba ki kyndon ka PWD ki don tang ha ki kot".
“Na ka liang ka JAC ka la shong da ka jingïalang bad ki nongïalam shnong kine ki thaiñ bad shim ïa kawei ka rai ba kin leit ujor noh sha ka ïingbishar pyrshah ïa kane ka Dhar Company ka ba la pyntrei torti ïa kane ka surok " u la bynrap.
U la ong shuh shuh ba ka JAC ka dawa na u Chief Engineer ba u dei ban pynshai halor ka jingleh matlah jong ka tnad ïa ki jingpyntrei torti ka Dhar Company ïa kane ka surok namar tang 2 bnai hadien ba la dep shna kane ka surok ka la jot rathai biang.
:U Vice Chancellor(VC) ka North Eastern Hill University (NEHU), u Prabha Shankar Shukla, ha ka 4 tarik, Naiwieng, u la ong ba u Rohit Prasad, uba trei kontrak kum u Technical Officer/Senior Consultant ha NEHU um lah ban shah weng kam mardor khlem kano kano ka jingkynnoh.
“Hato kano kano ka bor pynïaid kam lah ban weng kam ïa u Rohit Prasad khlem kano kano ka jingkynnoh.
Ki lah ban don ki jingkynnoh pyrshah ïa u, dei?  Ym don kano kano ka bor ba dei peit kaba don ha ka bor kan lah ban weng kam ïa ki nongtrei kontrak ne kiba trei la bun bun snem," ong u Shukla.
U Vice Chancellor u la ong ba dei ban don da ka kyndon bad lada ka JAC ka don kano kano ka jingkynnoh pyrshah ïa u Prasad, katei ka jaka pule ka la pynkhreh ban shim rai ban weng kam ïa u.
Kumban shu pyntip, ka Joint Action Committee (JAC) dang shen, ka dang kynnoh ba ïa u Prasad, la pynrung kam beaiñ da ka NEHU, kaba la shah kynthoh na ki bynta ba bun halor ka jingdawa jubor jong ka JAC ban weng kam noh ïa u Prasad na ka ophis treikam jong u.
:Uwei u nongkhaïi drok uba la don dak sniew mynshuwa u la shah kem noh ha ka 4 tarik, Naiwieng, katba u dang pyrshang ban die drok hajan Police Point Laitumkhrah.
Katba ki paidbah kiba la suba sniew ïa utei u nongkhaïi drok, ki la ujor ïa katei ka jingjia sha ka thanad jong ka Laitumkhrah, kaba lam sha ka jingleit kem mardor ïa u da ka Anti-Narcotics Task Force (ANTF).
Yn tohkit bad pynshitom ïa u da ka ANTF kaba la ïoh kurup ïa ki kynja jingdih pynbuaid, kynthup ïa ki shiphew tylli ki drok Heroin, ba khia haduh 10.97 gram, kawei ka plastik ba rong ïong ba don 35 tylli ki tyndong drok ba la thylli, kawei ka mobile phone bad ka pisa ba haduh T.6,310.
Ban wanrah ia ka jingiaid beit iaid ryntih ha ka jylla ka Shillong Traffic Police (STP) ka la wanrah ïa ki katto katne ki jingpynkylla ha ka rukom ïaid jong ki kali ha ki surok ka ban treikam pura naduh ka 6 tarik u Naiwieng, 2023.
Kitei jingpynkylla ki kynthup ia ki thaiñ Madanrting bad Polo ha ki bynta jong ka Polo, yn ym shah ban rung na 4th Furlong ïa ki kali kiba thmu ban leit sha Polo, hynrei ki hap ban phai noh na ki bynta jong ka CS, Pinewood, B.K Bajoria.
Yn ym shah shuh ban phai sha ka liang kamon ha Matri Mandir ïa ki kali kiba thmu ban leit sha ïew Polo hynrei ki hap ban leit beit sha 4th Furlong.
Yn ym shah shuh ban phai ha ki bynta jong ka Green Hills ïa ki kali kiba wan na ki thaiñ jong ka surok Polo Towers bad kiba thmu ban leit sha 4th Furlong, hynrei ki hap ban leit sha ka liang kamon kata sha Ïew Polo bad nangta sa leit sha 4th Furlong.
Ka surok na Lumbasuk shaduh sha National Law University (NLU) kan dei noh ka ‘One Way’ bad  ki kali kin hap ban ïaid tang na ka surok Lumbasuk sha NLU.Ka surok naduh na surok Demthring Petrol pump shaduh sha Madanrting Presbyterian kan dei ka ‘One Way’ bad ki kali ki lah ban ïaid tang na Demthring Petrol Pump bad leit sha ka surok Madanrting Presbyterian.
Ka surok na ka Ïew Madanrting shaduh Demthring Petrol Pump kan dei ka ‘One Way, bad ki kali ki lah ban ïaid tang na Ïew Madanrting bad leit sha Demthring Petrol Pump.
Ka tnad Cardiothoracic and Vascular Surgery (CTVS ka North Eastern Indira Gandhi Regional Institute of Health and Medical Sciences, NEIGRIHMS ka la ioh ia ka jingjop ha kaba ka la lah ban pyndep ia ka  jingpuid ia ka jingpang klongsnam ba la tip kum ka Vieussens’ Ring ryngkat bad ka  Coronary Artery Disease.
Kane ka jingpang klongsnam Vieussens ka long kaba kham pher bad kham niar ban shem  bad ka  kane ka jingpang ka dei na ka daw jong ka jingthut jong ka rukom treikam jong ki thied snam  ki ba don sha ka mon bad sha ka diang jong u klongsnam.
Ia kane ka jingpang la sumar da u   da u Dr.Amit Malviya (Additional Professor Cardiology) and Dr.Donbok Lynser (Additional Professor Radiology).
Kine ki jait jingpang la lap haduh mynta ba ki don tang  56 ngut kiba la ioh ia kane ka jingpang ha baroh kawei ka pyrthei.
U Prof C Daniala uba long u Medical Superintendent, NEIGIRHMS u la ai khblei ia ka tnad  sumar Cardiothoracic bad VascularSurgery  na ka bynta ka jinglah jong ki ban sumar ia kane ka jingpang kaba kham jwat bad u la ong ruh ba kane ka jingpuid ka pyni ia ka jingtbit jong kane ka kynhun jong ngi.
Ka Myntri ki kam ka rep ka riang, ka Kong Ampareen Lyngdoh ka la pynbna ba la leh kmen ka leh sngwebha tlang, ia kaba la tip kum ka “Winter Tales" kan long hapeng 14 ba 16 tarik u Nohprah, 2023 ha Nan Polok, Shillong.
Ka jingthmu jong kane ka long ban pyni sha ka phyrthei ia ka sap ka phong ong ki nongdro, ka jingpyni ia ka die ka thied ia ki tiar bashna hi, ka rwai ka siaw bad ka put ka tem bad jingpyni ia ka shet ka tiew bad jingbam kiba ba na Meghalaya.
Ka jingpynbna ia kane katamsa la pynlong ha Meghalaya Age Store, New Dehi ha kane ka sngi lah Sngi Palei.
Kan sa long ruh ka sngi ka ban sah jingkynmaw ia ka Meghalayan Age Store, New Delhi kaba la dap mynta ar snem.
Ha katei ka sngi, la ioh ruh ia ka jingpyni ia ka Video Cliping kaba ia dei bad ka jingiaid lynti jong ka Meghalaya Age Store, kaba lon g ka jaka ha ba pyni ia ka dur ka dar jong ka Meghalaya sha ka pyrthei, ha kaba ia dei bad ba larity jong ki jaitbynriew Khasi Pnar bad Achik jong ka Meghalaya.
Ha kane ka jaka, lah ban iohi ia ka jingbuh ia ki ksing, ki duitary, ki jait bathain hi ki nong Meghalaya, ki tiar ba shna hi da ki kti bad ki nongshong shnong jong ka Meghalatya bad ruh ia ki kot kiba ia dei bad ka larity jong ki jait bynriew ka Meghalaya, ha kaba ki paidbah i lah ban thied ia ki.
Ha katei ka sngi, ka Myntri ka tnad ka rep ka riang, ka Kong Ampareen Lyngdoh, ka la pyllait paidbah ruh ruh ia ka Amlanak ka jong ka Meghalaya Age Store ha kaba la buh ia ki jingdro baitynnad jong u Bah.
Kharlukhi.
U Bah P.Kharlukhi u la long uba sngewtynnad ia jingshondur bad dor jingdro naduh ba u dang khynnah.
Ha kane ka jingiaid lynti jong u kum nongdor u la ieh noh ia ki shipor namarba u hap ban pyndei ia kiwei pat ki jingtrei kiba u hap ban pyndep ha ka jingim jong u.
Hynrei, haba ka Meghalaya bad ka pyrthei hi baroh kawei ka la shah la shah lynshop bad lynsher ha a khlam Covid-19, kaba kynthrup ia ka jingkhang ia ka leit ka wan bad ia ka trei ka ktah bad ia ka iaid ka ieng, u Bah Khalukhi u la sdang biang ban dro jingdro.
Kine ki sngi dur ba la pynmih ha kane ka Almanak-2024 jong ka Meghalaya Age ki dei ki matti jong u P.Kharlukhi.
Kine ki jingdor ki pynphalang ia ka jingtynnad jong ka mariang hapoh ka Bri u Hynniewtreip Hynniewskum.
Ha katei ka sngi la ioh ruh ia ka jingpynihuh iphieng ia katei ka da ka jingrwai na Ka Curator jong ka Meghalaya Age na ki san ksai jong ka jyntep Guitar.
Ia kane ka sngi la ioh ruh ia ka jingai mynsiem jong ka Kong Isawanda Laloo, kaba long ka Chief Executive Office jong ka STEM.Haba kren ha katei sngi kum ka Kongsan, ka Kong Ampareen Lyngdoh ka la iathuh ba ki nongshong shnong jong ka Meghalaya, ki long kiba ieid ia ka mariang.
Ka la pynpaw ruh ia ka jingsngewburom ia ka Meghalaya Age kaba don ha nongbah Delhi ban pathai lem ia ka larity ong ki jaitbynriew jong ka Meghalaya.
:U Myntri rangbah jong ka jyllla Meghalaya, u Conrad Sangma, u la plie pyrda ïa ka tamasa jong ka North Eastern Region Car Rally ha Shillong, ha ka 6 tarik, Naiwieng, kaba dei ka tamasa ba hap hapoh ka prokram ba la ai nam na ka bynta ban rakhe ïa ka jingdap 75 snem jong ka National Cadet Corps (NCC).
Ka NCC, kaba la pyndon burom ïa ki nongïalam ïada ri, ki briew ba don ka jingïa tylli lang kawei bad ki riewshlur napdeng ki samla, ka la wanrah lang ïa ka jingdon bynta lang jong ki nongïashim bynta na ka bynta ka NER Car Rally, kaba la ïashim bynta haduh 277 tylli ki skul, 151 tylli ki college bad 44 tylli ki district na kylleng jong ki hynriew tylli ki jylla North East.
:Ka hotel ba remdor hapoh ka jylla Meghalaya, ka Courtyard by Marriott Shillong, ka la pynïaid ïa ka tamasa khleh cake ha ka 5 tarik, Naiwieng.
Katei ka tamasa, kaba la pynlong ha ka jaka jngi kai jong katei ka hotel, ka long ka jingrakhe ïa u bnai shuti ban wan, kaba dei ka por jong ka jingïa kynduh lang ki bahaïing hasem bad ki paralok para jor kiban thaw ïa la ki jong ki tynrai jong ka jingshet.
Ha katei ka tamasa, ki nongïashim bynta, kiba la phong da ki jaiñ apron bad ki glove, ki la wan lang hajuh ban ïa khleh ïa u cake ha kawei ka bowl ba radbah, na ka bynta ban khleh bun ki jingkhleh jong u cake.
Ka jingkhleh cake ka dei ka tamasa ba la rakhe ïa ka tynrai shet jingshet jong ka jingsdang ïa ka jingpdiang ïa ka shuti, la ka dei ha u risaw ne ba sdang jong u Naiwieng.
Ka long ka rukom ba dei ban bynrap ïa ki jingbam kum ki raisin, ki snep mit mit, ki soh cherry, almond, ki jingbam sat ba bun bad ruh theh bun ka kynja jingdih pynbuaid, ba kynthup ïa ka brandy ne ka rum, kaba ïarap ban im ki soh ki pai bad ban pynlong ïa u cake ba bun da ka jingbang.
Mar syn khleh lang kitei ki jingbam baroh bad kumjuh ruh ka kynja jingdih pynbuaid, la ieh shwa na ka bynta ban kjit lut kitei ki jingkhleh baroh bad buh haduh da ki bnai ki bnai, da kaba ai ba ka jingbang jong u cake kan biang pura bad bang shuh shuh haba la dei ka por ban bam ïa u.
Katba nang jan ka aïom shuti, kane ka jingkhleh ba la pynbiang bad pynkhreh, kan long ka met bad mynsiem jong u cake ba la biang pura, kaba yn sa long ka aïom jong ka jingkmen bad kiwei kiwei.
:Ha ka jingïakynduh ha ka jingïalang hapdeng jong u Myntri rangbah, u Conrad K Sangma bad ka Myntri ka koit ka khiah, ka Ampareen Lyngdoh ha ka 6 tarik, Naiwieng, ka la dpn ka jingbishar biang ïa ka rukom treikam jong ki Civil Hospital bad ki District Hospital ha kylleng ka jylla Meghalaya.
Ha katei ka jingïalang, la don ka jingkhmih biang ïa ka rukom treikam jong kine ki tnad ka koit ka khiah khnang ban biang ka rukom trei rukom ktah.
Katkum ka jingïoh lum na ka lad pathai khubor hadien jong katei ka jingïalang, ka Lyngdoh ka la pyntip ba ki jingdonkam ba kongsan hapoh kine ki hospital dei ka Human Resource (HR) bad u Myntri rangbah u la pyntip shaphang ka jingduna ki nurse, nongtrei jong ki hospital, specialist, doktor ba sumar, kaba long ka mat ba kongsan ba donkam kyrkieh ban bishar.
Da kaba pyntip ba kane ka jingbishar ba la pyndep, ka long kum ka jingthmu ban pynthikna ba ka tnad ka koit ka khiah ka dang pyrshang ban buddien ïa ka rukom treikam jong baroh ki hospital bad pynbiang lut nadong shadong, ka la ong a yn sa don sa kawei pat ka jingïalang ka ban sa long ha kine ki sngi ban wan na ka bynta ban ïoh peit sa sha kiwei pat ki jaka bad kaei kaba donkam ba ka sorkar kan shimkhia khnang ban pynthikna ba ka rukom treikam kan biang.
“Ngi la ai buh por ïalade kumba 24-36 bnai bad ngin bishar bin pa bin.
Ngi la shim rai ba ka long kaba donkam na ka bynta jong ngi ban pynbiang ki nongtrei ka koit ka khiah ha kylleng ka jylla na ka bynta ban pynthikna ki doktor ba kin sngew ïoh mynsiem ban trei ha ki jaka ba jngai," ong ka Lyngdoh.
:Hadien jong ka jingtrei shitom ban wad ïa ka metïap jong u nongñiah ïa ka trok haduh 16 kynta, ki nongtrei jong ka National Highway Authority of India (NHAI), ha ka 5 tarik, Naiwieng, ki la ïoh ïa katei ka metïap jong une u nongñiah trok uba la hap hapoh ka khap jong ka wahduit ha Umling.
Ïa katei ka jingleit wad, la pynlong da ki bahaïing jong utei u briew ba la ïap.
Haba ïakren shaphang katei ka jingjia, ka la jia ha ka por 9 baje mynmiet ha ka 4 tarik, Naiwieng bad ym pat lah ban tip ïa ka daw jong katei ka jingjia aksiden.
Hynrei, don na ki lad pathai kot khubor ki la ïoh lum jingtip ba na ka daw jong ka jingpyn her stet jong une u nongñiah ïa katei ka trok bad ka jingkhun ka surok hapoh kane ka jaka, ka la pynlong ïa ka jingjia aksiden.
Katei trok ka don ïa u nombar kali AP 07 TM7649.
Katba u handyman uba la synran lang ïa katei ka trok, u la lait im noh bad u la mynsaw jur hadien katei ka aksiden bad u la shah rah noh sha Civil Hospital jong ka Nongpoh na ka bynta ka jingsumar.
Ïa utei uba la khlad noh, la ithuh kum u Jamal Mia, ba la don 30 snem ka rta bad uba na Barpeta, katkum ka jingïoh jingtip na ka liang ki bahaïing ha sem jong u.
Haba kren biang shaphang katei ka jingjia ba sngewsih, ka la jia ha ka 4 tarik, Naiwieng kumba 9 baje mynmiet, katba ïa ka met jong u nongñiah, la lap ha ka 5 tarik, Naiwieng 2023 ha ka por 1:30 janmiet da ki pulit jong ka Nongpoh bad ka National Highway Authority of India.
:Ka Myntri ka tnad ka koit ka khiah ha ka sorkar jylla ka kong Ampareen Lyngdoh ka la kyntu ïa ki nongtrei Ki  Accredited Social  Health Activist (ASHA)  ba ki dei ban sdang noh ïa ka jingtreikam jong ki, namar ba na ka liang ka Sorkar kan ym lah ban pdiang lut ïa baroh ki jingdawa jong ki.
Haba kren sha ki lad pathai khubor ka kong Ampareen ka la ong ba “ki ASHA ki dei ki nongtrei mon sngewbha bad na ka liang ka Sorkar ruh ka ju siew da ka jingïarap pisa na ka bynta ka jingai jingshakri jong ki ha ka  tnad ka koit ka khia, ha ki khynniat bnai ka la don ka por ba ki la shah pynslem ka jingsiew hynrei na ka liang ka Sorkar MDA ka la shim khia ban siew ïa ki ASHA.“Kumba ka long mynta na ka liang jong nga kum ka Myntri ka tnad nga la ïoh ban ïathir halor ki jingdawa jong ki, ka ba kynthup ïa ka jingpynïoh jingsumar ei ïa baroh ki ASHA lada ki mat ïa ki jingshitom ,ha ka ba ïadei bad kane ka jingdawa na ka liang ka sorkar ka la kular ba kan ïarap ïa ki" ka la ong.
Ka la bynrap “Hynrei ha ka ba ïadei bad ka jingshim ïa ka bor na ki dorbar shnong  lane ki Village Health Council (VHC) ban ym tuklar ïa ka jingthungkam bad jing weng kam ïa ki ASHA, na ka liang ka Sorkar kan ym pdiang ïa kane namar ba ki dorbar shnong ki dei ki bynta ki ba donkam tam namar ki khmih bad ïarap ïa ka sorkar na ka bynta ka jingbit jingbiang jong ïa ki 6000 tylli ki shnong ha ka jylla".
Ka Kong Ampareen ka la ong shuh shuh ba ki nongtrei mon sngewbha ki ïoh ban ai ka jingshakri tang na ka bynta 2 snem bad hadien ka 2 snem hap ban ïalad sa ïa kiwei ba kin trei ïa kane ka kam bad halor kane ka kam ASHA ka donkam ban don ka jingbujli ïa ki nongtrei khnang ban don ka jingpynkhlaiñ ïa ka jingai jingsumar sha u paidbah.
“Na ka liang ka tnad kan sa shim ïa ki sienjam ban dang pynkhlaiñ shuh shuh ïa ki lad jingïarap ha ka koit ka khia da ka ba ai jinghikai sha ki dorbar shnong bad ka sorkar kan bthah ïa ki dorbar shnong ruh ban thungkam noh ïa ki Nurse – ANM ki ba la ïoh jinghikai ban sumar ïa ki briew hynrei ki ba khlem ïoh ïa ki kam ki jam, kumta ka sorkar kan kyntu ïa ki Dorbar  shnong ba kin thung ïa ki Nurse ANM ha ki VHC jong ki.
Ka Kong Ampareen ka la kyntu ïa baroh ki ASHA ba ki dei ban burom ïa ki dorbar shnong namar ba ka dei ka dorbar shnong ka ba kit khlieh ha ki shnong ki thaw lada ki mad ïa kano kano ka jingeh.
Ka Myntri ka la kren shai ba na ka liang ka sorkar kan ym lah ban kular eiei ïa ki namar kan ktah ïa kiwei pat ki nongtrei mon sngewbha  na kiwei ki tnad.
“Ki ASHA ki dei ki dkhot ki ba donkam tam ha ka tnad ka koit ka khia kumta nga kyntu ïa ki ba ki dei ban sdang noh ban trei kam namar u nongpang yn ym ap haduh ba kin sdang biang ka jingtrei kam jong ki" ka la ong.
Ka Myntri ka la ïathuh ruh na ka liang ka sorkar kan ym lah ban pynkiew ïa ka jingiarap pisa kum ba ki dawa namar na ka liang ka sorkar ka  ju ai shibun ki jingïarap pisa sha ki ASHA kat kum ka jingtrei kam jong ki, bad lada ki ASHA ki sangeh trei kam kan ktah hi ïa ka tulop jong ki namar ba ka Sorkar pdeng lyngba ka NHM ka ju peitngor ïa baroh ki kam ha ka jylla.
:Ka Regional Democratic Alliance (RDA), ba dei jong ka United Democratic Party (UDP) bad ka Hill State People’s Democratic Party (HSPDP), ka la thmu ban khot da ka jingïalang ha ka 7 tarik, Naiwieng na ka bynta ban jied kyrtong ha ka ilekshon ban wan jong ka Lok Sabha ha u snem ban wan.
Ki lad pathai khubor ki la phla ba kine ki party ki la thmu ban jied kyrtong na ka bynta ka seat jong ka Ïing Dorbar Thawaiñ, Shillong.
Katba ka UDP, kaba don haduh 12 ngut ki dkhot jong ka Legislative Assembly (MLA) bad ka HSPDP, lem bad ar ngut ki MLA, kiba long ki kongsan hapoh katei ka Ïing Dorbar Thawaiñ ba don haduh 60 ngut ki dkhot bad kiba la kyrshan na ka bynta ka sorkar Meghalaya Democratic Alliance (MDA) ba lam khmat da ka seng NPP.Katkum ka jingïoh lum na ka lad pathai khubor kaba bniah, ka seng UDP kan sa shimkhia na ka bynta ban jied ïa ki kyrtong katkum ka jingbit jong ki.
Ha ka jingdon lang jong ki ha katei ka jingïalang jong ka RDA, ka election committee jong ka jylla jong ka seng UDP ka la thmu ban pynlong da ka jingïalang ha ka sngi ba ar.
Ki lad pathai khubor ki la ïathuh ba ki kyrtong bym dei ki dkhot jong ka seng UDP, kynthup ïa u Dr.DRL Nonglait, President jong ka Khasi Author Society (KAS) bad u Robertjune Kharjahrin, President barim jong ka Hill State People’s Democratic Party (HSPDP), ki la leit mihkhmat sha ka seng UDP, da kaba pynpaw ka jingdon jingmut jong ki ha ka ban ïoh ïa ka tiket jong katei ka party.
:Kum shi bynta ban dang kham pynbha ïa ka jingshakri ha ki jaka sumar Sorkar na ka liang ka tnad ka koit ka khiah jong ka Sorkar Jylla ka la shim ïa ka rai ban bishar ïa ka jingtreikam jong baroh ki hospital Sorkar ki ban kynthup ïa ki Civil Hospital bad ki District Hospital ha ka Jylla ïa ka ne la ïathuh da ka Myntri ka tnad ka koit ka khia ka Kong Ampareen Lyngdoh.
Ïa kane ka rai, la shim ha ka jingïalang bala pynïaid da u Myntri Rangbah ka Jylla u Conrad K Sangma ha ka jingïadonlang ka Myntri ka tnad ka Koit ka Khiah ka Kong Ampareen Lyngdoh bad ki ophisar ka Tnad ka Koit ka Khiah ha ka 6 tarik Naiwieng 2023.
Haba ïakren sha ki lad pathai khubor ka Kong Ampareen ka la ïathuh ba kane ka jingïalang ka long ban bishar bnaih ïa ki jingtreikam jong ki Civil Hospital bad ki District Hospital hapoh ka Jylla.
“Na ka liang ka  Sorkar jylla ka la pynlong ïa ka jingïalang ban shong bishar halor ka jingpynkhlaiñ shuh shuh ïa ka jaka sumar jaka sumar, ïa ka jingai shakri bad ki jingdonkam ban pynbha ïa ki jingtei.
Ka la ong “Ngi la aipor ïa ka tnad kumba 24-36 bnai ban bishar ïa ki jingduna ban dang kham pynbha shuh shuh ïa ka jingtreikam ha ki hospital Sorkar kat kum ka jingïaid ka por".
Ka Myntri kala ïathuh shuh shuh, “mynta ka sngi ngi la pyntip sha u Myntri rangbah halor ka jingduna ki nongtrei ha ka tnad ka koit ka khiah (paramedical staff), ka  jingduna ki doktor specialist bad ki doctor medical ha ka jylla".
“Na ka liang ka tnad kan dang khmih lynti biang ban don sa ka wei ka jingïalang bad u Myntri Rangbah khnang ban dang bishar bniah shuh shuh sa ïa ki wei pat ki kam ki ba donkam ban shimkhia bad kaei ka jingïarap song pisa kaba donkam ba ka Sorkar kan ai khnang ban pynthikna ba ki jaka sumar jong ka sorkar kin long kiba kham biang" ka la bynrap.
Ka Myntri kala pyntip ruh ba ka tnad kala aiti ïa ka jingtyrwa kaba bniah ba kumno yn pynthikna ïa ka jingwan jong ki doktor Specilist ban shakri ïa ka Jylla Meghalaya kum ki doktor Sorkar.
“Na ka liang ka Sorkar jylla, shen kan sa wanrah ïa ka policy ban pynthikna ba baroh ki ba trei ha ka tnad ka koit ka khia ha ka jylla kin dei ban pdiang ïa ki jingbhah kam la ka dei sha ki jaka kiba jngai ruh.
:Ka Ri Bhoi Mihngi Presbytery ba hap hapoh ka Ri Bhoi Presbyterian Church Synod myn ha ka 6 tarik, Naiwieng 2023 ka la wan shakhmat ban pynpaw ïa ka jingsngewsih halor ka Cherry Blossom Festival ka ban sa long ha kane ka sngi u Blei ban wan kata ha ka 19 tarik, Naiwieng 2023 ha Madan Kurkalang Bhoirymbong.
Haba ïakren sha u nongthoh kot khubor jong ka Ri Bhoi Mihngi Presbytery, u la ong kumne, “Ka Ri Bhoi Mihngi Presbytery kaba kynthup ïa baroh ki ïingmane jong ka Presbyterian na ki jaka ha Umshew, jaka ha Bhoirymbong, Kyrdem bad shaduh sha Umtlieh ba hap hapoh ka Block-2, ki la pynpaw ka jingsngewsih jong ki ha kaba ïadei bad ka tamasa Cherry Blossom kaba yn sa jia ha ka 19 tarik, Naiwieng 2023 kaba hap ha ka sngi u Blei bad ka dei ka sngi ba kyrpang na ka bynta jong ngi ki Khristan.
Ïa ka jingpynkut ïa ka tamasa Cherry Blossom ha ka sngi u Blei kaba dei ka sngi leit jingïaseng jong ngi ki Khristan ka la ktah jur bad long kum ka jingi beiñ ïa ka ïingmane jong ngi hapoh ka District jong ngi bad kumjuh ruh ha ka jylla baroh kawei".
:U bah Disparsing Rani, u nongwad RTI ha ka jylla, u la buh ka jingkylli ïa ki nongpynïaid ka Civil Hospital, Shillong halor ka jingbym shim khia ban pynbiang ïa ki tiar sumar ki ba la duh ha kane ka hospital, wat la kane ka hospital Sorkar ka lah ban pynmih pisa haduh T.6 klur tam ha ki lai snem ïa kane u la kren ha ka jingïakynduh bad ki lad pathai khubor ha ka 6 tarik Naiwieng ha Shillong Pressclub.
U bah Disparsing Rani, u la ïathuh ba u la wad da ka RTI halor ka jingpynmih pisa ka Civil Hospital na ka jingsiew ki nongpang ïa ki test bapher bapher ki ba la leh ha kane ka Hospital Sorkar, kine ki test ki kynthup ïa ka test Snam, CT scan, Scaning, MRI bad X-ray.
U la ïathuh ba katkum ka RTI ka ba la ïoh la lap ba ka Civil hospital ka lah ban pynmih ïa ka pisa haduh T.6 klur tam ha ki lai snem, ki ba kynthup ïa ka jingtest snam ka ïoh ban lum T 2 klur tam, na ka Xray, T.4 lak tam, scanning T.57 lak tam, CT Scan T.2 klur tam bad MRI T.26 lak tam.
U bah Disparsing u la kdew ruh ba wat la ka Civil ka lah ban pynmih ïa ka pisa ka ba bun hynrei ka ba lyngngoh ka long ba shaei ki pyndonkam ïa kane ka pisa namar ba ka wei na ka MRI Machine ka ba la buh ha ka 25 tarik Nailar 2013 ha Civil hospital ka la duh noh 5 tarik Nailar 2022, hynrei haduh mynta ki khlem shimkhia ban pynbha ne ban buh thymmai ïa kane ka MRI ha kane ka hospital.
U bah Disparsing u la wad ruh ïa ka RTI halor ka jingïoh pisa ka sorkar na Delhi ha ka ba ïadei bad ka jingtehlakam ïa ka Khlam Covid ha ka jylla, bad kane ka long hadien ba don na ki nongtrei ka tnad koit ka khiah ki la ud ba kim pat ïoh ïa ka jingsiew ïa ka jingtrei ka ba ki la dep haduh mynta.
U bah Disparsing u la ïathuh ba kumba ha ki snem ba la dep ka sorkar ka la pyntip ba ka ïoh T.76 klur na Delhi hynrei haba u la wad da ka RTI bad lap ba ka sorkar ka ïoh haduh T.119 klur na Delhi bad kumba ka long mynta ka sorkar ka dang don sa T.43 klur ka pisa ka ba ïoh na Delhi.
U bah Disparsing u la kyntu ïa ka Sorkar ba ka dei ba siew ïa ki nongtrei Covid  ki ba  kynthup ïa ki 26 ngut ki Doctor, 100 ngut ki staff nurse, 85 ngut ki Paramedical bad kiwei kiwei.
U bah Disparsing u la pan ruh ïa ka  RTI na ka tnad Social Welfare halor ka jingpynlut ban sumar ïa ki briew ba la kyrni ha u drug ha Nongbah Shillong, ha kaba lyngba ka RTI u la ïoh jingtip ba naduh u snem 2010 haduh u snem 2023, ki nongphah sumar na ka jingdih drug ha Shillong ki don 3180 ngut ki shynrang bad 32 ngut ki kynthei bad na ka liang ka tnad kam shem la pynlong ïa kano kano ka prokram pynhusiar(awareness program), ban tehlakam ïa ka jingdih drug ha kine ki snem bad ka jingpynlut ban sumar ïa ki 3,212  ngut ki nongdihdrug ha Shillong ka poi haduh T92, 890,556  (T.9klur tam) ha ki 13 snem.
Na ka liang u bah Disparsing Rani u la pyntip ba shen un sa wad bniah ba ka tnad ka pynlut haei bad kumno ïa kane ka pisa ka ba kot sha ka 9 klur tam tang na ka bynta ki nongphah sumar ki ba don tang 3000 ngut tam ha Shillong.
:Ka sorkar jylla ka la dep pynlut haduh T.9.28 klur na ka bynta ban sumar ïa kiba kyrni ha u drok ha kine ki 13 snem ba la dep.
Kane ka dei katkum ka jingïoh ïa ka jubab na ka tnad social welfare haduh ka jingïoh jingtip na u nongïakhih ka jylla, u Bah Disparsing Rani uba hap hapoh ka Right to Information Act (RTI), 2005.
Da kaba ïathuh sha ki lad pathai khubor, u Rani u la ong ba ka tnad ka la dep pyntip ba ka bai lut bai sep baroh na ka bynta ban sumar ïa ki nongpang dih drok ha Meghalaya naduh u snem 2010 – 2023, ka long T.9.28 klur.
Ïa katei, ka sorkar ka la dep pynlut haduh T.30,07,815 ha u snem 2010, T.34,05,817 ha u 2011, T.38,61,060 ha u 2012, T.40,76,240 ha u 2013, T.53,80,721 ha u 2014, T.39,43,617 ha u 2015, T.35,42,816 ha u 2016, t.36,37,821 ha u 2017, T.30,17,307 ha u 2018, T.72,71,227 ha u 2019, T.84,73,371 ha u 2020, T.1,48,57,688 ha u 2021, T.1,94,69,467 ha u 2022 bad T.89,45,589 ha u 2023.
U la ong ba katkum ka kaiphod, la pyntip ruh ba lad on haduh 3,216 ki shynrang ba dih drok bad 32 ngut ki kynthei ba la pyndonkam ban dih ïa u drok in Shillong, East Khasi Hills District.
Haba la kylli halor katei, u Bah Rani u la ong ba ka tnad kam shym la ai kano kano ka jingtip ba biang ha kaba ïadei bad katno ka pisa ba la dep pynlut ban sumar ïa ki nongpang ba dih drok hapoh kane ka jylla.
:Mynta ka sngi ka 7 tarik u Naiwieng 2023, na ka liang ka Seng Hynñiewtrep Integrated Territorial Organisation (HITO)  South West Khasi Hills District ha ka jingïalam u Bah Paul Thyrniang, u President bad Bah H.Marshal Ramsiej, u Secretary ka HITO SWKHD ki la ïoh ban leit  ïakynduh  ïa ka Branch Manager jong ka Meghalaya Rural Bank Mawkyrwat Branch ban leit pynsngew ïa ki jingeh jong ki paidbah kiba ju ïa kynduh ha kaba ïa dei bad katei ka Bank  ban kyrpad  ban nang pynbun  shuh shuh ïa ki nongtrei ha katei ka Bank bad khamtam eh ban pynkha shnat treikam shuh shuh ha kiwei pat ki jaka  hapoh jong kane ka thaiñ Mawkyrwat bad ruh ha ki thaiñ Ranikor  khnang  ba ki briew kiba ju pyndonkam ïa kane ka Meghalaya Rural Bank kin ym duh ïa ki sngi ki por ban wan pyndep ïa ki kam kiba ïa dei bad kane ka Bank namar ba bun ki briew kiba wan donkam hangne bunsien kim lah ban pyndep ïa ki kam tang ha ka shisngi namar ka la khapngiah shaba palat nakadaw ka jingbun briew, kane ka pynduhnong shibun ïa ki paidbah bad ka ktah ruh ïa ka leit ka wan khamtam ïa kiba jngai ki shnong.
Halor kane ka bynta, na ka liang ka Branch  Manager   jong ka Meghalaya Rural Bank ka la kular ban ïa trei ryngkat bad kan sa phah ïa kane ka shithi jong ka seng sha u M.D/Chairman uba dei peit ïa kane ka Mawkyrwat Branch.
SHILLONGU Myntri Rangbah ka Meghalaya, u Conrad K.Sangma mynta sngi pyllait ia ka jingpynshai paibah lyngba ki khynnah skul kumno ban tyngka, ban pynneh pynsah bad ban iada ia ki tyllong um.
Ka Ia kane ka jingpynshai paidban pynneh um, la ai kyrteng “Water Smart Kids Meghalaya.
Kane ka porkram, ka long shi bynta na ka jingpynbiang ia ka Meghalaya lyngba ka Jal Jeevan Mission tnad ka tnad  Ministry of Jal Shakti.
Ka jingthmu jong kane, ka long ban ai mynsiem ia ki khynnah ba kin long kita ki nongkit ktien ha la ki jong ki shnong ki thaw ha kaba pynneh pynsah ia ka um, kaba long kaba kongsan haduh katta katta na ka bynta ka jong im jong u briew.
Haba pathai khubor lyngba ka “X" ia kaba la tip mynshuwa kum ka Twitter, u Myntri Rangbah Conrad K.Sangma u la iathuh ba ka jingthmu jong kane ka prokram ka long ban pynrung ha ki jngmut jingpyrkhat jong ki khynnah skul halor ka jingkongsan jong ka um bad kumno ban ri ban summar bad ban pynneh pynsah ia ki tyllong ong um.
Kito kiba la ioh ia ka jingpynkumburom ha kaba ia dei bad ka jingpynneh pynsa bad jingri jingsumar ia ki tyllong um ki long ka Lumshyiap Village Water and Sanitation Committee (VWSC) ha Ri Bhoi District, Darechikgre VWSC ha West Garo Hills District bad Dura Kantragre VWSC ha West Garo Hills District.
U Deputy Commissioner jong ka Ri-Bhoi District u la obg ba kum shi bynta ban pynneh pynsah ia kam kaba ki jut rei lane ba la tip kum ka prokram kaba la mang kyrpang ia ka Ri Bhoi District kum ka Aspirational District ban kyntiew ia ki Self Help Group jong kane ka district ha kiba bun ki liang.
Ki la don 10 ngut ki dkhot kiba dei ki nongri Syiar kha pylleng jong ka of Self-Help Groups (SHGs) bapher bapher kiba hap hapoh ki saw tylli ki C&RD Blocks jong ka Ri Bhoi ki la shah jeid bad ioh pdiang ia ka mar T.10 lak marwei na ka Sorkar ban ri ia ki syiar kha pylleng.
U  Deputy Commissioner, u la pynbna ba kane ka jingiarap song pisa ka long ban kyntiew ia ki kam shimet jong ki dkhot ki SHG’s.
Kawei na ki nongioh ha kane ka jingmang pisa ka kong Birit Nongrum kaba long ka ka dkhot SHG ka la pynpaw ia ka jingsngewnguh ia ki bor pyniaid district kiba la phai khmat sha ka SHG bad ia ki dkhot jong ki lyngba kine ki skhim ba la mang kyrpang na ka bynta kito ki dkhot kiba dei ki longkmie ba kin lah ban ieng hala ki jong ki kjat.
Ka la ong ruh, ba ia ki pylleng ba ju pynmih ki ju pynpoi 2 sien shitaiew sha ki jaka ba ai jingbam ba tei ia ki khyllung bad longkmie ba armet kiba ju tip kum ki ICDS ha ka dor kaba bit.
Ka Khasi Students Union ha ka jingiatreilang bad ka KSU  Northern Border Areas  hadien ba ki la ioh ia ka jingujor jong ka jing bym treikam jong ka Mawlasnai Primary Health Centre ki la leit jurip hi da lade sha katei ka jaka.
Ha kane ka jingleit tohkit jong kane ka seng ki la shem ba kane ka Mawlasnai Primary Health Centre ka don bun ki jingduna ha ka liang ban ai jingsumar ia ki nongshong shnong jong ka Mawlasnai bad ruh ia kito kiba don ha ka Block-2  bad ki Marjan shnong kiba wan shim dawai na kane ka Primary Health Centre.
Ia kane ka kynhun la lam khmat da u Banjop Maring uba long u the Education Secretary of KSU North Khasi Hills District Unit kynthup ruh ia ki ophisar bad dkhot jong ka KSU Raid Nongtung Circle bad ka  KSU Northern Border Areas.
Kawei na ka jingduna kaba ki la lap ha kane ka hospital ka dei ka jingdun um,ka jingduna ki doctor bad ka jingbun palat ki nongshim dawai.
Kine ki seng ki la dawa ia ia  ka DMHO ba ka dei ban pynbiang ia ki donkam ba kongsan jong kane ka hospital bad ban shna ia ki jingtei ba kongsan bad ban pynbiang ia ki dawai dashin na ka bynta ki paidbah.
Ki la ong ruh ba ki dei ban thung shuh ia ki nongtrei bad ia ki doctor ha kane kaPHC.Kane ka seng kan sa kynduh ia Myntri ba dei peit ia ka tand ka koit ka khiah  khnang ban yn lah ban kyntiew ia kane ka Mawlasnai Primary Health Centre sha ka Mawlasnai Community Health Center khnang ban lah ban ai ka jingsumar ba kham bhai a ki nong shong shnong.
:U nongïalam jong ka seng BJP bad Myntri sorkar, u Alexander Laloo Hek myn ha ka 6 tarik, Naiwieng, u la ong ba ka BJP ka don jingkyrmen ban jop ïa ka ileskshon ban wan jong ka Lok Sabha(LS) na Shillong bad Tura namar jong ka “jingbun ki nongthep vote".
U Hek u la ïathuh ha ki lad pathai khubor ba ka jingrai jong baroh ki paralok jong ka sorkar MDA kiban sa ïakhun kum ki kyrtong na ka bynta ka ileskshon LS ka long ka lad kabu ksiar na ka bynta ka BJP.“Ka seng BJP ka don la ki jong ki nongthep vote kiba bun.
Kin nym leit shaei shaei ruh.
Namar kane, ka BJP ka don shisha kata ka jingkyrmen mynta ka kynti namar ba la bun ki kyrtong ban ïakhun (kiba dei na ka seng National People’s Party (NPP), United Democratic Party (UDP), Trinamool Congress (TMC), Voice of the People Party (VPP) kiban sa ïakhun ha kane ka ilekshon ban wan jong ka MP bad ym kano kano ka seng saiñ hima kaban bun ki nongthep vote.
Ki don ïa ki nongthep vote ba kyrshan bha ïa ki kyrtong ban ïakhun ilekshon," ong u Hek.
U Hek u la pyntip ruh ba ka BJP kaba dei ka seng bakhraw jong ka India, kan sa bun ki kyrtong na ka bynta ka seat Shillong bad Tura.
Haba la kylli ba lehse un ïakhun na Shillong konstituensi, u Hek u la ong ba um dei ma u ban shim rai halor kane ka mat namar ba ki don bor tang ki nongïalam jong ka sorkar pdeng ban shim ïa ka rai.
U la ong shuh shuh ba u President ka sorkar, u Rikman G Momin u la dep pyntip ba la don haduh lai ngut ki kyrtong kiba la ïoh tiket na Shillong.
“Hynrei, utei u president shen, un sa pynkynthup ïa ki executive committee ka ri bad ki bor pynïaid jong ka ophis treikam ka sorkar.
Mar syn pyndep ïa katei, yn sa pyntreikam ha ka ban jied ïa ki kyrtong ïakhun ilekshon," ong u Hek da kaba bynrap kumne, “Ngam tip mano kita ki kyrtong.
Ngam tip ba la pynkynthup lang ne em ïa ka kyrteng jong nga.
Lada ki kynthup ïa ka kyrteng jong nga ruh bad lada kim kynthup ruh, ngin kyrshan ïa kino kino ki kyrtong.
"“Long katba long.
Ngam tip haduh katno nga pawnam hynrei nga don kane ka seng ka ban don la ka jong ka jingbishar te ngam don eiei ruh em ba tuklar bad ka jingshah bishar jong kane ka party," bynrap u Hek.
Shuh shuh, u Hek u la ong ba kane ka party kan nym leit ïakhun na ka bynta ka jingïoh ïakhun ban jop ïa ka ilekshon," ong u Hek.
Ka Sorkar Pdeng ka la ai bhah khajna jong ka Meghalaya kaba kot sha ka T.559.60 klur na ka bynta jong u ‘Naiwieng.
Kane ka jingbha khajna kyrpang jong ka Sorkar Pdeng ia ka Meghalaya namarba kane ka jylla ka don mynta ha ka aioh lekkmen lehsngewbha.
Ka jingbhah khajna na ka bynta baroh ki jylla jong ka ri India, ka long haduh T.72,961.21 klur.
Ka Sorkar kan pynlait ia kane ka pisa ha ka 10 tarik u Naiwientg, 2023.
Kane ka jingleh jong ka Sorkar Pdeng ka long ban ailad ia ka Sorkar Meghalaya ba kan lah ban pyllait ia kito pisa ha ka por kaba biang, khnang ba ka jylla kan lah ban leh kmen lehsngewbha ha kaba kum kane ka por.
Ka Myntri ka rep ka riang jong ka Sorkar Meghalaya, ka Kong Mazel Apareen Lyngdoh ka la iathuh ba don don na pdeng kiba trei ia ki kam la jong ha kaba ka kamai kajih jong ki kot sha ka ar bad lai klur tyngka shi snem.
Ka Kong Ampareen Lyngdoh ia ka iathuh ia kane haba ka la plie ia ka thiar Meghalaya Collectives, kaba long shibynta jong ka jingpynlong ia ka “World Food India-2023 ha Pragati Maidan, New Delhi bad plie pyrda u Myntri Rangbahduh Narendra Modi.
Ka Meghalaya Collectives jong ka Sorkar Meghalya, ka long ka jingpyni ia ki jingpynmih ia ki marbam ba pynmih ka Meghalaya kiba palat liam ban iawei ki marbam bapynmih kiwei pat ki ri jong ka pyrthei.
Ha kane ka thiar ba la ai kyrteng Meghalaya Initiatives, ki don kum khadlai tylli ki basa ban pynisha ka pyrthei ba Meghalaya, wat lada ka dei ba jylla kaba don kham shadien ba ia kiwei ki jylla jong ka ri India, hynrei kane ka jylla ka lah ban pynmih ia ki jingbam kiba bha tam napdeng ki ri jong ka pyrthei.
Haba kren sha ki nongthoh kot khubor, hadien ba la plie ia katei ka thiar Meghalaya Collective, ka Kong Ampareen Lyngdoh ka la ong ba ka dap da ka jingkmen kaba khraw ban iohsngew na ki katto katne ki nongnong pyniaid jong kane ki basa, ba don napdeng jong ki, ba ka trei ka ktah, ka kamai kajih bad ka die ka thied ka jong ki, ka long shaduh ka shi klur bad ar klur tyngka shi snem.
Kane Myntri ka la ong ba kiwei ki phai khmat sha ka Meghalaya ba ki nongrem jong ka jylla ki pyndohkam ia ka sboh ba ki ioh na ka mraing, khlem da pyndonkam ia ka sboh dawai kaba pynsniew ia ka khyndew.
Ka Kong Ampareen Lyngdoh ka long ruh ba dei na kane ka daw ba ka pynshur ia ka nongshong shnong jong ka jylla ba kin ia leit phia biang ha ki kper ki phrah bad sha la ka jong ka rep ka riang namaba hangtei ruh ka don ka spah.
Ka iathuh ruh ha kane ka juk kaba mynta, ka long kaba eh ban shu ap tang ia ki kam Sorkar.
Ka la kyntu ia ki paidbah nongshong shong, ba kin long ki briew kiba trei la ki jong ki kam ki jam bad seng ia la ki kam la jong.
“Ki nongseng kam la jong ki kylla long ki kynrad ia ki kam ki jam jong ki bad ki kylla long ruh ki nongaikam ia kiwei", la ong ka Kong Mazel Ampareen Lyngdoh.
SHILLONGU nongialam rangbah ka Congress ha Meghalaya, u Bah Ronnie V.Lyngdoh u la iathuh ba ka seng kan sa pynlong ia ka jingialang ban iapyrkhat bad ban iapyndet ia ki kam ki jam kiba ia dei bad ka jingjied ia ki nongmih khmat sha ka Iing Dorbar Khasi Hills Autonomous District Council (KHADC).
Haba kren ha ki nongthoh kot khubor bad lad pathai khubor, u Bah Ronnie V.Lyngdoh u la iathuh ba ym artatien ba ka seng kan nang lehbha shuh shuh.
U la iathuh ba ha ka jingjied nongmihkhmat sha ka Iing Dorbar KHADC, ka Congress ka la jop haduh 10 ngut ki MDC bad kam shym la lah pat ba kan thaw ia ka Executive Committee namarba kam shym la ioh ia ka jingkyrshan jong kiwei pat ki dkhot jong ka Council.
:U Deputy Commissioner jong ka South West Khasi Hills District, Mawkyrwat u la pynbna paidbah kaba ba ka ophis u Director ka Higher and Technical Education, Meghalaya, Shillong ka khot aplikeshon na ka bynta ka 1.
AICTE -Pragati Scholarship Scheme ïa kito ki khynnah kynthei kiba pule ha ka 1st year ne 2nd year ha ka Degree / Diploma course ha kano ma kano ka AICTE Institution kaba la ïoh jingmynjur ha kaba 2 ngut ki khynnah na ka juh ka ïing ki lah ban aplai.
Ha kajuh ka por ki donkam ban ai ryngkat ka Income Certificate kaba la ai da ki bor kiba la ithuh kiba ka jingïoh kam dei ban palat ïa ka Rs 8.0 lak shisnem bad ïa ka scholarship yn pynthymmai na ka bynta u snem uba bud hadien ba ki la phah ïa ka renewal aplikeshon lyngba ka National Scholarship Portal bad ban phah ryngkat ka Promotion Certificate ba la ai da u khlieh duh jong kata ka jaka kaba ki pule.
Ki khynnah ki bym shym la pass ne kiew klass kin duh ïa katei ka scholarship.
Shuh shuh la pyntip ba ka don sa ka 2.
AICTE -Saksham Scholarship Scheme na ka bynta kito kiba don jingduna ha ki dkhot met kiba pule ha ka 1st year ne 2nd year Degree / Diploma course ha kano ma kano ka AICTE institution kaba la ïoh jingmynjur bad tang kito kiba ka jingduna ha ki dkhot met kam duna ïa ka 40 % ki lah ban aplai.
Ha kajuh ka por ki donkam ban ai ryngkat ia ka Income Certificate kaba la ai da ki bor kiba la ithuh kiba ka jingïoh kam dei ban palat ïa ka Rs 8.0 lak shisnem bad ïa ka scholarship yn pynthymmai na ka bynta u snem u ba bud hadien ba ki la phah ïa ka renewal aplikeshon lyngba ka National Scholarship Portal bad ban phah ryngkat ka Promotion Certificate ba la ai da u khlieh duh jong kata ka jaka kaba ki pule.
Ki khynnah ki bym shym la pass ne kiew klass kin duh ïa katei ka scholarship.
Nangta ka don sa ka AICTE – Swanath Scholarship Scheme ( Degree & Diploma ) ha kaba ki nong aplai ki dei ban long ki khun swet lane iwei na ki kmie ki kpa ne baroh ar ngut ki kmie ki kpa ki khlad na ka Covid 19 lane ki khun jong ki Armed Forces bad Central Paramilitary Force kiba ïap ha ka jingïaleh bad kiba ka jingïoh kam dei ban palat ïa ka Rs 8.0 lak ha u snem ba ki aplai ryngkat ka Income Certificate ba la ai da ki bor ba la ithuh.
Ki nongaplai ki dei ban long kiba pule ha ki AICTE institution kiba la ïoh jingmynjur ha ka Degree / Diploma Course ha ka 1st / 2nd / 3rd / 4th year bad ki nong aplai kim dei ban long kiba la ïoh ïa kawei na ki Central Govt.
State Govt AICTE Sponsored Scholarship.
Ki khynnah ki lah ban aplai online lyngba kabad ki aplikeshon form ba la print bad ba la dep pyndap ki lah ruh ban phah sha ka jaka kaba ki pule ryngkat bad ki kot ki sla kiba donkam bad yn pdiang tang ïa ki online aplikeshon bad yn ym pdiang ïa kito kiba leh offline.
SHILLONGKa seng saiñ hima sima United Democratic Party (UDP) bad ka Hill State People’s Democratic Party (HSPDP) ki la pynim biang ia ka Regional Democratic Alliance (RDA) kumno ban pynkhreh lang ban sei ia u kyrtong MP na ka bynta ka jingjied ia u nongmihkhmat jong ka Iing Dorbar Thaw Aiñ Lok Sabha-2024.
Na ka liang jong ka RDA ka angnud ban pynieng ia u kyrtong baiamon lang na ka bynta ka Shillong Parliamentary Assembly.
Ha ka kynhun jong ka Regional Democratic Alliance, u Bah Metbah Lyngdoh un bat kum u Shongknor bad u President ka HSPDP, u Bah K.P.Pangiang un bat kum Secretary.
U Bah Metbah Lyngdoh ula ïathuh ba kine ki artylli ki seng saiñ hima sima ki la dep mynjur ia ka jingseng ia ka RDA naduh ka 30 tarik u Jymmang, hadien ba la dep pyllong iaka jingjied ia ki nongmihkhat sha ka ïing Dorbar Thaw Aiñ ka Meghalaya, 2023.
SHILLONGU President jong ka seng sain hima sima United Democratic Party (UDP), u Bah Metbah Lyngdoh u la iathuh ba ka seng ka la sdang ban pdiang ia ki kyrteng jong ki kyrtong kiba kwah ban iakhun na ka bynta ka jingshah jied ia u dkhot jong ka Iind Dorbar Thaw Ain Lok Sabha.
Haba kren ha ki nongthoh kot khubor mynta ka sngi, u Bah Metbah Lyngdoh u la ong ba ia mynta um ym pat lah ban iathuh ia ki kyrteng jong ki kyrtong bad un sa pyntip pat ia ki nongthoh kot khubor bad lad pathai khubor hadien ba ka seng ka la ioh ban shong pyrkhat.
Ki tyllong khubor ki iathuh ba la don saw ngut kiba la ai kyrteng na ka seng UDP bad arngut pat kiwei pat ki dei kiba ym dei na ka seng UND.Kine kiba ym dei na ka seng UDP ki long u jong ka President ka Khasi Authors Society, u Dr.DRL Nonglait bad u President bamynshuwa jong ka  HYC u Bah Robertjune Kharjahrin.
Ki dkhot ka UDP kiba kwah ban iakhun na ka bynta ka MP ki long u Myntri ka Sorkar jylla, u Bah Paul Lyngdoh, u General Secretary ka UDP bad MLA bamynshuwa, u Bah Jemino Mawthoh, u  Vice President ka UDP bad MLA bamynshuwa, u P.T Sawkmie and u Chief Executive Member bamynshua jong ka Khasi Hills Autonomous District Council bad u Bah Titosstarwell Chyne.
:Ka Myntri kaba dei ban peit ïa ka tnad Koit ka khia ha ka jylla ka Kong Ampareen Lyngdoh ha ka 6 tarik Naiwieng ka la ïathuh ba na ka liang ka sorkar jylla kan jied ïa ka company ka ba biang tam na ka bynta ban pynïaid ïa ka shnat treikam jong ka Emergency 108  lane ki kali kit Nongpang 108.
Ïa kane ka la jubab hadien ba mih ki khubor ha ki katto katne ki ladpathai khubor ba ka sorkar kala thmu ban aiti noh sha kawei ka Company ban pynïaid ïa ki kali kit nongpang 108.
Haba kren sha ki lad pathai khubor ka Kong Ampareen Lyngdoh ka la pynthikna ba halor ka jingthep tender jong ki company ki ban pynïaid ïa ka  shlem treikam ka 108 kan ym don kano kano ka jingmushlia na ka liang ki Myntri ha ka Sorkar.
“Ka sorkar, ka ban kynthup ïa u  Myntri Rangbah ka jylla lane baroh ki Myntri Sorkar kin ym tuklar haba ïadei bad ka jingthep Tender hynrei baroh ki kwah ba kano kano ka Company ka ban shimti thymmai, kadei ban pynthikna ba ka jingshakri ïaki paidbah kan dei kaba biang tam" ka la ong.
Na ka liang ka Myntri ka la pyntip ba halor ka jingthep ïa ka tender la dep ban ai ti sha ka Tender Committee bad kala don ka jingïakhun kaba heh hapdeng ki para Company ba thep Tender namar baroh ki sngew ba ki long kiba biang tam ban pynïaid ïaki kali 108 ha ka jylla Meghalaya.
Ka Kong Ampareen kala ong shuh shuh ba ka kamram kum ka sorkar hi hangne kam dei ban tuklar ïa ka jingthep tender jong ki Company bapher bapher hynrei kan long tang ban jied ïa ka Company ka ba biang tam na ka bynta ki nongshong shnong bad khamtam na ka bynta ka jingbha ka miat ki nongtrei 108.
Ka Myntri ka tnat ka koit ka khiah ka la kyntu ruh  ïaki Company ban ujor sha ka Tender Committee lada ki don kano kano ka jingujor hynrei kim dei ban kren paidbah katba ka jingthep Tender kam pat kut.
Ka myntri ka la kren shai ruh ba kano kano ka Company ka ban ïoh ban shimti ban pynïaid ïaki kali 108 ha ka jylla kadei ban ai ka jingshakri ha ryngkat ka jingïatrei lang bad ki trai jylla, ki nongtrei 108 kiba don mynta.
:Ki pulit ka Anti Narcotic Task Force (ANTF) East Khasi Hills ha ka 8 tarik Naiwieng ki la ïoh ban kem ïa ka wei ka longkmie na Harijan Colony, halor ka jingdonkti ban pynïaid ïew ïa u drok ha G S Road hajan ka Bimola Junction, ïa kane la ïathuh da u bah Vivek Syiem, u Superintendent of Police, City ka East Khasi Hills, Shillong.
Kane ka long shisngi hadien ka jingsaphriang jong ka wei ka Video hapoh ki rynsan social Media halor ki ar ngut ki long kmie bar jylla ba ki die ïa u drok sha ki katto katne ki briew ha GS Road hajan ka Bimola junction.
Kat kum ka kyrwoh na u Bah  Vivek Syiem, Superintendent of Police, City ka East Khasi Hills, Shillong la ïathuh ba  na ka liang ka Anti Narcotic Task Force (ANTF) East Khasi Hills ka la pynlong ïa ka jingkynrah ha Themmetor (Sweeper lane) bad la ïoh ban kem ïa ka wei ka long kmie ka ba 26 snem ka rta.
Hadien ba la ïoh kem ïa kane ka longkmie, na ka liang ki pulit ka ANTF ki la pynlong ïa ka jingkhynra ïa ka ïing ba kane ka longkmie ka shong ka sah bad la ïoh ban kurup ïa ki 92 tylli ki klong rit (Vials) kiba thep ïa u drok  heroin, u ba khia 99.21 gm, 51 tylli ki klong rit  kiba thylli, 13 tylli ki synduk sabon ki ba song ïa u Herion, kawei ka mobile phone bad kawei ka Aadhar card.
Kat kum ka jingpyntip na ka liang u SP City ka East Khasi Hills u la pyntikna ba kane ka longkmie kaba la shah kem ka dei ka long kmie ka ba la ïohi lyngba ki Video ki ba la shaphriang katba ka dang pynïaid ïew ïa u drug ha GS Road hajan  Bimola Junction.
Na ka liang ki pulit, ki dang pynlong ïa ka jingthwet kaba jur sa ïa ka wei ka long kmie kaba la ïohi ba ka dei kaba donkti lang ban pynïaid ïew ïa u drok ha kane ka thaiñ.
Halor kane ki pulit ki la dep ban register ïa ka mokutduma ha Sadar Police Station hapoh ka NDPS Act.
:Ka Meghalaya Early Childhood Development Mission & Rescue Mission ryngkat ka jingïatreilang bad ka ophis jong u Block Development Officer C&RD Ranikor Block myn ha ka 7 tarik u Naiwieng 2023 ka la ïoh ban pynlong ïa ka Block Level Collaborative Convention on Meghalaya Early Childhood Development Mission & Rescue Mission halor la phang pdeng.
“Ka jingsdang kaba skhem na ka bynta ka lawei kaba phyrnai" ha ka Hall jong ka ophis u Block Development Officer Ranikor C&RD Block ha kaba u bah T.Lyngwa IAS, Deputy Commissioner ka South West Khasi Hills District u la long u kongsan.
Kiwei de kiba la ai jingkren ha kane ka sngi ki long ka kong S.Kharsahnoh, District School Education Officer (DSEO), South West Khasi Hills District, Mawkyrwat kaba la kren halor ka Midday Meal bad ka NEP 2020, ka kong Mary M.Rynjah, Programme Manager ka Meghalaya Early Childhood Development Mission & Rescue Mission kaba kren halor ka jingthmu jong ka Meghalaya Early Childhood Development Mission & Rescue Mission (MECDM&RM), u bah Eson Kharrymmai, District Mission Manager, NRLM, u Dr.G.Nongsiej na ka tnad ka koit ka khiah, u bah E Tariang, District Social Welfare Officer, South West Khasi Hills District.
Kiba la ïadonlang ha kane ka sngi ki long, ka kong Laura Khongsit, ka kong Nauna Warjri kiba long ki Programme Manager ka Meghalaya Early Childhood Development Mission & Rescue Mission, u bah O.Lyngdoh bad u bah B.Pariat, kiba long ki Civil Engineers ka Meghalaya Early Childhood Development Mission & Rescue Mission, ki nongkitkam shnong, ki Self Help Groups na ki shnong bapher bapher bad kiwei de.
Kham ha shwa u bah S.Marweiñ, MCS, Block Development Officer (BDO) jong ka Ranikor C&RD Block u la ai ïa ki kyntien pdiang sngewbha bad u bah L.T.Tariang, MCS, Project Director ka DRDA, South West Khasi Hills District u la ai ïa ki kyntien khublei.
:Ka sorkar jylla ka la rai ban khot sngewbha ïa ka kynhun Harijan Panchayat Committee (HPC) na ka bynta ban ïakren halor ka jingphah kynriah ïa ki nongshnong shnong jong ka Harijan Colony na Them Iew Mawlong ha ka 15 ne 16 tarik, Naiwieng.
Ïa katei, la dep pynbna shwa ha ka Meghalaya High Court ha ka por ba don ka jingsngap halor kane ka mat ha ka 8 tarik, Naiwieng.
Ha katei ka jinghukum, na ka liang jong ka miej ki nongbishar, kynthup ïa u Justice W Diengdoh bad u Justice B Bhattacharjee u la ong ba ka attorney general (AG) ka la dep phah da ka jingtyrwa kaba la wan na ka sorkar jylla, ka la khot ïa ki kongsan (HPC) na ka bynta katei ka jingïalang khnang ban ïakren ïasuk halor kano kano ka jingïa kajia hapdeng ki party bad kiwei kiwei.
Ha kaba ïadei bad kateI, ka AG ka la dep ong ba katei ka jingïalang jingtyrwa ka son jingthmu ban pynlong ha ka 15 ne 16 tarik Naiwieng.
La ong shuh shuh ruh ba lada kine kongsan kim lah ban don bynta ha katei ka jingïalang ha kito ki tarik ba la buh, ka lah ban tyrwa pat ha kiwei pat ki tarik na ka bynta ban ai jingbit ïa ki party ban ïakynduh bad ban ïakren halor ki mat ba bun.
Na ka liang jong ka miej ki nongbishar, la ong ba ha kane ka kynti mynta, yn sa ïaid shaid shaid ka jingïakren hynrei yn ai jingbit ïa ki party ban ïakynduh kumba la tyrwa.
“Ka jingkhmih lynti na kane ka jingïalang, kan long ban pynbna bad pyni hakhmat ka ïing kashari ha ka dur jong ka kaiphod.
Na ka bynta katei, ïa katei ka mat, mynta, la dep buh ban pynsngap ha ka taïew ba sdang jong u Nohprah," katkum katei ka jingtyrwa.
Ha ka 29 tarik, Nailur, ka sorkar jylla ka la dep pynbna sah ka ïing kashari ba ka la dep mynjur ban pynheh ïa ka jaka katkum ka jingkyrpad da ki nongshong shnong jong ka Harijan Colony.
Hangne la lah ban ong ba ka sorkar ha ka shap jong ka, ka la dep tyrwa ïa ki 342 tylli ki longïing ba kin kynriah sha ka jaka kaba dei jong ka Shillong Municipal Board.
:Ka Joint Action Committee (JAC) jong ka NEHUTA, NEHUNSA bad NEHUSU myn ha ka 8 tarik, Naiwieng, ka la byrngem ban pan jingmut na ka Meghalaya High Court halor ka jingkynnoh ba pynkheiñ ïa ki kyndon jong ka UGC Model CRR (Cadre Recruitment Rules) da u Vice-Chancellor jong ka jaka pule jong ka NEHU, u Prof PS Shukla.
Da kaba pynbna ha ka lad pathai khubor, u chairman ka JAC, u Prof Lakhon Kma u la ong ba u VC u la pyrshang ban ïada ïa ka bym dei ban ïada.
“Ka jingthung kam beaiñ ïa u Rohit Prasad (kum u technical officer/senior consultant) kam don kano kano ka jingkyrshan na ka liang jong ka NEHU bad ka dei ka jingpynkheiñ ïa kyndon jong ka UGC Model CRR," ong u Kma.
Ha ka 4 tarik, Naiwieng, u Prof Shukla u la kam ba katei ka jingthung ïa u Rohit Prasad ka la jia hadien ba la ïoh jingbit na ka executive council(EC) jong kane ka jaka pule.
U Shukla u la ong ba u VC u dei u nongthung kam na ka bynta ki post shipor kynthup ïa ki Group A/Group B.Ka jingthung kam ïa u Rohit Prasad kam long kaba paka ne shi junom bad kane kan sa pyn ngat ïa utei u vice-chancellor ha ka jingeh.
Katba u Prof Kma, u la ong ba ka jingkren jong u VC ka dap suda da ka “jingthok jingshukor" ba u la ïalam bakla ïa ki nongseng kam jong kane ka jaka pule bad ki paidbah ba bun ba ka JAC ruh ka lah ban leit kynduh ïa ka Meghalaya High Court na ka bynta ban pan jingmut halor kane ka mat.
U Prof Kma u la kynnoh ba u VC u la pyndonkam da ka kyndon(clause) 6 (b) jong ka UGC Model CRR ban kam ba ka jingthung kam ïa u Prasad ka long kaba biang naba la dep ïoh jingbit na ka executive council jong kane ka jaka pule.
