“Ngim dei ban klet wat ïa ka bhah pisa kaba T.104 klur kaba ki (Sorkar) bat kai na ka bynta ban siew tulop ïa ngi ki nonghikai SSA," u la bynrap.
Une u nongïalam ka MSSASA u la kyrpad ïa ki kmie ki kpa jong ki khynnah skul bad ïa ki paidbah ban ai jingkyrshan lem ïa ki nonghikai skul SSA kiba pynlong ïa ka jingïakhih ban dawa ïa la ka jong ka hok.
Kum ban pyntip hangne, ki nonghikai skul SSA na rilum Garo ki la pynlong ïa ka jingïakhih da kaba ïaid paidbah ha sor Tura bad phah ruh ïa ka dorkhas sha u Myntri Rangbah ka Jylla lyngba ka ophis jong Deputy Commissioner, ka West Garo Hills District.
Nongpoh, Naitung 20 : Ka KSU, Northern Border Area mynta ka sngi kala ujor syndon da ka Ejahar ha Khanapara Police Station, pyrshah ïa u nongthoh bad kawei ka skul shimet ha Ri-Bhoi kaba la pyndonkam da kawei ka kot kaba ïalam bakla ïaka ktien ba kren haka jylla Meghalaya, kaba la ktah mationg ïaka jingsngew jong ki paidbah ka jylla bad lah ban ïalam bakla ïaki heprit bad kiwei pat ki jaidbynriew shabar ka jylla.
Katei ka dei ka kot Social Studies jong ka klass III kaba la thoh da u Dr.Dhananjay Joshi bad ka Neelam Jain bala pynmih da ka Bright Star Books International 521- Vasnat Kunj New Delhi-110070 bala pdiang da ka NCERT.La pynpaw lyngba katei ka kot ba ka ktien kaba ïakren haka jylla (Official Language) ka dei ka Bengali, Nepali bad Marathi haka jaka jong Khasi & Garo, bad ïa katei ka kot la pyndonkam da ka skul Little Star Senior Secondary School kaba don ka 9 mer Baridua ha Ri-Bhoi District kaba dei ka skul shimet.
Halor katei ka bynta naka liang ki nongïalam jong ka KSU hapoh ka jingïalam u Samla Alex Narleng President ka KSU Northern Border Area, samla John Paul Sohpdang Asst.Education Secretary ka KSU North Khasi Hills District bad kiwei kiwei kila leit ban ïakynduh syndon ïa u principal katei ka skul u BN Sharma naka bynta ban pan jingshai halor ka jingpyndonkam ïa katei ka kot kaba ïalam bakla, kaba la ïoh jingtip ruh ba kam dei kaba la pdiang da ka sorkar jylla.
Na ka liang utei u Principal u la pynpaw ba mar syn ïoh jingtip halor katei ka jingbakla katei ka kot, la pynsangeh noh syndon ban shim bad hikai ïa katei ka kot bad kular ruh ban thoh sha u nongpynmih katei ka kot ban pynbeit ïaki jingbakla namar ka ïalam bakla ïaki khynnah pule bad khamtam kiba shabar ka jylla Meghalaya.
Haba kren sha ki lad pathai khubor naka liang ki nongïalam ka seng KSU ki la pynpaw ka jingsngewkhia kaba jur halor katei ka kot kaba ïalam bakla bad ktah mat ïong ïaki paidbah haka jylla namar kumba la pynpaw ba ka ktien ba ïakren haka jylla ka dei ka ktien Bengali, Nepali bad Marathi nalor kiwei kiwei ki jingbakla kiba ka seng ka lap ha katei ka kot pule.
Kila ong ruh baka NCERT ka dei ban peit bñiah ha shuwa ban pdiang ïaki kot pule ban pynrung haki skul pule namar kane ka ïalam bakla ïaki khynnah pule khamtam kaba ktah ïaki paidbah ka jylla bad kyrpad ruh ïaka tnad pule ka jylla ban leh eiei halor u nongthoh jong katei ka kot.
Byrngem u Myntri ia ki Managing Committee lada ym lah pynlong skul.
bthah ïa nonghikai SSA ban sangeh ïakhih.
Shillong, Naitung 20 : U Myntri ka tnad Pule Puthi ka sorkar jylla, Bah Lahkmen Rymbui u la kyntu ïa ki nonghikai SSA kiba ïakhih mynta ha Parking Lot jong ka Additional Secretariat ba kidei ban leit phai noh mardor sha ki skul ba ki hikai lym kumta kim banse ban leh da kaba tyngeh.
Da kaba pynpaw ba ka sorkar jylla ruh ka ïakhun tyngeh na ka bynta ban pynïoh noh ïa ka tulop jong ki kaba dei ban wan na ka sorkar pdeng, u Myntri u ong ruh ba ki sngewthuh haduh kattno ka jingeh ba ki nonghikai ki kynduh namar ba ki shah set tulop bun bun bnai.
“Ngi la ïakhun ban pynïoh ïa ka tulop jong ki, watla kam dei satia ka kam kaba suk namar kane ka ka hap ha ka kti jong ka sorkar pdeng.
Kumta ngi kyrpad ïa ki ba kin sdang leit shim klas noh bad lada kim kohnguh ngim banse ban pynmih ka hukum ba ‘no work no pay’ lane weng noh ïa ka grant na ka Managing Committee jong kito ki skul kiba khang wat hadien ba ka sorkar ka bteng ïa ka jingkyrpad," ong u Myntri haba kren bad ki lad pathai khubor.
U Bah Lahkmen u ong ruh, ba ka jingbei tyngka ïa ka tulop ki nonghikai SSA haduh 90 persen ne 15,000 tyngka shibnai marwei kadei na ka sorkar pdeng katba 10 persen lane kumba 4,000 haduh 5,000 tyngka marwei shi bnai kadei ka bhah ba ju siew da ka sorkar jylla.
La ïathuh ruh ba ki nonghikai SSA la bunsien ki la wan ban ban kynduh ïa u kynthup ïa u Additional Chief Secretary ha kaba ki la dep ban pynsngewthuh ba ka sorkar Meghalaya ka la dep pynbiang lut ki jingdonkam ba buh da ka sorkar pdeng na ka bynta ban pyllait noh ïa ka pisa ha ka kylla kaba nyngkong.
“Ngi dang ap mynta bad bad mar ïa ïoh, ngin sa pyllait noh ïa ka tulop jong ki," bynrap biang u Myntri da kaba kyntu ïa ki nonghikai ba kin leit phai noh sha ki iing ki sem kumjuh ruh ban sdang noh ïa ki jinghikai ha ki kamra klas.
Ha kane ka sngi, u Myntri u la ïathuh ruh ba katkum ka jingtip ba ki ïoh lum, ki skul kiba shah ktah na ka daw ka jingïakhih ki nonghikai kadei tang kumba 10 persen.
Lah ban kdew hangne ba ki don haduh 12,451 ngut ki nonghikai SSA ha baroh kawei ka jylla.
Jowai, Naitung 21 : Ka lympung ïalehkai phutbol Independence Day Cup Under-17 Football Tournament 2022 ba la pynïaid da ka West Jaiñtia District Sports Association Jowai mynta ka sngi ha madan Kiang Nangbah Stadium, Jowai.
Haba phai sha ka jingïakhun ba nyngkong ka kynhun jong ka Saiñdur Mihmyntdu kala lah ban pynliem ïa ka Chutwakhu da 1-0 kol, ïa ka shikol la thep da u Rowan Phawa ha ka minit ba 46.
Ka jingiakhun ba ar hapdeng ka Mulang Ialong pyrshah ïa ka Lion Sports & Youth Affairs, na ka liang ka Mulang Ialong ka la jop haduh 4-0 kol, kawei ka kol la kum thep bakla sha ka kol la jong ka LS&YA ha ka minit ba 10, u Chalet Phawa ula thep ha ka minit ba 33 bad 40, katba u Samitlang Pale ha ka minit ba 48.
Ha ka jingïakhun kaba lai ka Dulong kala lah ban pynliem da 2-0 kol ïa ka Nangbah Mulang ki rangïalehkai jong ka kiba la ïoh ban thep kol ki long u Wankibha Pohthmi ha ka minit ba 9 bad u Sahame Lyngdoh ha ka minit ba 28.
Katba haka jingiakhun kaba saw ka 7 Wasa kala jop da 4-0 kol ïa ka Khimusniang, ïa kitei ki kol jong ka 7 wasa la theh da u Sambha Ryngkhlem ha ka minit ba 9, u Rangkynsai Mukhim ha ka minit ba 10 bad u Ram Lakhi ha ka minit ba 53.
Ym bteng sahmiet ki nonghikai SSA.bthah u Lat ïa u Myntri Rangbah ban weng ïa ka jingeh ki nomghikai.
Shillong, Naitung 21 : Ka Langsning FC ka la lait mad nam rem ha ka Ryntih SC hadien ba u Shano Tariang u la thep ïa ka kol pynïakhaid ha ka jingïakhun ha ka sngi Palei jong ka lympung OC Blue Shillong Premier League 2021-22 ha madan Third Ground, Polo, Shillong.
Lyngba katei ka jingïakhaid ka Langsning FC ka la kiew sha ka kyrdan ba ar na ka miej kheiñ point kaba don phra tylli ki club da kaba khur 11 point.
Haba phai sha ka jingïakhun hapdeng kine ki ar tylli ki club, ka jingïakhun ka long kaba mar ïabam ha ka liang ka jingpynsmiej thep kol, hynrei dei ka Ryntih kaba la ïoh ban plie pyrda nyngkong ba la thep da u Dawanchwa Challam ha ka jingïalehkai ba dang ïaid hynñiew minit.
Lyngba katei ka shi kol ka jingïakhun ka la nang shongshit bad nang ïakhaid.
Ki rangïalehkai ka Langsning hadien ba ka la shah thep, ki la ïakhun tyngeh bad ñion beit sha ka kut jong bad pynsmiej ruh bunsien ïa u rangap kol.
Da ka jingïai pyrshang bunsien, khatduh ka Langsning FC ka la ïoh ban pynïakhaid lyngba u Shano Tariang uba la thep ïa ka kol kaba itynnad bha ha ka minit ba 24.
Na ka jingïathep ba mar shikol, ka jingïalehkai ka la sdang ban ïakhluit ha kaba ki rangïalehkai jong baroh ar tylli ki team ki la pyrshang da ki lad ki lynti ban ïoh pynphai kol hynrei haduh kaba kut jong ka kylla step ka jingïathep kol ka long da mar 1-1 kol.
Haba wanphai sha ka jingïalehkai jong ka kylla miet, ki ar kynhun ki la pynkhlaiñ bad bujli rangïalehkai ruh.
Hapdeng ka jingïakhun kaba itynnad bha, kine ki ar tylli ki khlem lah shuh ban ïathep kol ha kaba ka jingïalehkai ka la kut noh da kaba ïasam mar shi point.
Nalor ka Langsning kaba don ha ka kyrdan ba ar, ka Mawlai SC kadei ka kynhun ba khlaiñ tam ha kane ka samoi ba mynta kaba bat ruh ha ka kyrdan ba nyngkong da kaba khur 16 point na ki hynriew sien ïalehkai.
Ka wat ïalehkai ba hynñiew jong ka SPL kan sdang ha ka sngi Saitjaiñ ha kaba ka lahduh ka Shillong Lajong FC kaba don ha ka kyrdan ba hynriew kan aireng pyrshah ïa ka Malki SC kaba don ha ka kyrdan ba hynñiew.
Baroh ar tylli ki team ki khur mar 4 point hynrei ka Shillong Lajong ka lamkhmat na ka jingïapher ha ka rukom ïathep kol.
Shillong, Naitung 21 : Ka Riwar Mihngi Social Welfare & Sports Association (RMSW&SA) hapoh ka jing ïalam jong u Bah Dewi Khonglah kum u President bad Bah Lo Khonglam kum u Secretary, ki pynpaw ïa ka jingpyrshah jur ïa ka jingkhot jingïalang ka M.F.A.ha ka 23/7/2022 ha Pynursla khlem da kynjoh ktien ne ïa syllok bad ka Association (RMSW&SA).
Ka Riwar Mihingi Social Welfare & Sports Association (RMSW&SA) ka dei kawei na ki Association ba la rim tam ha ka thaiñ Riwar Mihngi.
Ka dei ruh ka affiliated Unit jong ka Meghalaya Football Association, kaba dang don bad dang treikam haduh kine ki sngi.
Ka Executive Committee jong ka Association ba dang shu dep long shen ka la rai ban pyrshah jur ïa katei ka jingleh don bor ka M.F.A.La kyntu ruh ïa Affiliated Club jong ka Riwar Social Welfare and Sports Club (RMSW&SA) ba ymdei ban leit ïashim bynta ha katei ka jingïalang.
Kane ka long katkum u kyrwoh na ki nongïalam ka Riwar Social Welfare and Sports Club.
Jowai, Naitung 21 : Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium Jowai.
Haba phai sha ka jingïakhun kaba la long hapdeng ka Khliehïongriang pyrshah ïa ka Dongmihsngi, na ka liang ka kynhun ïalehkai jong ka Khliehiongriang kala lah ban pynliem da 1-0 kol ïa ka Dongmihsngi.
Ïa katei ka shikol la theh da u Kerlang Dkhar ha ka minit ba 50.
Ka jingïalehkai lashai ka sngi 22 tarik kan long hapdeng ka Khliehmynkrem pyrshah ïa ka Phramer ha ka por 3 baje nohphai sngi.
U shynrai, u long uwei napdeng ki jingber ba kynrei bha ban pyndonkam ha ki jingbam ba ngi shet bad u ju paw ruh ba u lah ban ai jingmyntoi shibun bah ha ka liang ka koit ka khiah.
U dei uba la ju tip kum u syiem napdeng ki jingber ne ki jingshoh, u Shynrai la slem la ju pyndonkam ruh kum ka jingsumar halor kiba bun ki jingpang bad jingshitom.
U shynrai u don ïa ka curcumin, ka compound, kaba lah ban ïarap bad ai jingmyntoi ha kiba bun ki liang ka koit ka khiah, kynthup ka jingmyntoi ïa ka jabieng.
Ka Curcumin ka don ka antioxidant bad ka bor ba lah ban ïakhun pyrshah halor ka jingkiew ka jinglong tyrha ha ka met.
Ka jingkiew ka jinglong tyrha ka dei kaba ju paw ba don jingïadei bad ka jingkhuslai, watla ym pat lah ban tip thikna ka daw ha lyndet kane ka jingdon jingïadei.
Ki jingbam ba riewspah ban don ki antioxidant-kum u shynrai ki dei kiba lah ban ïarap halor ki dak jingshitom halor ka jingngat ha ka jingkhuslai lyngba ka jingpynduna halor ka jingkiew ka jinglong tyrha.
Ka curcumin bad kiwei de ki chemical ha u shynrai ki paw ba ki dei kiba kynsai ba lah ruh ban pyllait na ki jingpang kum ka bampong, ka jingpang klongsnam, ka Alzheimer’s, ka pangmat napdeng kiwei de.
Baroh ngi la mad teng halor kane ka jingshah ktah ba paw hapdeng ba don ka jingkhsulai, hynrei ka jingshah ktah ka lah ban pher na uwei u briew sha uwei pat.
Ha kajuh ka por ka long kaba donkam ban ithuh kine ki dak jong ka jingshah ktah ban shim ki sienjam kiba dei khnang ba lah ban pynduna bad tehlakam ka jingkhuslai.
Ka jingkhuslai ka dei kaba ktah hapdeng kiba bun ki briew ha ki ri satlak ka pyrthei.
Ka jingïakhun pyrshah ka jingkhuslai da ka curcumin:U Shynrai u paw ba u long u thymmei halor ka jingdon ka polyphenol curcumin bad u dei uba lah ban ai jingmyntoi ha kiba bun ki liang ka koit ka khiah.
Ki antioxidant kiba don ha ka curcumin ki dei kiba lah ban pyllait bad ai jingïada ïa ka met ba mih na ka jingdon ki phlia jakhlia kiba paw ba ki long kiba don ka jingma.
Kine ki antioxidant kiba don ha ka curcumin ki dei ruh kiba lah ban ïakhun pyrshah ki dak jingshitom halor ka jingkhuslai da kaba pynduna ka jingshah banbor ki oxygen bad ka jingjur ka jinglong tyrha.
Ka Curcumin ka paw ba lah ban ai jingmyntoi hapdeng kito kiba jur ka jingshah ktah bad shah banbor na kane ka jinglong khuslai.
La shem ba ka Curcumin ka dei kaba lah ban pynduna ki dak jingshitom jong ka jingkhuslai, ka jingpaw ki dak jingshitom halor ka jingsngew bad ka jingtreikam ha ka bor jabieng, bad kumjuh ruh halor ka jingpaw ki dak jong ka jinglong artatien lyngba ka jingpynduna ban don ki monoamine oxidase A & B enzymes – ka jingtreikam halor ka jingdon jong ki neurotransmitter ha ka jabieng.
Ki ïarap ban pynjur halor ka jingdon ki neurotrophic bad ka jinglah ban ïakhun pyrshah ka jingkiew ka jinglong tyrha.
Ka Curcumin kam don jingktah satia wat lada la pynrung bun.
Kane ka Curcumin ka dei kaba lah ban ai jingïarap halor ka jingpynkylla ki jingtreikam ha ka jabieng ba mih na ka jingjur ka jingkhuslai.
Ha kajuh ka por ruh ka aibor na ka bynta ka jingthaw thymmai ki cell ha ka jabieng bad ka jingïasoh jong ki – ki rukom treikam kaba lah ban khanglad bad pynduna ki dak jingshitom jong ka jingkhuslai.
La slem bah la ju pyndonkam ïa ka Curcumin na ka bynta ba lah ban ai jingïarap bad jingïada na kiba bun ki jingpang, kynthup ka jingïada na ka jingpang ba ktah ha ki bynta ka bor jabieng da kaba tehlakam halor ki dak jinshitom ba banbor ha ka jingmut jingpyrkhat bad ka jingkhuslai.
U Shynrai u dei uba lah ban pyndonkam da baroh.
Riangdo, Naitung 21: Ka FKJGP Mawshynrut circle mynta ka sngi ha ka jingïalam u working president bah Cary Kharmutee bad u bah Willis Syiem general secretary FKJGP West Khasi Hills District, bah Ariferius Diengngan joint secretary FKJGP Mawshynrut circle bad ki nongïalam jong ka FKJGP Mawshynrut circle, ki la leit ïakynduh ïa u Executive Engineer MEPDCL West Khasi Hills District ban ïakren bad pynsngew ïa ki jingeh ba ki paidbah ka thaiñ ki ïakynduh.
Ka seng ka pynpaw ruh ba ka jingduh light khah khah ka ktah bha khamtam ha kaba ïadei bad ki khynnah pule.
Nangta bun kiba im ha ka kam bylla kum ka furniture bad kiwei kiwei kiba pyndonkam da ka light ki la duh kam lut.
Ka seng ka la dawa ruh ban thung shuh shuh kham bun ki nongtrei kum ki casual lane muster roll lane ki permanent, namar haba duh ki line ka shem jingeh tang ar ne lai ngut ki line men kin trei.
Ha kajuh ka por ka seng ka dawa ruh ba ka sorkar kan thung noh da u SDO ba pura ym tang u in-charge, khnang ba ki kam kin ïaid beit ïaid ryntih.
Ka seng ka dawa ba ka sorkar kan shimkhia ïa kane ka kam bad lada ka dang ïai sngap mynthi, ka seng kan ïaid da kawei pat ka lynti.
“Ieid shuwa ïaïade bad sa burom ïa jong kiwei’ Ka dei ka kyntien ba shongsbai bad ba shon jingmut bha khamtam ïa u Khun Khasi Khara kum ka Jaidbynriew – kaba donkam ban da shong pyrkhat, ban puson bad ban pynwandur ïa ka kat kum ki jingdonkam ba hakhmat tam na ka bynta ka Jaidbynriew ba kan im kan sah la ha ka kyrteng ne ka nam hangne ha snieh pyrthei.
Ka Jaidbynriew Khasi ka sngew sarong ïa kaei?-Hato ka sarong ba ka im ha ka jaka ba don kyrhai ka spah mariang, ka ri ba ieid ki Blei, ka ri tip kur tip kha, ka ri ki tip sang tip ma bad kiwei kiwei hynrei kynmaw kine baroh kim neh sah ha sla pyrthei lada kum ka Jaidbynriew ka ïap, bad lada ka ïap kine ruh kin ïap lang.
Namar kata, dei ban puson ïa ka kyntien ‘Ieid shuwa ïalade sa burom ïa kiwei’ bad ban leh eiei noh shuwa ba ka por shaba dier ka por.
Baroh ki Jaidbynriew hangne ha snieh pyrthei ki dei kiba don ïa ki jong ki Khana Pateng, ki Puriskam bad kiwei kiwei ba kin im kin sah bad na kine.
kane ka long kumjuh ruh ïa ka Jaidbynriew Khasi kaba im hangne ha ki Ri-lum ba jyrngam bad ba dap da ki kshaid, ki lum ki wah ba ithlang bad kiwei kiwei.
Ka Jaidbynriew Khasi watla ka dei kaba dang don shi troh eh hangne ha sla pyrthei hynrei ka dei kaba don kyrhai ki stad ki jhad-ki nep jabieng kiba lah ban pynriewspah ïa ka Jaidbynriew da kaba leh ïa ka bynta kaba khraw eh bad kata ka long ban pynim junom ïa junom ïa ka Jaidbynriew.
Kane ka juk mynta ka dei ka juk jong ka jingialeh-ka jingialeh ha baroh ki bynta jong ka Jingim.
Ki Jaidbynriew rit paid kum ki Khasi, ki don ha ha jingialeh kaba jur bha bad kane ka jingialeh ka long ka jingialeh ban neh ban sah ha sla pyrthei namar ka jingjur palat ki jingtyllep ka umsaw jong ki Hehpaid kiba lah ban pynduh jait naduh dyngkhong ïa ka jinglong ba kyrpang.
Ka Jylla kala sakhi ïa kum kane ka jingïaleh jong ka Jaidbynriew Khasi ha kine ki snem bala leit bad kaba dang bteng haduh mynta bad kane baroh ka dei kaei lada kam dei kata ka jingsngew syier, sngewtieng ïoh shisha ka poi ka sngi jong ka Jaidbynriew Khasi kan shu jah rngai nangne na Pyrthei.
Ka jingïakhih ïaksar jong ka Jaidbynriew ban pynrung noh ïa ka Ktien Khasi ha ka 8th Schedule ka dei kaba donkam palat hynrei ka jingdonkam jong ka-kam palat pat ïa kawei ka jingdonkam namar kane ka dei ka jingdonkam ban pynriewspah ïa ka Ktien ka thylliej jong ka Jaidbynriew.
Kane ka jingdonkam ba kham kongsan tam eh ka dei kaba ngi kum ka Jaidbynriew ngi ïa leh klet bad phai lyndet beit haduh mynta haduh ba ki Khun ki Hajar jong ka Jaidbynriew kila shu im ha lyer ha suin khlem da tip shuh ïala ka jong ka thymmei ne ka tynrai.
Ka por kam shah shuh ba ka nam ba u ‘Khasi u Bam Kot’ kan dang ïai neh haduh kane ka pateng ba mynta bad ka por kala dawa ïa ka Jaidbynriew ba kan kyndit na ka jingïohthiah lyngngai.
Kumba la kdew haneng, ka Jaidbynriew ka dei kaba don ïa ka Khana ka Pateng bad ki Puriskam- ka Jaidbynriew ka kren shaphang ki soskular ba lateh hakhmat ki Syiem Khasi bad ka Sorkar Indla kum ka Instrument of Accession (IOA), ka Annexed Agreement (AA), ka Stand Still Agreement bad kiwei kiwei hynrei katno ngut na ki lak ngut ki Khun Khasi Khara ki tip ïa ki jingmut bad ki pasoh jong kine ki soskular.
Manla u snem, ka Jaidbynriew khamtam ki sengbhalang bad seng saiñ pyrthei ki ju rakhe kynmaw burom ïa ki Khla Wait jong ka Jaidbynriew kum ïa u Tirot Sing Syiem, Syiem ka Hima Nongkhlaw bad u Woh Kiang Nongbah hynrei balei ba kine ki jingrkhie ki shu kut tang ha ka jingbuh syntiew bad kam don satia ka jingïashim bynta shit rhem kum ka jaidbynriew ban rakhe kyrpang ïa kane ka sngi.
Ka jubab ïa kine kiei kiei ka dei namar uba bun na ki Khun Khasi Khara um shu tip na suin ïa ki kam ba khraw jong kine ki Khla wait tang namar ba ka Sorkar Jylla ka ai shuti ba kin ïoh pynlutpor ha ki kam ba ki sngewtynnad eh.
Haba kren ïa kine kiei kiei, ka jingdonkam bala kren ka thew sha ka jingdonkam ‘Ban pynim pat ïa ka Khana Pateng jong ka Jaidbynriew’ ban buh jingthoh ïa ki Khana Pateng bad ki jingjia ba wan jia ha ka Jaidbynriew ha kaba dei ruh ban pynrung ïa kine kiei kiei ha ki jingpule ïa ha ki skul ne College khnang ba ki khun ki raiot ka Jaidbynriew kin tip ïala ka thymmei, kin shemphang ïala ka Jaidbynriew bad kin don ruh ka jingieid nyngkong eh ïa ïa ka jong.
Kan myntoi aiu ban pynriewspah tang ïa ka Ktien lada ïa ka Khana ka Pateng jong ka Jaidbynriew ngi klet noh.
Ka Por mynta ka dawa ïa ka jaidbynriew la ka dei kiba don ha ka Bor Synshar, ki Sengbhalang, ki stad ki jhad, ki riewshemphang ne u paidlang paidkar jong ka Jaidbynriew ba kin sdang ïakhih ïaksar noh halor kane ka bynta.
Ka Jaidbynriew ka don kyrhai ki stad ki jhad ki stad wadbnïah, ai ba kine kin shim ïa ka bynta kaba khraw ha kaban buh ha ki jingthoh.
Nongstoiñ, Naitung, 21: Ka jinglong jingman jong ka Congress ha ki lai tylli ki Constituency ha West Khasi Hills kata ka Mawshynrut, ka Rambrai Jyrngam bad ka Nongstoin ym long shuh ban ïakren, namar ka jingmih noh jong ki nongïalam ba khmat ka la ktah haduh katta katta ïa ka party.
Haba phai ha ka Mawshynrut Constituency ka jingmih noh jong u Bah Sraly Rashir MDC barim jong ka Congress, ka la ktah haduh katta ïa ka Constituency baroh kawei haduh ba lada twad jingmut na kylleng ki shnong bad ki jaka hapoh ka Constituency, ka kyrteng jong ka Congress ka la pjah slam slam lait noh hange hangtai.
Katkum ki khubor ba la ïoh lum na baroh sawdong ka Mawshynrut Constituency haduh kine ki sngi ka sur bad ka jingsawa na ki paitbah nongthep vote ka long tang ïa ki ar tylli ki party kata ka HSPDP bad ka NPP.Katkum ki tyllong khubor ba la ïoh ban lum na ki nongkyrshan jong kitei ki ar tylli ki party kata ka HSPDP bad NPP, la ong ba lada phai ha ka jingnang jingstad bad ka jingshemphang u kyrtong jong ka HSPDP, u la bit la biang bha hynrei u kyrtong jong ka NPP pat wat la u la biang pura ha ka jingdon ïa ka spah ka phew, hynrei ha ka jingnang jingtip te u dang duna bha, ong ki riew rangbah.
Haba pyrshang ban kylli pat la ka Congress kan pynïeng kyrtong ne em ha u 2023 na Mawshynrut, don kiba ong ba tang ban lait na ka jingshah khylliap lama bad ka jingshah pynduh ïa ka party, lada pan tiket da u ba kumno kumno ruh yn ai beit bad ki la ong ruh ba ki nongkyrshan ruh lada shu antad haduh ban da poi ka election 2023 kin dang don palat san hajar ngut.
Haba phai pat sha ka Rambrai Jyrngam la ïoh jingtip ba u bah Golden Nonglong na Nongstoiñ u ba dei ruh u saiantis un ïakhun na ka Congress, namar ba u bah Kimfa S Marbañiang MLA ba mynta u ba la shah suspend na ka Congress un ïaleh noh na ka NPP.Hynrei, ka sur na kiba bun khamtam kito kiba ieit bha bad kiba la pynjop ïa u Bah Kimfa ha Rambrai, ki la ong ba ka NPP kan sar naphang bad don ruh kiba ong ba kan jop kput ha u 2023.
Haba phai pat sha ka Nongstoiñ ka Congress ki don ki katto katne ki briew na ka party NPP ki bym kwah pynpaw kyrteng, hynrei ki la kam ba kumba long mynta, kane ka party kaba don ïa u bah Gabriel Wahlang u ba long u MDC.Hynrei ki la ong ba ka jingmih pyrthei jong u bah Macmilan Kharbani kum u kyrtong na ka Trinamool Congress, ka la pynduh jingkyrmen namar kiba bun ki nongïalam jong ki Prmary Unit ki la leit pynïasoh noh sha ka TMC, ban ai ka jingkyrshan ba pura ïa u bah Macmillan Kharbani.
Ka sur haduh mynta hi ka long ba ha baroh lai Constituency, ka NPP kan jop suk jop saiñ khlem jingeh.
Mawkyrwat, ‘Naitung, 21: Ka long kaei kaei kaba sngewtynnad ban tip bad ïohi ba ki briew jong kane ka juk ba mynta ki la dang pynneh pynsah bad pynkhie im biang ïa ka kam ïa siatkhnam kaba long kawei na ki kam ïalehkai rongbiria jong u shynrang khasi ka mynnor ha kaba kane ka la jia ha kawei na ki shnong ha Nongnah, Maw-en-deng kaba hap hapoh jong ka Ranikor C&RD Block, South West Khasi Hills District.
Lah ban kdew khyndiat ba la ju tip shaphang ka jingsiatkhnam ba u ‘rang khasi jong ka mynnor ba ka sotti juk ka dang ïeng rasong, ka jingïasiatkhnam ka dei ka jingïalehkai Tynrai jong u Khasi kaba ki ju khot ka “Rongbiria u Khasi", hynrei ha kine ki sngi ki la jan duh jait noh bad kane ka jingïalehkai ka don sa tang katto katne ki jaka kiba dang pynneh ïa kane ka jingïalehkai ba la tip kum ka jingsiat tim ha Polo lane ka Shillong Teer bad katto katne ha ki lympung lehkmen bapher bapher ba la pynlong da ka sorkar.
Halor kane ka jingïasiatkhnam, khyndiat ngin ïa phai sha ka shnong Nongnah, South West Khasi Hills District ha kaba kum shibynta ban pynneh pynsah ïa ki matti ki longshuwa manshuwa kane ka shnong ka dang pynneh pynsah ïa kane ka jingïalehkai.
Ka jingïasiat khnam ha shnong Nongnah ka neh naduh ki por hyndai kulong kumah haduh mynta mynne ki sngi jong ngi ba ki ‘riew tymmen ki ju ïalehkai ïa kane ka jingïalehkai siatkhnam bad mynta kane ka jingïasiatkhnam ka dang khie im ha kane ka shnong, hynrei katkum kane ka juk ki Khristan mynta ha kane ka jingïalehkai kam don shuh ka kñia ka khriam hynrei la pynlong pat ïa kane ka jingïalehkai kum ka kynja jingïalehkai tamasa ne ïalehkai kmen.
Kaba sngewtynnad ka long ba ki briew ha kane ka shnong ki ieit bha ïa kane ka jingïalehkai bad ki ju sngewtynnad ruh ban ïa siatkhnam bad ym don khynnah ym don rangbah baroh ki briew ha kane ka shnong ki nang lut ban siatkhnam bad man kawei pa kawei ka longïing ki don beit u khnam ka ryntih.
U Mawphor dang ha kine ki khyndiat sngi u dang sakhi ïa kane ka jingïalehkai bad ka la ïoh ruh ban ïa kren bad ki katto katne ki rangbah kiba seng bad kiba pynïalehkai ïa kane ka tamasa jingïa-siatkhnam ha kaba manla ka taïew ki ju pynlong ïa kane ka jingïalehkai kata ka long shisien shitaïew ki ju pynlong ïa kane ka jingïalehkai kaba dei beit tang ha ka sngi saitjaiñ.
Shuh shuh la ong ruh ba mynta ki jingïalehkai siatkhnam ki la don la ki aiñ ba ki nongseng ïa kane ki buh bad pynbeit katkum ki kyndon (rule and regulation).
U Bah u Shlurding Riamsiej u la ïathuh ba kane ka jingïasiatkhnam jong kane ka juk ba mynta ka la don ka jingïapher bak-ly-bak bad ka juk kaba mynshwa, namar mynshuwa shwa ban sdang ïa ka jingïasiat thong ki da don ki nia ki jutang da ki ‘riew tymmen hynrei mynta pat ka la long kum ka bynta jong ka jingïalehkai ne sports bad ym dang donkam shuh ïa kita ki nia ki jutang.
U la ong ruh ba khnang ba kane ka kam ïalehkai siatkhnam kan neh kan sah, kum ka shnong ka ju pynlong da ka lympung ïalehkai ha kaba ki nongïasiat shynrang ki ju mih sha madan ban pyni ïa ka sap ka phong ba ki ki don.
Katba u bah Kynpham Lyngkhoi pat u la batai khyndiat shaphang ka rukom ïasiat namar ha ka lympung ki hap ban don ki kyndon ba ki nongïakhun kin hap ban tip kata ha ka jingsiat kaba nyngkong ki ïasiat baroh ar liang ha kaba na kawei ka liang ki don beit mar lai lai ngut bad shihali (saw tylli) u marwei briew bad ar liang ka long phra tylli ki khnam.
“Ha kane ka jingïakop ïasiat khnam kum ki nongpynïaid ki la buh ruh ïa ki khusnam na ka bynta ki nongjop ha ki bynta bapher bapher katkum ka jinglah jong ki", ong u bah Kynpham Lyngkhoi.
Nongstoiñ, Naitung, 21: Hadien bun tylli ki snem ba ki la mad ïa ka jingeh bad ka kordit khait, namar ka jingsniew palat ki surok ki ban leit sha ki shnong ki thaw kiba don ha ka thaiñ Nongjri, kaba kdup ïa ki phew tylli ki shnong, mynta pat ki paidbah katei ka dong ka thaiñ ki la pynpaw ïa ka jingsngewkmen, hadien ba ka tnad ba dei peit ïa ka kam surok, ka la shna pynbha bad siang rong ïa kitei ki surok, kiba pynïasoh sha ki shnong ki thaw bad kane ka la pynsuk shisha ïa ka ïaid ka ieng bad ka kit ka bah jong ki paidbah nongshong shnong.
Kum ban shu pynkynmaw ba mynshwa eh na ka liang ki sengbhalang lem bad ki nongsynshar shnong katei ka thaiñ, ki la pynlong ruh ïa ka jingïakhih da kaba khang pyrshah ban ïaid kali heh na katei ka surok, namar ka jingsniew shaba palat kaba la pynlong wat ïa u District Magistrate ka West Khasi Hills, ban pynjari syndon da ka kyndon 144 CrPC ban khanglad ïa ki trok bad kali heh ban ïaid lyngba katei ka surok.
Ki nongshong shnong ruh ha katei ka por ki la hap ban pyndonkam ruh da ki kulai ban kit jingkit bad kumjuh ban leit iew leit hat.
Hynrei hadien u snem 2018, da ka jingshimkhia u MLA ryngkat bad ka tnad PWD, la ïoh ban shna pynbha ban siang rong noh ïa kitei ki surok, ba kynthup ïa ka surok ba 3 kilometer shiteng (3.5 KM) na Riangsih sha Riangkang, kaba la ïoh lyngba ka scheme RIDF ha ka mang tyngka ba 3 klur shiteng.
Na Riangkang sha Umkait 4 kilometer shiteng (4.5 KM) kaba la mang lyngba ka CRF kumba 4 klur shiteng bad na Umkait sha Nongjri-Nongmisei-Nongrathaw, kaba dang ïaid shait shait mynta ban pyntrei lyngba ka scheme PMGSY.Ha ka jingïakren bad ki nongpathai khubor, na ka liang ki nongïalam shnong katei ka thaiñ, ki la pynpaw ba ha kine ki khyndiat snem ba la lah, ki paidbah ki la mad shisha ïa ka jingeh la ha ka leit ka wan, ka kit ka bah bad khamtam ha ka pang ka shitom namar ka jingsniew palat pud jong ka surok.
Hynrei mynta pat ki la suk shibun ha ka leit ka wan ne haba don kino kino ki kam ba kyrkieh ruh ki la lah ban ïabeh.
Ki la ai khublei kyrpang ïa ka tnad PWD bad ïa u nongmihkhmat ka thaiñ u Bah Gigur Myrthong, kiba la pynïoh ïa ki ïa katei ka surok kaba la long ka jingkyrkhu ïa ka dong ka thaiñ.
Ki la pynkynmaw ruh ba ki la mad shisha ïa ka jingeh ba khraw ha kine ki snem ba la lah, namar ka jingsniew palat katei ka surok bad mynshwa haba ki leit sha Riangdo, ki sngew artatien hato la kin poi ne em, namar bun sien ki kali ki sahkut tang ha shiteng lynti.
Hynrei mynta pat ki la suk shibun namar ka jingshimkhia jong ki bor ba dei peit.
U sordar ka shnong Riangkang u Bah Tarphus Ïawphniaw u la pynpaw ka jingsngewnguh ïa ka sorkar ha ryngkat u MLA, kiba la pynïoh ïa kane ka surok.
Katba na ka liang u bah Donwell Rongrin, Organising Secretary jong ka Synjuk ki Nongsynshar shnong ka thaiñ Nongjri bad Langdongdai, u la ong ba namar ka jingsniew palat kane ka surok, mynshuwa ka synjuk ka la hap ban khang syndon ban ïaid kali heh na kane ka surok.
Na ka por sha ka por ka synjuk ka la dawa ban shna noh ïa kane ka surok, hynrei kam shym la don kano kano ka jingshah shkor na ki bor ba halor bad dei tad hadien u snem 2018, ba ka tnad PWD lyngba ka jingshimkhia u MLA ka la mang tyngka ban shna ïa katei ka surok bad mynta la ïoh ïa kane ka surok ka ba bha, kaba la long shisha ka jingmyntoi ïa ki paidbah nongleit nongwan, khamtam ïa ki nongrep ba ki la lah ban pynïaid iew bad pynpoi ïa ki mar rep jong ki sha ki iew ki hat ha kano kano ka por khlem jingeh.
Haba pynpaw ïa ka jingeh kaba ki nongshong shnong ki la mad baroh shikatta, na ka liang u Fr.Stephen Lamin u ba dei u Parish Priest ka Nongjri Parish, u la ïathuh ba mynshwa haba ki leit sha Riangdo na ka bynta ki jingdonkam, ki sngew artatien la kin poi ne em namar ki kali ki sahkut tang ha shiteng lynti.
Hynrei mynta pat kim don shuh ka jingkhuslai lada ki donkam ha kano kano ka por ruh, namar ka surok ka la bha bad kane ka la pynsuk ruh ïa ki paidbah nongrep kiba ju im ja ha ka kam rep kam riang.
Nongpoh, Naitung 21: Ki pulit Enforcement jong ka KHADC mynta ka sngi kila hiar kynsan sha ka thaiñ Pilangkata kaba dei ka shnong khappud ha Ri-Bhoi District bad kumjuh ruh haka thaiñ Byrnihat, hadien ka jingioh jingtip ba bun naki dukan kim don ïaki kot ki sla ba biang (Trading License), ban pynïaid ïaki dukan khamtam sha ki thaiñ khappud jong ka jylla.
Ïa katei ka jingleit khynra la lamkhmat da u Bah F Kharsyntiew Inspector ba dei peit ïa katei ka thaiñ, u Bah B Riahtam Asst.Superintendent bad kiwei kiwei haka jingïatreilang bad ki Dorbar Shnong jong ka Pilangkata A bad B ryngkat ki pulit jong ka Pilangkata Outpost.
Ha katei ka jingleit khynra naka liang kitei ki pulit Enforcement jong ka tnad KHADC la lap ba bun naki dukan naduh ka thaiñ Byrnihat, bad sha ka shnong Pilangkata la lap ba bun naki dukan kim don ïaki kot ki sla ba biang naduh ki trading license ban pynïaid ïaki dukan jong ki bad la shem ba ki dukan ki dei kiba beaiñ khlem da pynbiang ïaki kot ki sla.
Haba ïakren bad u Bah F Kharsyntiew Inspector ba dei peit ïa katei ka thaiñ khappud u la pynpaw ba ka daw bala pynlong ïaki ban leit khynra kynsan mynta ka sngi ïaki kot ki sla jong ki dukan ha katei ka thaiñ khappud ka dei ka jingkyrpad jong ki shnong namar ka jingjyllei jong ki dukan bar jylla kiba khlem kot khlem sla bad khlem da bud ryntih ïaki kyndon jong ka District Council.
U la ong ruh ba hadien ka jinglap ba bun naki dukan kim lah ban pynbiang bad kim don ïaki kot ki sla, naka liang jong ki kila ai por 15 sngi ban pynbiang noh ïaki kot ki sla bad lada kim lah naka liang ka district council kan khang tala noh ïa baroh ki dukan ki bym don ïaki kot ki sla.
Hadien katei ka jingleit khynra trading license sha katei ka thaiñ naka liang ka tnad Enforcement jong ka KHADC kin dang bteng ban pynlong ka jingkhyra sa sha ka thaiñ Khanapara bad kiwei kiwei ki shnong khappud ka Ri-Bhoi.
Khliehriat naitung 21: U Deputy Commissioner ka East Jaiñtia Hills District, u pynbna paidbah ba ka sorkar jylla ka la pyllait ïa ka skim thymmai ba la tip kum ka ‘Meghalaya Agriculture Response Vehicle Scheme’ kaba dei ka skim kali ïa ki nongrep, kane ka long ruh halor ka jingthmu ban pynsuk ïa ki nongrep ban pynpoi ïa ki mar rep, kumjuh ruh kan kyntiew ïa ka ïoh ka kot jong ki nongrep, kan long ruh kum ka lad aikam aijam khamtam ïa kito ki jaka kiba ha ki shnong nongkyndongKa tnat jong ka rep ka riang ka ‘Department of Agriculture & Farmers’ Welfare’ jong ka jylla Meghalaya lyngba katei ka skim kan ïarap haduh 50 percent ban ïarap ïa ki nongrep ban thied ïa ki kali ban kamai ban kit tang ïa ki mar rep bad yn jied tang 200 ngut ki ban ioh ïa kane, kine ki kali kin iarap ïa ki shnong ki thaw kiba khlaiñ bha ha ka rep ka riang, kumjuh ruh ban kyntiew ïa ka khaiï ka pateng jong ki nongrep ha kaba kine ki kali kin shim bai kit ha ka dor kaba biang ym dei ka dor kaba rem.
Ki riew shimet bad kino kino ki kynhun ne ki association jong ki nongrep ki lah ban aplai ïa kane ka skim, kumjuh ruh ki Farmer Producer Companies (FPC), ki Farmer Producer Organisation (FPO).
Kito kiba aplai shimet ki dei tang kiba la kynjoh ïa ka 18 snem sha neng bad hapoh 58 snem kyrta, ki dei ban don ka license ñiah kali kamai kaba dang biang ka por (valid commercial driving license), ka ID proof kum ka aadhar card, ka jaka sah, ka dur shiteng.
Na ka bynta ki kynhun nongrep kiba lah dep register, ki dei ban don ka syrnot register ‘Incorporation Certificat bad kim dei ban don kano kano ka jingdkoh bad kano kano ka shlem ai pisa.
Kiba kwah ba aplai, ki lah ban aplai online bad offline ruh, kito kiba aplai offline ki lah ban ioh ïa ki form na ka ophis jong ka District Agriculture bad ki dei ban aiti ïa ki form ha ka ophis District Agriculture bad na ka bynta kito kiba aplai online ki lah ban ioh ïa ki aplication Annexure 1 bad Annexure 2 na ka website jong ka ophis ( ïa ki kot ba donkam bad ïa ka form lah ban shu sei online ruh na ka website.
Kiba ioh jingmyntoi kin sa ioh ïa ki shithi na ka sorkar jylla, kumjuh ruh kin paw ha ki website jong ka tnat ka rep ka riang ka Agricultural & Farmer’s Welfare Department, ki lah ruh ba leit shim ïa ki hard copy na ka ophis jong ki Block Nodal Office.
Nongpoh, Naitung 21: Na ka jak aba pynieng ïa kawei ka Kali Eco bad kaba la pynlyngngoh ruh ïa ki trai Kali, ki runar dang step phyrngap ki la ioh lad ban rung tuh ïa kawei ka Kali Eco na ka jak aba ki trai ki pynieng harud surok ha Nongpoh.
Kane ka jingjia ka la jia ha ka step pyrngap jong ka 19 tarik u Naitung 2022, ha kaba katkum ka khubor ba la ioh lum, ki runar kiba ym lah ban tip ki la wan ban rong tuh noh ïa katei ka Kali Eco kaba la pynieng harud ka surok.
Kane ka Kali Eco kaba la shah rong tuh ha ki runar ka dei kaba don ïa u number AS 01 AK – 9545 bad kaba dei trai da u Haran Bora na Assam.
Kumba la ioh lum jingtip, la ong ba kane ka Kali ka dei na Assam ha kaba u Haran Boro ryngkat bad ki khun ki kti ki la shu wan kai sha ka ïing jong kiba haïing ha Nongpoh bad khlem poi pyrkhat pat katei ka Kali kaba ki pynieng harud surok dang step phyrngap ka la shah rong tuh noh ha ki runar.
Halor kane ka jingjia, na ka liang u Haran Boro u la dep ban ujor da ejehar ha Nongpoh Police Station ban buddien ïa kitei ki runar bad kat haduh kine ki sngi ym pat lap dien shano ki runar ki la rong tuh noh ïa ka Kali bad katkum ka CCTV Footage ha Toll Plaza la lap ba katei ka Kali ka la hiar sha Guwahati ha ka por 4 baje ei ei mynstep ha kaba haduh mynta ki bor pulit ki dang buddien ban ioh kem ïa ki runar kiba don kti ban rong tuh ïa kane ka Kali Eco.
Nongpoh, Naitung 21: Ka jingïakren halor ka election 2023 na Nongpoh Constituency ka la dang sawa jur bha ha Nongpoh Constituency kaba dei ruh ka Head Quarter jong ka Ri Bhoi District bad kumba long haduh kine ki sngi wat la ka jingïakren shaphang ka Election 2024 ka la sawa jur bad dang don pat tang 3 tylli ki party kiba thmu ban pynieng kyrtong na kane ka Constituency.
Kum ban pynkynmaw, kane ka Nongpoh Constituency ka dei ka Constituency kaba la long nongmihkhmat da u Dr.D.D Lapang la bun phew snem bad dei hadien ba la shongthaid noh u Dr.D.D Lapang la wan mih plie noh u Bah Mayral Born Syiem kum u MLA kane ka Constituency bad lah ruh ban ong ba u la ioh ruh ka jingkyrkhu na u Dr.D.D Lapang haduh ba ki paidbah ki la jied mih plie ïa u Bah Mayral Born Syiem hadien ba u Dr.D.D Lapang u la shongthaid noh na kane ka kam saiñ Hima Sima.
Ha kane ka kynti jong u snem 2023, ka long kaba kham eh ban batai ïano ki paidbah kin pynjop na kane ka Constituency, bad ka daw ka long ba tang hadien ba u Bah Mayral Born Syiem u la jop kum u MLA ka Congress, u Dr.D.D Lapang u la phet seng noh sha ka party NPP bad ha kane ka kynti ruh kumba paw ka long ba wat u Bah Mayral Born Syiem ruh ym thikna shuh ba un dang ïa khun na ka party congress kaba u la jop ha u snem 2019 kaba dei hadien ba la mih ka kynrum ka kynram hapoh ka party Congress.
Haba kren halor kane ka election 2023 na Nongpoh Constiteuncy, ki party kiba la paw bad kiba la thikna ban buh ïa ki kyrtong ki kynthup ïa ka party Congress ha kaba la paw ka kyrteng jong ka Kong Rona Khymdeit, kaba dei ka MDC barim ka Nongpoh, na ka party NPP la paw ka kyrteng ka Kong Macdalyne Mawlong, MDC ka Umsning bad wat la u Bah Myaral Born Syiem um pat pynpaw pyrthei la sawa ka jingïakren bad ha kane ka kynti un ïa khun na ka party UDP.Kiwei kiwei ki party kim pat paw pyrthei ha Nongpoh Constituency lait noh kitei ki lai tylli ki party kiba la kham paw bad ym lah ruh ban ïa kren halor kane ka election 2023 ha kaba ha kane ka kynti ka jingïakhun ïa ka election ka lah ban long kaba kham pher na ki snem ba la leit noh.
Khliehriat, Naitung 21: U Deputy Commissioner, East Jaintia Hills District, Khliehriat da kane u pyntip paidbah ba na ka liang ka Meghalaya State Skills Development Society Shillong, ka don ia ka jingthmu ban jied 120 ngut ki candidate na ka bynta ka prokram aijinghikai lyngba ka Sector Skill Councils (SSCs) khnang ba kan pynlong ia ki ba kin lah ban sdang ia la ki jong ki jaka aijinghikai ne ki training centre lane ban long ka bynta jong ka jaka aijinghikai ba la don lypa hapoh ki district jong ki.
Kine ki prokram aijinghikai sengkam ki kynthup ia ka Fashion Designer, Cosmetologist, Mason Tiling, Doors and Windows Fixer, Construction Painter bad Decorator.
Baroh kine ki ba la pyndep ia ka training kin shah pyniasoh bad ka MSSDS ka ba hap hapoh ka Skill Meghalaya ha ka ba kin ioh ia ki bhah aijinghikai katkum ki kyndon.
Ki 30 ngut ki nongiashim bynta ki ba hakhmat eh kin ioh pdiang ia ka jingiarap pisa ka ba long mar T 5.0 Lakhs (San lak) na ka bynta ban buh ia ki training centre lane ban plie ia ki lad sengkam hapoh ki training centre ki ba la don lypa bad ki ba don ka jingiadei.
Ia ki jingtip ba kham bniah halor kane ka phang lah ruh ban leit lyngba ka  Kino kino ki ba don jingthmu na ka bynta kane ki lah ban aplai online da ka ba leit sha ka  ha lane shwa ka 5 tarik Nailar 2022.
Khliehriat naitung 21:a East Jaiñtia National Council (EJNC) Khliehriat Circle kala ai por hapoh ar sngi ïa ka NHAI ba kan pynshna noh ïa ka surok NH-6 khamtam ha ki bynta jong ka Khliehriat uba la sniew shaba palat, ka seng kala kren shai ba lada kane kam urlong kan dawa noh da ka section 133crpc.
Ki nongïalam ka EJNC-khliehriat Circle hapoh ka jingïalam u General Secretary u Mebanteilang Sukhlain mynta hi ka sngi kila leit ban ujor sha u Deputy Commissioner ka EJHD halor kane ka jingleh khlem akor ka NHAI ïa u surok NH-6 ha ki bynta ka shnong khliehriat kaba long kum ka Headquarter ka District.
Ka seng ha ka jingïakren bad u A.Baranwal Deputy Commissioner ka District ula pynsngew ba kane ka jingsniew u surok kala mih na ka daw jong ka jingbym biang bha jong ki nala um (side drain) ha kaba ka um kala ïoh lad ban lang shi jaka bad khlongïa ka surok nalor sa ka jingïaid ki kali.
Na ka liang ka seng ka kyntu jur na u ophis treikam jong u DC ba kan shimkhia ïa kane da kaba wad ki lad ki lynti ban pynbha noh ïa katei ka surok lada ka long da ka shipor ruh (Temporary).
Ha ka juh ka por ka seng kan ym shong kli kti bad kan phah syndon da ka 133 pyrshah ïaka NHAI.Pynkut ka kyrwoh na u General Secretary EJNC – Khliehriat Circle samla M.Sukhlaiñ.
Khliehriat, Naitung 21:Na ka liang u Superintendent of Police ka Eat Jaintia Hills District, Khliehriat da kane u pyntip ba u la ioh ia ka jingtip lyngba u Waheh Shnong jong ka shnong Um-im Umtyra , u Hunlang Bareh ba ha ka 19 tarik mynta u bnai kila lapdien ia kawei ka met iap jong ka kynthei bym lah ban ithuh ka ba la don hapdeng ka rta 30-35 snem ka ba thiah lyngktar ha kawei ka nala ka ba don ha rud ka surok NH-06 kumba 4 km na ka shnong Umtyra.
Hadien ba la bishar bniah bad pyndep ia ki jingdonkam baroh ia kane ka met iap la pynkynriah noh shapoh Khliehriat CHC na ka bynta ban leh ia ka Post Mortem Eaxmination bad hadien la pynkynriah sha ka jaka buh met iap jong kane ka CHC.Kino kino ki ba don jingtip ha ka ba iadei bad kane ka briew ki lah ban aijingtip sha ka e-mail ID: sp.
ejh-meg@nic.
in.
Kane ka briew bym tip kyrteng ka don ka rynieng kumba 4 phut, ka ba pdeng briew bad ka phong da ka phrok lieh ka ba don dak blu bad rongktieh, u rosary ronglieh u ba don ia u diengphna dieng bad ki jingdeng ksiar rupa.
Shillong, Naitung 21: U MLA jong ka TMC uba mih khmat ïa ka Umroi Constituency u Bah George B Lyngdoh ha ka sngi Palei jong ka 21 Naitung u la pynher da ka shithi sha u Myntri ka sorkar pdeng ba peit ïa ka tnad Pule Puthi u Dharmendra Pradhan ban dawa ba ka sorkar pdeng ka dei ban pynlait noh ïa ka bhah pisa kaba dei ban wan sha ka jylla Meghalaya na bynta ban siew ïa ka tulop ki nonghikai SSA.U Bah George ha ka shithi jong u sha u Myntri ka sorkar pdeng u la kdew ruh ha u Myntri ïa ka daw ba ki nonghikai SSA ha ka jylla ki la hap ban pynlong ïa ka jingïakhih dsa kaba sah miet ha surok ban dawa ia ka tulop ba san bnai jong ki.
Shuh shuh ha ka shithi jong u u kyntu ba ka sorkar kan pynlait nioh ïa ka pisa kaba dei ka bhah jong ka jylla namar kane ka jingset tulop ka sorkar ka ktah ïa ki palat 20,000 ki long iing kiba dei ki nonghikai SSA bad ki nongtrei ha ki skul SSA.U Bah George u la pan jingshai ruh halor ki daw ba ka sorkar pdeng kam pynlait ïa ka pisa kaba dei ka bhah jong ka jylla.
“Ngim lah ban phah ïa ki nongshong shnong ka jylla ban shu trei dohïap dohksew khlem ioh pat ïa ka bainong kaba ki dei hok ban ioh bad kane hi ka long ruh pyrshah ïa ka hok long briew man briew" kdew u Bah George ha ka shithi jong uShuh shuh u Bah George u la kyntu ba la kyntu ruh ba u Myntri u dei ban weng noh ïa kane ka jingeh da kaba pynlait ïa ka pisa ba ka sorkar jylla kan ioh siew ïa ka tulop jong ki bad ba nonghikai SSA kin leit phai biang sha ki kamra klas ban ai jinghikai ïa ki khynah skul jong ki.
Shillong, Naitung 21: U Lat ka jy;la u Satya Pal Malik ha ka sngi Palei u la hap ban ai jingbthah ïa ka sorkar namar ka jingmynthi bad ka jingkyllut jong ka ïa ka jingdawa ki nonghikai SSA ki la dawa na ka sorkar ban pynlait noh ïa ka tulop bad ban kyntiew tulop ïa ki.
Haba kren sha ki lad pathai khubor u President ka Meghalaya Sarva Shiksha Abhiyan School Association u Babu Aristotle Rymbai hadien ba u la wan ïa kynduh ïa u Lat u la ïathuh ba ka jingleit ïakynduh jong ki ïa u Lat ka long ban kyrpad bau tuklar lem ba kin ioh noh ïa ka tulop ba san bnai kaba naduh u bnai Rymphang haduh u bnai Jylliew bad ba ka sorkar kan kyntiew tulop ruh ïa kiU Babu Aristotle u la ïathuh ba u Lat ha ka por kaba ki ïa don lang u la Phone ïa u Myntri Rangbah ban kylli ïa ka daw ka jingsngap mynthi jong ka ïa ka jingdawa ki nonghikai.
“Namar ba u myntri Rangbah ka jylla u don sha rilum Garo u Lat u la kren ïa u lyngba ka mobile phone ban wad ïa ki daw jong ka jingsngap mynthi ka sorkar wat hadien ba ki nonghikai ki la hap ban wan thiah miet ha surok jong ka nongbah Shillong ban dawa ïa ka hok jong ki" ïathuh u Babu Aristotle“U Lat ha ka jingïakren phone bad u Myntri Rangbah u la bthah ba ka sorkar baka dei ban pynkut noh syndon ïa ka jingeh kaba ki nonghikai SSA ki la ïa kynduh ha ki bun bun snem kiba la leit" ïathuh u Babu AristotleU Babu Aristotle u la ïathuh ruh ba na ka liang u Lat ka jylla u la rai ban shimkhia ïa kane ka mat jingdaw ki nonghikai ban kyntiew noh ruh ïa ka tulop jong ki kaba ki la dawa la slem bad ba ka sorkar pdeng ka dei ban pynlait noh ïa ka Adhoc Grant bad ka First Installment kaba dei sha ka jylla Meghalaya.
Shillong, Naitung 21: Ki jaka rep ha ka thaiñ Thangsning shen kin ïoh ïa ka um kaba pahuh lyngba ka projek ba la wanrah da u MLA ka Mawkynrew, Bah Banteidor Lyngdoh uba dei ruh u Myntri ka tnad kam rep ka Sorkar Jylla.
Kane ka projek ka dei ka jaka pynlang um ba la shna kyrpang bad dang trei mynta ha ka jaka ba kynjang na kaba lah da kaba suk ban pynpoi ïa ka um sha ki dong bad jaka rep katei ka shnong bad kaba lah ban ngiam haduh shi lak litre ka um.
U Bah Banteidor, hadien ka jingjurip ha ka 21 tarik u Naitung, 2022, u la pyntip ba kane ka jaka pynlang um la tei ha ka mang tyngka kaba long 25 lak na ka skhim jong ka tnad kam rep bad bynrap ba ïa um yn pynbiang da ka jingïatreilang bad ka tnad PHE.Da kaba pynpaw ba kane ka jaka pynlang um yn shna ha ka kata rukom ba ka um slap ruh yn ïoh ban pynlang, u la ong ba ka um na kane ka jaka ym tang ba kan pynmyntoi ïa ki nongrep hynrei kan dei ruh na ka bynta ka ïew kaba dang khreh ban shna mynta ha kane ka shnong.
U Bah L Kharumnuid, Sordar ka Shnong u la pynpaw ka jingai khublei ïa u MLA uba la pynsngap ïa ka jingud ki nongshong shnong namar ka jingshitom ban pynpoi ïa ka um sha ki jaka rep jong ki.
Ha shwa kane ka jingjurip, u Bah Banteidor Lyngdoh u la wan ruh ban plie ïa ka kamra klas jong ka RCLP School, Maw u Sam ïa kaba la shna ha ka mang tyngka ba 3 lak jong ka Special Rural Work Program.
Ha kane ka jingplie kamra klas la ïa donlang da ki nongïalam shnong ka shnong Maw u Sam, ki bor pynïaid skul, ki nonghikai ki khynnah skul lem ki riewrangbah ka thaiñ Mawkynrew.
Shillong, Naitung, 21: Palat 157 ngut ki nongthep kam ki la shah khang syndon shi junom ban aplai kam ha kino kino ki tnat treikam jong ka Sorkar hadien ba la pynbna ïa ki dei kiba don dak sniew ha ka thungkam jong ka tnat Pule Puthi ha u snem 2009.
Kane ka long katkum ka hukum ba la pynmih da u Commissioner & Secretary u BDR Tiwari ha ka 18 tarik mynta u bnai.
“Ha kaba ïadei bad ka hukum ba la pynmih da ka tnat ha ka 22 tarik, Rymphang, 2022 bad katkum ba la kdew ha ka sla 103, para (2) jong ka hukum kaba la pynmih ha ka 2 tarik, Naiwieng, 2017 jong ka Ingbishar Meghalaya High Court, ki 157 ngut ki nongthep kam kiba la ai jubab, la pynbna ba ki dei kiba don dak sniew da ka Three Members Committee lyngab ka shithi kaba la 14 tarik, Jymmang, 2022 bad nalor kata kin hap ban siew ïa ka kuna bad la khang shisyndon junom ba kin aplai kam ha kino kino tnat treikam ka Sorkar," ong ka hukum.
La hukum ba kine ki nongthep kam ba la ñiew ba ki dei kiba don dak sniew kin hap ban siew ïa ka kuna kaba T.50,000 marwei bad kin hap ban thep ïa kane ka pisa ha ka State Disaster Management Fund hapoh 30 sngi.
Ha kajuh ka por, ka Three Members Committee ka la pynbna ruh ïa ki hynriew ngut ki nongthep kam na ki san tylli ki Sub-Division ba kim dei kiba don dak sniew.
Halor kane, u Director of School Education & Literacy u la kyrpad ban thungkam biang ïa kine ki hyniew ngut ki nonghikai hadien ba la shem ba kim don dak sniew eiei.
Kane ka Three Member Committee ka la shong bishar bniah ïa ki jubab jong ki 165 ngut ki nongthep kam ba la shah ñiew ba ki don dak sniew na ki san tylli ki Sub Divisions bad la pynbna ba hynriew ngut kim dei kiba don dak sniew bad arngut kiwei pat watla ki dei kiba la palat ka rta hynrei ym shym la lap ba don bynta ha kano kano ka kam leh tuh.
Shillong, Naitung, 21: Ki samla kiba don jingduna ha ki dkhotmet ha ka sngi Palei ki la kyrpad ïa ka Sorkar Jylla ban shna noh la kumno kumno kawei ne ar tylli ki Government Inclusive School hapoh kane ka jylla kiba syriem thik kum ka Bethany Society kaba don ha Laitumkhrah, Shillong khnang ba ki khynnah kiba don jingduna ha ki dkhotmet kin ïoh ïa ki jinghikai kiba paka.
U President jong ka Meghalaya Pradesh Trinamool Youth Congress (MPTYC) East Khasi Hills District u samla Waiki Snaitang ha ka jingïakren bad ki lad pathai khubor u la ong, “kumba ka long mynta ki khynnah kiba duna dkhotmet kiba leit sha ki skul kiba hikai kyrpang ïa kiba don jingduna ha ki dkhotmet ki ïakynduh mawsiang na ka daw ka jingbym lah jong ki nonghikai ban ai ïa ka jinghikai kaba kyrpang.
"“Ha Shillong dei tang ka Bethany Society ka skul kaba kham biang (ban ai jinghikai ïa kiba duna dkhotmet).
Tang ka Jyoti Sroat kan lah shaei ban ai ïa ka jingshakri sha baroh ki khynnah.
Ki bun bha ki khynnah kiba duna dkhotmet kiba thrang ïa ka jingnang jingstad kiba wad Admission ha Jyoti Sroat hynrei kim ïohlad.
Lada dei kiba wan na ki longing kiba duk ki hap shu shong noh ha ing," u la ong.
U la kyntu ruh ïa ka Sorkar ban buh ïa ki Computer Training Centre ba la pynïaid da ka Sorkar namarba kiba bun kiba la nang la stad ki hap ban leit pyntbit shabar ka jylla namarba hapoh kane ka jylla kam don satia ka jaka ban shah hikai pyntbit.
“Ki don ki khynnah kiba wan na ki longiing baduk kiba angnud ban leit pule shabar hynrei kim ïohlad hynrei lada ki don ki jaka hikai pyntbit hapoh kane ka jylla kan long ka jingmyntoi bad ngim donkam shuh ban leit shabar ka jylla bad nga ngeit ba ngin sa kiew shaphrang," u la bynrap.
Haba pynpaw ba ka ïohkam ïohjam ka dei ka bynta kaba kongsan wat ïa ki briew kiba duna dhotmet, une u nongïalam ka MPTYC u la ong, “ngin kren ïa ka jingshisha ba ka bhah kaba 4 percent katkum ka PWD Act, 2016 ha Meghalaya kim pdiang satia.
Nga kyrpad ïa ka Sorkar Meghalaya ba kan pyntreikam pura ïa ka bhah kaba 4 persen namarbar kane ka dei hok bad ka bhah jong ngi bad lada ha kiwei kiwei ki jylla ki pyntreikam ïa kane ka Aiñ hynrei balei pat ha kane ka jylla ym shym la lah satia ban pyntreikam.
"U la ïathuh ruh ba ki don ki Ophisar ha ki tnat treikam ka Sorkar ba kiba ju kynthoh ïa ki briew ki bym don ka bor ïohi jong ki khmat ba kumno kin trei haba kim lah ban ïohi.
“Nga kwah ban buh jingkylli ïa kita ki briew kiba ong kumta, hato shwa ba phin kren phi la ju pyrkhat arsien? Hato phi la ju wadbniah shaphang jong ngi? la kynthoh u samla Snaitang bad bynrap ba katkum kane ka juk Digital ki briew kiba duna dkhot met ruh ki lah ban trei ïa ki kam kumba long sha kiwei pat ki jylla.
Ha kaba ïadei ki skhim bad ki baibam, u la ïathuh ba ki briew kiba duna dkhotmet ki ïoh jingïarap tang T.500 shi bnai.
“Kumno ngin im tang T.500 shibnai.
Lada long kumno kumno ruh ka Sorkar ka ladei ban ai jingïarap T.2000 shi bnai khnang ba ngin im namarba ki mar ki mata ki la kiewdor lut nadong shadong," u la ong.
Shillong, Naitung 21 : U Myntri Rangbah ka jylla u Conrad K Sangma u la pynpaw ka jingsngew kmen kaba khraw halor ka jingjop jong ka riew kynthei riewlum ba nyngkong eh ka Draupadi Murmu ban shimti ïa ka shuki President jongka ri.
U la ong ba ha kum kane ka sngi u kynmaw ïa ka jingthrang jong u kpa jong u (L) P.A Sangma ban ïohi ia ki riewlum ba kin ioh bat ïa kane ka shuki.
Kane ka jingjop jongka ka long kum ka jingpynurlong ïa ka jingphohsniew bad jingthrang jongu kpa jongu.
Nalor kata u ai khublei ruh ïa u Myntri Rangbah duh ka ri u Narendra Modi halor ka jingjied jongu ïa ka Murmu kum ka kyrtong jongka NDA sha katei ka shuki President.
U kitbok ba ka Murmu kan ai ka jingsynshar kaba hok bad ban peit khamtam ïa ki paid riewlum ha kylleng ka ri India.
Kumjuh ruh na ka liang u bah A.L Hek MLA ka Pynthorumkhrah jongka BJP uba dei u Chairman jongka President Election Committee ha kane ka jylla u la ai khublei ïa ka jingjop don burom jongka Murmu kum ka riewkynthei bad kum ka riewlum banyngkong eh ban kiew sha kane ka shuki President.
u bah A.L Hek u ai khublei kit bok kit rwiang ïa ka Mumu ba kan dang lah ban ai ka jingsynshar kaba khuid bad ba khlem noh shilliang khmat khamtam ban phai khmat sha ki paid riewlum jongka ri India.
Shillong, Naitung 21: Ka tnad ka koit ka khiah mynta ka sngi kala pyntip ba la don 61 ngut ki briew kiba iabit thymmai ia ka khlam COVID-19.
Na East Garo Hills 2, East Jaintia Hills 1, East Khasi Hills 12, Ri Bhoi 5, South Garo Hills 3, West Garo Hills 36, West Khasi Hills 2 ngut, kiba dang shitom baroh ki long 397 ngut.
Kiba la ïoh ïa ka jingkoit na kane ka jingpang mynta ka sngi ki long 20 ngut, kiba don ha ki hospital ban shah sumar ki long ha East Khasi Hills 37, ha Ri Bhoi 5, West Garo Hills 4, West Jaintia Hills 2 ngut.
Ka tnad ka koit ka khiah kala pyntip ba mynta ka sngi ki don 2 ngut kiba la khlad noh na kane ka khlam bad kine baroh ar ngut ki dei na West Khasi Hills District, kiba khlad baroh haduh mynta na kane ka jingpang ha ka jylla kila kiew sha ka 1597 ngut.
Shillong, Naitung 21: Ki shipai BSF mynta ka sngi kila ïoh ban kem ar ngut ki briew bad na ki la ïoh ban kurup T.47,000/- tyngka ki lut san spah kiba dei ki pisa thok kiba la shna ha ri Pakistan bad thmu ban pynrung sha Meghalaya, ïa kine ki ar ngut la kem na khappud bad ka Bangladesh ha South West Khasi Hills District jong ka jylla Meghalaya.
Ki shipai BSF kila ong ba kine ki ar ngut kiba la shah kem ki dei ki nong India u wei la tip kyrteng kum u Biswajit Paul bad u wei pat u Marmush Marak baroh ar ngut ki dei kiba shong hapoh jong ka South West Khasi Hills District jong ka jylla Meghalaya.
Ki BSF kila ong ba kine pisa thok kiba la ïoh ban kurup na kitei ki ar ngut ki nong India ki dei kiba la shna ha ri Pakistan, na ka liang jong ki BSF kila long kiba peitngor bad ba ki la pyrkhing ha khappud ban peit ba kan nym don kano kano ka jingïakhaïi tuh.
Shillong, Naitung 21: Hadien ka jingkren tyngeh jong u Lat ka jylla, u Satya Pal Malik, ka sorkar mynta ka sngi, ka la sei ïa ka pisa kaba 122 Klur tyngka na ka bynta ban siew ïa ka tulop kaba saw bnai jong ki 12, 541 ngut ki nonghikai skul Sarva Shiksha Abhiyan (SSA).
Kane ka rai ka la mih hadien ba u Myntri Rangbah Symbud, u Bah Prestone Tynsong, u la khot ïakren ïa ki nongïalam jong ka Seng ki Nonghikai Skul SSA kiba la shong ïakhih haduh saw sngi lai miet hajan Additional Secretariat.
Kane ka pisa ka long 44 klur na ka tnad pule puthi kaba la pyllait mynta ka sngi hi bad 78 klur pat yn nang shim na ka Corpus Fund jong ka sorkar jylla, ïa kaba yn sa thep noh hadien ba ka sorkar jylla ka ïoh ïa ka adhoc grant kaba sei ka first installment na ka sorkar India.
Kane ka pisa kan dap na ka bynta saw bnai shuwa na kaba ki Nonghikai kim shym la ïoh bad kaba sah shi bnai pat yn pyllait tang shu ïoh ïa ka pisa na ka sorkar India.
Halor ka jingdawa ban kyntiew ïa ka tulop jong ki, u President jong ka Meghalaya SSA Schools Association, u Bah Aristotle Rymbai, u la ong ba ka sorkar kan sa buh kum kawei na ki mat jingïakren ha ka State Education Commission, ïa kaba ka sorkar kan sa thung shen ban ïakren lut ïa baroh ki jingeh jong ki nonghikai, ki skul bad kiwei kiwei de ki mat kiba ïadei bad ki nonghikai.
Na ka bynta ka jingslem ka tulop jong ki nonghikai, u Bah Aristotle u la ïathuh ba ka sorkar ka la pynbeit ba nangne shakhmat kan siew beit shisien shi quarter ne shisien lai bnai.
Ha kajuh ka por u nongïalam jong ka Seng ki Nonghikai skul SSA u la ïathuh ba na ka liang u Myntri Rangbah, u Conrad Sangma bad u Myntri Rangbah Symbud, u Bah Prestone Tynsong kin leit sha Delhi ban ïakynduh ïa ki heh jong ka sorkar pdeng kiba dei peit ïa ka tnad pla tyngka bad pule puthi ba kin pynsted ban pyllait noh ïa ka first installment jong ka pisa ki nonghikai skul SSA.Hadien ka jingïakynduh bad u Myntri Rangbah Symbud ryngkat ka jingïadon lang ki ophisar jong ka tnad pule puthi ka jylla, ki nonghikai ki la pynlong ïa ka jingïalang ha ka jaka ba ki ïakhih bad ki la shim ïa ka rai ban weng noh ïa kane ka jingïakhih ban leit phai noh sha ïing bad sdang noh ïa ka jinghikai ha ki skul ba ki don.
Shillong, Naitung 21: U Bah Adelbert Nongrum, MLA jong ka North Shillong, uba la mih noh na ka KHNAM ha kine ki sngi kiba ladep, un leit pynïasoh noh bad ka Sng Voice of the People Party (VPP), ka Party ba la seng da u Bah Ardent Miller Basaïawmoit bad ka Kynhun ha ka snem baladep.
Ki tyllong khubor ki ïathuh ba ka la don ka jingïakynduh hapdeng kine ki arngut ki CEM barim ka KHADC ha kine ki sngi baladep ban ïakren ïa pynbeit ïa kane ka jingwan pynïasoh u MLA ba marwei jong ka KHNAM.Shuh shuh la ïathuh ba ym tang u Bah Adelbert u ban leit pynïasoh, hynrei ki paralok jong u kiba ju kyrshan ïa ruh kin don kiba leit bud lang ban pynïasoh sha ka VPP.Kiba pule bha ïa ka saiñpyrthei ha ka jylla kiba la ïoh jingtip halor kane ka jingthmu jong u Bah Adelbert ban leit rung noh sha ka VPP, ki la ong ba kane ka jingleit jong u MLA North Shillong ka long kaba biang bha, namar ba u Bah Adelbert bad u Bah Ardent ki ïasyriem baroh arngut ka rukom treikam bad ka pyrkhat pyrdaiñ, khamtam eh ïa ka mynsiem ieit ri bad ka jingshlur jong ki ban kren beit ïa ka jingshisha.
Ha ka snem 2014 hadien ba ka elekshon MDC hadien ba ka HSPDP, ka KHNAM, ka UDP ki la ïatreilang bad thaw ïa ka Executive Committee ha KHADC, ka la don ka jingkhmih lynti ba u Bah Ardent un long kum u CEM bad u Bah Adelbert un long u Dy.CEM.Hynrei u Bah Adelbert u la ïapeiñ noh ïa ka shuki sha ki para MDC jong u.
Hynrei ha ki 6 bnai ba u Bah Ardent u la long kum u CEM ha kitei ki por, u Bah Adelbert u la long u nongkyrshan ba radbah jong u.
La sngewthuh ruh ba shen kan sa long ka jingïalang jong ka VPP ban pdiang sngewbha ïa u MLA North Shillong sha ka Party.
Shillong, Naitung 21: U Symbud Myntri Rangbah ka jylla u Bah Prestone Tynsong ha ka sngi Palei u la bthah ba ka tnad Pynroi Sor kan wad ar lai tylli ki jaka na bynta ban pynkynriah ïa ki 342 tylli ki long ïing ki Harijan kiba shong ba sah ha Them Ïewmawlong.
Kane ka jingwad jaka ka sorkar ba bynta ki Harijan ka dei hadien ba ka don ka jingpyrshah kaba jur na ki dorbar shnong bad ki seng bhalang ïa ka jingthmu ka sorkar ban ai lai akar ka jaka ha jan ka RP Chest Hospital kaba don ha Mawbah.
U Bah Prestone uba dei ruh u Chairman ka High Level Committee (HLC), u la ïathuh ba ka jaka kaba ha Mawbah ka ka dei kawei na ki jaka kiba ka sorkar ka pyrkhat ba kan biang ban pynkynriah ïa ki Harijan hynrei ka sorkar kan pat shim ïa kano kano ka rai ha ka a ïadei bad ka kane.
“Namarkata, ngi la bthah ïa ka tnad Pynroi Sor ba ka wanrah ïa ka Blueprint kaban kdew shai ba ym tang kawei ka jaka hynrei ar lai tylli na bynta kane ka jingthmu" ïathuh u Bah Prestone.
U Bah Prestone u la ïathuh ruh ba u MLA ka Shillong West constituency u Bah Mohendro Rapsang, u Rangbah Shnong ba ki la wan kynduh ïa u ban pynpaw ba kin pdiang da leilei ïa kane ka rai ka sorkar.
“Nga la ong ïa ki ba kin long kiba ïai shah namar ngam lah ban ong eiei khlem pat ïoh ïa ka Blueprint ha kti jong nga bad nga sngewthuh bha ruh ïa ka jingsngew ki trai shnong bad ngi na ka sorkar ruh ngin nym thom da ka bor hynrei ngin pyrshang ban leh ïa kaba na baroh kin kmen ïa ka rai ba ngin shim" bynrap u Bah Prestone.
Ka Harijan Panchayat Committee(HPC) dang ha ki khyndiat sngi kiba la leit ki pynpaw ba kim hun satia ïa ka rai ka sorkar ban ai jaka ïa ki sha Mawbah.
U Secratary ka HPC u Gurjit Singh u la pynkynmaw ba ha 25 tarik Ïaiong ka HPC ka la mynjur ban kynriah na Them Ïewmawlong tangba ba ka sorkar ka dei ban ai jaka 200 square meters ïa man kawei pa kawei ka longïing ha European Ward bad ka bai lut bai sep ban tei ïa ka ïing ka sorkar ka dei ban tip hi nadong shadong.
“Tangba kar ka jaka ha Mawbah kam dei satia kaba hap hapoh European Ward, namarkata, ngin ïa kren shuwa para ma ngi ban shim rai namar kane ka jaka kaba ka sorkar ka mut ai kam dei kumba ngi la ia rai ha kato ka sngi" ong u Gurjit Singh had said.
Haba la kylli ïa u Bah Prestone halor kane u la jubab “La dei ka European Ward ne ka Khasi Ward ne ka Meghalaya Ward kam dei ban mih kano kano ka jingkylli ba ki" ong u Bah Prestone.
Shuh shuh u la ïathuh ba tang shu ïoh ïa ka Blueprint na ka liang jong ki kin shong pyrkhat ïa kane ka kam.
Haba ïadei pat bad ka Quater kaba ka Shillong Municipal Board (SMB) ka la shna u Bah Prestone u la ïathuh ba kane ka ïing ka dang don hapdeng ka jingmaramot bas tang shu dep maramot ka dei ka kamram ka SMB ban pynkynriah ïa ki nongtrei kiba shong ha Them Ïewmawlong.
U Bah Prestone u la ïathuh ba ka sorkar ka ïeng skhem ha ka nongrim ba dei ban pynkynriah beit ïa kine ki Harijan namar ym don shuh da kiwei ki lad.
“Ngi dang ap ïa ka blueprint bad tang shu ïoh hi ngin khot ïa ka jingïalang jong ka HPC bad ruh bad ki Harijan ban ïathuh ïa kaei kaba ka sorkar ka la pynkhreh na bynta jong ki" bynrap shuh shuh u Bah Prestone.
New Delhi, Naitung 21: Ka Draupadi Murmu, ka la jop ïa ka elekshon jied President ban long ka President ba khynnah tam jong ka ri India ha ka liang ka rta.
Kane ka kyrtong jong ka BJP kan la dap 64 snem ka rta kan long ruh ka Riewlum ba nyngkong eh ban bat ïa ka shuki President bad ka kynthei kaba ar hadien ka Pratibha Devi Patil.
Ka Murmu kaba la pylliem ïa u Yashwant Sinha, u kyrtong jong ki Liang Pyrshah, kadei ka President ba nyngkong eh ban kha hadien ba ka India kala ïoh la ka jong ka jinglaitluid.
Kane ka longkmie ka la dei ka nongmihkhmat sha ka Members of Legislative Council (MLC) jong ka Odisha bad kumjuh ruh kum ka Governor jong ka Jharkhand.
Ïa ka Murmu yn pynsmai kum ka President ba 15 jong ka ri India haka 25 tarik mynta u bnai.
La ïathuh ba kane ka longkmie kadei ka briew kaba leh rit kaba khlaiñ bha ka jingngeit niam jong ka, hynrei kaba lah pat ban shah ïa ki jingeh.
Ki khubor ki ïathuh ruh hapdeng 6 snem ka la duh noh ïa u lok, arngut ki khun, nangta ka kmie bad u para namar ka jingkhlad noh jong ki.
Na Meghalaya, ka Murmu ka la ïoh jingkyrshan na ki 47 ngut na ki 56 ngut ki MLA ba wan thep vote.
U Yashwan Sinha pat 8 ngut.
Kawei ka vote ka long Invalid ne ka shah kyntait.
Na ka liang u Myntri Rangbah ka jylla, u Conrad Sangma, ha kaba ka kynhun Liang Synshar MDA ka la ai ka jingkyrshan ïa ka Murmu, u la pynpaw ka jingsngewkmen bad ai khublei ïa ka President ba thymmai jong ka ri bad ong ruh ba kadei ka khep jong ka jingsngew sarong bad sngew shngaiñ jong ki riewlum ha ri India hi baroh kawei.
Shillong, Naitung, 21: Ki arngut ki nongïalam ba hakhmat jong ka Thma u Rangli Juki (TUR) kiba kynthup ïa ka Kong Angela Rngad bad u Bah Kyrsoibor Pyrtuh ha ka sngi Palei ki la pynbna paidbah ba kin rung sha ka jylli jong ka saiñpyrthei na ka bynta ban aireng ha ka elekshon sha ka Ingdorbar Thawaiñ jong ka Jylla ka ban sa long ha u snem 2023.
Ha ka jingïakren bad ki lad pathai khubor ka Kong Angela Rngad ka la pynbna ban ïakhun kum ka kyrtong shimet na South Shillong Constituency katba u Bah Kyrsoibor Pyrtuh u la pynbna ban ïakhun kum u kyrtong shimet na North Shillong Constituency na ka rynsan jong ka KAM.Ka Kong Angela Rngad kan ïakhun pyrshah ïa u Myntri ka Sorkar Jylla u Bah Sanbor Shullai uba la mihkhmat ïa ka South Shillong Constituency naduh u snem 2008 haduh mynta.
Katba u Bah Kyrsoibor Pyrtuh un aireng pyrshah ïa u MLA ba mynta jong ka KHNAM u Bah Adelbert Nongrum uba dang mihkhmat ïa ka North Shillong Constituency.
Kine ki arngut ki nongtrei mon sngewbha ba pawkhmat ha kane ka jylla ki la pynpaw ba la pynkha ïa ka KAM na ka jingïaksaid bad na ka jingshah knieh noh ki hok jong ki nongtrei bad nongbylla sngi.
Ki la ïathuh ba ka kynhun kaba ki la pynkha kum ka KAM kan ieng na ka bynta ban ïada ïa ka khyndew ka shyiap bad na ka jinghiar arsut jong ka pule ka puthi, ka koit ka khiah, ka jingshah pynjot ka mariang bad kiwei kiwei.
“Ngi khot bad wer ïa ki paidbah ban ïatreilang ban rat dyngkhong ïa ka bamsap ka bampong bad ka jingleh kuman jong ka Sorkar ïa ki jingdawa jong ki nongtrei nongbylla," ong ka Angela Rngad.
Ka la kynthoh ruh ba haduh mynta ka Sorkar kam shym la thaw ïa ka polisi na ka bynta ki nongbylla bad dei kane ka jingshakri ïa ki nongbylla mynta la ar phew snem kynthih kaba la pynlong ïa ka ban rung sha ka jylli jong ka saiñpyrthei da kaba thaw ïa ka KAM na ka bynta ban wanrah ïa ka jingsynshar kaba khuid.
“Ngi kwah ban pyni da ki kam namarba ka jylla Meghalaya mynta ka la sahdien shaba palat.
Lada phai sha ka pule puthi ruh ka la hiar arsut, ïa ka koit ka koit ruh kam don kano kano ka jingpynkhreh lypa kumba la jia ha ka por ba la wan lynshop ka jingpang khlam COVID-19.
Kane baroh ka dei namarba la bam kruiñ ka bamsap bampong bad ka jingpyndonkam bakla ïa ka bor," ka la ong.
Haba pynpaw ba ka pisa kam dei ban long ka bor ha ka por Elekshon, ka Kong Angela ka la ong, “ngim don eiei sha lyndet bad sha kynriang.
Ngi ñiewkor ïa iwei pa iwei i nongshong shnong ka jylla bad ngim ngeit hi ruh ba yn shu thied ïa ki paidbah da ka pisa namarba lada ngi shah thied da ka pisa, uba thied ïa ngi ruh un shah thied kylla bad ïa ka sur jong u paidbah yn sa set noh.
Ngim dei ban shah ïa ka imlang ka sahlang ban don ka jingïashah liang.
Ngi ngeit ha ka jingbishar kaba hok.
"U Bah Kyrsoibor haba bynrap, u la ong ba ka jingïakhun kan long ïa ki jingkylla kiba don jingmut, ban peit ba ka miej bamja jong ki longiing longsem ka dei kaba dap bad ba ki khun ki kti jong ki paidbah nongshong shnong kin ïoh ïa ka pule ka puthi ka babha bad ka koit ka khiah kaba bha.
“Ki paidbah ha ka shnong Mawkhar, Jaïaw bad ha baroh kawei ka Constituency ki dei kiba la nang la stad bad kiba la don la ki jong ki jong ki kyrdan bapher bapher bad kiba lah ban pynshong nongrim," u la ong.
Shuh shuh u la ong ba kum ka KAM kum ka rynsan ka ban mihkhmat ïa u paidbah paidlang kan pynphai ïa ki khmat na ka bynta ban pynurlong ïa ki jingphoh sniew kaba ki la angnud baroh shikatta.
Shillong, Naitung 21 : Ka sorkar MDA mynta ka sngi ka la pyllait 122 klur tyngka ka pisa na ka bynta ban siew ïa ka tulop jong ki nonghikai SSA kiba don 12,541 ngut na ka bynta saw bnai shwa bad ïa kaba sah shibnai yn sa siew tang shu pyllait ia ka tulop na Delhi.
Hadien ba ka sorkar ka la ai da ki jingthoh sha ki nongïalam jongka seng Meghalaya SSA Schools Assocation (MSSASA) kumta ki nonghikai ki la rai ban weng noh ïa ka jingïakhih shong kyllaiñ myngngor ba khlem buh por jongki naduh mynta hi ka miet.
ïa kane ka rai la shim hadien ba u Symbud Myntri Rangbah ka jylla u bah Prestone Tynsong la khot ïakren ïa ki nongïalam ka MSSASA ha ka jingïadon lang u Addl.Chief Secretary uba dei khmih ruh ïa ka tnad pule puthi u bah D.P Wahlang IAS lem bad kiwei ki ophisar na ka tnad pule puthi.
“ Nga la pyntip sha ki ba ka sorkar kan pyllait ïa kane ka tulop jongki bad ïa mynta yn pyllait shwa tang saw bnai bad ïa kaba sah shibnai yn sa pyllait tang shu ïoh ïa ka pisa na ka sorkar pdeng" ong u Symbud Myntri Rangbah.
ïa kane ka jingthoh ba la ai da ka sorkar la aiti ha u President ka MSSASA u bah Aristotle C Rymbai kaba la batai shai ba ka sorkar kan pyllait 44 klur na ka tnad pule puthi bad 78 klur na ka Contingency Fund jongka sorkar jylla ïa kaba yn sa pynphai pat tang shu ïoh ïa ka pisa na sorkar pdeng.
ïa kane ka pisa ba la pyllait yn sa thep sha ka Account jongka SSA hangne ha jylla la kumno kumno ruh hapoh ka 27 tarik Naitung.
Halor kane ka jingsei soh jongka jingïakren na ka liang u Symbud Myntri Rangbah u la kyntu ruh ïa ki nonghikai SSA ba kin sngewbha ban weng noh ïa ki jingïakhih jongki khnang ba kan ym ktah jur than ïa ki khynnah skul.
Ha kaba ïadei bad ka jingdawa ban pynkiew ïa ka tulop, u Symbud Myntri Rangbah u la ïathuh ba ïa kane ka kam yn sa pyndep da ka State Education Commission namar ïa kane la thung khnang ba kan bishar bniah, tih bniah ban ïoh pynbeit ïa ki jingduna bad bakla ha ka tnad pule puthi naduh ka rukom ai jinghikai, ka jingkiew jongka pule puthi, ka jingbha ki skul, ka jingpynbeit ryntih ïa ka tulop jong ki nonghikai naduh ki lower, ki upper bad haduh ki secondary.
Kane ka Commission kan pynkhreh ruh ïaka polisi treikam jongka tnad pule puthi.
Kane ka long ka sien kaba nyngkong eh ban thung da ka Commission ban bud dien thik pa thik bad bin pa bin khnang ba yn lah ban pynbeit shisyndon ïa kine ki kynrum kynram hapoh ka tnad pule puthi, ong u Symbud Myntri Rangbah.
“ ïa kane ka jingpynkiew tulop yn sa bishar bniah da ka Commission namar ka jingpynkiew kan long ïa baroh ki nonghikai ha ki kyrdan jinghikai bapher bapher.
bad ïakiwei kiwei ki kam ba sahteng jongki nonghikai ruh" ong u Symbud Myntri Rangbah.
Ban kiar na kaba pynslem siew tulop ïa ki nonghikai SSSA ha ki por ban wan, u Symbud Myntri Rangbah u la ïathuh ba la rai ruh ban ïakren bad ka sorkar pdeng na ka bynta ban pyllait ïa ka tulop shisien lai bnai ym shuh kumba long mynta ban sah kut da ki bnai lynter.
“ Kumta halor kane ma nga bad u Myntri Rangbah ka jylla u Conrad K Sangma ngin leit sha Delhi lashai ka sngi ban leit ïa kren bad ki heh ka tnad pule puthi ka sorkar pdeng bad kumjuh ruh bad ka tnad kam pla tyngka jongka sorkar pdeng ban pyllait ïa ka tulop ki nonghikai shisien lai bnai.
Kane kam mut tang sha ka jylla Meghalaya hynrei sha baroh ki jylla hapoh ka ri India.
Namar kiwei ki jylla ruh ki mad ïa kajuh ka jingeh da kane ka jingpynslem ban pyllait ïa ka tulop na Delhi bad ngi kyrmen ba ka sorkar pdeng ruhkan sngap ïa kane ka jingkyrpad jong ngi" ong u bah Prestone.
Haba la kylli hato ka jingbyrthen jong u Myntri ka tnad pule puthi u ma Lahkmen Rymbui ban leh tyngeh ïa ki School Managing Committee (SMC) la ïakren ne em mynta ka sngi, u Symbud Myntri Rangbah ula ong ba ka por ka la dei eh ïaki SMC ba kin shim lang ka jingkitkhlieh namar kiba bun ki skul ki dei ki skul shimet ne jong ki kynhun niam ne shnong.
“ Ki SMC ruh ki dei ban sngewthuh ïa la ka jong ka jingkitkhlieh namar tang ka sorkar marwei kam lah ban pynbeit ïa ka kam.
Namar lada kwah ban kiew ka jingnang jingstad donkam ka jingïatrei lang na baroh ki liang.
Kumta ki SMC ki don ka jingkitkhlieh halor kane ban ïohi ïaka jingkylla ha ka pule puthi" ong u bah Pretone.
Halor ki jingkynthoh ki nongïalam TMC u bah Prestone u la ong ai kin kren lai phewjait ne ar ne lai sur ruh ngim salia namar ka kam jongngi ka long ban shakri bad peit ïa ki jingeh ïa kaba ngi la pyrshang katba lah ban pynbeit ïa kita ki jingeh.
“ Ngim salia ïaki jingkynthoh namar ka thong jong ngi ka long ban pynbeit ïaki jingeh kloi katba lah" ong u bah Prestone.
Mumbai, Naitung 23 : Ka Mumbai City FC ka la pynbna ba la soi ïa u rangap kol u Bhaskar Roy da ka kontrak ba ar snem.
U Bhaskar Roy ba 28 snem ka rta un ïalehkai bad katei ka kynhun kaba la ju tip kum ka Islanders haduh kaba kut jong u Jymmang 2024.
U Bhaskar, uba dei na Basunia Para, West Bengal, u la jop ïa ka Golden Glove ha ka I-League jong ka samoi 2021-22 ha ka por ba ïalehkai bad ka Rajasthan United FC.U la ïoh ban kem bol haduh phra sien bad 44 sien ki jingkyrda bol ha ki 17 sien ïalehkai na bynta ka Rajasthan United ha ka lympung ïalehkai I-League.
Utei u rangap kol u la ïoh ka jinghikai ba paka bha ha ka Sports Authority of India (SAI) Kolkata bad u la mihkhmat ïa ka Indian Navy, KFA Southern Samity bad Services Football Team, da kaba jop nam lahduh ha ka Santosh Trophy bad ka Services ha u 2015 bad 2016.
Ha ka samoi ba bud, u Bhaskar u la leit ban ïalehkai noh ha ka I-League bad ka Minerva Punjab, ha kaba u la pynlut lai samoi bad mih madan ruh ha ka AFC Champions League Qualification stage bad ha ka AFC Cup ha u 2019.
U la don bynta ruh bad ka Punjab ha ka jingkhur nam lahduh ha ka I-League.
U Bhaskar Roy u la ong, “Kadei ka sngi kaba khraw na bynta jong nga bad ïa ka ïing ka sem.
Kadei ka jingtrei shitom dalade hi bad ka jingshah shitom ba ngan ïoh ban ïalehkai ha ki kyrdan kiba heh, bad ban mihkhmat ïa ki club kum ka Mumbai City kadei ka burom kaba khraw na bynta jong nga.
Nga dap da ka jingsngewnguh ïa ka club kaba la shanñiah bad ibit ïanga ban don lang bad ka kynhun.
Nga da thrang ban pyni ïa ka lah bad ka lad ban ïatreilang ryngkat ki paralok kiba don sap ha ka kynhun.
Kadei ka kabu ksiar kaba khraw tam na bynta jong nga bad nga la long ba la pynkhreh ban ai kaba paka tam na bynta ka kynhun.
"Na ka liang u Des Buckingham Head Coach ka Mumbai City FC u la ong, “U Bhaskar udei u rangap kol donsap bad hadien ba u la shah jied kum u ranap kol tbit tam ha ka I-League ha ka samoi ba lah dep nga la rai beit ban wanrah ïa u sha ka kynhun.
Ka jingdon jong u kan nang pynkhlaiñ ïa ka kynhun ha ka liang ka ap kol.
Nga da khmih lynti ban ïatreilang ryngkat ryngkat bad u Bhaskar na bynta ban poi sha ka thong kaba ngi la buh shakhmat.
"Kawei pat ka kynhun kaba dei ruh ka lahduh jong ka ISL ka Hyderabad FC ka la nang pynkhlaiñ ïa ka kynhun da kaba soi pura ïa u Soyal Joshy (right-back) ha ka kontrak ba lai snem.
Ha ka sngi Saitjaiñ ka club ka la pynbna ba u Soyal Joshy uba don bynta ha ka jingjop lahduh ha ka Santosh Trophy 2022 u la soi ïa ka kontrak ba lai snem kaban kut haduh ka samoi 2024-25.
“Ka long shisha ka khyllipmat kaba sngewtynnad tam ha ka jingïaid lynti jong nga ha ka kam ïalehkai pro-fessional ban pynïasoh sha ka kynhun lahduh kum ka Hyderabad FC," ong u Soyal, hadien ba la dep soi ïa ka kontrak kaba thymmai bad katei ka club.
“Nga ai khublei ïa ki coach jong ka Hyderabad FC bad ki bor pynïaid kiba la shanñiah tylli ha nga bad nga da khmih lynti ban ïoh mih madan lang noh ryngkat bad ki paralok ha ka samoi pynkhreh," la ong u Soyal.
U Soyal uba dei na Kerala, u la sdang ban ïalehkai ha ka academy jong ka Prodigy Sportz bad Don Bosco Football ha ka rta ba 11 snem.
U la sdang ban kiew ha ka kam ïalehkai ha ki snem ba u don bad katei ka academy, da kaba mih madan ha kiba bun ki tournament ha ki kyrdan ïalehkai bapher bapher.
Utei u bak kamon, u la pynïasoh bad ka Golden Threads FC bad udei uwei na kiba hakhmat eh jong ka kynhun ha ka Kerala Premier League trophy 2021-22.
U la jop ruh ïa ka Santosh Trophy 2021-22 bad ka kynhun ïalehkai jong ka Kerala ha kaba udei uwei na kiba mih madan tista da ka jingdon jong u ïa ka sap ïalehkai ha ka rta ba dang khie samla.
U Soyal un ïoh ban mad nyngkong eh ha ka jingïalehkai ISL da kaba un mih madan bad katei ka lahduh, bad u la pynkhreh ban kilan met bad ka kynhun hapoh ka jingïalam u Manolo Marquez na bynta ka samoi ban wan 2022-23.
U Soyal ba dang 20 snem ka rta u dei uba lai u rangïalehkai napoh ka ri ba ka Hyderabad FC ka la soi hadien ba ka la dep ban soi ïa u Alex Saji bad Manoj Mohammad.
Ka FC Goa ruh ka la dep ban soi pura ïa u Ayush Chhetri u rangïalehkai pdeng dang khie ha ka kontrak ba lai snem kaban kut haduh u 2025.
“Ka FC Goa kadei kawei na ki club kaba biang tam hapoh ka ri bad nga dap da ka jingsngewkmen ban ïalehkai na kane ka club.
Ban ïalehkai ha ka Indian Super League (ISL) kadei kawei ka jingphohsniew kaba khraw tam bad nga ai khublei ïa ka FC Goa kaba la ai hanga ïa kane ka kabu," ong u Chhetri hadien ba la dep soi ïa ka kontrak.
“Ban long u midfielder, nga sngewtynnad bha ban ïoh pyllait bad pashat bol.
Ka jingai ai mynsiem jong ka club ïa ki nongïalehkai football kum manga kadei kaba la khring bha na bynta jong nga.
Haba nga la ïakren bad ki nongpynïaid, ki la pdiang sngewbha bad pynthikna ba nga dei uwei uba hakhmat eh na kaei kaba ki thmu.
Dei kane ba nga khmih lynti ban nang jam shaphrang.
“Nga ieit ruh ïa ki nongkyrshan jong ka FC Goa.
Nga la dep ïohi ba katno ki ai jingkyrshan met bad mynsiem ïa ka club bad ïa ki player, bad nga dap da ka jingsngewkmen kaba khraw ban long uwei ha kane ka kynhun.
Nga kular ba ngan ai kaba bha tam na bynta ka kynhun, bad nga da kyrmen skhem ban sa ïoh ïakynduh noh shen ïa ki ha Fatorda," la ong u Chhetri.
U Ravi Puskur, Director jong ka club u la pynpaw ka jingsngewkmen ban ïoh soi ïa u Ayush.
“Ka club ka la soi ïa u Ayush ka shi bynta ka jingangnud jong ka club.
Udei u player ba kynsai jong ka ri India ha kine ki snem ba lah leit noh bad ngi la pyrshang la slem ban wanrah ïa u sha ka club ha ka por kaba biang tam.
"U Chhetri ba dei na Mizoram, u la sdang ban ïalehkai football ha ka rta ba dang san snem.
U la kiew ha ka kam ïalehkai football bad ïoh ban mih madan sien nyngkong eh ha kaba u la shah jied sha ka kynhun jong ki U-15 bad U-18 jong ka Aizawl FC ha ka Hero Youth League.
Ka jingtbit jong u ban ïalehkai ka la pynlong ïa ak Aizawl FC ban kynthup ïa u sha ka kynhun jong ki senior ha ka samoi 2021-22, bad u la ïoh ban mih madan ha ka I-League.
U Chhetri ba dang 19 snem ka rta u la mih madan 10 sien ïa ka Aizawl FC ha ka I-League 2021-22.
Ha ka 1 tarik Ïaïong, utei u rangïalehkai pdeng u la thep kol ha ka jingïakhun pyrshah ïa ka Gokulam Kerala, bud pat sa ïa ka NEROCA FC bad Sudeva Delhi FC.Nongstoiñ, Naitung, 23: Ki paidbah ka thaiñ Rambrai ki dawa na ka sorkar ba ka dei ban pynbha noh ïa ki surok ha ka thaiñ, khamtam ka surok na Rambrai sha Mawlangsu kaba ïaid lyngba ïa ka shnong Phudumbah, Domkohmen bad kiwei kiwei.
Halor kane ka juh ka phang, ki nongïalam ka Federation of Khasi Jaiñtia & Garo People Phudumbah area unit, ki la pynpaw ba ïa katei ka surok la shna naduh u snem 1996 hynrei haduh mynta ka sorkar kam shym la lah satia ban pynbha.
Ki la ong ruh ba katba nang mih ki sngi katei ka surok ka la nang sniew nang sniew, kat haduh ba ki paitbah nongleit nongwan ki la hap ban kyrsum ktieh man la ka sngi kum ki sniang.
Ki la ong ruh ba bunsien ki longkmie kiba ar met kiba la kit na ka bynta ban leit kha khun sha Rambrai PHC, ki la kha noh ha shiteng lynti.
Ha kajuh ka por ki la ong ba kaba kham sngewsih ka long ba ki don kiba pang ba shitom kiba la kit ban leit phah sumar, hynrei na ka daw jong ka jingsniew palat ka surok ki khlad noh ha shiteng lynti khlem pat poi ha ki jaka sumar.
Na ka liang ki nongïalam ka seng ki la ong ba lada ka sorkar jylla kam sngew lah ban thaw lad ban pynbha ïa katei ka surok, ka la dei ban aiti noh sha ka sorkar pdeng ba kan pyntrei lyngba ka PMGSY skhim kumba la leh ïa baroh ki surok ha kylleng ki jaka.
Ki la ong ba lada ka sorkar kam pyni kano kano ka dak ban pynbha ïa katei ka surok, na ka liang ka seng kam banse ban ïaid da kawei pat ka lynti.
Ka jingdon jong ki Bank ka long shisha ka jingïarap kaba khraw ym tang ïa ka imlang sahlang, hynrei khamtam eh ïa ka kam ban kyntiew bad kyrshan ïa ki kam khaii bad lad kamai.
Hynrei khyndiat eh la lah ban ïohi ïa ka jingiadonbynta jong ki Bank ha kaba ïadei bad ka imlang sahlang ha kaba iadei bad ka jingpynïar shuh shuh ïa ka rukom shakri jong ki sha ki paidbah khamtam lei kito kiba trei ha ki kam khaiï.
Namar ba kat kumba ka long haduh mynta la ïohi ba ka kamram jong ki Bank hi ka long eh tang ban pynbuh pynsat lem ïa ka jingdon jingem jong ki paidbah bad nangta da kata hi ka spah kaba la lum bad kynshew da ki paidbah la pyntyllun pat ïa shibun kiwei ki kam khamtam eh kaba pynïoh ram sha kito kiba kwah ban pynheh ne sdang ïa ki kam khaii jong ki.
Ka State Bank of India ka dei kawei na ki Bank kaba la rim eh, kaba la shaniah da baroh bad ruh kaba bunkam tam ha ba ïa nujor bad kiwei pat ki Bank.
Hooid kine ki Bank ki la rung sha jan baroh ki kyndon kynshrot ban pynïoh ia ka jingshakri kaba donkam sha ki paidbah ha kaba ïadei bad kaba pynlum pynlang ia ka pisa tyngka bad ruh ïarap ban kyrshan ram sha kito kiba donkam ia kata.
Hynrei ym baroh ki briew ki shlan ban shim kabu na ka jingiarap jong ki Bank namar ba ki don shibun ki jnit ki jnat kiba ki paidbah kin hap ban pynbiang khnang ba ki Bank kin lah ban ïarap ne ban kyrshan ram ïa ki.
Kumta na ka bynta ki briew ki bym pat da shemphang eh ka long kaba eh ba kin lah ban pynbit pynbiang ïa ki jingdonkam jong ki Bank khnang ba kin lah ban ïoh ïa ka jingiarap pisa ne ka ram.
Kan long ka jingïarap kaba khraw lada ki Bank ki shim khia ban wanrah ïa ki lad jinghikai sha ki paidbah na ka por sha ka por bad ruh ban ïai pynlong ïa ki prokram kiba kyrpang shaphang kumno ba ki paidbah kin lah ban pynheh ïa ki kam ki jam jong ki ha kaba ïadei bad ka kam khaiï.
Ha ka jingïashem bad kiba bun ki nongkhaiï kiba rit ba ria ki pynpaw ba kam dei kaba suh ïa ki ban leit sha ki Bank, hynrei lada ki Bank ki plie ïa ki lad ki lynti ban wanrah ïa ki lad jinghikai kiba long paidbah kan long ka jingmyntoi kaba khraw.
Ki paidbah khmatam kito ki nongkhaiï barit ba ria ki donkam ban tip ia ki lad bad ki lynti kumno ba kin lah ym tang ban lum ban lang, hynrei khamtam eh kumno ba kin lah ban pyniaid kham janai ia ki kam khaiï jongki lyngba ki lad jinghikai ba ki ïoh.
Shisha ki nongseng kam rit kam ria ki donkam eh ban sngewthuh khambha ha kaba ïadei bad kumno ban pynïaid bad pyntyllun ïa ki kam.
Naduh kumno ban buh jingkheiñ jingdiah, kumno ba kin nang ban don ka jingiadei kaba jan bad kito ki briew ne ki kompeni kiba lah ban kyrshan mar ïa ki.
Kaba kongsan ka long ba kin don ia kata ka jingtbit ha ka die ka thied bad kan don ka jingïadei kaba jan bad baroh kiba ïadon bynta bad ka kam khaii jong ki.
Ka jingshim khia jong ki Bank ban wanrah ïa ka jingshemphang ne kata ka Ecomomic Awareness sha ki nongkhaiï kiba rit ba ria khlem pep kan lah ban kyntiew shuh shuh ia ka ïoh ia kot ym tang ha ki jaka sor hynrei wat ha ki thaiñ nongkyndong ruh.
Khamtam lei ha kane ka juk jong ka jingstad technology ka jingai jinghikai sha ki nongkhaii ba rit ba ria kan iarap shibun ia ki ban suk ïa ïadie ia thied.
Wat ka jingmih jong ki app kiba bun jait ha kaba ïadei bad ka rukom siew ka la ïarap shibun eh ia ki paidbah nongleit nongwan hynrei kane kam pat poi lut sha baroh kito kiba donkam ban pyndonkam ïa ka.
Kumta ki Bank ki donkam ban shim khia ban wanrah sha ki paidbah ia kata ka jingshemphang ne ka awareness khnang ban pynsuk ïa baroh bad ban lah ban nangkiew stet ha ka roi ka par ym tang ha ki don ki shnong, hynrei ha ka jylla bad ruh ka ri baroh kawei.
Ki don shibun bah ki lad ki lynti kiba ym lah ban iew tang lut kiba ka Bank ka lah ban iarap na ka bynta ki paidbah ban kyntiew ïa ka roi ka par.
Kham bun napdeng ki jingbam shyieng symbai ki dei ki thymmei ba bunbha ka protein bad kaba ai jingmyntoi ïa ka koit ka khiah.
Ha ka jingpyrshang ban khmih halor ka jingdon ka protein ki don bun kiba duna jingtip halor ka protein ba ïoh na ki jhur.
Ka Protein ka de kaba kongsan ka koit ka khiah ha ka met napdeng ki jingbam, khamtam hapdeng kiba pynduna ka jingkhia.
Ki jingbam shyieng symbai ki long shi-bynta ki jingbam kiba lah ban ai jingmyntoi ka jinghiar ka jingkhia na ka daw ka jingjur ban don ka protein bad ka fibre.
Ki don bunjait ki jingbam shyieng symbai kiba kongsan ba phi lah ban kynthup halor ka jingpynduna ka jingkhia.
U dai Moong u long uwei napdeng kine kiba pynduna lane hiar jingkhia.
Une u dai Moong u dei uba biang halor ka jingdon ka protein ha ka koit ka khiah.
Une u dai u dei ruh uba lah ban bamkai kum kiwei ki jait jingbam.
Katto katne ki jingmyntoi ba ngi lah ban ïoh na une u dai Moong:Ka thymmei ba don ka protein: U dai Moong u dei u thymmei halor ka jingdon ka protein khamtam hapdeng kito kiba jied ban bam tang da ki jhur.
Phi lah ban shet khleh lang bad kiwei pat ki jingbam symbai.
Ka jingtehlakam ka cholesterol: Ka jingkynthup ban bam ïa une u dai ka dei kaba paw halor ka jinglah ban pynbiang ka cholesterol.
Ka cholesterol kaba sniew ka dei kaba lah halor ka koit ka khiah jongphi bad bun jingma halor ka jingngat ha kiba bun ki jingpang.
Une u dai u riewspah ban don ka fibre bad antioxidant ba lah ban pynbiang halor ka jingdon ka cholesterol.
Ka jingtehlakam ka blood pressure: Une u dai u dei uba don ka potassium kaba lah ban ai jingmyntoi halor ka jingtehlakam ka blood pressure.
Ka jingjur ban don ka fibre ka dei kaba lah ban tehlakam halor ka jingdon ka blood pressure.
Phi lah ban kynthup bad kiwei de ki jingbam ba riewspah ban don ka fibre ha ki jingbam ba phi bam ban tehlakam halor ka jingdon ka blood pressure.
Ka jinglah ban pynduna ka jingkhia: Hapdeng ba phi pyrshang ban pynduna ka jingkhia ka long kaba donkam ban kynthup ki jingbam ba riewspah ban don ka fibre bad kiwei de ki nutrient.
Une u dai moong phi lah ban khleh lang bad kiwei pat ki jingbam symbai ban pynkdang na ka bynta jong phi kane ka dei kaba lah ban pynneh slem ka jinglong kdang bad lah ruh banKa koit ka khiah u klongsnam: Une u dai u dei uba don ruh ki antioxidant.
Baroh ki bynta kiba don ha une u dai kynthup ban jur ka jingdon ka fibre, ka jingdon ka potassium ki dei kiba paw ba lah ban ai jingmyntoi halor ka koit ka khiah u klongsnam.
Mawkyrwat, ‘Naitung, 23: Ki shipai Border Security Force (BSF) jong ka Meghalaya ha ka 21/07/2022 ki la ïoh ban kem noh ïa ki ar ngut ki briew ha ryngkat ka pisa thok kaba kot haduh 47 hajar tyngka.
Ha ka tyllong khubor na ka Meghalaya Frontier BSF Shillong la ong ka jingïoh kem ïa ki la long hadien ba ki la pynlong ka jingpeit pyrman ryngkat ka jingtrei shitom ha ki khappud ne International Border la ïoh ban kem bad kurup ïa ka pisa thok ne ‘Fake Indian Currency Notes’ kaba kot T.47,000/- (kiba dei da ka lut 500) na ka khappud South West Khasi Hills District, Meghalaya.
La ïathuh ruh ba ïa kane pisa thok la rah da ki ar ngut ki briew kiba dei ki nong India kata u Biswajit Paul bad u Marmush Marak kine baroh ki dei na South West Khasi Hills District, Meghalaya.
“Kane ka pisa thok ba la kurup ka dei ba la shna hapoh Pakistan", ong ka tyllong khubor.
Namarkata, ki shipai BSF ki la pynlong ka jingpahara kaba khlaiñ ban long ha kajuh ka por kiba peitngor bha ïa ka ïaid ka ïeng ha ki jaka khappud ne ki International Border khnang ba yn lah ban tehlakam ïa ki kam sniew bad kumjuh ruh ïa ki jingkhaïi be-aiñ.
Shillong, Naitung 23 : Ka Ashraya Hastha Trust, kaba long ka seng treikam mon sngewbha na Bangalore ba la bei tyngka da uwei u nongseng ka Infosys U K.Dinesh bad ka iing ka sem jong u ryngkat bad ka Smile Train India, kaba long ka seng treimon sngewbha ban ïarap ïa kiba kad shyntur kaba heh tam ha ka ri ka la pynbna ban ïatehlok ba san snem kynthih da ka jingthmu ban kyntiew ïa ki lad ai jingïarap na ka bynta kito kiba kad shyntur ha India.
Kane ka jingïatehlok kan phai khmat sha ki kam kiban kyntiew ïa ki lad ai jingsumar na ka bynta kiba kad shyntur ha ki hynniew tylli ki jylla ba la dep ban jied, ha kajuh ka por ban nang kham pynbha shuh shuh ïa ka jingai jingsumar ba kan long kaba shngain bad kaba biang nadong shadong ban sumar ïa kane ka jingshitom.
Ka Ashraya Hastha Trust kan ai jingkyrshan haduh 10,000 tylli ki jingpuid ïa kito kiba don ïa ka jingshitom kad shyntur, yn ai jingkyrshan ïa ki san tylli ki jinghikai pyntbit bad ban buh ïa ki tiar ki tar kiba shngain ban leh ïa ki jingsumar ha ki jaka sumar jong ka Smile Train treatment center ha kylleng ki hynniew tylli ki jylla kynthup ïa ka Madhya Pradesh, Bihar, Assam, Meghalaya, Arunachal Pradesh, Uttarakhand bad Jammu &amp; Kashmir.
Baroh ki jingsumar kiban leh ha ka Smile Train Cleft Program ha Woodland Hospital, Shillong, yn ai jingkyrshan hapoh kane ka jingïatehlok na ka bynta ki san snem ban wan.
Haba kren shaphang kane ka jingïatehlok, I Dr.Werlok Kharshiing, Medical Superintendent &amp; Plastic Surgeon, Woodland Hospital, Shillong I ong, “Ngi ha Woodland Hospital, da ka jingkyrshan jong ka Smile Train India ngi la lah ban sumar ïa ki nongpang kiba shitom kad shyntur naduh ka snem 2007.
Ngi sngewnguh ba ka Ashraya Hastha Trust kala kner ka jingïarap na ka bynta ban puid, ban ai jinghikai bad ban ai ïa ki tiar ki tar kiban ïarap ïa ngi ba ngin lah ban sumar ïa ki hajar ngut ki khynnah kiba donkam ïa kane ka lad ai jingsumar ha ka rukom kaba shngain.
".
Nongpoh, Naitung 23: Ban khanglad na ka jingbret pathar ïa ki plastic ne ki jaboh sha ka pung Umiam bad sha ka wah Umiam ha Ri Bhoi District, u Deputy Commissioner ka Ri Bhoi, u Arpit Upadhyay u la pynjari syndon da ka section 144 CrPC na ka bynta ban khanglad ïa kitei ki kam leh khlem akor ban pynjaboh ïa ka pung Umiam bad kumjuh ruh ka wah Umiam kaba dei ruh kawei na ka jaka jngohkai pyrthei ha Ri Bhoi.
Kane ka jingpynjari da ka section 144 CrPC ka dei ruh shi bynta ban pyntreikam ïa ka hukum (order) kaba dated 27 June 2022 ba la wan rah ka ïingbishar ba don burom ka Meghalaya High Court halor ka PIL No.10/2019 ban pynkhuid biang ïa ka Pung Umiam ba la ujor pyrshah ïa ka sorkar Meghalaya.
Kane ka jingpynjari da kane ka section lane ka kyndon aiñ ka long ban khang pyrshah naduh ka jingpynjaboh ki riew shimet, ki longing ba don hajan ka pung Umiam, ki karkhana, ki skul, ki hotel, petrol pump ba la khang pyrshah ban pyntuid ïa ki jaboh khamtam ki pastic kiba ktah ïa ka khuid ka suba jong katei ka pung Umiam.
Katkum kane ka kyrwoh ba la phah sha ki lad pathai khubor, na ka liang ka ophis u Deputy Commissioner ka Ri Bhoi, kumba la pynjari da katei ka kyndon aiñ la khang pyrshah ba ym dei ban bret jaboh ne ki plastic sha katei ka pung Umiam bad wat ïa ka wah Umiam ruh kumjuh bad lada lap ïa kino kino kiba ïaleh pyrshah khlem da burom ïa kane ka kyndon aiñ kin shah pynshitom katkum katei ka kyndon ba la pynjari ban ïada ïa ka khuid ka suba jong ka pung Umiam.
Nongstoiñ, Naitung, 23: Kumba mar shiteng ei ei na ki khynnah ha ki jaka nongkyndong ha West Khasi Hills haduh kine ki sngi, ki dang im bad pynlut ïa ka por jong ki ha ki lum ba jyrngam bad ki pyntha phlang ryngkat ki masi ki blang khlem jingkhuslai.
Ha ka jinglong ba shisur, ka jingim jong ki ka dei ka jingim kaba sngew tynnad tam na ki por baroh.
Ha ka jingjurip jong u Mawphor ia ka jinglong jingman jong ki nongshong shnong ha ki nongkyndong, la lap ba palat mar shiteng na ki shnong hapoh ka District ki dang ialeh ban pynneh pynsah ïa ka kam ri jingri kum ki masi, ki blang, ki syiar bad ki sñiang na ka bynta ban kyrshan ïa ki ïing ki sem bad ban kyntiew ïa ka ïoh ka kot ka jong ki.
La lap ruh ba ha ki nongkyndong, ka jingmyntoi ba ki ïoh na ki jingri kum ki masi ki blang bad ki sñiang, kam dei tang namar ki pynmih pisa hynrei ka eit kaba ki pynkylla sboh ban thung bad ban rep ban riang ka dei kaba kongsan tam.
Haba twad jingmut na kiba bun ki nongshong shnong, ki la ïathuh ba na ka bynta ban sumar ïa ki jingri kum ki masi ki blang, ki khun kiba dang hapoh 14 snem ki dei ki nong sumar ban ri bad ban ap ïa ki ha ka por mynsngi.
Nalorkata ki la ïathuh ba na ka bynta ban pynnang pynstad ïa ki khun pat, ki hap ban phah skul mynstep bad watla bun na ki khynnah ki dei kiba pynlut ïa ka por jong ki ha kaba sharai ïa ki jingri ruh, hynrei ym don uwei ruh u bym leit skul.
Hadien ba ki la dep ïa ka klass kaba saw ha L.P Skul ki la hap ban pynsangeh noh ba kin leit sharai masi sha lum.
Ki la ong ruh ba watla ki khun ki kti jong ki, ki dei kiba im ban ki jingri jingdup ruh, hynrei yn da ki la poi sha ki klass kiba kham shaneng kim dei satia kiba duna ha ka jingpule bad ki don ruh shibun ki khynnah kiba ia ryngkat ka jingnang jingstad bad kiwei pat ki khynnah kiba im ha ki jaka sor.
Kawei ka longkmie ka la ong ba wat la ki khun jong ka ki im ban sharai masi shalum hapdeng ka jingshit kyrang jong ka sngi ha ka por pyrem bad ka jingther jong u slap ha ka por lyiur ruh, kim ju ïoh pang wat shisien ruh.
Ha baroh shi aïom bad ha ka por janmiet mar shu dep set ïa ki masi ha sem, ki minot thop ban khreh kot kumba la bthah da ki nonghikai.
Ka la ong ruh ba ka sngew sarong ba ki khun jong ka, ki im ki san ha ryngkat ka jing sain dur ka mariang.
Ka la ong ruh ba ynda ki la heh la san bad ki la pyndep ïa ka jingpule jong ki, kin sa sngewthuh kumno ban ñiewkor ïa ka jingkordor jong ka mariang bad ka jingdonkam ban pynneh pynsah kumba ka long.
Mawkyrwat, ‘Naitung, 23: Ka United Hynñiewtrep Movement (UHM) jong ka South West Khasi Hills District ka sngewban pynrem jur halor ka jingshah thombor u nongïalam Rangbah ka seng u bah Charlie J Rani ha ki ‘riew thrang snam kiba kam ïa lade ba ki dei ki dkhot ka FKJGP kiba la thmu ban shim syndon ïa ka jingim jong u ryngkat ïa u Sports Secretary, u samla Michael B.Dkhar bad kumjuh ruh ban kit jubor ïa u Assistant Organising Secretary, bah George Iawphniaw kata ruh ha ka por mynstep 11 baje kata ha ka 15 tarik u ‘Naitung, 2022 ha Mawlai, Mawdatbaki.
Katkum ka jingshong jingialang ba kyrkieh jong ki dkhot jong ki Unit bad ki Circle bapher bapher jong ka South West Khasi Hills District mynta ka sngi kata 19 tatik u ‘Naitung, 2022 ki lah shim beit kawei ka rai ba lada ka FKJGP kan don bynta shisha ha ka jingthombor ïa u President Rangbah jong ngi, ngi kum ka seng baroh kawei na ka South West Khasi Hills District ngin nym ithuh shuh ïa ka FKJGP bad ka jingïadei bad kan dkut noh naduh mynta hi naduh ba pyllait ïa une u kyrwoh katba ka FKJGP kam pat lah ban ai ïa ka jingpynshai.
Ha kawei ka liang ka seng UHM ka buh jingkylli ïa kine ki ‘riew thrang snam ba ha kano ka rukom ki nud ban wan thombor kat ïa u President Rangbah jong ngi kata ruh mynsngi mynshaiï Lada don kano kano kaba u nongïalam jong ngi u lah leh bakla ne kren ne kynthoh bakla ïa kane ka seng, ka jingïakren ka dei ban don lane ka aiñ ka don ban bishar ym pat ban shu leit thombor ïa u na ïing sah.
Kyntang ïa wai ka seng hi ka sngewban kyntu ïa ki bor ka aiñ ba kin shimkhia bad ban pynsted ban kem ïa kine ki ‘riew thrang snam bad ban pynshitom ïa ki katkum ki kyndon aiñ.
Ka seng hi baroh kawei ka sngewban ai ruh ka khubor sngewlem sha ka ïing ka sem jong u nongïalam Rangbah jong ngi bad ba un ïoh noh ïa ka met ba shait ba khlaiñ watla mynta u dang don hapoh jingsumar.
Kane ka long katkum ka kyrwoh lyngba u Publicity Secretary ka UHM, u bah Kitbok Wanniang.
Nongstoiñ, Naitung, 23: Ym tang kiba sah ha ki jaka sor, hynrei katkum ka jingïaid ka por bad ka jingnang kiew ka jingshemphang ha ki bynta baroh jong ka imlang sahlang, ki kmie ki kpa na kylleng ki bynta ka West Khasi Hills ki la nang sngew thuh ïa ka jingkordor jong ka pule puthi.
Haba ïakren bad kiba bun ki longkmie longkpa kiba don ïa ki khun kiba la pyndep ïa ka jingpule ha ki Secondary School, kiba don ruh ka jingthrang ban phah bteng ïa ki khun ha ka jingpule, hynrei namar ba ki dei kiba duk ki shem jingeh ban phah pule ïa ki khun ha sor Shillong, namar kim don ïing lajong bad ki hap ban shu sah wai ha ïing jong ki briew lem bad kiwei kiwei de ki jingeh.
U bah E.Wanñiang uwei na ki longkpa u la ong ba u don ki khun kiba dei ban leit bteng ïa ka jingpule ha ka Bachelor of Art, hynrei na ka daw ba ka jingduk um lah ban kyrshan bad u hap ban phah shong ïing noh.
Uwei pat ki longkpa u ba don ar ngut ki khun kiba hap ban leit bteng ïa ka jingpule, u la ong ba tang namar ba ki khun ki kwah bad ki thrang ban bteng ïa ka jingpule, u la hap ban phah sha Shillong ryngkat da kaba phah shong ïing briew.
U la ong ba wat ïa ka bai rung skul na ka bynta ar ngut ki khun u shem shitom, namar ka jingrem jong ka bai rung skul ka long shaba palat khamtam ha ki College kiba kham paw.
Kiba bun ki riew rangbah ki la ong ba haba phai ha ki jaka pule kiba don ha Khasi Jaiñtia ba kynthup ïa ki hynñiew tylli ki District, la jan baroh ki College ki dei kiba la pynïaid da ki kynhun Balang bad ki riew shimet bad lehse tang ka Shillong College ka dei kaba la pynïaid da ka sorkar.
Ki la ong ruh ba haba peit pat ïa ka jingkiew sted jong ka jingdon ki samla kiba pass na ki Secondary School, katba nang mih ki snem ka nang kiew bad dei na katei ka daw ba ka bai rung ha ki College ba la pynïaid da ki kynhun Balang bad ki riew shimet ka rem bha.
Ki la ong ruh ba haba ïa nujor bad ka ri lum Garo kaba don tang saw tylli ki District ki College ba la pynïaid da ka sorkar ki don haduh lai tylli kwei ha Tura West Garo Hills, kawei ha Baghmara South Garo Hills bad kawei ha Willamnagar East Garo Hills.
Haba ïa nujor pat ïa ka jingbun briew bad ka jingheh jong ka jaka, ka jingheh jong ka ri lum Garo ka long tang mar shiteng ïa ka rilum Khasi bad Jaiñtia.
Kumta ka por ka la dei ba ki bor ba dei peit ban wanrah noh ïa ka College sorkar ha kane ka District, khnang ba kan long ka jingkyrkhu bad ka jingmyntoi na ka bynta ki samla jong ka District hi baroh kawei.
Nongpoh, Naitung 23 : Ka Meghalaya State Olympic Association (MSOA) ha ryngkat ka jingïatreilang bad ka Directorate of Sports and Youth Affairs ka jylla hynin ka sngi kila hiar sha ka thaiñ Ri-Bhoi ban lum ban lang ïaki rang bad thei ïalehkai ba kynsai ban sei madan ïaka sap ka phong kaba ki don bala pynlong ha Indoor Stadium Umlyngkdait bala tip kum ka ‘State Talent Identification’.
Da ki spah ngut ki samla kynthei bad shynrang naki skul bapher bapher ba kynthup ruh ki club shimet kila wan ban shim bynta ha katei ka sngi, ha kaba la sakhi da ka jingdonlang u Bah John F Kharshiiing Working President ka MSOA, u Bah Boby L Nongbet DSO ka Ri-Bhoi, u Ian Campbell u ba dei u nongïalehkai Olympic bala shongthaid ka ri Australia u ba la lam khmat ban jied ruh ïa kitei ki rang bad thei don sap.
Haba kren ha katei ka sngi naka liang u Bah John F Kharshiing u la ong ba ka jingthmu jong katei kaa prokram ka long ban jied kyrpang ïaki samla ba donsap haka kam ïalehkai sports lyngba ki 4 tylli ki jingïakhun ba ki hap ban pyndep ba kynthup ïaka 20m sprint,10m ladder, Compass drill, Vertical jump haka por bala buh bad ïa katei ka prokram la pynlong ha baroh ki district jong ka jylla, bad ïaki nongïalehkai ba tbit yn jied hadien ba kila lah ban pyndep ïa kitei ki jingïakhun.
“lada ka sorkar ka shimkhia kitei ki nongïalehkai ki lah ruh ban shah pyntbit haki jaka hikai ba paw ka pyrthei kaba long ka jingkyrkhu ïakitei ki samla hadien bala jied kyrpang ïaki da u nongïalehkai Olympic ba paw ka ri Australia" la ong u Bah Kharshiiing da kaba bynrap ruh ba lyngba katei ka prokram yn lah ban kyntiew ïaka kam ïalehkai sports haka jylla.
Naka liang jong u la kyrpad ruh ïaki bor pynïaid skul ba kin shim kabu ïa katei ka prokram ba kyrpang ban phah ïaki khynnah kiba don sap khnang ba yn lah ban jied ïaki naka bynta ki jinghikai pyntbit halor ka sap kaba ki don kumba katei ka prokram ka dei ruh ka sien kaba nyngkong haka jylla.
Ha katei ka prokram la sakhi ruh ïaka sap ba kyrpang bala lah ban jied ha kaba u Heprit Rooney Lyngdoh 11 snem ka rta u la lah ban mareh ïaka 10m ladder run tang hapoh 2.71 second, da ka kjat suda ba u dei u heprit ba nyngkong ha katei ka rta ban pyndep ïa katei ka jingmareh, nangta ka Samla Badahunlang Syngkli 18 snem ka rta kaba la pyndep ïaka Vertical Jump 50cms bad ka dei kaba tbit tam haka jylla Meghalaya bad u heprit Kitboklang Shangpliang 15 snem ka rta bad u ba la lah ban pyndep tang hapoh 2.37 seconds ba u dei u heprit ba 3 naka jylla ba hapoh 15 snem.
Jowai, Naitung 23 S: Kawei na ki karkhana dewbilat kaba la tip kum ka Best Cement Ltd kala kular ban siew noh ïa ka bainong (tulop) jong ki nongtrei Security Guard hapoh ar sngi kane kala mih hadien ka jingwan tuklar ka Jaiñtia Student Union (JSU).
Ka seng kala ïoh ka jingujor na ki nongtrei Security Guard kiba trei ha Best Cement Ltd halor ka jingpynslem ban ai ïa ka tulop kala la sah kut da ki bnai, mar mar ka JSU Khliehriat Circle da ka jingsnewlem ka la shimkhia ïaka jingeh ki paradoh parasnam kiba trei ha Best Cement kum ki Security Guard da kaba leit mih sha katei ka karkhana.
Kane ka jingpynsngew jong ki Security Guard sha ka seng ka la pynlong ïaka seng ban ban leit ïakren bad ki heh jong kane ka Company bad kila pan por haduh lai taiew ban pyndep ïa kane ka kam hynrei kane ka jingkular jong ka company kam long satia kaba biang ha khmat ka seng.
Shuh shuh ka seng kam sngew ïahap satia ban buh por haduh lai taiew ban siew lut ïaki tulop kiba lah sah da kaba bun bnai kumta ka seng ka la leit sa shisien ban ïakren biang bad ki bor pynïaid ka company bad ai por hapoh 24 kynta ban siew pyndep ïaka tulop ki nongtrei Security Guard hapoh ka Best Company.
Kane ka jingbuh teng ka company ban siew pyndep ïaka tulop ka lah pynbitar ïaki dkhot ka seng bad ka seng ka lah tuklar da kaba pyni bor ïaki heh ka company tat haduh ba ka company ka lah kular ban pyllait noh ïaka tulop ki nongtrei Security Guard hapoh ar sngi.
Khliehriat, Naitung 23 : Ki dkhot jong ka Khasi Students Union Narpuh Circle bad KSU Tongseng Unit hynin ka sngi ki la ïoh bat hynñiew ngut ki nong Bangladesh kiba kynthup ar ngut ki shynrang bad san ngut ki kynthei, ki la ioh bat ïa katei ka sumo ha shnong Tongseng Narpuh, ha kaba uba ñiah ïa ka kali bad u wei u dalal kiba dei na ka jylla Assam ki la ïoh ban phet krad na kti jong ki dkhot ka KSU, kumta ki dkhot jong ka seng ki la leit ban aiti noh tang ïa kitei ki hynñiew ngut ki nong Bangladesh ha ki pulit jong ka Lumshnong Police Station.
Kitei ki hynñiew ngut ki nong Bangladesh ki dei kiba la tip kyrteng kum u MD Jubar Ahmed, 26 snem kyrta, u MD Nur Ahmed, 24 snem kyrta, katba ki san ngut kiwei pat ki kynthei ki dei kiba dang rit kyrta.
Haba kren sha ki pathai khubor, u General Secretary jong ka KSU East Jaiñtia Hills District Unit, uba dei ruh na ka elaka Narpuh, u bah K.S.Suchiang, u la pynpaw ka jingsngew khia halor ka jingiohlad ki briew kiba na bar ri ban wan rung kyrthep sha kane ka jylla Meghalaya ne sha ri India “Na ka liang ka seng ngi dawa jur na ka sorkar jylla bad ka sorkar pdeng ban pyntreikam noh mardor ïa ka Inner Line Permit hapoh ka jylla, sa shien mynta ki dkhot ka KSU-Tongseng Unit ha ka jingïatreilang bad ka KSU Narpuh bad lyngba ka jingai jingtip na u Vice President jong ka KSU Narpuh Circle, u bah Phanuel Tongper, ha ryngkat ka jingïatreilang ki dkhot ngi la ioh bat ïa ka sumo kaba la kit haduh 7 ngut ki nong Bangladesh, kane ka la pynlong ïa ngi kum ka seng ban thwet jur bad khang kdong bad da ka jingïatreilang bad ki paidbah ngi la ioh bat ïa kane ka sumo kaba kit ïa ki nong Bangladesh" ong u bah K.S.Suchiang.
Utei u nongïalam jong ka KSU East Jaiñtia Hills District, u la ïathuh ruh ba katei ka sumo ka la kit ïa kitei ki nong Bangladesh na shnong Ratacherra, ha kaba ïa kane la ïohi da ki wei pat kiba ju ñiah kali kamai sumo lang, kiba la ïathuh ba katei ka sumo ka la pynieng ha kawei ka jaka ha rud ka surok ha Ratacherra bad leh mynleh kumba ka la sniew ka kali bad ha kata ka por ym pat don kiba nongshong ha katei ka kali (pasenger) tang uwei ruh, hynrei don tang u nongñiah, hynrei tang hadien katto katne por kiwei pat ki para nongñiah sumo ki la ïohi ba katei ka sumo ka la dap briew (pasenger), te hangta kita ki para ba ñiah sumo ki la suba jur ba kita ki nongshong kali (paenger) ki lah ban dei ki nong Bangladesh kiba wan ban rungtuh sha kane ka jylla, te tang shu ïoh jingtip ïa kane ngi la pyntip mar mar sha ki para dkhot kiba don ha Narpuh bad da ka jingtrei shitom ki dkhot ka KSU Narpuh Circle bad ka KSU Tongseng Unit ngi la ïoh bat ïa kitei ki nong Bangla kiba wan rung beaiñ sha ka jylla bad sha ri India" ïathuh u bah K.S.Suchiang“Kaei kaba ngi kwah ban ong ne pynpaw hangne ka long ba ka seng ka dap da ka jingsngew khia halor kane ka jingiohlad kine ki bar ri na Bangladesh kiba wan rung tuh sha kane ka jylla, namar ioh lehse kane kan wan rah ïa ka jingma kaba khraw khamtma ïa ka jaitbynriew rit paidad, kumta ka seng na ka por sha ka por ka ïai dawa na ka sorkar ban pyntreikam noh ïa ki aiñ kiba khlaiñ khamtam ban pyntreikam noh kloi kloi ïa ka Inner Line Permit hapoh ka jylla ban tehlakam ïa ka kene ka jingwan rung kyrthep ki mynder" u la bynrap shuh shuh.
Kawei ruh kaba pynsngew bitar ïa ki dkhot jong ka seng ka dei namar kitei ki hynñiew ngut ki nong Bangladesh ki la sei haduh lai phew tylli ki I.D card, kiba pyni ba ki dei ki nong India bad kitei ki card ruh ki dei kiba la shu shon tuh (duplicate I.D.cards), katba ha ka jingshisha pat ki la phla ba ki dei ki nong Bangladesh kiba mut ban leit sha Ladrymbai.
Jowai, Naitung 23: Ka Jaiñtia Body Building & Fitness Association (JBB&FA) kala ai ka jingïaroh ïa uwei ïa u samla Raymond Nongkhlaw uba la jop haka kyrdan ba ar ha ka rynsan pyni dohksah baheh duh ka ‘Mr Universe Championship" kaba dang su dep pynlong shen ha Bangkok jong ka ri Thailand.
Halor ka kane ka jingjop jong u ka JBB&FA ka ai khublei kyrpang ïa utei u samla uba la lab ban wanrah ïa ka nam ka burom ym tang ïa ka jylla hynrei wa ïa ka ri hi baroh kawei.
Ha ka juh ka por ka JBB&FA ka kyntu jur ïa ka sorkar jylla lyngba u myntri ka kam ïalehkai bad kumjuh ïa u myntri rangbah ba kin ïaleh kumno ban wad ki lad ki lynti na ka bynta ban pynkiew ïa kum kine ki rynsan ïalehkai hapoh ka jylla.
Ka JBB&FA kala dawa ruh ba ka sorkar ka dei ban pynïoh kam ïa kum kine ki rang ïalehkai kiba la wanrah burom ïa ka jylla, hynrei lada na ka liang ka sorkar kam don kono kano ka jingkitkhlieh ïa ki rangïalehkai ka jylla kala long pynban kum ka lad ban pynduh mynsiem ïa ki.
Khliehriat, Naitung 23: U Deputy Commissioner ka East Jaiñtia Hills District, u pynbna paidbah ba ka tnat shipai ka Indian Army ka khot application na ka bynta ki candidate kiba biang (shynrang) ki ban rung sha ka kam shipai kaba lyngba ka rally kaba hapoh ka skim jong ka Agnipath Scheme, ka jingthep application kan sdang naduh ka 27 tarik u nailur 2022 bad kan kut haduh ka 10 tarik u risaw 2022 kaba na ka bynta baroh ki disrict jong ka jylla Meghalaya bad ki saw tylli ki district jong ka Assam (Nagaon, Sonitpur, Bishwanath & Morigaon).
La ong ruh ba ïa kane ka rally sha ka kam shipai lane ka Army Recruitment Rally yn pynlong ha Manekshaw Stadium, 58 GTC, Happy Valley, Shillong, Meghalaya.
Ka tarik ban shim ïa ka registration ka la sdang naduh ka 5 tarik u naitung bad kan kut haduh ka 3 tarik u nailar 2022, ki nongthep lane ki candidate kiba kwah ban aplai ïa kane ka kam shipai kin long ha ka thup jong ki Agniveer (General Duty) (All Arms), Agniveer (Technical) (All Arms), Agniveer (Clerk /Store Keeper Technical) (All Arms), Agniveer (Tradesmen) kin dei kiba la pass ïa ka kyrdan ba shiphew (10th Pass), (All Arms) bad Agniveer (Tradesmen) (All Arms), ki dei ban pass ïa ka kyrdang ba phra ( 8th Pass).
Katkum ka jingpynbna (notification) la bthah ba ki nong aplai ki dei ban aplai tang ïa kawei ka kam bad lada lap ba ki aplai ne register bun tylli ki aplication kin shah kyntait noh (disqualify).
La ong ba kiba aplai ki lah ban aplai online (Join India Army Website( ki Admit Card na ka bynta kane ka rally thep kam shipai, yn phah lyngba ki email ha ka 25 tarik u nailar bad ki nong aplai kin sei ia ki Admit Card na ka email ba ki lah dep register bad yn shah ïa ki candidate kiba don ïa ka admit card ba kin leit sha katei ka rally, la ong ruh ba lada don ki nong aplai ne ki candidate ki bym ïoh ïa ki admit card kata san sngi shwa katei ka rally, ki lah ban leit mih sha RO (HQ), Shillong ban ïoh ki jingshai.
Ki candidate ki dei ban poi sha ka jaka ba long raly ha ka por kumba la batai ha ki Admit card, namar ynda la khang ïa ka khyrdop (gate) yn nym shah shuh ban rung bad na ka bynta ki jingtip ba kham bniah ki candidate ki lah ban leit kylli na kino kino ki ARO kiba don hajan bad ki jingbatai lah ruh ban ïoh na ka website www.
joinindianarmy.
nic.
in.
Tura, Naitung 23 : U Bernard N Marak u la kynnoh ba u Myntri Rangbah ka jylla u Conrad K Sangma u la ktah mationg ïa u namar u la bthah ïa ki pulit ban pynïasnoh ïa ka jingjia hynnin ka sngi bad kawei ka case POCSO kaba la jia ha u Rymphang.
U la ong ba balei ban pynïasnoh ïa katei ka jingjia bad ka jingwan khynra jong ki pulit hynnin ha Rimpu Bagan.
U la kynnoh ba ka jingwan khynra ha ka farm house jongu nangta ha ïing kmie jongu ka dei kaba la pynkhreh bha da ki pulit tang ban ïoh pynjah burom ïa u namar la leh khlem da ai ïaka warrant hynrei dei namar ba la bthah da u myntri rangbah namar u sheptieng ïoh u shah rem ha u ha ka election ban wan.
U la ong ka long kaei kaei kaba pynkyndit ban ïohi ba don lang u DC bad SP ha ka jingwan khynra ha ka ïing jongu hynnin ka sngi.
Ha ka jingshisha ki dei ki briew jongka excise ki ban wan khynra ym dei ki pulit.
Hynrei namar ba la bthah nalor kumta la ïadon lang ki heh bad nalor kata la pynkheiñ lut ïa baroh ki kyndon“Kane ka dei ka ïing jong nga bad ka don shabar u pud ka Municipal.
Hooid ka long kaba shisha ba ym don license namar nga dei u riew lum hynrei ki jingkynnoh ba la pynlong ïa ka kum ka brothel ka long ka bym shisha.
Ym don uwei ruh na kiba shah kem kiba ïa donkti haki kam awria.
Ki pulit ki la rung jubor bad leh tohmet ïa ki khynnah skul kiba nga pynleit skul bad nga kynnoh ba ki ruh ki don kti ha kaba ktah kti ïa ki khyllung khynnah" ong u Marak.
“Ka long kaei kaei kaba bakla ba u myntri rangbah un buh shun ïa nga bad ïa kiba haïing hasem jong nga tang namar u sngewthuh ba um jop shuh.
Ki briew ki la duh jingshaniah ïa ka NPP bad khlem pep ka NPP kan rem bun tylli ki jaka ha ka jylla"ong u Bernard.
U la kynnoh ruh ba tang ka Hub News kaba ïoh ban ring ha ka por ba khynra namar kane ka dei ka channel jong ka NPP.Ki paidbynriew Khasi dei ka jaitbynriew ba rit paid bad ba la rim tam ha kane ka thaiñ, hynrei ba ym pat don kano kano ka stadtbit tih sani ka ba thikna, kumta ym shym la paw ha ki khanahyndai khanamynnor jong ka dewbah.
Ka don ka tihsani (research) ka ba kdew ba ki Khasi ki dei ki paidbynriew ba la wan poi sha kane ka thaiñ la palat sawphewsan hajar snem mynshwa ha ka ba ki la ïaid wir bad shang sakma kylleng ka dewbah Asia bad na ki bynta jong ka dewbah Europe ban wan kiew wan hiar sha kine ki thaiñ ba shong shnong mynta.
Ki paidbynriew Khasi ki la kham shong neh nyngkong eh ha kine ki thaiñ naduh ki kjat Lum Makashang haduh rymmiang ka duriaw bah Bay of Bengal.
Don byllai ki snap deiriti ki ba syrïem bad ïadei bynta bad ki deiriti jong ki paidbynriew ba marjan markhap kynthup ruh ïa ka ktien.
Ki sabut ba shynna ki la don ha ka jingshem jong ki stadtbit jong ka saiñbynriew mynnor (archeology) ki ba la lap ki nongmuna na Law Nongthroh ha kjat Lum Sohpetbneng ki ba kdew ba la don ki matti ba shongshnong ki paidbynriew ba shaipyrthei naduh mynhyndai kulong kumah.
Kane ka long ka kam radbah jong u rangbah Marco Mitri ryngkat ka kynhun stadtbit na ka salonsari bad kiwei kiwei ki shlem thwet bniah.
Ka thwet ka bishar ka dang parpaiñ bad san shaphrang na ka bynta ban dang tih sani shuh shuh, bad tang na ki ba la lapdien ruh ka la kubur ba ka stadmaïan mynta ka la kup katkum ka khanatang ne ka stadmaïan mynnor.
Ñiuma, ki khanatang ki dei ka pharshi ka ba kdew bad kit jingmut ïa ka saiñpyrkhat katkum ka sngarjanor jong ki longshwa manshwa ka ba phalang ha ka juk mynta, ki ba suki suki ki kylla ka jingngeit ka ba pdiang shisha da ki patengbynriew ba hadien.
Lada ngam jylliew katkum ka khanatang, ka kdew ba ka snap tynrai ka dei ha ka Khyndew, ka Ktien bad ka Kur ha ka ïa ba dang rasong ka sotti juk.
Ka jingngeit ba kynja mynsiem ha ka longblei ruh ka parpaiñ na ki khanatang sha ka jinglong jingman jong ka pyrthei ba shisha katkum ba shem ka stadmaïan mynta.
Kane ka phalang lyngba ka duwai ka phirat ha ka ba ki Khasi ki namblei da kano kano ka kyntien khlem da kdew ba ka long marwei ne shibyllien, kynthei ne shynrang.
Kata hi ka kdew ba kiei kiei jong ka mariang salonsar ha satlak ka pyrthei mariang shityllup ka lisan bad ka meiramew ki dei kawei beit ka namblei ne Blei; ba la ju kren ju khana, duwai phirat ruh kum U Blei, Ka Blei, Ki Blei.
Lada shim ïa ka jingthaw ïa ka pyrthei la kdew ba dei lyngba ka meiramew bad u ryngkew basa ba la manlong ka Sngi, u Bnai, ka Lyer, ka Um bad ka Ding kum ki borthaw ïa kiei kiei baroh jong ka mariang.
Barabor la ju nam ruh ba ka ktien ka dei ka tyllong ba la thaw ïa ki jynthaw ha pyrthei.
Kumta nyngkong nyngshab eh ka don ka ktien ka ba sawa halor ka meiramew ha ba ka sur ka ba la kynto ïa u basa ba na kita ki shijur- ka Meiramew bad u Basa la man la long baroh ki jynthaw ha pyrthei.
Ka Meiramew dei ka khyndew bad u Basa dei u maw u ba la kylla eh bad tylli na ka khyndew hi lyngba ki phew spah hajar snem.
Kumta ka khyndew bad u maw ki dei ki shijur naduh dang kynthong ka pyrthei ki ba long ki tiar bad atiar na ka bynta ki jynthaw baroh ha satlak ka pyrthei mariang.
Kumta ïa ka ktien tiar bad atiar la ju pynkam ba ka dei ka ba shim kylliang na ka ktien nongwei, hynrei kam long kumta bad ka lah ban long ba kiwei ki shim kylliang na ka ktien Khasi lane ka lah ban long ba jia ryngkhat ba ki ïa syriem ka rukom kynnoh.
Kane ka long ka ba lah ban long ïa ki kyntien ki ba nyngkong eh ha ka longbriew manbriew, kum ka ktien ‘Mei’ bad ‘Pa’ ki ba lehse ki sdang na ka jingkynnoh jong ki khyllung ki ba dang shu nang ban kren lulu lele ha kano kano ka jaitbynriew, wat la ki don khyndiat ki jingïapher katkum la ka deititi lajong bad ka jaka.
Ka ktien tiar ne atiar kam don jingïadei eiei bad ka ktien Hindi ‘hatyaar’ ka ba mut thik ïa ka atiar ïakhun pyrshah (weapon) tangba shu syriem, namar tiar ruh ka kit jingmut (material-samagree, equipment- upakaran, tool- aujaar).
Kumta ki shijur ki ktien tiar bad atiar dei ki ktien tynrai Khasi.
Kumba long ka ktien mynjur ka ba wan na ka meitien ‘mon’ bad ‘jur’ ka ba mut ba la jur bha ka mon, ka ba shu syriem bad ym don jingïadei eiei bad ka ktien Hindi ‘manzoor’ ka ba mut ba la shah (allowance).
Ka ktien shun lei lei ka dei ka ktien Khasi ba pura ba kiwei ki ktien mynder ki la pyrthuhbud.
Ka shun ka dei ka ba mih na ka meiramew Khasi bad ka don ha shilynter ki thaiñ War.
Ka shun ka dei ka bynta jong ka deiriti ha ka ba thoh shun ha ka lyngkhuh sngi kynmaw tympang, ha ba dud sabuit na ka ba pang ba ñiuñ bad kumta ter ter.
Ka shun ka dei ka ba ju tah ha tympew ban bam kwai ka ba dei ka tynrai dustur Khasi.
Mynhyndai ha ba thud mawbynna ki kamar Khasi ki ju thoh shun ha u mawramsong da ka ba bud lynti ksai maw, bad nangta ki sa tei dieng thynram ban thang kumba thang bun thang shlem kumba shi sngi kynthih; shwa ban leit khmih ha ka sngi ka ba bud ba ka bor mariang hi ka la oh ïa u maw thik kumba la thoh.
Shillong, Naitung, 23: Ka John Roberts Theological College, Mawklot ha ka sngi Saitjain ka la rakhe kynmaw burom ïa ka lyngkhuh sngi ïap kaba 115 snem jong u Rev.Dr.John Roberts uba long u kpa jong ka thoh ka tar Khasi.
Ha kane ka sngi, ka Prof Esther Syiem kaba dei ka nonghikai jong ka English Department, NEHU ka la ai jingkren kaba bniah bha halor ka phang, ‘Voices of Resistance: Literature in English from North East India.
"Shwa kane, u President jong ka Governing Body u Rev.C.Syiem, u Principal u Rev.Dr.BL Syiem, ka Prof.Esther Syiem, bad u Bah P.Kharshiing uba mihkhmat ïa ka Khasi Author Society (KAS) lem bad kiwei kiwei kiba la shah khot sngewbha ki la leit buh syntiew hakhmat u durmot jong u Rev.Dr.John Roberts uba don ha phyllaw jong kane ka jaka pule.
La kha ïa u Rev.Dr.John Roberts ha Ri Wales ha ka shnong Corris ha u snem 1842 hadien shisnem ka jingpoi jong u Thomas Jones I ha Ri Khasi.
U la wan poi ha Ri Khasi hajan bakut jong u snem 1871.
Une u mishoneri u la shakri ha Ri Khasi kumba 37 snem tam.
U la khlad na kane ka Pyrthei ha ka 23 tarik, Naitung, 1908 ha ka rta kaba 66 snem.
La tep ïa u ha u lum jingtep jong ka Balang Presbyterian, NongsawliaTang shu poi ha Ri Khasi la phah ïa u ban trei ha Shella kaba long ka lyngkha trei bathymmai jong ka mission ha kato ka por ha kaba u la trei kumba 5 snem hapdeng bun ki jingeh.
Dei ha u snem 1876 u la wan poi sha ka shnong Nongsawlia bad u la shimti ban peit ïa ka kam skul.
U la shimti ban pynïaid ha la ka tyrpeng ïa ka kam shakri bakhraw ha ka thoh ka pule kum u nongpynïaid ïa ka Normal School, namarba u Rev.Hugh Roberts uba long u Headmaster jong kane ka Skul naduh u snem 1867-1875 un leit jynduh noh sha la ka ri ha ka snem 1876.
Ïa kane ka Normal School hadien la tip ïa ka kum ka Cherra Teacher’s Training Centre naduh ka snem 1947 ïa kaba la seng da u Rev.Thomas Jones ha ka snem 1865.
Nalor ka kam ban peit ïa ki kam skul, u la hikai ruh ïa ka subject Khasi bad ka Literature.
U Soso Tham u dei uwei na ki khynnah skul ba paw bha jong u Rev.Dr.John Roberts.
Shillong, Naitung, 23: Ka jingpakhang lynti ba arsngi jong ki seng bhalang bapher bapher ïa ki ophis treikam ka MeECL ha Williamnagar ka la ïaid beit khlem kino kino ki jingpynthut.
Ka jingdawa jong ki seng bhalang ka long ba ki bor ba halor ka MeECL ki dei ban thung briew shuh shuh khnang ba kane ka tnad kan lah ban pynbiang bor ding ha ri lum Garo.
Nalor kane ban pynsangeh shisyndon ïaka jingsam bording ba noh shilliang khamtam eh ha kaba pynkynriah kam ïa ki nongtrei jong ka.
Ki seng ki la pynpaw ba ki don bun ki nongtrei ha ki kyrdan Class III bad IV la pynkynriah noh na Garo Hills sha Khasi Hills katba ym shym la wanrah wat tang uwei u Khasi ruh sha ri lum Garo.
Wat lada don ruh tang shisnem kila ïoh ban kynriah biang sha Khasi Hills.
Ki la pynpaw ba h snem 2020-21 ki la don bun ki jingthung kam ha Khasi Hills hynrei tang iwei i Garo ruh ym shym la ïoh rung.
Nalor kata ym lap ban don wat tang iwei ruh i nongtrei Garo ha ophis jongka MeECL ha Lum Jingshai.
Na ka por sha ka por la ai jingthoh bad la wad ruh da ka RTI halor kane ka jingleh shilliang khmat hynrei ym don satia ba patiaw ne shim khia.
Na kata ka daw ki seng bhalang kim banse ban pynlong da ki jingïakhih.
Shillong, Nailar 22 : Ka Meghalaya Carrom Association (MCA) kan sa pynlong ka jingïalehkai carrom kaba tip kum ka 20th Meghalaya Open Carrom Championship Cum Selection na bynta ban mihkhmat sha ka 50th Senior Nationals kaban sa long ha u Naiwieng 2022 ha New Delhi.
Ïa katei ka Championship yn pynlong naduh ka 13 tarik haduh 17 tarik Nailar 2022 ha Lama Villa Community/Sports Hall, Shillong.
Ki kyrdan ïalehkai ki kynthup naduh ka jingïalehkai kynhun, ka jingïalehkai ba para marwei bad mar arngut shynrang bad kynthei, ki junior bad sum junior na bynta ki khynnah shynrang bad kynthei bad ka jingïalehkai ba para marwei kiba la rangbah.
Ka Association ka pynkynmaw ruh na bynta ki club ba kin pynthymmai noh ïa ka jingpynrung kyrteng sha ka association bad ruh ban pyntip sha ka association lada ki pynlong ïa kino kino ki tournament.
Kane ka long katkum u kyrwoh khubor na u Bah F.Nongkynrih General Secretary ka MCA.Shillong, Nailar 22 : Ka kynun ïalehkai ka Mawmer Wahlyngkhat ka la rah ïa ka nam lahduh jong ka jingïalehkai kynjatbol kaba ai kyrteng ka Independence Cup kaba la pyllong ka All India Trinamool Congress (AITC) Pynursla Mandal.
Ka Mawmer Wahlyngkhat ka la pynliem ïa ka BOB Lyngkyrdem da tie-breaker hadien ba ka jingïakhun ha madan ka la ïakhaid 1-1.
Ka lahduh ka la khur ïa ka song pisa kaba T.30 hajar bad ka khusnam katba kaba long baar ka la khur T.15 hajar bad ka khusnam.
Ha kane ka jingïalehkai la wan iashim bynta 32 tylli ki kynhun ïalehkai na ka thaiñ Pynursla Constituency.
Shwa ïa kane, la don ka jingkren pynshai na ki nongïalam ka seng kynthup na u Bah Edmund Khongngai, u Bah Harold Khongsit u kyrtong na Sohra, u Bah Dominic  Wankhar uba peit ïa ka East Khasi Hills bad kiwei.
Nongpoh, Nailar 22 : Kum kawei na ka jingthmu ban sei madan ïa ki sap ki phong ki khun samla kynthei bad shynrang ha ka kam ïalehkai phutbol, ka Lyntijam Welfare Development Association ka la rai ban pynlong biang ïa ka Sunfeast Cup 2022 na ka bynta ki kynhun ïalehkai bapher bapher kynthei bad shynrang kumba ka la ju pynlong baroh shi katta ha Ri Bhoi.
Ka Lyntijam Welfare Development Association ka la hap ban pynsangeh noh ïa kane ka Sunfest cup ha kine ki ar snem, na ka daw ka jingdon ka khlam COVID-19 bad mynta u snem ka la rai biang ban pynlong ïa kane ka jingïalehkai phutbol ba la tip kum ka ‘6th Edition Football Sunfeast Cup 2022 ha ki ar tylli ki madan ïalehkai ha Ri Bhoi kynthup ha ka madan ïalehkai jong ka shnong Mawlein Mawkhan bad ha ka madan ïalehkai ka Shnong Jyntru.
Kumba la ïathuh da u President ka Lyntijam Welfare Association, u Bah Sumarlang Swer, u la ong ba ka Lyntijam Welfare Development Association kan pynlong ïa kane ka jingïalehkai phutbol, ka dei ruh da ka jingkyrshan ka ITC Sunfeast bad ka SPT Sports, Bangalore kiba la ju kyrshan na ka bynta ban kyntiew ïa ka kam ïalehkai phutbol ki khun samla ha ka jylla bad ka ri India hi baroh kawei.
U la ong ruh ba ïa kane ka jingïalehkai phutbol yn pynlong ha ki ar bynta kata ka dei na ka bynta ka under-16 kiba dei ïa ki kynthei bad shynrang bad kawei pat ka dei na ka bynta ka under-13 ki shynrang.
U la ïathuh ruh ba kane ka jingïalehkai phutbol ba la tip kum ka Sunfeast Cup kan sdang naduh ka 24 tarik u Nailar 2022 haduh ka 2 tarik u Risaw 2022 bad na ka bynta ban pynpoi ïa ki kyrteng jong ki kynhun ne ki club kan long ha ka 10 tarik u Nailur 2022 bad ban peit bniah ïa ki rang bad ki thei ïalehkai (Screening) kan long ha ka 16 tarik u Nailur 2022 ha ka ophis treikam ka Association ha Mawtnum.
Ban pynlong ïa kane ka lympung ïalehkai phutbol kaba jop bad kaba ai jingmyntoi na ka bynta ki khun samla, ka Association ka khot ka wer ïa ki kynhun ne ki club bapher bapher ban wan shim bynta ha kane ka Sunfeast Cup bad kin don ruh ki khusnam ba la pynkhreh na ka bynta ki kynhun lahduh bad kito ki lah duh kin ioh ïa ka nam ‘Meghalaya Master’ ban mihkhmat pat ïa ka jylla sha ka lympung ïalehkai na ka bynta ka thaiñ Shatei Lam Mihngi ka rir India ka ban long ha jylla Assam.
, u la bynrap.
Nongstoiñ, Nailar 22 : Ka Khliehmawlieh bad Upper New Nongstoiñ ki la kheit ïa ka nam jop ha ka lympung super division phutbol jong ka Nongstoiñ District Sports Association, kaba la bteng bad ïaid shaphrang mynta ha madan shnong Mawkadiang.
Kine ki nam jop ki la long hynne ka sngi ha kaba ka Upper New Nongstoiñ ka la jop ia ka Mawkawah da ar kol la nod.
Katba ka Khliehmawlieh ka la jop ïa ka Pyndengrei da shi kol la nod.
Kane ka lympung kan nang ïai bteng man ka sngi ha madan phutbol jong ka shnong Mawkadiang.
Nongpoh, Nailar 22 : Ka long shisha ka jingsngew sarong ïaka jylla Meghalaya hadien ba 2 ngut ki samla kynthei kila ioh ban khur 3 tylli ki takma naka jingïakhun Muay Thai kaba la tip kum ka Youth IFMA Championship of Muay Thai kaba la sdang naduh ka 9 haduh ka 20 tarik Naitung ha Kuala Lumpur, Malaysia.
Ha katei ka jingïakop 5 ngut ki samla naka jylla Meghalaya kila leit ban mihkhmat ïaka ri India ba kynthup ïaka Mary Christine Wriang kaba la ïakhun haka kyrdan 38 kg kiba hapoh ka 14 snem bad 15 snem, ka Alphonesa Zinia Wriang haka kyrdan 36kg kiba hapoh 12 snem bad 13 snem, u Everestar Lyngdoh haka kyrdan 48 kg kiba hapoh 14 snem bad 15 snem, U Bansahnam kyrpang Warkhyllew haka kyrdan 45 kg kiba hapoh 14 snem bad 15 snem bad ka Naphilawanbet Nongspung haka kyrdan 45 kg kiba hapoh 14 snem bad 15 snem bala lamkhmat da u bah Angelus Sun, u President ka Muay Thai Association of Meghalaya (MTAM).
Napdeng kitei 5 ngut ki nongïakhun 2 ngut ki samla naka jylla kila ioh ban khur takma ba kynthup ïaka Mary Christine Wriang ka la ioh ban khur ïa ka takma Rupa ha ka jing ïakhun pyrshah bad ka snar nongïalehkai jong ka Philipine bad ka la ioh ruh ban khur ïa ka takma rnong haka jingïalehkai Wai-Kru, katba ka Samla Alphonesa Zinia Wriang ka la ioh ban khur ïa ka takma rnong ha ka jingïalehkai wai-kru.
Ïa kitei ki 5 ngut ki nongïalehkai muay thai ka jylla la pdiang burom da ka RBYF mynta ka sngi ha Nongpoh hapoh ka jingïalam jong u Bah P Kylla Finance Secretary ka RBYF Sengkmie, u Bah Bawantippor Marweiñ Sports Secretary, Samla Aristone Manbha Ryndongsngi President ka RBYF Nongpoh Circle da ki jaiñ bad ki syntiew ki skud kum ka jingsngewsarong.
Shillong, Nailar 22 : Ka long ka burom kaba bad ka jingsarong kaba khraw ïa ka jylla ha kaba ki arngut shi para trai kiba dei ki nongïalehkai Muay Thai ki la wanrah takma ïa ka jylla bad ïa ka ri India na ka lympung ïalehkai Muay Thai (Youth IFMA Championship) kaba la long ha Kuala Lumpur, Malaysia naduh ka 9 haduh ka 21 tarik Nailar 2022.
Kitei ki arngut ki nongïalehkai Muay Thai kiba dei na Umsning ki kynthup ïa ka Mary Christine Wriang kaba la khur ïa ka takma rupa bad takma rnong na ka kyrdan ïakhun kiba 13 snem ha ka jingkhia ba 38kg bad ka Alphonsa Wriang kaba khur ïa ka takma rnong ha ka kyrdan ïakhun kiba 14-15 snem ha ka jingkhia kaba 36kg.
Ka Mary Christine Wriang ka la khur ïa ka takma rupa hadien ba ka la rem noh ha ka thei ïalehkai jong ka Phillipines ha ka jingïakhun final bad ïa ka takma rnong ha ka jingïalehkai Waikru katba ka Alphonsa Wriang ka la khur ïa ka takma rnong hadien ba ka la rem noh ha ka jingïalehkai quarterfinal ha ka thei ïalehkai jong ka Ifma1.
Nalor kitei ki arngut, ki lai ngut kiba la leit ban ïashim bynta ha katei ka lympung hapoh ka jingïalam u Bah Angelus Sun, u President ka Muay Thai Association of Meghalaya (MTAM) kiba khlem poi sha ka thong jong ka jingjop ha kane ka kynti ki kynthup ïa ka Naphilawanbet Nongspung kaba ïakhun ha ka kyrdan kiba 14 snem ha ka jingkhia ba 45kg, u Everest Lyngdoh ha ka liang kiba 15 snem ha ka jingkhia kaba 45kg bad u Bansahnam Warkhyllew ha ka kyrdan ba 15 snem bad ha ka jingkhia kaba 45kg.
Na ka liang u Bah Angelus Sun haba ïakren bad ki nongthoh khubor ha ka sngi Nyngkong ha Shillong Press Club u la pynpaw ka jing-sngewkmen ba kitei ki arngut ki la lah ban khur ïa ki takma watla hapdeng ki jingeh ba ki ïakynduh na ka jingbym biang ki jaka kilan met.
U la pynpaw ka jingsngewnguh ïa ka sorkar jylla kaba la kloi ban ïarap ha ka liang ka pisa ha ka jingleit ïashim bynta jong ki sha Malysia.
Nongpoh, Nailar 22 : U Samla Biangbor L Paliar, Vice President ka KSU Sengkmie ha ka jingdon ryngkat lang u samla Erick Benjamin Mawlong, Assistant Sports Secretary kum symbud kongsan ha ka 19 tarik u Nailar 2022 u la wan ban pynhap pyrda noh ia ka ‘Wickliffe Syiem Knockout Football tournament’ ba la pyniaid da ka KSU, Mawroh Unit ba hap ha ka snat treikam ka KSU Nongpoh Circle ha Ri Bhoi District.
Ïa kane ka Wickliffe Syiem Knockout Football Tournament ka KSU la pynialehkai ha ka Madan Mawspeng, Mawroh ha kaba ki ar tylli ki kynhun kata ka Nongkhrah FC ka la iakhun pyrshah ia ka Umran SC ban ia knieh ia ka nam lahduh jong kane ka tournament.
Hapdeng ka jingiakhun ban ia knieh ia ka nam lahduh, ka Nongkhrah FC ka la ioh khur ia ka nam lah duh jong kane ka tournament da kaba ka la lah ba pynrem noh ia ka Umran SC da 4-2 kol lyngba ka tie breaker.
Ha katei ka sngi na ka liang u samla Erick Benjamin Mawlong ha ba ai jingkren, u la ai ka jingiaroh ia ka KSU Mawroh Unit ba ka la shim kum ki ne ki siemjam ban kynmaw burom ki riewshlur ka Jaidbynriew lyngba ki progkram ba pher ba pher bad u la kyntu ruh ia ki rang donsap ba kim dei ban pyn sepei ia ka sap ka ba u Blei u la ai ia ki lyngba ka kam ialehkai phutbol.
Na ka liang u Samla Biangbor L Paliar, Vice President KSU Sengkmie kum u Kongsan, u la ong ba ka kam ia lehkai ka dei ka wei ka dawai bah ka ba khlain haduh katta katta, namar bunsien ki kam ialehkai ki pynlait ia ki jingpang jingshitom bad ruh na ki jingmlien ba sniew ha kum ki ne ki sngi ba mynta ka jingjyllei ki jingdih ki ba sniew kum u Drok, ka kyiad bad kiweri kiwei.
U la ban khia ruh da kaba ong ba lada ki samla ki pynlut ia ka por ka jong ki ha ki kam ialehkai kin lait ruh na ki ne ki jait jingsniew bad ua la ai ka jingiaroh ia ka KSU Mawroh Unit ba ka la pynlong ia kum ki ne ki jait progkram namar ka dei ruh ka jingiatylli ne ka jingiajan ha poh ka dong ka thain Ri Bhoi hi baroh kawei.
Haka tei ka sngi la iadonang ruh naduh u Samla Joseph Lambok Rymbai Vice President NKHD, Samla John Lyngdoh President Nongpoh Circle, ki nongialam shnong ka Mawroh Unit bad ki dkhot jong ka Nongpoh Circle bad ka Umsning Circle bad ki members jong ka Mawroh unit.
Tang hadien katto katne bnai ba ka sorkar Meghalaya bad Assam kala pyndep ïa ka jingpynbeit pud ha ka sien ba nyngkong, ha kaba 2 ngut ki Myntri Rangbah jong ka Jylla Meghalaya bad Assam kila dep ruh ban soi ïa ka MoU hakhmat u Amit Shah myntri ka kam pohïing ka Ri, ki 2 ngut ki myntri rangbah jong ka jylla Meghalaya bad Assam u Conrad Sangma bad Himanta Biswa Sharma mynta ka sngi ki la ïakynduh biang ha Secretariat ka Assam ha nongbah Guwahati ban sdang biang ban ïakren bad pynbeit na ka bynta ka jingpynbeit pud haka wat Ba Ar haki 6 tylli ki jaka kajia pud ka Meghalaya bad Assam ba kynthup ïaka Block I, Block II, Psiar, Khanduli, Borduar, Mawtamur, Langpih kiba dei ki jaka ba hap ha ki 3 tylli ki district jong ka jylla.
Ïa katei ka jingïakynduh jong ki 2 ngut ki Myntri Rangbah ka jylla Meghalaya bad Assam ha ka sngi U Blei ha Janata Bhawan, Assam haka jingdonlang ruh ki Chief Secretary jong ki 2 jylla bad kiwei kiwei ki heh ophisar ha kaba la mynjur lang ban thaw noh biang ia ki Regional Committee hapoh 15 sngi.
Ki la pynpaw ruh ba ka jingpynbeit pud haka wat kaba Ar kan kham eh bad jwat, hynrei kum ki Myntri Rangbah ki la kular ruh ba kan long kaba janai katkum ka rai bad ka jingmynjur jong ki paidbah haka jingtrei ryngkat bad ka tnad Survey of India, ha kaba yn thaw ruh ïaki Regional Committee hapoh 15 sngi, ha kaba yn khlieh ruh da ki Myntri ka jylla Meghalaya bad Assam kum ki Chairman, bad ha kitei ki committee yn kynthup lang ruh ïaki nongmihkhmat na Karbi Anglong District Council kumba ki don ki jaka ba ïatyngkhuh bad ka Karbi Anglong.
Ka jingïapynbeit pud ha ka bynta kaba nyngkong, wat lada ha kaba sdang ka la ïoh ïa ka jingïaroh na kiba bun ki liang, hynrei hadien ba la lap ba ki don ki jaka ne ki shnong na Meghalaya kiba la shah pynhap jubor sha ka Assam, ka la mih ka jingpyrshah kaba jur na baroh ki liang, kat haduh ba ka sorkar MDA ka la shah kynnoh ba kadei ka sorkar kaba lilam ïa ki jaka jong ka jylla sha Assam.
Ka jingpyrshah kam dei tang na ki Seng bad ki Kynhun, hynrei ka jingpyrshah ka long na ki trai shnong na ki jaka kiba la shah pynhap sha Assam.
Wat haduh mynta ruh hadien ba la sdang ka jingïakren jong ka jingïapynbeit pud kaba ar ruh, ki Seng bad ki paidbah ki dang pyrshah ïa ka MoU jong ka jingïapynbeit pud ha ka bynta kaba nyngkong.
Ki Sengbhalang na Garo Hills, ki la wan kiew sha ka Shillong ha ka sngi Nynglong ban shong ïakhih ban pyrshah ïa ka jingpynbeit pud kaba ladep.
La kyrshan lang ïa kane ka jingïakhih da ki Seng bad ki Kynhun na Khasi Jaiñtia Hills.
Kane ka jingmih ban ïapyrshah ïa ka MoU- 1, kan buh ïa ka sorkar Meghalaya ka lynti kaba khim bha, namar ka bynta kaba ar ka kynthup ïa ki jaka kiba long sensitive bha lane kiba kham eh lane kiba ki paidbah ki peit khmat bha.
Kine ki jaka ki long ka Block I, Block II bad ka Langpih.
Naduh ki snem kiba ladep, tang shu la mih kino kino ki jingleh bor ka Assam ha kine ki ar tylli ki jaka, ka jylla baroh kawei ka khih beit puk.
Kumta ka long kaba donkam bha ba ka sorkar Meghalaya kan ïaid da ka lynti kaba sani bad peitsiar bha ha kane ka jingïapynbeit pud ha ka bynta kaba ar.
Kam dei ban shu leh kyrkieh namar ba ka la jan artad ka elekshon, hynrei kan hap ban pyrkhat bha na ka bynta ka lawei jong ka jylla bad khamtam eh kan hap ban pyrkhat bunsien bha ïa ki jingmih lada don kano kano ka rai kaba ktah ïa ka jingsngew jong ki paidbah na kine ki artylli ki jaka ne na ki paidbah jong ka jylla hi baroh kawei.
U rynsun u dei uta u jingthung ba dei na ka longïing jong u piat ne Alliaceae.
U don ka jingïadei kaba jan bha bad u piat bad ïa u rynsun la pyndonkam da ki spah spah snem ha ki khana pateng na ka bynta ban shet jingshet bad kumjuh ruh kum u dawai.
Ia ki symboh rynsun la pyndonkam na ka bynta ban bam, la ka long ha kaba bam im lane shet ïa u lane kumjuh ruh na ka bynta ban shna dawai bad u don ïa kata ka jingsma kaba pher.
Ki sla rynsun bad syntiew ba mih na u ruh ki long kiba lah ban bam, tangba ki kham duna ka jingmad ban na kaba long ki symboh rynsun bad la ju bam ïa ki khamtam eh ha ka por ba ki dang lung lane dang jem.
Ïa ka tynrai halor ka jingrep ïa u rynsun ym shym la lah satia ban lap ne shem.
Wat la ka la don ka jingngeit ba une u jingthung u dei uba hiar pateng na kiwei pat ki jingthung ne kita ki Allium longicuspis, kiba mih ha ki jaka khlaw hapoh thaiñ pdeng bad shathie sepngi Asia, hynrei ka long pat kaba eh ban lap ïa ka tynrai ba thikna jong une u jingthung.
Kita ki rynsun “Wild garlic", “Crow garlic" bad “Field garlic" jong ka Britain ki dei ki dkhot jong kita ki jingthung Allium ursinum, Allium vineale bad Allium oleraceum.
Hapoh North America, u Allium vineale ( ïa uba la tip kum u “wild garlic’ lane “crow garlic") bad Allium canadense ba la tip kum u “Meadow garlic" lane “wild garlic" bad “wild onion" u dei u jingthung ba ju rep bha.
Uwei na ki jait rynsun ba bna bha, ïa uba la tip kum uta u “elephant garlic" ha ka jingshisha u dei u rynsun khlaw (Allium ampeloprasum) bad ym dei u rynsun shisha.
U rynsun ba tang tang shi symboh lane ba la tip kum uta u “pearl garlic lane Solo garlic" ruh u don ba une u jait rynsun u dei uba mih tynrai hapoh ka jylla Yunnan jong ka China.
Ia u rynsun la rep ha satlak jong ka pyrthei, tangba ka China haduh mynta ka dei kawei na ki ri ba pynmih bun tam u rynsun.
Kane ka ri ka pynmih haduh kumba 10.5 million ton (23 billion pound) ha ka shi snem shi snem, kaba long haduh palat ia ka 77% na u rynsun ba pynmih ha ka pyrthei baroh kawei.
Ka India ka wan ba ar ha kaba ka jingpynmih rynsun jong ka ka long 4.1% bad bud pat sa ka South Korea 2%, Egypt bad Russia mar 1.6% bad ka United States, ha kaba ïa u rynsun la rep nyngkong eh kum u mar rep ha baroh ki jylla lait noh ka Alaska.
Ia u rynsun la ju kham pyndonkam bha na ka bynta ban shet jingshet bad u dei uwei na ki kynja jingthung ba ju pyndonkam bha ha kaba shet jyntah ha ki dong bapher bapher, kynthup ïa ka Eastern Asia, South Asia, Southeast Asia, Middle East, Northern Africa, Soutthern Europe bad ki bynta ba shathie bad thain pdeng America.
Ka rukom mad jong u rynsun ka ïapher katkum ka rukom pyndonkam ne rukom shet jyntah.
Kham bunsien la ju pyndonkam ïa u ha kaba khleh lang bad u piat, sohsaw lane sying.
Ka snep jong u rynsun ka ïasyriem bad long thik kum ka snep piat bad bundien la ju khoh noh ïa ka ha shuwa ban pyndonkam, ha ka kaba bam im lane shet jingshet.
Ïa u rynsun la pyndonkam ha ki rukom bapher bapher na ka bynta ban shet ïa ki jait jingbam bapher bapher.
bunsien la ju ot noh ïa ka khmut bad tdong jong u rynsun ha shuwa ban shet.
U rynsun ba la thad tyrkhong bad tylliat ni bha pat u don ïa la ka jong ka jingmad na u rynsun ba dang im.
Ia u rynsun la ju pyndonkam na ka bynta ban bam ne shet jingshet bad kumjuh ruh na ka bynta ban shna dawai ha kiba bun ki kolshor mynta da ki hajar snem, kaba lah ban long naduh kata ka por ba la tei ïa ki mot laidong Giza Pyramid.
Ïa u rynsun haduh mynta dang rep hapoh Egypt, hynrei u jait rynsun ba rep hapoh Syria u dei uta uba kham remdor ne kynsai.
Ia u rynsun la kdew ruh ha ka Bible bad ka la don ruh ka jingkdew shaphang u rynsun ha kiba bun ki kot ne kitab shaphang ka jingpyndonkam ïa u rynsun na ka bynta kiba bun ki rukom, kum na ka bynta ban pynïap ïa ki khñiang, na ka bynta ban pynkoit ïa ka jingpang shadem, ka jingbym tylliat bha ka kpoh bad ka jingtlot ka bor met.
Ka jingpyndonkam ïa u rynsun hapoh China nyngkong eh la kdew ha ka snem 510 A.D.Ia u rynsun la bam ruh da ki shipai Greek bad Roman hyndai bad kumjuh ruh da ki nongñiah lieng.
Tangba ïa u rynsun kham niar ban pyndonkam ha kaba shet jingbam hapoh England wat lada la ong ba la sdang ban rep ïa une u jingthung hapoh England ha shuwa ka snem 1548 bad u la long uwei na ki jingthung ba kham pyndonkam bha hapoh Mediterranean Europe.
Ïa u rynsun la la pyndonkam ym tang ha kaba shet jingshet lane shna dawai, hynrei u long ruh u jingthung ba la pyndonkam ha kaba leh niam leh rukom.
Wat hapoh India dang lah ban shem kynrei bha ïa u rynsun.
Khliehriat, Nailar 22 : Ki paidbah kiba sah ha ki thaiñ khappud kiba dei ban ïaid lyngba na ka jingkieng na Shymplong, ki ïakynduh jingeh haduh katta katta ha ka leit ka wan, ka kit ka bah, naduh ba ki bor ka mariang ki la pynjulor lut ploiñ ïa katei ka jingkieng ïaid kali kaba na ka daw ka jing jur palat u slap kaba la jia naduh ka 17 tarik u ïaïong 2022.
Ki thymmei khubor ki ïathuh ba ka jinglut jingsep baroh ha kaba maramot ïa ka jingkieng ha Shymplong kan kot haduh T1.9 klur tyngka, hynrei sngew phylla ba ïa kane ka mang tyngka (estimate) kat haduh mynta ka dang sahkut sah ha kti jong u Chief Engineer ka tnat PWD ha kaba ha ka jingshisha ka la dei ban ïaid ter ter sha ka tnat Planning bad sha ki wei kiwei ki tnat, hynrei wat hapdeng ka jingbym don ka mang tyngka ka tnat PWD Khliehriat ka la shim khia bad da ka jingiarap u kontraktor ïa katei ka jingkieng mynta la lah ban pyntrei.
Ha kaba ïakren bad u Mawphor, u Executive Engineer ka tnat P.W.D Khliehriat, u bah M.Kharnaior, u la kubur ba ka jingpyntrei ïa katei ka jingkieng ha Shymplong ka suki bad ong ruh ba don ki por ba ka thut ka jingtrei ruh na ka daw ka jinghap slap “Kiba bun ki bynta kiba heh te mynta la lah ban pyndep, ki sah sa tang katto katne ki bynta kiba rit bad ngi dang ap ruh ïa ki nar kiba yn wan kit bad wan pundai na Kolkata, kiba donkam ban pyndait ha ka jingkieng bad kam shim por shuh hi ban pyndep ïa ka jingtrei" ong u bah M.Kharnaior bad ïathuh ruh ba na ka liang ka tnat mynta ka dang ïaleh shitom ban wad ki lad ki lynti ban ïoh ïa ka mang tyngka (sanction) na ka bynta katei ka jingkieng, namar ka tnat ka la shu kyrpad ïa u kontraktor ba un nang pyntrei, ha kaba na ka liang u kontraktor ruh u la pynlut haduh kumba T50,0000 (san phew lak tyngka) ha kaba thied ïa ki tiar ban shna ïa katei ka jingkieng.
Na ka liang u Waheh Shnong jong ka shnong Shymplong, u bah Apstolin Syih, u la iathuh ba ka jingpyntrei ïa katei ka jingkieng ka dang ïaid ha kaba don ki por ba ka kam ka stet don ki por ba ka kam ka suki “Ngi kum ki paidbah ka thaiñ ngi kwah ba ka sorkar kan shim khia ïa kane ka kam ban kham pynstet ïa ka jingpyntrei, ngi kyntu ruh ïa kiba pyntrei ba kin kham pynbun ïa ki nongtrei khnang ba ka kam kan kloi ba kan nym buh jingeh than ïa ki paidbah ha ka leit ka wan, ha ka kit ka bah khamtam ha pang ka shitom namar naduh ban julor katei ka jingkieng ki kali kim lah shuh ban poi sha shnong" pynpaw u Waheh Shnong Shymplong.
Kum ban shu phai dien, katei ka jingkieng ( RCC Bridge No 54/1) kaba don ha Shymplong, myn ha ka 16 tarik u iaiong ka la dkhut ar liang bad ka um kaba lat-lat ka la rong noh ploiñ ïa ka jingkieng, ka jingdkhut noh kane ka jingkieng kala buh jingeh haduh katta katta ïa ki paidbah kiba sah ha ki thaiñ ba khappud bad ka ri Bangladesh kum ka shnong Shymplong, Huroi, Hingaria, Lejri, Lahaleiñ bad kiwei kiwei ki shnong ba khappud kiba ju iaid lyngba na kane ka jingkieng.
Nongpoh, Nailar 22: Kum kawei na ka jingthmu ban ïa don bynta lang na ka bynta ban dang kyntiew ïa ka pule ka puthi bad ban dang ai mynsiem ïa ki samla pule ba kin kiew shaphrang ha ka liang ka pule ka puthi, ka kynhun ki khynnah skul barim ka St.Michael’s Higher Secondary School ha ka 19 tarik u Nailar 2022 ki la lah ban jied thymmai ïa ki nongïalam ba thymmai jong ka kynhun ki khynnah skul barim katei ka skul kaba don ha Umsning.
Ïa kine ki nongïalam ba thymmai ka kynhun ki khynnah skul barim ka St.Michael’s Higher Secondary School, Umsning la jied ha ka jingïalang kaba la long ha Hall jong katei ka skul, ha kaba ïa kane ka jingïalang la pynïaid da ka Kong Cornelia Mawthoh, kaba dei ka President barim ka kynhun ki khynnah skul barim ka St.Michael’s Higher Secondary School, Umsning.
Kitei ki nongïalam ka kynhun ki khynnah skul barim ka St.Michael’s Higher Secondary School, Umsning ki kynthup ïa u President ba la jied ïa u Bah Nicky A.Kharthangmaw, Vice president, Staining S.Nongbri, General Secretary, Donkupar J.B Wriang, Assistant General Secretary, Kong Clarisa Ryntathiang, Publicity Secretary, Balumlang Nongbri, Finance Secretary, Phrangsngi Kylla, Education Secretary, Sylvester Mawthoh bad la jied ruh kum ki nongai buit (Adviser) ïa ka Kong Mariana Dkhar bad ka Kong Cornelia Mawhtoh.
Kumba la pynpaw da kitei ki nongïalam ka kynhun ki khynnah skul barim (Past Pupils), ka jingthmu ba ki la ïalum ïalang bad ban don da kita ki nongïalam ha kane ka kynhun ka dei shi bynta ban don kata ka mynsiem ban dang kyntiew ïa kane ka skul ba kan dang ïaid shaphrang ha kaba ai jingnang jingstad ïa ki khynnah skul kiba pule ha katei ka skul bad ruh ban don kata ka jingïatrei lang na baroh ki liang.
Jowai, Nailar 22: Ka Behdeiñkhlam jong ka Seiñ Raij Mukhla kala poi sha ka sngi lai (Musiang) mynta ka sngi ha kaba ki khun ki hajar ka Seiñ Raij Mukhla kynthei bad Shynrang kika ïa mih paidbah ban leit shad naduh na Mukhla Nongrim, Mukhla Shohshrieh, Ladmukhla, Mukhla Umlangshor bad pynkut biang ha Mukhla Nongrim ha ryngkat bad ka jingïarah ïa u Dieñkhlam jong ka Shnong Mukhla Umlangshor bad ban pynïeng ïa u.
Hadien ba ki wan shad ha ka por 2 baje nohphai sngi ki paidbah hapoh ka jingïalam jong u Pa Langdoh ki la pynïeng ïa ki 3 tylli ki Dieñkhlam uwei ha madan Tihkhyndaw bad artylli ha madan Ryngkew ha Madan Slot Masi bad hadien ba la dep ban pynïeng ïa kine ki diengkhlam, la don ka Dorbar Niam ban ïa pyrkhat na ka bynta ki kam Niam kam rukom kiba ngi hap ban pyndep lashai ka sngi Muchai kaba dei ka sngi ban pynkut ïa ka jingleh Niam Behdeiñkhlam jong u snem 2022.
Ïa kane ka Dorbar Niam la pynïaid ïa ka da u Pa Langdoh ka Seiñ Raij Mukhla u Rgh,Wanbha Lyngdoh.
Nongpoh, Nailar 22: Ka jingwan rah ka sorkar kmie ban pyntreikam ïa ka skhim MGNREGS ha kylleng ki jyla ka ri bad ha ki shnong ki thaw khamtam ha ki shnong nongkyndong ka la long shisha ka jingkyrkhu ha ka liang ka ioh kam ioh jam bad ha ka liang ka roi ka par jong ki shnong nongkyndong, hynrei ka jingbym lah ban pynlait pisa pat da ka sorkar ha ka por kaba biang kane ka la wan rah ka jingkynduh mawsiang ïa ki VEC kiba pyntreikam ïa kane ka skhim ha ki shnong ki thaw kumba la mang da ka sorkar.
Halor ka jingpyntreikam ïa kane ka skhim sorkar kmie, ha kine ki sngi la mih ka jingud jingnam na kiba bun ki bor pynïaid shnong khamtam ki VEC kiba dei ki nongpyntreikam ïa kane ka skhim, bad ka daw ka long ba ka sorkar kam ju lah ban pynlait pisa ha ka por kaba biang bad bun na ki kam ki jam ki la sahkut bad khlem da lah ban pyntreikam kumba thmu ban wan ka roi ka par sha ki shnong nongkyndong.
Katkum ka tyllong khubor ba la ioh lum da u Mawphor, ki katto katne ngut ki Rangbah Shnong kiba ym kwah ban pynpaw kyrteng ki la pynpaw ka jingeh kaba khraw ban pyntreikam hok ïa kane ka skhim bad ka daw ka long ba ka sorkar ym tang ba ka pynslem ban pynlait ïa ka pisa na ka bynta ka ‘Wages’ kaba long ka bainong bylla ki paidbah bad khamtam ka jingpynslem ban pynlait ïa ka pisa kaba dei na ka bynta ka Material.
La ioh lum jingtip ruh ba bun ki VEC ki hap ban shah ram na ka bynta ban thied ïa ki tiar ki tar (Material) bad la don ruh kiba la kyntait ban ai wat ki tiar ki tar kiba pyndonkam na ka bynta ban pyntreikam ïa kitei ki skhim ha ki shnong ki thaw bad ka daw bah halor kane ka jingshah ram ka dei namar ba ka sorkar kam pynlait bun ïa ka pisa na ka bynta ki Material.
La don ki nongïalam shnong kiba la pyntip ruh ba ka sorkar ka pynshlur ban shim kiwei kiwei ki kam pynroi ha ki shnong ki thaw da kaba ki kloi ban ai ïa ka Work Order bad kumno ki shnong kin pyntreikam lada ka sorkar pat kam lah ban pynlait ïa ka pisa ha ka por kaba biang, ong ki nongïalam Shnong.
Shuh shuh, ki la kubur ruh ba ka jingwan kane ka skhim sha ki shnong nongkyndong ka long shisha ka jingkyrkhu ha ka liang ka roi ka par bad ka ioh kam ka ioh jam ki nongshong shnong bad lada ka sorkar pat kam lah ban pynlait ïa ka pisa la ka dei ka Wages ne ka Material kane ka wan rah shibun ki jingeh ha kaba pyntreikam ïa kane ka skhim bad don ruh kiba la pyndep shibun ki kam pynroi ha ki shnong ki thaw bad khlem ka pisa pat kane ka wan rah jingeh bad teng teng tang ka kam kaba rim kaba ki la pyndep ym pat lah ban pynlait pisa bad ka phah pat da kiwei ki work order ha kaba kane ka buh jingeh shisha ïa ki VEC kiba long ki nongpyntreikam ïa kane ka skhim ha ki shnong ki thaw, ong ka tyllong khubor ba la ioh lum da u Mawphor na Ri Bhoi District.
Jowai, Nailur 22: U Myntri Rangbah jong ka sorkar jylla u Conrad K.Sangma uba dei ruh u National President ka National People Party (NPP) mynta ka sngi ula wan ban pynbna ïa u kyrtong na ka bynta ka Election 2023 na 4 Mowkaïaw Constituency ïa u ma Habahun Dkhar uba dei ruh u MDC jong ka 13-Saphai Constituency.
Ha kane ka juh ka sngi la pynskhem ïa ka NPP Mowkaiaw Block Committee, ha ryngkat ka jingwan ïadonlang naduh ki MDC kynthup ïa u ma Thombor Shiwat CEM ka JHADC, MLA ka Shnangpung ma Comming Ymbon, u ma Wailadmiki Shylla MLA Jowai, u ma Nehlang Lyngdoh kyrtong MLA na Khliehriat Constituency, ka kong Santa Mary Shylla kyrtong MLA na Sutnga Constituency, u bah Banjop Pyngrope MDC KHADC nalor kiwei de kiba la shah khot angewbha.
Ka jingïalang mynta ka sngi kala long kaba i shongkun bha da ka jingwan tuid jong ki paidbah nongshong shnong naduh ki Waheh Shnong na katei ka thaiñ kiba la doh haduh 28 ngut, ki longkmie, ki longkpa ki khun samla kiba la pyndap ïa ka madan ba pynlong ïa ka jingïalang ha Khmutwasaiñ Mowkaiaw, West Jaiñtia Hills bala pynïaid da u ma Gilbert Sten.
Haba ai jingkren ha kane ka sngi na ka liang u ma Wailadmiki Shylla, District President NPP ula pynsngew ba ka party NPP mynta kaba la kynjoh sha ka 10 snem bad kila don mynta 21 ngut ki MLA, i wei ha ka Lok Shaba bad uwei ha ka Rajha Sabha, katba ha kiwei ki jylla kum ha Manipur ki don 7 ngut, 1 na Arunachal Predesh bad mynta ka party ka dang trei shitom ban wan ha ka bor ha kane ka Election 2023.
U ma Thombor Shiwat CEM ula ong ba ka sorkar mynta hapoh ka jingïalam ka NPP kala shimkhia ha kaba ïadei bad ka kam pud kam sam bad mynta ha ka jingïasoi ïa ka MoU la dep ban pynbeit ïa ki jaka puta ha ka Phase-I bad kaba sah sha kane ka Phase-II kaba kynthup lang ïa ka Block-I bad Block-II, shuh shuh ula kyntu khamtam ïa ki nongshong shnong kiba hap hapoh ka Elaka Labang Nongphyllut bad kin ïatreilang bad ka District Council ban pynphai biang ïa kitei ki shnong shapoh ka jylla.
Ula kyntu ïa ki paidbah ha khappud ba kin wan ban thep kyrteng ïa ki jaka puta hapoh ka Council khnang ba ki jaka jong ki kin hap shapoh u pud u sam jong ka jylla.
Na ka liang u Myntri Rangbah ka jylla u Conrad K Sangma haba kren ha kane ka sngi ula pynpaw ka jingkmen ban ïohi ïa ki paidbah kiba la wan sha kane ka jingïalang bad u don ka jingkyrmen ba ki paidbah jong ka 4-Mowkaiaw kin ai ka jingjop ïa ka Party NPP ha u 2023 lyngba u Kyrtong jong ka u ma Habahun Dkhar.
U pynpaw ruh ba u don ka jingkyrmen kaba khraw ba ka Party NPP kan sa long ka Party ba marwei ban synshar ïa ka jylla ha kane ka samoi ban wan.
Ula pynshai ruh halor ka jingkynnoh jong kiba bun ba lang kiba ong ba dei ka NPP ba khang ïa ka jingkhaï ïa u Mawshun hadien bala pynmih hukum da ka ïingbishar, hynrei ula ong ba kane ka long ka jingkren lamler, pynban dei ma u ba la shim khia ban ïa kynduh bun bun sien ïa ki bor ba halor jong ka sorkar India ban ïatai ïa kane ban ïoh pyllait ïa ka jingkhaïi Mawshun sha BangladeshUla pynkynmaw ruh ba ka Sorkar Meghalaya hapoh ka jingïalam jong ka NPP mynta ka la long kawei na ki jylla kaba wan shakhmat ha kaba pyntreikam ïa ka PMGSY.U Sangma ula ong ba na ka daw jong ka jingjur palat ki kam pyntriem ha ki thaiñ Barato ka sorkar hapoh ka jingïalam jong u kala dep ban pynkhreh nadong shadong ban buh noh ïa ka Police Out Post ha Barato.
Ïa kane yn ula khmih lynti ba hapoh ki kyndiat bnai yn lah ban buh noh ïa u Mawnongrim ban sdang noh ïa ka jingpyntrei.
Ha ka juh ka por u Sangma ula ong ruh ba yn sa buh noh ïa ka Fire Service ha shnong Raliang, ïa kaba ula khmih lynti ban ïoh buh Mawnongrim ha ka juh ka sngi ba wan buh ïa ka Borato Police Out Post.
U Sangma ula kren ruh halor shibun ki kam pynroi bad ruh ha kaba ïadei bad ki lynti ki syngkien.
La ïoh ruh ka jingkren na u ma Habahun Dkhar, kyrtong jong ka Party na kane ka 4-Mowkaiaw.
Haba kren u ma Habahun ula ong ba kane ka Constituency ka dei kaba duk tam haba ïa nujor bad kiwei pat ki Constituency hapoh ka jylla.
U ong ba ki briew ha kane ka Constituency ki long kiba im tang da ka rep ka riang bad jingbylla sngi bad ka ri jingri, kumta lada u poi sha ka thong un sa wanrah ïa ka rukom rep katkum ka juk ba mynta khnang ba ki nongrep kin myntoi bad ba yn lah ban pynmih khambun ka bam ka dih hapoh kane ka Constituency.
Ula pynpaw ruh halor ka jingsahdieh halor ki surok bad ki lynti ki syngkieng.
Kumta u kyntu ia ki nongkyrshan ba kin ai ka kti ka mon ka kti ka diang kumba kila kyrshan bad pynjop ïa u kum u MDC kumta ruh kin pynjop ïa u kum u MLA jong kane ka Constituency, khnang ba un lah ban wan rah shibun ki lad jingpynroi hapoh kane ka Constituency 4-Mowkaiaw.
Khliehriat, Nailar 22 : Ki nongïalam jong ka party People Democratic Front East Jaiñtia Hills District, mynta ka sngi ki la phah ïa ka shithi iehnoh kam jongki sha u General Secretary PDF Central Body da kaba kynthoh jur halor ka jingbym biang ka jingtreikam ka Central Body ha ri lum Jaintia.
Haba kren sha ki pathai khubor, u bah Albinus Lamurong, uba la bat ruh kum u Secretary jong ka PDF East Jaiñtia Hills District, uba la aireng ruh na ka party PDF ha ka MLA election jong u snem 2018 na Sutnga Saipung Constituency, u la ong ba mynta kane ka party PDF ka la ïaid haduh saw snem ha ri lum Jaiñtia, hynrei ka rukom treikam ka party kam i poi shano shano ruh, na kata ka daw ki la shim ïa kane ka rai ban mih noh na ka party, namar ka jingtreikam ka PDF Central Body kam lah ban pyn urlong ïa ki jingkwah bad jingangnud ki paidbah ka ri lum Jaiñtia bad ong ruh ba kim pat lah ban rai sha kano ka party ba kin leit ban pyniasoh.
Ki phra ngut ki nongialam ka PDF East Jaiñtia Hills District kiba la mih noh ki kynthup u Vice President, u bah Shanbor Rymbai, Working President, u bah Sevenmyson Pasleiñ, General Secretary, u bah Albinus Lamurong, Organising Secretary, u bah Shiruphi Tangliang, Assistant Secretary, u bah Emiral Tangliang, Sport Secretary, u bah Jerynemon Suja, u Adviser, u bah Nespecial Latam bad uwei u dkhot, u bah H.Nongsiej.
Nongpoh, Nailar 22: Ki paidbah nong shong shnong na kumba 14 tylli ki shnong ka thaiñ Tyrso, naduh ki Self Help Group, ki Village Organisation kila ïalum paidbah haka sngi Saitjaiñ haka shnong Tyrso ban pynpaw ïaka jingeh halor ka jingnoh shilliang ka rukom ai ïaki card rashon sha ki paidbah bad ban dawa naka sorkar ba ka dei ban peit bad pynbeit ïaki jingeh jong ki paidbah nongshong shnong ha katei ka thaiñ.
Ki longkmie kiba rah ryngkat bad ki khunrit kila mih paidbah ha katei ka sngi ban dawa ruh ïaka hok jong ki ban pynioh card rashon katkum ka hok ki longiing ba duk (BPL), kumba la ioh jingtip ba ha kitei ki shnong ki paidbah kiba duk kim ioh satia ïaka card rashon naka bynta ki longiing ba duk, hynrei kaba sngew lyngngoh ka long ba ki longiing ba bit ba biang ki ioh ïaka card rashon jong kiba duk.
Ha katei ka sngi la wan ruh ban pynshit pynshngaiñ da u Bah P shadap Rangbah shnong ka Tyurso Umlyngdoh, ka kong Sisilia Wahlang President ka Village Organisation Umtngam bad kiwei kiwei ki riew rangbah.
Haba kren ha katei ka sngi naka liang kitei ki nongïalam kila pynpaw ba ka jingsngewkhia kaba jur ba ki longiing ba duk kim shym la ioh ïaka hok kaba ki dei ban ioh katba ki longiing ki ba bit ba biang ki bam ïaka hok jong kiba duk ba rangli bad kane kam long satia katkum ka jingkwah jong u Myntri Rangbah ka Ri u Narendra Modi ban rat diengkhong ïaka jingduk jingkyrduh kumba kawei pa kawei ka longiing ka dei ban ioh ïaki khaw rashon kumba la bhah da ka sorkar.
Kitei ki nongïalam ha katei ka sngi kila ther ruh ba ka jingioh ïaki card rashon ka long noh shilliang ha katei ka thaiñ watla bun ki paidbah ki dei kiba duk ba rangli bad kiba im da ka kam rep kam riang bad kidei ki briew kiba duk ba rangli hynrei kaba sngewsih ka long ba bun naki longiing ba duk kim ioh ïaka hok jong ki ban ioh ïaki card BPL, katba ki don ki longiing ba bit ba biang kiba ioh ïaka card rashon jong ki longiing ba duk kaba ktah shibun ïaki longiing ba duk ba rangli.
Ha katei ka jingïa mih paidbah kila shim ruh ka rai ban leit mih sha ka tnad Supply naka bynta ban peit bad khmih ïaka jingeh jong ki paidbah ha katei ka thaiñ kumba ki paidbah ki mad jingeh ha kaba ïadei bad ka jingnoh shilliang ka rukom sam ïaki card rashon bad dawa ruh na u Deputy Commissioner ban shimkhia ïa katei ka kam kaba ktah ïa u duk u suk bad kumjuh ruh ban pynthymmai ïaka rukom sam ïaki card rashon katkum ka hok ba ki longiing ki dei ban ioh ha katei ka thaiñ.
Nongstoiñ, Nailar 22: “Kum ban pynkynmaw ba ki jaka kiba don ha khappud ba ka sorkar Assam ka la knieh jubor ka long kumba 2765.14 square kilomitar", ong u Bah Hindro Samakha chairman Raidmynsaw.
““Haba phai ha ka jingshah knieh jubor jong kitei ki jaka ha ka sorkar Assam, ka long kaei kaei kaba sngewsih namar ba ka jylla ka la duh noh ïa ka khyndew ka shyiap kaba dei ka nongkynti jong ki paitbah.
Hynrei kaba kham sngewsih ka long ba ki paidbah nongshong shnong kiba shong ha kitei ki jaka ki ju shah pyndik na ka por sha ka por ha ki bor jong ka sorkar Assam", ong u Bah Hindro.
U la ong, “Watla ka sorkar ka la pynpoi ïa ki jingïarap na ka bynta ki kam pynroi, hynrei haba ki paidbah ki la sdang ban pyntrei ki la shah khang lad noh ha ka sorkar Assam.
Ki bor pulit ka Assam ym tang ba ki pynthut tang ïa ki kam pynroi, hynrei ki pyndik ruh wat ïa ki paidbah da kaba tied bad bom naphang, byrngem byrsit bad pynshitom ïa ki khlem kano kano ka daw kaba biang.
Katei ka jingleh jong ki pulit ka Assam ka pynlong ïa ki paidbah ba kin im ha ka jingsyier bad rit mynsiem haduh kine ki sngi".
“Ka jingshah thombor jong ki paidbah nongshong shnong kam dei ruh tang shisien lano, hynrei man ka por ka ju jia namar ki pulit jong ka Assam kim pushe wat tang khyndiat ruh ïa ka sorkar Meghalaya namar ka jingtlot bor sha ba palat", u la ong biang.
“Haba phai ha kawei ka liang ym lah ban len ba ka sorkar Meghalaya ka la shu burom sah ïa ka Status Quo, kaba ong ba lada ka sorkar Meghalaya ka theh ïa ki kam pynroi ha ki shnong khappud, ka sorkar Assam kam dei ban pynwit bad lada ka Assam ka theh ïa ki kam pynroi ha khappud, ka Meghalaya kam dei ban pynwit".
“Kitei ki jingïakut kim shym la treikam wat tang khyndiat ruh.
Ki dak ki shin bad ki jingjia ki pyni shai kdar ba haba ai surok ka Meghlaya kum na Athiabari sha Umshiak, ha kaba ki pulit Assam ki lah ban pynsangeh hynrei haba ka Assam ka siang rong ïa ka surok na Kamphaduli sha Mawsikar lyngba ka Langpih ym don ba nud ban pynsangeh".
““Lada ki nongmihkhmat ki dei kiba shlur bad kiba nud, ki dei ban mih shakhmat ban ïalam ïa ki paidbah ban trei bad pan ruh da ki bor pahara kiba biang, khnang ba ki paidbah kin ym kynran dien wat lada ka long kumno kumno ruh" u la ong.
Thaiñthynroh, ‘Nailar 22: Ka Lamlynti Village Organisation, Thaiñthynroh kaba kdup ïa ki 15 tylli ki Self HelpGroups (SHGs) hapoh jong ka, ka la rakhe ïa ka jingdap shi snem jong ka ha ka 22 tarik u ‘Nailar,2022.
La pynshngaiñ ïa ka jingrakhe da ka jingdon ryngkat u bah Eugeneson Lyngdoh, MLA ka thaiñ, bah LamphrangBlah, MDC ka thaiñ uba long ruh u Chairman ka KHADC, u bah Staising Kharbteng uwei na ki ‘riew rangbah ka thaiñ, bah Banraplang Kharbteng, Rangbah Shnong bad ki nongshong shnong.
La pynshit rhem ïa ka jingrakhe da ka jingïashimbynta ki longkmie jong ki Self Help Groups da ki skit, ki jingshad,ïakob riam bad kiwei kiwei ki jingpynbyrngia.
Na ka liang ki nongkren kiba kynthup ïa kitei ki ‘riew rangbah ki la pynpaw ba ka jingdon ki Self Help Groups bad ka Village Organisation kum ka kmie ka long ka jingmyntoiïa ki longkmie ban kyntiew ïa ka kamai kajih jong ki, da kaba kyntu ruh ïa ki ba kin don ka jingïatreilang ha baroh ki liang.
Ki nongïalam ka V.O.ba kynthup ïa i kong Ribhalang Wahlang, President bad i kong Bandaris Sawkmie ki la bataiïa ka jingsdang treikam ka seng bad ïa ka thong jong ki.
La pynïaid ïa ka jingïalang da u bah Banjop Kharryngki,Secretary ka Shnong Thaiñthynroh.
Nongstoiñ, Nailar 22: U jait dohkha ba ju khot u triang ba la wanrah da uwei u nongdie dohkha ba na ki thaiñ Sangriang, u shong dor haduh shihajar phra spah tyngka.
Utei u dohkha u ba jrong kumba ar phut shiteng bad haba shu antad u khia kumba ar kilo tam.
U nongdie їa utei u dohkha, u la їathuh baїa utei u jait dohkha ym lah ban їoh lada shu tong, hynrei hap ban pyndonnkam da u khwai da kaba suh da ki kynja jakoid ne doh masi.
U la ong ruh ba їa ka doh masi ruh hap ban buh shuwa haduh ba kan da sma iwtung malu mala, sa suh ha u khwaibad pynngam sha ki thwei ba long kroh maw.
Nalor kata u la ong ba utei u jait dohkha um, u la sdang ban duh jait noh na ki wah ha kane ka jylla jong ngi hynrei u don tang teng khat eh.
Nongstoiñ, Nailar 22: Ka Meghalaya State Legal Services Authority (MSLSA), Shillong ha ryngkat ka jingïasnohkti lang jong ka Social Welfare Department, ka Health Department ka C&RD Block bad ka District Legal Services Authority Nongstoiñ, ki la pynlong ïa ka Health Camp cum Awareness Programme shaphang ka NALSA scheme bad Government Welfare Scheme halor ka phang “Bridging the Gap", ha ka 20 tarik mynta u bnai ha St.John Bosco Higher Secondary School, ha Nongkhroh-Rambrai.
Ka jingthmu jong kane ka programme, ka long ban pynsngewthuh ïa ki paidbah shaphang ki scheme jong ka NALSA bad ki scheme bapher bapher jong baroh ki tnad Sorkar kiba don hapoh ka District, la ka long shaphang ka hok ki khynnah, ka jingïada ïa ki nongshong shnong ban pynsngewthuh ïa ka jingdon ka hok ban ban shakri ïa ki briew kiba duna ka ïoh ka kot ha ka imlang sahlang bad ban pyntikna ba ki lad ki lynti ban ïoh ïa ka hok bad jingshisha ïa baroh, la ka long ha ka ïoh ka kot ne kano kano ka bynta.
Ka thmu ruh ban pynsngewthuh ïa ka koit ka khiah ha kaba ïadei bad ki khynnah ba dang khie dang san, ki kynthei ba armet, ki lad jingïada bad kiwei kiwei ki jingkoit jing khiah la ka long ïa ki shynrang ne kynthei.
Ha kane ka proramme yn wan ban pynsngewthuh da ki resource person kiba kynthup ïa I Judge jong ka High Court, Shillong Hon’ble Justice W Diengdoh, kong B Laitmon halor ka POSCO Act bad NALSA Scheme, 2015, kong A.D Wanniang halor ka EIPAS Scheme, 2015, bah W Shabong DCPO halor ka Child Rights and Protections, Dr G Kharpuri MHO Rambrai PHC halor ka teenage pregnancies, bah L Lyngdoh Asst.Director (CNCP) Social Welfare Department, bah T Diengngan BDO Nongstoiñ, bah O.Masar DSP crime WKH, kong AM Pariat Chief Judicial Majistrate cum Secretary District Legal Services Authority, Nongstoiñ nalor kiwei kiwei pat.
La ïa don lang ha kane ka programmme da u ADC Bah M.Diengdoh ryngkat bad ki AEC Nongstoiñ.
Nongstoiñ, Nailar 22: Ki paidbah kiba shong ba sah ha ki bynta khappud bad ka jylla Assam, ki la mad shisha ïa ka jingeh ba khraw ha ka kit ka bah, ka pang ka shitom bad ha ka ïaid ka ieng namar ka jingbym don ki surok kali ba bha ban leit sha ki shnong ki thaw jong ki.
