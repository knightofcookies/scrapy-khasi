“Ngi la iohi ba ka Sorkar Jylla bad Sorkar Pdeng kumjuh kila ai khusnam ia ki heh pulit bad ki shipai kiba leh ia ki kam thombor, pynshitom bein, pyniap bad set along ia ki nongialam riewlum bad ki nongshong shnong ba lui lui da ka pisa, ka jingpynkiew kyrdan, ribbon, medal bad kiwei kiwei ki khusnam" ula ong.
Shuh shuh ula ong ba ki samla ka Bri Hynniewtrep ki don ia ka hok ban ioh  khusnam na ka Jaidbynriew ne na ka HNLC lada ki ieng ban iakhun pyrshah ia ki nongthombor kiba buh jingma ia ki briew jong ngi bad ia ka Ri jong ngi.
Ki dkhot bad nongialam ka United Democratic Party (UDP), Ri Bhoi District Unit kiba la iehnoh kam dangshen kila pyniasoh noh ialade sha ka party National People’s Party (NPP) haka 22 tarik Lber haka jingialang ialap elekshon ka kong Ampareen Lyngdoh.
Kane ka jingialang ialap elekshon ka Kong Ampareen kala long ha Sajer, Nongpoh bad haka juh ka por la pdiang iaka MDC barim Nongpoh bad ka nongialam ka party Congress ka Kong Rona Khymdeit, Working President ka UDP state level bad President ka Ri Bhoi District u Bah Donbok Khymdeit nalor kiwei kiwei.
Haba kren ha kane ka sngi, ka Kong Ampareen Lyngdoh ka la pynpaw ia ka jingsngew kmen kaba khraw halor ka jingwan pyniasoh ki nongialam ka party UDP bad Congress sha ka iing ka sem jong ka NPP.Ka la ong ruh, ba kum ka kyrtong MP na ka NPP ka don shisha ia ka thong ban leit tied ia ka jingkhang bah ha New Delhi na ka bynta ki jingkylla jong ka jylla bad ki nongshong shnong jong ki 60 tylli ki Constituency jong ka Shillong Parliamentary Seat, da kaba bynrap ruh, ba ngan long kum kmie bad MLA na bynta baroh kine ki Konstituensi ba kan btin lynti sha ka jingbha bad jing nang kiew ha baroh ki liang.
U Bah Prestone Tynsong hadien ba la pdiang burom ia ki nongialam ka party Congress bad UDP, u la ai jingiaroh ia kine ki nongialam kiba la rai ban kylla noh ki nongialam ba radbah jong ka NPP kaba dei ka party kaba don ha syndah u paidbah ka jylla Meghalaya ym kum kiwei ki party kiba mlien tangban hylla ha madan madiah bad ban pyrta ieid jaidbynriew tang ha ka tyngam ym ha ka kam.
Ula ong ba ka donkam kyrkieh ban phah iaka MP ban tynruh haka sorkar pdeng ba kan long kum ki pipe um ba heh ha ryngkat ka tanky kaba heh ban sam umbam umdih bad ban wanrah jingkyrkhu ia ka jylla hi baroh kawei.
Ha kane ka jingpdiang burom la iadonlang National Vice President bad State President ka NPP u Bah Prestone Tynsong, ha ka jingiadonlang ruh ka kyrtong MP ka Dr.Mazel Ampareen Lyngdoh, u National General Secretary u Ma Sniawbhalang Dhar, ar ngut ki MLA ka NPP ba kynthup ia u Bah Sosthenes Sohtun bad u Bah Damanbait Lamare, kiwei pat ki nongialam ka NPP u Bah Himalaya M Shangpliang lem bad kiwei kiwei ki heh ka party NPP.Tad haduh ba la kut jong baroh ki jingialehkai ka sngi kaba saw ka lympung ialehkai jong ka  North East Games ha Nagaland, ka long ba ki rang bad ki thei ialehkai ka ri, ki la ioh ban khur bun tylli ki takma rnong, na ki kato katne tylli ki jingialehkai haka 22 tarik Lber.
Hynrei ka khubor kaba kham pynsngewtynnad ka la wan na ka kynhun ki thei ialehkai basketball, kiba la lah ba kin jam sha ka phainal jong kane ka lympung, kaba la wan hadien ba ki la lah ba kin pynliem noh ia ka Nagaland da 60-45 ha ka jingiakhun iaka semifinals.
Lada phai sha kiwei pat ki resol jong ki jingiakob haka sngi kaba saw jong kane ka lympung, haba phai shaka iakob siat khnam ne Archery, ka kynhun ki rang ialehkai ka jylla ki la ioh ba kin khur ia ka takma rnong hadien ba ki la lah ba kin pynliem ia ka kynhun ialehkai jong ka Sikkim da 210-207.
Ha kane ka kynti, ia ka Meghalya la mih madan da u Phermiki Salahe, Leonaldo Lyngdoh, Enisaiborson Lyngdoh bad u Sumit Kumar Choudhury.
Lada phai pat sha ka boxing, kan dei ka sngi kaba pynkmen ia ki bor ba dei khmih jong ka Meghalaya Boxing Association, bad kane ka la wan hadien ba u Bhalang Shadap u la ioh ban khur ia ka takma rupa ha ka kyrdan iakhun kaba 67 Kg, bud pat sa da ka jingioh ban khur ia ki takma rnong lyngba u Sanjeev Maskut 48kg, Khrawbok Marwein 51kg, Banjop Nongkhlaw 54kg, Sunil Limbu 57kg,Ram Lyngdoh 60k bad ka  Riteeka Sarki 57kg.
Katba ha ka jingialehkai jong ka taekwando, ka kynhun ialehkai ka jylla kila lah ban ioh khur lai tylli ki takma rnong ba la wan lyngba u Honda O Hi Papang ha ka kyrdan iakhun jong ka 80kg, ia kaba la bynrap pat  sa ka Asha Sunar haka kyrdan iakhun kaba 40Kg ki kynthei bad ka Evadahunshisha Kharmudai naka kyrdan iakhun  ba 43 Kg.
Haba phai sha ka jingialehkai jong ka Lawn Tennis ka kynhun ki rang ialehkai ka jylla ki la shah liem noh ha ka Assam ha ka jingiakhun ka team event, katba ka Sasha ka la shah liem ha ka nongialehkai ka Assam ha ka jingiakhun kaba paramarwei.
Kumta ha kaba kut jong ka sngi kaba saw, ka Meghalaya kam shym la lah ban ioh khur satia ia ka takma rnomng, hynrei ba kan ioh ban khur 1 ka takma rupa bad 12 tylli ki takma rnong.
Lada yn ia phai pat sha ka jingioh ban khur takma kyllum (overall) da ki jylla ka thain, kumba ka mih paw hi ka long ba ka Meghalaya ka don shaduh ka kyrdan kaba 6 jong ka miej ioh khur takma, kaba la wan hadien ba ka la ioh ba kan khur tang 2 tylli ki takma ksiar, 6 tylli ki takma rupa bad 28 tylli ki takma rnong bad haba khein kyllum ka Meghakaya ka la ioh ba kan khur 36 tylli ki takma.
Katba ka jylla kaba don halor duh ka miej ioh khur bun tylli ki takma dei ka Manipur, bud pat sa ka Nagaland ha ka kyrdan kaba ar, ka Assam ha ka kyrdan kaba lai, ka Mizoram ha ka kyrdan kaba saw, Arunachal Predesh  ha ka kyrdan kaba san.
Katba ia ka kyrdan kaba 6 bad kaba 7 la bat ia ki da ka Sikkim bad Tripura.
Ki shipai Border Security Force (BSF) Meghalaya ha ki jingkhynra kiba ka la pynlong ha ka 19 tarik Lber, ki la lah ban pynpulom noh ia ki kam khaii beaiñ da kaba ioh ban kurup ia shibun bah ka dawai jyrhoh Phynsedyl bad ka Shini na ki bynta khappud jong ka ri.
Ki shipai BSF na ka 4 Bn hadien ba la ioh ia ka jingtip kaba bniah ki la ioh ban kurup haduh 350 tylli ki bilor jawai jyrhoh ba la khein beaiñ (Phensedyl) ia kiba la thmu ban shalan beain shapoh Bangladesh lyngba ki jaka khappud na ka thain West Jaintia Hills.
Kumjuh ha kawei pat ka jingkhynra ki shipai BSF ki la ioh ban kurup noh haduh 17,000 kilo ka shini na ki thain khappud bapher bapher ka Jylla.
Ia kine ki dawai ba la ioh kurup kumjuh ia ka shini la aiti noh sha ka tnat Custom jong ka thain na ka bynta ban leh shuh shuh ia kaba donkam.
Katba ki paid nongthep vote ka jylla ki dang ap khmih lynti ba ka Bharatiya Janata Party (BJP) kan pynbna ia u/ka kyrtong ban iakhun iaka election ba 18 jong ka Lok Sabha na Shillong bad Tura Parliamentary Seat, hynrei ka khubor kala long pynban da kumwei hadien ba ka BJP kala rai ban ai ka jingkyrshan iaki kyrtong ka National People’s Party (NPP) ha Jylla Meghalaya.
Ka election sha ka Lok Sabha ha jylla kan long haka 19 tarik Iaiong.
Kane ka long katkum ka jingpyllait khubor lyngba ka kor pathai khubor kaba la pyllait ha X (kaba tip kum ka twitter mynshuwa) da u National Spokeperson ka BJP U Sambit Patra.
U Patra u la iathuh “katkum ka jingbthah jong u National President jong ka BJP u JP Nadda, nga kmen ban pyntip ba ka BJP Kan kyrshan noh ia kyrtong jong ka NPP na Meghalaya ha Tura bad Shillong bad ia ka ka seng NPF ha Outer Manipur Constituency bad sha ka NDPP ha Nagaland ha kane ka eleshon sha iing Dorbar Thawain jong ka Ri India.
Ka NPP ka la pynieng ia ka Agatha Sangma na Tura Parliamentary Constituency bad ka Dr Ampareen Lyngdoh na Shillong Parliamentary Constituency.
As per the instructions of the Hon’ble National President of @BJP4India , Shri @JPNadda ji, I am pleased to inform that BJP will extend its support to Lok Sabha Candidates of NPP in both the seats of Meghalaya (Shillong and Tura), to NPF in the Outer Manipur Constituency and to….
U nongialam ka Seng Congress uba dei ruh u MP ka Shillong u Bah Vincent H Pala ha ka 21 tarik mynta u bnai u la ong ba ka Congress kala iakren bad u Nongialam ka Trinamool Congress (TMC) uba dei ruh u Myntri Rangbah barim ka Jylla u Mukul Sangma ba un wanphai biang sha ka Seng hynrei ula pynpaw ba u kwah ban rung noh sha ka Seng Bharatiya Janata Party (BJP) hadien kane ka ilekshon Lok Sabha.
Haba kren sha ki lad pathai khubor, u Bah Pala u la ong, “Nga phla hakhmat jong phi baroh ba ka kynhun jong nga ka la leit ban iakynduh ia u Dr Mukul bad kyntu ia u ba un wanphai biang.
Nga la ong ia u Mukul ba un wanphai biang sha ka Congress lane un iai don bad ka TMC, ngin iatreilang, hynrei ma u hi da lade u la pyrshang ban ong ia ki briew jong ngi ban leit rung sha ka BJP." Da kaba kynnoh ba u Mukul u don ka jingangnud ban rung sha ka BJP, u Bah Pala u la ong, “Khlem pep u Mukul bad ka kynhun jong u kin pyniasoh sha ka BJP.Ki la pyrshang ban khring ia bun ki nongtrei jong ngi.
Kum ka nuksa na Ri Bhoi ki la kren kren ia ki briew jong ngi ban ia rung noh sha ka BJP.Ha Shillong West bad kiwei kiwei ki jaka ruh ki nongialam ka TMC ki la pyrshang ban khot ia ki nongialam ban pyniasoh sha ka BJP.Na ka TMC ki la pynpaw ha ngi ba kin sa leit rung noh sha ka BJP." Kumta u Bah Pala u la ong ba dei na kane ka daw ba ka Congress ka la kyntait ban iatreilang bad ka TMC ha Meghalaya.
Ha ka jingsngew ka jong u ka party ha ka Jylla ka la leh bha ia ka homework hashwa ban shim ia kane ka rai.
“Ha Meghalaya, nga hi shimet ha ryngkat ka kynhun jong nga ngi la iathir sani bha namar ngi tip ba ki nongialam ka TMC ki la iakren bad ka BJP la bun bunsien.
Kumba ka long mynta ka la paw shai ba hadien kane ka ilekshon, kiba bun ki nongialam ka TMC kin sa leit pyniasoh sha ka BJP.Kumta ruh Nga la batai ia ki nongialam ba halor bad ki la mynjur bad Nga bad kumta ngim donkam ban iatreilang hangne namar ka TMC ka dei ka team B jong ka BJP.Kumta kam don satia kano kano ka jingiatreilang hangne," ong u Bah Pala.
Nalor kata u Bah Pala u la pynpaw ruh ba kam shym la don satia kano kano ka jingiapher jingmut hapdeng jong u bad u Mukul Sangma.
U la pynpaw ruh ba ka Seng Congress kan lah ban leh kham bha ban ia ka TMC hapoh Ri lum Garo ha kane ka ilekshon Lok Sabha ka ban wan.
“Nga tharai ka TMC kan ym ioh kham bun ki vote ban ia ka BJP.Ha ka jingsngew jong Nga ka TMC kan wan khatduh ha Garo Hills mynta ka kynti.
Ka jingwan pyniasoh jong ki nongialam, ki nongtrei bad ki dkhot jong ka TMC sha ka Congress ha Garo Hills ka pyni ba ka TMC kan ym kot wat tang ia kaei kaba ka BJP ka ioh hapoh Garo Hills," ong shuh shuh u Pala.
U President ka Meghalaya Pradesh Congress Committee (MPCC) uba dei ruh u MP ka Shillong u Bah Vincent H Pala ha ka 21 tarik mynta u bnai u la ther tyngeh ia ka Seng Voice of the People Party (VPP) namar ki jingkynthoh ia ki nongialam Niam/Balang ba ki sam kyiad ha ka por ilekshon, kata da kaba ong kam don jingiapher na ki nongrim treikam jong ka Seng Bharatiya Janata Party (BJP).
Haba kren sha ki lad pathai khubor, u Bah Pala u ban iakhun ha kane ka Lok Sabha ilekshon ka ban long ha ka 19 tarik u Iaiong u ban wan u la ong ba ka VPP ka la dei ban pynithuh ia kita ki nongialam Niam kiba donkti ha kiba kum kitei ki kam bymman ha ka jaka ban pynthohbria ia baroh ki Balang bad ki nongialam Niam.
U Bah Pala u la ong ruh, “Ka long kaba sngew bynniaw ba ka VPP ka la sdang ban kynthoh ia ki nongialam Niam.
Ka shim por da ki snem ban long u Tymmenbasan namar ka shim por shibun ia ki briew hapoh ki shnong lane ka Balang ba kin ithuh mano ba dei ban long Tymmenbasan.
Nga tharai lada ka VPP ka shlur ban leh ka dei ban pynithuh ia kita ki briew kiba leh kum ia kita ki kam bymman khnang ba ka Balang kan shim ia ka jingpynshitom.
Da kaba shu ong Pastor, Father ne Tymmenbasan kiba donkti kam long kaba dei.
Ka long kaba suk ban kynthoh, hynrei ka long pat ka jinglehrain lada ym lah ban pynshisha.
" “Lada ka Balang ka troin ka imlang sahlang ruh ka troin.
Lada ka Balang ka khlain ka imlang sahlang ruh ka khlain.
Lada ki nongialam ki khlain ka balang ruh ka khlain, lada ki nongtrei ki khlain ka imlang sahlang ruh ka khlain," ong u Bah Pala.
“Nga sngew  ba ka VPP ka dei ban pan map na ki Balang/Niam lem kumta ka jingkynnoh ia ki Balang/Niam kan ktah ia ka burom jong ki Balang/Niam ym tang ha Meghalaya hynrei ha ka Ri baroh kawei.
Ka dei kaba bakla, Nga sngew ba ka jingkren khlem pyrkhat ka dei ban sangeh noh namar ka ialam bakla ia u paidbah" ong une u MP.Shuh shuh haba kylli une u nongialam Congress u la ong ba ka VPP bad ka BJP ki don ia ki juh ki rukom treikam, kata ban pyntroin ia ki balang/niam, ia ka imlang sahlang bad ia ki party sain hima.
Ka jingmaramot ia ka jingkieng dam ha ka pung Umiam ka la iaid shakhmat hadien ba kane ka jingkieng ka la tor bad buh jingma ia ka iaid ka ieng jong ki kali, bad mynta ka sorkar jylla lyngba ka tnat MePGCL ka la pynbna ruh ban khang ia ka iaid ka ieng jong ki kali nalor kane ka jingkieng naduh ka 31 tarik u Lber haduh ka 8 tarik u Iaiong bad yn shah tang katto katne ki kali ban iaid kata tang ki kali kit nongpang, ki kali ar shaka bad ki kali kiba don hapoh ka 4 ton kata ruh ha ki jingpyniaid da ki bor ba dei khmih.
Kane ka rai ban khang noh ia ka leit ka wan jong ki paidbah nalor kane ka jingkieng bad ka ban neh  haduh 9 sngi lynter kan pynlong ia ki paidbah kiba ju iaid lyngba man ka sngi lyngba kane ka jingkieng kin hap pat ban pyndonkam ia ka surok Shillong Bypass, kata na ka lynti Shillong Airport ter ter ban mih sha Umrynjah sha Mawsiatkhnam bad shaduh ka Mawlai Mawtawar.
Mynta, ka la mih pat ka jingud jingnam na u paidbah nongleit nongwan khamtam kito kiba leit sha iew sha hat kiba kynthup ia ki nongrep kiba ju kit ju bah man ka sngi ia la ki mar rep ban die sha ki iew bad kiwei kiwei ki nongleit nongwan kiban hap ban mad ia ka jingeh kaba khraw tang namar ka jingiehnoh bein da ka sorkar jylla ban pynbha ia u ne u surok na Shillong Airport ban mih sha Mawlai Mawtawar namar ka jingsniew kaba la palat liam bad ruh ka jingrit jong kane ka surok.
Na ka liang ki katto katne ki nongleit nongwan ki la pynpaw ba ka sorkar jylla lyngba ka tnad PWD ka la dei shwa ban shim ia ka sienjam ban pynbha mardor ia kane ka surok (Alternative Road) hashwa ban khang ia ka iaid ka ieng ki paidbah nalor ka jingkieng dam, namar ka jingsniew bad ka jingrit ka surok na Shillong Airport, Umrynjah kan buh jingma ruh wat ia ka iaid ka ieng ki paidbah namar ka jingjur ki jingjia tyngkhuh kali bad ki kam sniew kiba lah ban ap ia ki paidbah nongleit nongwan.
Na ka liang ki nongniah kali kamai, kiba ju shakri paidbah ha ka leit ka wan ba man ka sngi, ki la pynpaw shai ba kane ka jingkhang ban iaid nalor ka jingkieng dam kan buh jingeh shikatdei ia ki nongniah kali kamai bad ki nongleit nongwan namar ka jingsniew bad ka jingrit jong ka surok Shillong Airport ban mih sha Mawlai Mawtawar bad lada ym banse ban hap ban iaid na kane ka surok na ka liang ki nongniah kali kamai ki la kyrpad ia ka sorkar ba kan maramot noh mardor ia kane ka surok lym kumta kim banse ruh pat ban kyntiew ia ka dor bai leit bai wan na u paidbah.
Kane ka jingkhang ban iaid kali kan treikam tang hynriew kynta kata naduh ka por 8 baje mynstep haduh ka por 2 baje janmiet.
Ka MePGCL ka pyntip ruh ba hadien bala dep pyntrei ia ka kam, yn sa plie noh ia shiliang jong ka surok ba pynnoh sha ka phang jong ka wah, ba kin iaid ki kali kiba khia hapoh ka 4 ton.
Ka jingplie ia shiliang ka surok kan long ha baroh kine ki phra sngi haduh ka por 7 baje mynstep jong ka 8 tarik Iaiong.
Nalor kata ka pyntip ruh ba hadien ka 8 tarik Iaiong, hadien ka por 7 baje mynstep, yn sa shah ban iaid sa ia ki kali kiba hapoh ka 15 ton na ka phang jong ka surok ba pynnoh sha ka liang ka wah.
Ha kajuh ka por ki Deputy Commissioner ka East Khasi Hills bad Ri-Bhoi District ba kin ithuh ia ki jaka hashuwa ban poi sha ka dam na ka bynta ban pynieng ia ki kali hapdeng ka por 8 baje mynstep haduh 2 baje janmiet jong ka 31 tarik Lber.
Shuh shuh la kyntu ia ka Tnad PWD ba kan shong bishar bad ithuh ia kiwei pat ki lynti iaid ha ka por ka jingkhangdam ba 6 kynta ia ka jingkieng ban iaid kali ha ka 31 tarik Lber ban lah pyniaid ia kiwei pat ki kali kiba khia palat ia ka 4 ton.
Ka tnad treikam jong ka District Commerce and Industries Centre (DCIC), Jowai, ha ka 20 tarik u Lber, kala pynkup burom ia ki 25 ngut ki ba lah pyndep ia ka jingshah hikai ban shna ia ki tiar shna kti bapher bapher kum ki Jewellery products bad ki Utility products (ki jingdeng bad ki tiar pyndonkam iing, da kaba pyndon kam da ki siej.
Kane ka jingai jinghikai ka lah iaid 25 sngi lynter ha ka shnong Sohkha Mission Village, la wan ai jinghiki da ki Master Craftsmen jong ka Neera Foundation.
la kitei ki 25 ngut kiba la pyndep ia ka jingshah hikai lah pynkup burom da u Kongsan u Bah ML Wanshnong, Joint Director, Directorate of Commerce and Industries ha ryngkat ka jingdonlang u Bah S Majaw Retired General Manager, Ka Neera Sarmah, Director, Neera Foundation, Ka Kong SE Kharpran, Functional Manager DCIC Jowai, Bah S Pale, Industrial Promotion Officer DCIC Jowai, Bah P Suchen, Rangbah Shnong, Bah M Manner, Secretary Shnong lem bad kiwei.
U kongsan,ha ka jingkren jong u,u la iaroh ia ki ba ki la lah pyndon kam ia la ka sap lyngba ka jingshah hikai jong ki, u la kyntu ia ki ba ki dei ban pyndonkam hok ia ki jinghikai ba ki lah ioh bad ban pynjanai shuh shuh ia ka kam bad ki jingshna jongki.
Ha kane ka jingialang lah ioh ruh ia ki jingkren na u Bah P Suchen, ka Neera Sarmah bad Ka kong SE Kharpran, kumjuh ruh na ki ar ngut ki nong shah hikai kiba la pynsngew ia ka jingmyntoi ba ki ioh ha kine ki 25 sngi jong ka jingshah hikai jong ki.
U Deputy Commissioner (Election), West Jaintia Hills u la pyntip ba ka Election Commission ka Ri India (ECI) ka lah pynbna ba ia ka Election yn pynlong ha ka 19 tarik u April 2024.
Ia kane ka election, lah dep pynbna ha ka 16 tarik u March 2024 bad naduh kane ka sngi hi lah pyntrei kam mardor ia ka Model Code of Conduct.
Ka Model Code of Conduct kan dang neh haduh ka 6 June hadien ba la dep pynbna ia ki nongjop ha kane ka election.
Kumta, kine ki sngi ki long kiba donkam ia ngi baroh kum ki nongsynshar shnong kiba peit ia ka bha ka miat ka shnong ka thaw ban tip bha ia ki ain ki kanun bad ban long ruh kiba husiar.
la ka Model Code of Conduct la thaw da ka jingmynjur lang da ka ECI bad ki seng sain pyrthei ban pyntikna ba yn ym don kano kano ka jingioh myntoi shiliang jong kano kano ka seng lane ki kyrtong.
Kumta, to ngin ia sngewthuh lang ha ka ban peit khmih bha ba ki kyndon jong ka Model Code of Conduct ki iaid beit iaid ryntih kumne harum: Ia kine ki phang ka ECI ka lah buh ryntih ban iabud kyllum khlem da don ka jingpeit shiliang khmat iano iano.
Kum ki nongshong shnong, ngi don ka kamram ban leh katba lah khnang ba baroh salonsar kin bud ia kine ki kyndon.
U DC u la pyntip bad la kyrpad ia ki paidbah ba lada don kino kino ki briew kiba pynkhein ia kine, dei ban ai khubor mar mar sha ki bor ka district bad ki pulit.
Lane ban phone ia ka control Room ha une u No.1950 bad 03652-295229 jong ka ophis DC lane da kaba ai jingtip ha ka cVIGIL app (kaba lah ban download na Play Store Lane Apple Store) bad ki bor kiba iadei kin leh ia kaba donkam.
U Deputy Commissioner, u la kyrpad ia ki nongpyniaid shnong, political parties bad kumjuh ruh na ki nongshong  shnong  ban iatreilang lang bad ki bor pyniaid jong ka District kumba juh long  ban ioh ia ka election kaba jop.
Ka Tnat pulit ka Jylla ka la lapdien ia ka jingdonkti jong ka seng Hynniewtrep National Liberation Council (HNLC) ha kaba pynngop ia ki khynnah samla ba lui lui khnang ban lah ban pyniaid shakhmat ia ki kam dawa pisa.
Ia kane la pynpaw da u Superintendent of Police (SP) ka Ri Bhoi District u Jagpal Singh Dhanoa uba la pyllait ruh hynne ka sngi Palei ia ka video ka jingiakren lyngba ka phone hapdeng u Commander ka HNLC u Sanbor Pala bad uwei na kiba donkti hakhmat eh ha ka jingpyntbei bom bad ioh kurup bomb IED ba dang shen na Nongpoh.
Une u heh pulit u la ong ruh ba kane ka la wan long lyngba ka jingphla da ki arngut kiwei pat ki briew kiba la shah kem noh hynne ka sngi Palei kumjuh da bun ngut kiwei pat kiba la shah kem.
Nalor kata u la ong ruh ba mynta ka jingtohkit ka dang iaid shakhmat ban lapdien la ki don ne em ki briew kiba la noh synniang sha kane ka kynhun kieng atiar ba la khein beain.
U la maham ruh ba kino kino ki briew kiba don jingiadei bad kane ka kynhun la ha kino kino ki rukom kin ngat ha ka jingshah tohkit bad ki lah ruh ban shah pynngat ha ki kyndon aiñ Unlawful Activities Prevention Act.
Ha kajuh ka por u la pyntip ba ki pulit ka Ri Bhoi ki la register ruh sa kawei ka case ha kaba iadei bad ka jingpynher ia ka lama jong ka HNLC ha surok bah National Highway ha Ri Bhoi district kaba la jia ha u bnai Nailar 2023.
“Ia baroh ki kam bymman jong ka HNLC la tohkit bniah lyngba ki social media bad ki rynsan VOIP platform," ong u SP uba la bthah ruh ia baroh ba lada don ba phone na ki briew kiba kam na ka seng HNLC ki dei ban pyntip mardor sha ki pulit bad khang ruh ia ka dur bad u nombor ba iakren.
Shuh shuh katkum katei ka video ba la pyllait da ki pulit la iohsngew ia ka jingiakren hapdeng u nongialam ka HNLC u Sanbor Pala uba la pynshlur ban leh ia ka kam kaba khlem da kren shai jong ka HNLC ia kaba une u samla ula pynpaw ba um kwah satia ban leh namar ba sheptieng ioh ngat ia ki para jaidbynriew.
Ka Fete Committee jong ka skul Demthring Presbyterian Secondary School, West Jaintia Hills haka 20 tarik Lber, 2024 kala pyllait iaki ticket lucky draw na ka bynta ban pynmih pisa ban tei pyndep iakia ïing skul.
Ia kine ki ticket lucky draw, la pyllait paidbah da u Ma Medling M Swer uwei na ki riew pawkhmat na thain War Jaintia kum u kongsan haka jingiadonlang u Chairman Fete Committee Ma Elword Ryngkhlem bad kiwei kiwei ki riew rangbah.
U Ma Medling ula kitbok kitrwiang iaka bor pyniaid ka skul bad ki fete committee ba kin lah ban pyniaid beit pynryntih iaki kam khnang ba ki jingthmu ba bha jong ki kan long kaba jop.
U Ma EM Ryngkhlem Secretary Fete Committee ryngkat bad ki dkhot ka fete committee ka skul kila kyntu ia ki paitbah ba kin sngewbha ban thied kylluid mynsiem ia kine ki ticket ban ai jingkyrshan ia ka skul ban myntoi ki khynnah jong ka shnong bad ki shnong ba marjan.
Ka khusnam ki kilong 1 st Prize- T.1 lak 50 hajar, kaba 2 nd Prize- 1 tola ka ksiar bad 3 rd Prize- Mobile Phone.
Ka dor jong ki ticket ka long T.30 shi ticket.
Ia kane ka lucky draw yn pynkhalai haka 11 tarik Iaiong ha madan Luti Iaw Demthring.
Ka Meghalaya Football Association haka 20 tarik Lber ka la pynlong ka jingpynkup burom ia ka samla ialehkai ba la paw mynta ka Bonifilia Shullai ha ka jingialang kaba la long ha Conference Room jong ka Shillong Sports Stadium, First Ground, Polo.
Ha kane ka prokram la ia don lang ruh u Bah Hamletson Dohling President ka MFA kum u Kongsan, u bah Cliff R Nongrum vice-president, bah D.L Nongbri Jt.
Secretary, bah Freddy Kharpran bad ki bahaiing ha sem jong ka Bonifilia.
Haba kren kum u Kongsan, u Bah Hamlet u la pynpaw ka jingsngew sarong ba ha kum kane ka kynti kaba mynta ba ka jylla ka la lah lem ban sei ia ki thei ialehkai kiba kynsai kum ka Bonifilia kaba ym shuh tang ba la shu shah jied ban mihkhmat hynrei ban don bynta beit syndon ha ka First XI hapoh ka kynhun ialehkai jong ka ri.
Ka Bonifilia Shullai dang shen ka dang shu dep ban wan ban mihkhmat ia ka kynhun ki thei ialehkai U-16 jong ka India sha ka lympung jong ka SAFF.Kane ka jingshah jied ka Bonifilia ka long da shisha kum ka jingai mynsiem lem ia kiwei pat ki thei samla ialehkai phutbol ka jylla, ba lada minot bad trei shitom bad don ka discipline ha ka jingim ka jingkhang ka long kaba la plie lypa ia ki ban ioh ban ialehkai na ka bynta ka ri.
U Bah Hamlet u ai khublei ruh ia ki kmie ki kpa jong ka Bonifilia kiba la shah sngewbha ia la ka jong ka khun ba kan don jngai na la iing na ka bynta ban nang pyntbit shuh shuh ha ka jingialehkai.
Ha kane ka sngi la ioh ruh ia ka jingkren na u bah D.L Nongbri Jt Secretary MFA, uba ai khublei kyrpang ia ka Lawmali Sports Club, kaba don ia ka kper sara (grassroot centre) ia ki khynnah rit  jong ka dong ban sain dur janai  ia ka sap ialehkai phutbol, kaba lyngba kane ka kper sara ka jong ka, la lah ban sei pat mynta ia ka thei ialehkai ba kynsai kum ka Bonifilia.
Ha kane ka sngi, ka MFA ka la pynkup da ka jain  thohrew stem bad ai ruh ia ka momento lem bad ka song pisa kaba khadsan hajar tyngka.
Ki pulit ka Tnat ANTF na East Khasi Hills hapoh ka jingialam jong u Bah Sandra Nongdhar, MPS haka 20 tarik Lber, ki la ioh ban kem noh ia arngut ki briew ha ryngkat u drok heroin uba don ka jingkhia kaba haduh 139.98-gram na ka thain Happy Valley, Shillong.
U Superintendent of Police ka East Khasi Hills, u Rituraj Ravi u la ong ba ki bor pulit  hadien ka jingpynap shrip ki la ioh ban bat noh ia kawei ka kali Tata Sumo kaba don ia u R/No.ML 05 N 0515 ha kaba ki la pynlong ka jingtalasi bad lapdien ia ki 11 tylli ki synduk sabon ia kiba la buhrieh ia une u drok heroin uba khia 139.98 gram.
U la ong ba kine ki briew kiba la shah kem ki dei kiba la tip kyrteng kum u Joshua Khiangte Tripura (36) bad u Joel Tripura (29 snem rta) kiba dei napoh Damchhara na North Tripura.
Na kine ki arngut la ioh ruh ban kurup ia kawei ka Aadhar card, kawei ka PAN card bad kawei ka mobile.
Hadien kane ka jingioh kurup la rejistar case pyrshah ia kine ki arngut hapoh ki kyndon ka NDPS Act bad ka jingtohkit mynta ka dang iaid shakhmat.
Shwa ka jingpynlong ia ka Lok Sabha ilekshon ha ka jylla, ka party seng riewlum kaba la rim tam ka United Democratic Party (UDP) kala pra phom ha Ri Bhoi namar ka jingmih noh jong ki heh nongialam bad ki nongkitkam ba hakhmat jong ka, kata kynthup naduh ki nongialam ka Central Body, Youth wing bad Women’ wing.
Ia kane la pynpaw da u Bah Donbok Khymdeit MLA barim ka Mawhati bad Working President ka UDP State Wing bad Ri Bhoi District haba kren sha ki lad pathai haka 20 tarik Lber.
Na ka liang u Bah Khymdeit uba la ong ruh ba kane ka jingmih noh jong kine ki nongialam ka UDP kam dei namar kino kino ki daw hynrei ka dei da la ka jong ka mon sngewbha bad  jingsngewthuh.
Nalor kata u la ong ruh ba haduh mynta kine ki nongialam bad ki nongtrei ka party kiba la mih noh na ka seng UDP kim pat shym la shim ia kano kano ka rai ban leit pyniasoh sha kino kino ki party sain hima ha ka jylla, bad halor kane shen kin sa pyntip paidbah.
Baroh ki nongkitkam bad ki dkhot kiba la mih ki don haduh 31 ngut.
Kine harum ki dei ki nongialam bad nongkitkam ka UDP kiba la iehnoh seng: 1.
Bah Donbok Khymdeit – Working President UDP State, President UDP Ri Bhoi District 2.
Bah Raphael Massar- Chief Adviser UDP Ri Bhoi District 3.
Bah Rangkynsai R Makdoh – Adviser UDP Ri Bhoi District 4.
Kong Queen Mary Rymbai – Joint Secretary UDP Women’s Wing State 5.
Bah Biolkingstar Tmung – Auditor UDP Ri Bhoi District 6.
Bah Watson Kharkrang – President UDP YW Umsning Circle 7.
Bah Jeffrey Khymdeit – Joint Secretary UDP YW State 8.
Bah Prosper Dorphang – Secretary UDP YW Ri Bhoi District 9.
Bah Rajes Lapang – Working President UDP YW, Ri Bhoi District 10.
Bah Richard Moksha – Vice President UDP YW, Ri Bhoi District 11.
Bah Kitdorius Dkhar – Vice President UDP YW Ri Bhoi District 12.
Bah Johny Marbaniang – Finance Secretary UDP YW Ri Bhoi District 13.
Bah Pril Sten – Sports Secretary UDP YW Ri Bhoi District 14.
Bah Moonstar Jarain – Asst Secretary Sports Secretary UDP YW Ri Bhoi District 15.
Bah Bishno Roy Dillar – E/C member UDP Ri Bhoi District 16.
Bah Henry Mukhim – E/C member UDP Ri Bhoi District 17.
Bah Ribor Makdoh – E/C member UDP YW Ri Bhoi District 18.
Bah Kyrshan Lyngdoh – E/C member UDP YW Ri Bhoi District 19.
Bah Seibor Nongphlang – E/C member UDP YW Ri Bhoi District 20.
Bah Elevenson Makdoh – E/C member UDP YW Ri Bhoi District 21.
Bah K.Wonderful Khymdeit 22.
Bah Ng.
Rolling Mangu 23.
Bah Browel Makdoh 24.
Bah Wolman Sujai 25.
Bah Billingstar Sylliang 26.
Bah Kiswel Langi 27.
Bah Lukas Lyngdoh 28.
Bah Hetsing Lymphuid 29.
Bah Bransis Shadap 30.
Bah Wanphrang Shadap 31.
Bah Shlur Khymdeit.
Ka Meghalaya ka la lah ba kan ioh ban khur shwa haduh 22 tylli ki takma tad haduh ba la kut jong ka sngi kaba ar jong ka lympung ialehkai 3rd North East Games kaba la iaid shaphrang mynta ha Nagaland.
Ka khubor na ki nongia synran lang ia kane ka kynhun ki pyntip ba ka kynhun ki rang bad ki thei ialehkai ka Meghalaya ki la ioh ba kin khur 2 tylli ki takma ksiar, 3 tylli ki takma Rupa bad 17 tylli ki takma rnong.
Ki takma kiba ka kynhun ialehkai ka jylla ki la ioh ba kin khur biang mynta ka sngi ka dei biang na ka Athletics hadien ba ki rang ia mareh ka jylla ki la ioh ba kin khur ia ka takma rnong na ka iakob mareh 4×100, kaba ha kane ka kynti kaba mynta la mih madan da u  Kyrshanlang Shylla, Repol Dkhar, Renaldi Dkhar bad Henry Yoga A Sanga, kiba la pyndep ia ka thong ha ka 44:22 seconds, katba ka Ritina Hanse ka la ioh ba kan khur ia ka takma rupa na ka iakob mareh kaba 400M ki kynthei hadien ba ka la lah ba kan pyndep ia ka thong ha ka 1:02.05.
Sa kawei pat ka jingialehkai kaba ki samla ialehkai ka jylla ki la kham paw bad ioh ban jkhur ki takma dei na Pincak Silat bad ki nongialehkai ba la ioh ban khur ia kine ki takma ki kynthup ia Usefulness Lyngdoh Nongum (f) 65-70Kg, Kyrshanlang Lyngdoh (m), 45-50 kg kiba la ioh ban khur ia ka takma rupa katba u  Pranjal Rabha (m) Kg 60-6, Sanju Rabha (m) Weight- 55-60, Moon Moon Rabha (m) Weight- 65-70, Indoarbiushbirth N Marak ( m) 40-45kg, Lakshmi Rabha( f) Weight- 55-60, Joplin Khar kylliang( f) Weight 60-65.
Katba ha ka liang jong ka jingialehkai ia ka Table Tennis kaba dei ka jingialehkai kynhun ne team event, ka kynhun ki rang bad ki thei ialehkai ka Meghalaya ki la lah ban ioh khur ia ka takma rnong.
Haba phai pat sha ka boxing, ka Riteeka ka la jam sha ka kyrdan iakhun jong ka semifinal ha ka kyrdan Riteeka  in 57kg.
Katba ha ka liang ka phutbol ki shynrang ka kynhun ialehkai ka jylla ka la lah ba kan wanphai sha ka lynti ka jingjop hadien ba ka la pynliem noh ia ka Tripura da 2-1.
Sa kawei pat ka jingialehkai kaba ki samla ka jylla ki la lah ban ioh khur ia ki takma ki jong ki dei na ka Wushu, ha kaba ki la lah ban ioh khur haduh 5 tylli ki takma kaba la wan lyngba ka  45 Kg Women -Juliana Blah, 48 Kg Women-Bashisha Nongrum, 56 Kg Men-Wanpher Kharkongor, 65 Kg Men-Francis R R Songthiang, 70 Kg Men-Mewanpynshngain Nongrum.
Haba phai sha ka iakob siat khnam ne archery, ka kynun ki rang ialehkai ka jylla ki la shah liem noh ha ki rang jong ka Assam ha ka kyurdan iakhun ka recurve bad kaba sah mynta ka long ka jingpynkhreh ban iakhun naka bynta ban ioh khur ia ka takma rnong pyrshah ia ka kynhun ialehkai jong ka Nagaland.
Katba ha ka liang ka jingialehkai ka badminton ha ka jingiakhun kaba para marwei ki shynrang u Gregoreo Passah u la shah liem noh ha u Jomie Singam ka Manipur da 14-21; 16-21, ka Netania T Tariang ka la shah liem noh ha ka Pinki Karki ka Arunachal Prradesh da 15-21, 10-21, ka Sheetal Joshi ka la shah liem noh noh ha ka to Princhee Das ka Assam da 21-17;21-5.
Haba phai pat sha ka basketball ki shynrang ka kynhun ialehkai ka jylla ki la shah liem noh hakhmat ka Mizoram da 39-88.
Ka iingbishar Supreme Court kala buh tarik haka 9 tarik u Iaiong 2024 ban shim bishar ia ki jingmudui ban pynsangeh pyntreikam ia ka Citizenship Amendment Act (CAA) hapoh ka Ri.
Kane ka long katkum ka jingpyntip da u Chairman ka North East Students Organisation (NESO) u Bah Samuel B Jyrwa, kata hadien ba mih na ka iingbishar Supreme Court kaba shong bishar ia ka mukotduma haka 19 tarik Lber.
Nalor kata u Bah Samuel u la ong ruh ba ka iingbishar ka la phiah la ka jong ia ka jingshim bishar na ka bynta na ka Assam, Tripura bad ka NESO kaba mihkhmat ia ka thain Shatei Lammihngi (Northeast) baroh kawei nalor kiwei pat ki jylla jong ka Ri India.
Ka Supreme Court ka la thung ruh ia u Ankit Yadav uba dei u nong iasaid ain na ka bynta ka AASU bad ka NESO kum u Nodal Officer na ka bynta ki nong ujor.
Nalor kata ka la hukum ruh ia ka Sorkar India ba kan ai ia ka jubab sha ki nong ujor shwa ka 9 tarik u Iaiong u ban wan.
Lah ban kdew ba ki nongialam jong ka NESO ki la leit sha Delhi ban ujor halor ka jingpyntreikam ia ka Citizenship (Amendment) Rules, 2024 bad kyrpad ia ka iingbishar ba kan pynsangeh noh mardor ia kane ka Rule ba la pynmih dang shen da ka Sorkar India.
U Bah Jyrwa u la ong ba watla ia kane ka ain la pyllait ban pynjari ha ki jylla ba la shah kdup ha ka Inner Line Permit (ILP) ba kynthup ia ka jylla Mizoram, Nagaland bad Manipur bad kumjuh ruh ha ki jylla ba hap hapoh ka Khyrnit ba Hynriew ka Riti Synshar ka Ri India ba kynthup 98% ha ka jylla Meghalaya, 70% ha ka jylla Tripura bad ha ki 8 tylli ki District jong ka jylla Assam, hynrei ha ki 27 tylli ki District jong ka jylla Assam ym shym la pyllait satia bad kiba buh ka jingma kaba khraw ia ka thain Northeast hi baroh kawei ha kine ki sngi ki por ki ban wan.
Kumta khnang ban iada ia ki jaidbynriew ritpaid ka thain shatei lammihngi kiba la shah ktah lypa na ka jingwan rung kyrthep jong ki mynder ri na ka ri Bangladesh, la donkam ba ia ka Citizenship Amendment Act 2019, ong shuh shuh u Chairman ka NESO.Ka sorkar Jylla ka la pan haduh 18 pyrton ki bor pahara khnang ban lah ban pynlong ia kane ka ilekshon Lok Sabha ka ban long ha ka 19 tarik u Iaiong kaba iaid beit iaid ryntih bad kaba suk ba sain.
Haba pyntip ia kane ha ka sngi ba Ar ba la lah, u Superintendent of Police ka East Khasi Hills u Rituraj Ravi u la ong, “Ka sorkar Jylla ka la pan 11 pyrton ki bor pahara Central Reserve Police Force (CRPF) bad 7 pyrtong ki bor pahara ka State Armed Police Force (SAPF).
" U la ong ruh ba lai pyrton ki bor pahara la dep don lypa ha ka Jylla.
Nalor kata u SP u la ong ruh ba ka Tnat pulit ka la dep ruh ban thaw ia ka flying squad team (FSTs) bad ka kynhun Static Surveillance Teams (SSTs) katkum ka jingbthah da ka Election Commission of India (ECI), bad baroh kine ki ar kynhun ki la dep don lypa ha ka kam ba la bynshet ha ki.
Shuh shuh u la ong ba ki bor pulit ki la shim ia baroh ki sienjam ban pynthikna ban pynneh ia ka shongsuk shongsain, bad u buh ruh ka jingkyrpad ia ki paidbah ba kin mih shakhmat ban pyndep ia ki hok thep vote jong ki khlem kano kano ka jingtieng jingsyier ha kane ka ilekshon Lok Sabha ka ban wan.
Ki bor District ka East Khasi Hills ki la mih shakhmat ban pynlong ka jingleit ai injek anti-rabies ia ki ksew ha kylleng ka Nongbah Shillong, ban iakhun ban pynduhjait ia ka jingpang rabies hapoh ka District.
Kane ka jingleit ai injek kaba hynriew sngi kynthih ka la sdang naduh ka 11 tarik Lber 2024, lyngba ka District Joint Steering Committee on Rabies Elimination ka East Khasi Hills kaba kynthup ia ki bor pyniaid district, ka Tnat ka koit ka khiah, ka Tnaat Veterinary, Shillong Municipal Board, ka Seng treimon sngewbha HUFAN ha ryngkat ki Dorbar Shnong.
Nalor kata kane ka jingleit ai injek anti rabies ka kynthup naduh ki skew ba ri da ki briew bad ki ksew surok kumjuh ha kaba ha kine ki hynriew sngi kiba la dep la lah ban ai injek ia haduh 631 tylli ki ksew, kata kiba ri haiing bad ki ksew surok ha kylleng ki shnong jong ka nongbah Shillong.
Na ka liang ki Tnat ka koit ka khiah ka la pynpaw ba ka jingdait, ka jingtrud ne jliah ia ki dak mong ha ka sniehdoh da ki ksew kiba don ia ka jingpang rabies ka lah ban wanrah ka jingpang rabies ha ki briew bad kaba ktah ia ka jabieng bad u budlum bad kaba buh ruh ha ka jingma kaba lah ban lam sha ka jingiap.
Nalor kata ki bor District ki pyntip ba ka jingdon jong ki briew kiba shah dait ksew ha Jylla kala kiew bha hapdeng kine ki shi snem bala leit noh, kata kaba la kiew na ka 5302 ngut ha u 2022 sha ka 9611 ngut ha u 2023.
Ka East Khasi Hills  ka dei kaba don bun eh ki jingjia shah dait ksew, kata kaba long haduh 50% ki case.
Ha u snem 2022 ki la don haduh 2512 ngut kiba  shah dait ksew bad ha u 2023 kala kiew sha ka 5085 ngut.
La ong ba haduh 80% na kine ki jingdait ksew ki dei kiba jia ha jaka sor.
Shuh shuh la ong ba ka jingpang rabies watla ka dei 100% kaba don jingma hynrei ka dei pat kaba lah ban iada 100% bad ki lad jingiada kiba dei ban shim ka long ban sait wut wut ia ki jaka ba shah dait da ka sabon hapoh ka um ba tuid kumba 15 minit eiei bad sa leit wad ia ki jingsumar ha ki jaka sumar ba marjan ba kin ai ia ki dawai injek.
Shuh shuh ki bor ka tnat ka koit ka khiah ki la ong ruh ba ia ki ksew ba suba don jingpang rabies ym dei satia ban pyniap hynrei ban shu kiar bad ban peit thuh haduh 10 sngi bad ban pyntip sha ki bor ba dei khmih.
Ki laingut ki dkhot ka longiing kaba kynthup ia ki shikurim bad u khun shynrang uba dang shi snem shiteng ki la ngat ha ka jingmynsaw jur hadien ba ka scooty kaba ki shong ka la shah tynrah ha kawei ka kali Mahindra Bolero Pick Up ha ka janmiet jong ka 18 tarik mynta u bnai ha Lad Mukhla, West Jaintia Hills.
Na ka liang ki pulit ki la iathuh ba kine ki dkhot ka longiing kiba la mynsaw ia kiba la tip kyrteng kum  Samborlangki Dkhar, 20 bad ka kurim jong u ka  Erinsha Langlein,19 snem rta nalor u khun rit jong ki, ki dang shong da ka Scooty kaba don ia u No (ML 04 D 6364) da ka jingthmu ban leit sha Ummulong hadien ba kane ka jingjia ba sngewsih ka la wan jia.
Ki pulit ki la ong ba kane ka scooty kaba ki shong ka la shah tynrah ha ka Mahindra Bolero Pick up kaba don ia u nombor  (ML04D-0473) ia kaba la niah da u briew u bym lah ban ithuh kaba dang wan sha ka liang ka thain Jowai da kaba iaid wrong side.
Kane ka jingjia ka la jia ha ka lynti surok bah NH-6 hajan ka jaka ba khongdong bha hapoh ka shnong Lad Mukhla.
Ki pulit ki la iathuh ba ia kine ki dkhot ka longiing la pynkit noh shapoh ka hospital da ki riew paidbah.
Hadien ia u Samborlangki la pynkynriah noh sha NEIGRIHMS Shillong bad la pyllait noh hynne ka janmiet sngi ba Ar, katba ia ka kmie bad i khun la pynkynriah noh shapoh Civil hospital Shillong ha kaba la bat noh ia ki na ka bynta ban aijingsumar.
Na ka liang ki pulit ki la iathuh ruh ba u nongniah jong katei ka Mahindra u la phet krad noh na katei ka jaka bad um pat shym la wan mih shapoh Beat House naduh katei ka jingjia.
Ki bor pulit Jylla ki la ioh ban kem noh ia uwei u suba donkti ba hakhmat eh halor ka jingjia bthei bom IED ha Them Metor (Them Iew Mawlong) kaba la jia ha ka miet jong ka 9 tarik mynta u bnai.
“Da ka jingiarap ki bor pulit ka Mairang bad Ri Bhoi District ngi la ioh ban kem ia uwei pat u suba donkti ha ka 18 tarik mynta u bnai.
Une u dei uwei na ki suba donkti ba hakhmat eh halor katei ka jingjia pynbthei bom," ong u Superintendent of Police ka East Khasi Hills, u Rituraj Ravi hynne ka sngi ba Ar.
Une u heh pulit u pyntip ruh ba une uba la shah kem u dei uba don ka jingiadei kaba jan bad ki dkhot jong ka seng kieng atiar Hynniewtrep National Liberation Council (HNLC).
Nalor kata u la ong ba une u briew uba kyrteng u Namphyrnai Lyngdoh Peinlang ba 21 snem rta u dei na ka shnong Peinlang, bad la kem noh ia u na Mairang bad wan kit noh sha Shillong na ka bynta ban pynlong ia ka jingtohkit.
Lah ban kdew ba ha ka 11 tarik mynta u bnai ki pulit ki la kem noh ia uwei u briew uba la tip kyrteng kum u Tarson Lymba uba dei u nongialam jong ka seng HNYF na Dawki, katba ia uwei pat uba la tip kyrteng kum u Ebakordor Nongpluh 26 snem rta la kem na ka thain Malki, Shillong hadien katei ka jingjia bthei bom.
Nalor kata ki bor pulit ki la ioh ruh ban pynpra ia ka tnat treikam barieh ne (Sleeper Cell) jong ka seng HNLC bad pynpulom noh ia ka jingthmu pynbthei bom ha ka nongbah Shillong bad ha sor Nongpoh, bad ki pulit ki la ioh ban kem noh saw ngut napoh Ri Bhoi District.
Kine ki dei kiba la tip kyrteng kum u Damanbha Ripnar ba ju khot Shall Lapang, Robinis Ripnar, Jill Tariang bad u Shining Nongrum.
Hadien kane na ka liang ka seng HNLC ha ka 14 tarik mynta u bnai ka la shim ia ka jingkitkhlieh halor katei ka jingjia pynbthei bom IED ha ka miet 9 tarik ha Them Metor bad ai por ruh shi bnai ia ka sorkar ba kan pynkynriah noh mardor ia ki jaidbynriew Harijan kiba shong ba sah ha Them Metor.
Ha kajuh ka por na ka liang u SP u la ong ba ka Tnat pulit ka la pynkhlain bha ia ki bor pahara ha nongbah Shillong bad kumjuh ha baroh kawei ka district.
Ki artylli ki kol ba la thep da u Shaibor Nongrum ka la biang pura ia ka kynhun ialehkai jong ka Nangkiew Irat SC ka la lah ba kan pynliem noh ia ka Sawmer SC da 2-1, ha ka jingialehkai kaba ar jong ka lympung ialehkai Shillong Premier League 2023, kaba la long ha madan jong ka SSA Stadium, First Ground, Polo haka 19 tarik Lber.
Ka jingiakhun kam da lah ba kan pynshoh iapbiej ia ki khmat u paidbah ba la wan ban peitkai, hadien ba ki rang ialehkai na ki ar kynhun, kim shym la lah shisha ban pynpaw ia katta ka sap ne ka jingtbit ka rukom ialehkai ka jong ki.
Haba phai sha ka kylla step, ka jingiakhun hi ka la kut noh shwa ha kaba khlem shim ba don satia ba lah ban ioh pynkhih ia ka jar.
Haba wan ban bteng ia ka kylla  miet, ba kala don pat ka jingbthah kaba janai bha na ki coach jong baroh ar kynhun, kaba pynlong ia ki rang ialehkai ba kin kham kyntiew ia la ka rukom ialehkai ka jong ki.
Ia ka kol kaba nyngkong la thep  da ka Nangkiew Irat lyngba u Shaibor ha kaminit kaba 62, ia kaba ym slem hadien kane, ka Sawmer SC ka la iakhun tyyngeh bad ha ka minit kaba 71, u Diego Khriam u la ioh ia ka kabu ban pynphai kylla noh ia kane ka shi kol, pynban satang kumba kato katne minit ba ka jingiakhun kan khreh ban jam noh sha kaba kut ba u Shaibor haka 83 minit u la ioh ia ka kabu kaba paka ban thep opat iaka kol kaba ar naka bynta ka Nangkiew Irat kaba pynlong syndon ia ka ban khur ia ka lai poin bad ka jingjop.
Ka kynhun ki samla ialehkai ka jylla kiba don mynta hapoh Nagaland ban iashim bynta ha ki jingialehkai bapher bapher ka lympung 3rd North East Games ka long ba haduh ka por 6 baje janmiet mynta ka sngi, ka Meghalaya ka la lah ba kan ioh khur ar tylli ki takma ksiar bad ar tylli ki takma rnong na ka athletics, katba ha ka liang jong ka boxing u Sanjeev Maskut (48 Kg) bad bad Ram Lyngdoh (60Kg) ki  la lah ban jam sha ka semifinal, Katba u Yuvraj D.Sangma u la khur ia ka takma rnong jong ka iakob ialehkai ka Tunggal kaba dei jong ka Pencak Silat, katba ha ka liang jong ka jingialehkai phutbol, ka khubor kaba pynjew mynsiem ka dei ka jingshah rem noh hakhmat ka Arunachal Pradesh da 2-1.
Haba phai sha ki takma kiba ki samla ialehkai ka jylla ki la ioh ba kin khur ha ka Athletics ka dei kaba la wan lyngba ka iakob mareh kaba 1500M ki shynrang hadien ba u samla Skhemlang Suba, katba na ka liang ki kynthei pat, ka Glorify Kurbah ka la ioh ba kan khur ia ka takma rnong na kane ka juh hi ka jingiakob mareh.
Hadien kane ka kynhun jong ki rang u ia mareh ka jylla ki la mih madan  biang ban iakhun ha ka iakob mareh jong ka 4x400M kaba hangne ruh sa shisien pat ka kynhun ka la ioh ba kan khur ia ka takma ksiar, katba na ka liang ki samla kynthei, ki la ioh pat ban khur ia ka takma rnong.
Ha kawei pat ka khubor kaba dei jong ka athletic, u Repol bad Henry ki la ioh ban jam sha ka phainal jong ka iakob mareh kaba 100m bad bynrap lang sa bad ka Kasanchi bad ka Riyoka ha ka liang ki kynthei.
Haba phai sha ka jingialehkai basketball, ki thei ialehkai ka jylla ki la lah ban pynliem noh ia ka Assam da 66/33 point.
Katba ha ka jingialehkai ia ka volleyball pat ka kynhun ialehkai ka jylla ki la shah liem noh ha ka Manipur.
Ka West Jaintia Hills District Cricket Association, Jowai ka khot ka wer iaki khynnah ialehkai Cricket shynrang bad kynthei sha ka Trial Cum Coaching Camp naka bynta ban jied iaki nongialehkai thymmai ban phah sha ka main Trial jong ka MCA Shillong.
Ka rta jong ki khynnah ban wan sha ka Trial na ka bynta ki khynnah kynthei ka long hapoh 15 snem bad ka jingot snem ka ka long ia kiba kha ha lane shwa ka 01/09/2009 haduh 31/08/2011.
Katba ka rta jong ki khynnah shynrang ka long hapoh 16 snem kiba kha ha lane shwa ka 01/09/2008 haduh 31/08/2010.
Kane ka trial kan long ha 23 bad 25 tarik Lber naduh ka por 9.00 baje mynstep ha madan Jrisalein, Jowai.
Ki kot ki sla ba dei ban pynbiang ki kynthup iaka Birth Certificate, Aadhaar Card, Pan Card, School Mark Sheet bad School Bonified Certificate.
Iaki jingtip kiba kham bniah lah ban phone ha kine ki number 7005675177.8258844176.
Ka Seng Khasi Nongwar haka 17 tarik Lber ki la mih shakhmat ban pynkhie im biang ïa ka Shad Suk Mynsiem hadien 50 snem haka shnong Nongwar kaba don 10 haduh 12 tylli ki tnum iing kiba bat iaka niam Khasi.
Kum ka shnong kaba u Lei Ryngkew U Lei Basa uba dang ri dang kdup dang sumar ia kane ka shnong, ka jingmih ki 10-12 tylli ki tnum iing Seng Khasi ban pynlong ia kane ka shad ainguh ai dem, lah ban ong ba ka dei ka kam shlur kaba da radbah bad kaba ai mynsiem lem ia kiwei pat ki tnat Seng Khasi.
Ha kane ka jingpynkhie im biang ia ka Shad Suk Mynsiem, la wan ïashim bynta ki rangkynsai bad ki thei sotti na kylleng ka Bri Hynñiewtrep.
U Riew Tymmen Riew San ka Seng Khasi Kmie u la ai ka duwai ka phirat ka nguh ka dem ha ka Ïing Seng ha ka por mysntep bad kum ka dak ba la wai ka shad la pynhiar Ïa ka lama Seng da u President ka Seng Khasi Kmie, Rgh O.Pyngrope.
Shuwa kata la ïoh ruh ka jingkren ai khublei bad ai mynsiem na iwei na ki trai shnong iba la shim ka jingkitkhlieh bad kitkhia ban pynlong biang ïa kane ka Shad, I Kong Mira Dkhar.
Ïa kane ka shad la ïoh ban pynlong lyngba ka jingïatreilang hapdeng ki dkhot ka Seng Khasi Nongwar, Seng Khasi Sohra Circle, Seng Khasi Kmie, Seng Khasi Mawlai, Seng Khasi Nongthymmai bad kiwei kiwei.
Ïa ka shad la wan sakhi lem u Wahadar ka Shella Confederacy, U Swami Maharaj ka Ramkrishna Mission Sohra bad ki President ki Secretary, ki Rangbah bad ki longkmie na tnat Seng Khasi najan bad jngai.
Ka Seng Khasi Mylliem kala pyntip ba ka Shad Suk Mynsiem ka Seng khasi Mylliem kan long haka 23-24 tarik Lber 2024.
Kane ka Shad Suk Mynsiem kan long ha Madan Shad, Football Umjyrsieh Madan-ingsyiem Mylliem kumba ju long, la ong u kyrwoh na ka Seng Khasi Mylliem.
Ka Seng Khasi Mylliem ka khot bad wer ia baroh ki para kur para kha, ba bat ba ksoh ia la ka Niam Khasi Tynrai ban wan ia shim bynta shitrhem ha ka tei ka Shad ryngkat bad ki nongshad kynthei – shynrang bad la ka riam Shad khasi Tynrai ban pynphuh pynphieng ia ka Lympung Shad ha kitei ki sngi.
U District Magistrate South West Khasi Hills, U Bah T Lyngwa ula pyntip bala thung iaki flying squad ban khanglad iaka jingsam pisa ban ioh vote ha kane ka elekshon Lok Sabha.
Ka Election Lok Sabha ha Jylla kan long haka 19 tarik Iaiong.
Ha ka appeal ne ka jingkyrpad kaba la pynbna da u district magistor, ula ong ba katkum ka jingbthah jong ka Election Commission jong ka Ri India, ka jingsam Pisa, kyiad ne kino kino ki jingai sngewbha sha ki nongthep Vote ka long ka jingbam klop bad beaiñ.
Ula pyntip ruh ba la thung ia ki Flying Squad ki ban peit bad khmih lada don kum kata ka jingsam Pisa, kyiad ne kino kino ki tiar ha kane ka por Election.
La kyrpad ruh ba lada don kino kino kiba rah bun Pisa ha kano kano ka Constituency ha kane ka por Election ki dei ban don ki kot ban pynshisha ia ka jingdonkam jong ki ban lait na ka jingshahkem.
Lada don ki jingpyrshang ban leh ia kitei ba la kdew haneng, ki paidbah ki lah ban pyntip sha kine ki phone number 03656296001.
Ka North East Students’ Organization (NESO) ha ka 18 tarik mynta u bnai ka la ujor shapoh ka iingbishar Supreme Court, ha kaba ka la kyntu na ka bynta ban pynsangeh ban pyntreikam ia ka kyndon jong ka Citizenship (Amendment) Act 2019 ha ki Jylla ka thain Shatei Lammihngi (Northeast).
“Ngi la phah da ka jingujor sha ka Supreme Court ban pynpaw pyrshah ia ka Rule jong ka Citizenship (Amendment) Act, 2019, kata da kaba kyrpad ruh ia kane ka iingbishar ba hakhliehduh jong ka ri ba kan pynsangeh ban pyntreikam ia kane ka ain," ong u Chairman ka NESO u Bah Samuel Jyrwa haba aijingkren na Delhi.
“Watla ka jingpyntreikam ia kane ka ain kam shym la kynthup ha ki jylla kiba don ia ki Inner Line Permit (ILP) kiba kynthup ia ka  Mizoram, Nagaland, Arunachal Pradesh  bad Manipur kumjuh ruh ia ki Jylla kiba hap hapoh ka Sixth Scheduled jong ka Riti Synshar ka Ri India, kata kaba kynthup ia 98% ha Meghalaya bad 70% ha ka jylla Tripura bad ha ki 8 tylli ki district ka Assam, hynrei ki 27 tylli ki district ka Assam ym shym la pyllait satia bad kaba buh ka jingma kaba khraw ia ki jylla ka thain shatei lammihngi hi baroh kawei  namar kane kan sa ktah jur ha ki sngi ki snem ki ban wan," u la ong.
Lah ruh ban pynkynmaw ba ka NESO ka la uor ruh hakhmat ka iingbishar Supreme Court ha ka 19 tarik, Nohprah, 2019 pyrshah ia ka Citizenship Amendment Act 2019.
“Kumta khnang ban iada ia ki trai shnong riewlum ba rit paid jong ka thain Shatei Lammihngi kiba la dep shah ktah lypa na ka jingwan rung kyrthep ki mynder napoh Bangladesh la dei ban khang pyrshah ban pyntreikam ia ka Citizenship Amendment Act 2019 namar ba kane kan nangktah jur shuh shuh ia ka jinglong jingman kaba la shah ktah lypa hapoh ki Jylla jong  kane ka thain Shatei Lammihngi," ong shuh shuh u Chairman ka NESO.Hadien 10 bnai ka Shillong Sports Association ha ka 18 tarik mynta u bnai ka la lah ba kan sdang ia kawei pat ka lympung ialehkai phutbol kaba ka dang sah jong ka samoi ialehkai 2023 Shillong Premier League ne SPL.Ha ka jingialehai sdang jong kane ka lympung, ka Rangdajiej United FC kaba bat ruh ia ka nam kum ka lahduh ha ka lympung ialehkai ka Meghalaya State League ne MSL jong ka Meghalaya Football Association ka la lah ba kan pynliem noh da 1-0 ia ka Nongthymmai S&CC.Ia kane ka shi kol jong ka Rangdajied United FC la ioh ban thep da u Ksankupar Khongmai ha ka minit kaba 61.
Ha kane ka kynti iakhun kaba mynta kaba dei ruh ka sien  ba nyngkong ba ka Nongthymmai S&CC kan iuh kjat ha ka lympung iakhun ka SPL, la shem bad iohi ba na ka thup ialehkai ki player (player list) kiba bun na ki rang ialehkai  kidei kiba ka la wanrah na shabar, kaba long kum shi bynta ban pynkhlain ia la ka jong ka kynhun ha kane ka lympung.
Hynrei na ka liang ka Rangdajied United FC kiba bun na ki player ba la mihkhmat ia ka klob kidei ki samla ialehkai Khasi.
Haba phai pat sha ka jingiakhun, marsien ia sdang ka Nongthymmai SCC ka la pynpaw ia ka rukom ialehkai kaba  tbit bad kaba da pnah bha ka jong ka, kaba da kylla ka pynlong ia ka kynhun ialehkai ka Rangdajied ba kin hap ban khmih bniah bad peitngor bha ia ka rukom ialehkai jong ka.
Wat la katta ruh la don pat ki khep ba ki ar kynhun haba ki ioh ban rah shakhmat ia ka bol, da ima shisha namar ka rukom ialehkai ka jong ki katno tam lei lei haba ka jingpyrshang ka ka shu lait salit ban pynkih ia ka jar.
Haba wan ban bteng ia ka kylla miet, ka Rangdajied United FC ka la sdang ban kham kyntiew ia la ka rukom ialehkai ka jong ka, bad suki pa suki ban tehlakam ia ka bol hapdeng ka madan, bad ha ka minit kaba 61, u Ksankupar u la ioh ia ka kabu kaba paka ban pynkhh ia ka jar.
Marsien shah thep kane ka shi kol, ka kynhun ialehkai ka Nongthymmai S&CC ka la long pynban kumba shoh tyndep ha kaba shipor lei lei, dei ka Rangdajied ka la shu ialehkai beit tang sha shilliang ka kut madan jong ka Nongthymmai, hynrei ha kaba kut, ka Rangdajied ruh kan hun ka mynsiem ban lah ban wanphai napdeng ka madan iakhun da kane ka shi kol bad khur ia ka lai poin lyngba kane ka jingjop.
Ki kyrtong ki ban ia aireng ha kane ka Lok Sabha ilekshon napoh Shillong seat ha ka 18 tarik mynta u bnai ki la wan iashim bynta ha ka Symposium halor ka mat ‘Parliamentary Politics and Political Participation" ia kaba la khot pynlong da ka Sankardev College ha Shillong.
Kine ki kyrtong ki kynthup ia u kyrtong ka Regional Democratic Alliance (RDA) u Bah Robertjune Kharjahrin, u kyrtong ka Voice of the People Party (VPP) u Dr Ricky AJ Syngkon bad u kyrtong shimet u Prof Lakhon Kma.
Nalor kata la wan iashim bynta ruh da u Secretary ka Congress u Emanuel Badwar bad u nongaiktien ka BJP u Bah M Kharkrang.
Hynrei, na ka liang u MP ba mynta ka Congress u Bah Vincent H Pala bad ka kyrtong ka NPP kaba dei ruh ka Myntri sorkar ka Kong Ampareen Lyngdoh kim shym la wan iashim bynta ha kane ka jingialang.
Ia ka ilekshon sha ka Lok Sabha kaba 18 yn pynlong ha ka 19 tarik Iaiong 2024 ha Jylla Meghalaya.
U kyrtong ka RDA u Bah Robertjune ha ka jingkren u la pynthikna ia ki paidbah ka thain Ri Lum Khasi jaintia ba lada un shah jied kum u MP un bteng ban buddien bad ka sorkar Pdeng na ka bynta ban pyntreikam mardor ia ka Inner Line Permit ha Meghalaya.
U la ong ruh ba ka nongrim jong RDA ka long ban iada na ka bynta ka bha ka miat jong ki trai ri trai muluk bad ki nongshong shnong ka Jylla.
“Ka thong ka jong ngi kalong ban pyntreikam ia ki laitylli ki PS, kata Protect ne ban iada, Preserve ne pynneh pynsah bad ban Promote ne ban kyntiew, bad ban pynurlong ia kane ngi donkam nyngkong eh ban iada ia lade, bad dei na kata ka daw ngi kwah ban pynthikna sha phi ba lada phin jied ia ka RDA, ngin sa pynsngewthuh ia ka sorkar na ka bynta ban pyntreikam ia ka ILP ha Meghalaya.
Haba kular ban aijingiada bad burom ia baroh ki jait niam bapher bapher ha ka ri India, u Bah Kharjahrin u la ong, “Ngin pynthikna halor ka hok mane blei kum ka hok tynrai jong uwei pa uwei bad ba kane kan iai neh hapoh ka ri India.
Ngin ym ailad iano iano ruh ba kin iuhroit halor kine ki hok.
" Nalor kata u la ong ruh ba ka RDA kan bteng ban buddien bad ka sorkar Pdeng na ka bynta ban pynkloi ban pyrnung ia ka Ktien Khasi ha ka khyrnit ba phra jong ka Riti Synshar jong ka Ri India bad ruh halor ka kam iakajia pud hapdeng ka Meghalaya bad ka Assam da kaba bishar bniah biang ha kaba iadei bad ka soskular ba la ia pynbeit ha ka kylla kaba nyngkong hapdeng kine ki ar jylla.
Une u kyrtong ka RDA u la ong ruh ba un kyntu ia ka sorkar Pdeng ba kan bishar biang ia ka kam iapynbeit pud hapdeng ka India bad ka Bangladesh khnang ban iada ia ki hok jong ki trai shnong.
U la ong ruh ba ka RDA kan iakhun na ka bynta ban pynkhlain shuh shuh ia ka Sixth Schedule ba la pynkupbor da ka Riti Synshar khadar jong ka Ri India khnang ban aijingiada ia ki trai shnong riewlum bad ia ka kolshor.
Haba kren ha ka liang ka roi ka par, u kyrtong ka RDA u la ong ba un pynthikna ba ka Office Memorandum kaba kur 44% ka bha thungkam thung jam ia ki ST ha ki tnat sorkar kin treikam kumba la buh beit bad ruh ban pyntreikam ia ki economic zone bad ban pynthikna ba ha ka liang ka ioh kam ioh jam kaba 100% ia ki trai shnong ha ki Group C bad D.Katba na ka liang u kyrtong shimet u Prof Lakhon Kma u la ong ba u la pyrkhat sani bha hashwa ba un shim ia ka rai ban mih iakhun ha kane ka ilekshon MP ban mihkhmat ia ki paidbah nongshong shnong jong ki 7 tylli ki district ka thain Rilum Khasi bad Jaintia sha Parliament.
U la ong ba um sngew iahap halor ki nongrim jong ki seng sain hima bapher bapher ha ka Jylla bad pynkynmaw ba bun na ki MP napoh Shillong seat ki dei ki kyrtong shimet.
U la ai nuksa ruh ia u Bah GG Swell uba la jop haduh saw sien ia ka ilekshon MP kum u kyrtong shimet da kaba pynrem ia ka seng Congress bad seng riewlum.
Haba kynthoh ia ka sorkar ba la ialam da u Narendra Modi hapoh Delhi, u Prof Kma u la ong, “Nga sngew ba lada ka BJP kan wanphai biang ha ka por, Ngam tip kaba kum kano ka jingkylla kin wanrah.
Wat ialehkai bad ki riti synshar khadar jong ngi.
Katba phi dang burom ia ka riti synshar ngi dang dei kawei ka ri.
Nga don hapoh ka university bad Nga iohi kiba kum kino ki jait briew ba la phah shapoh university, ka dei ka juh ka jingmut jingpyrkhat kin ban jia sha baroh ki jaka bad Nga sngewkhia jur halor kane.
" “Phi donkam ban phah ia ki briew kiba lah ban ieng marwei hapoh iingdorbar bad ban bthah ia ka sorkar ba kan sngewbha ban ym ialehai bad ki riti synshar khadar ri namar kane ka riti synshar ka tehsong ia ngi kum kawei ka ri.
Ka sngi kaba phi ialehkai bad ka riti synshar, kane ka ri kan sa pait sa pra lyngkhot bad na kata ka daw kim dei ban ktah ia ka nongrim ban pdiang bad burom ia baroh ki jait niam hapoh ka ri," u la bynrap shuh shuh.
Katba u kyrtong ka VPP u  Dr Ricky AJ Syngkon u pynpaw ka jingsngewkhia kaba jur halor ka jinglong jingman kaba mynta hapoh Meghalaya, kata wat hadien 52 snem ba ka la ioh la ka jong ka Jylla kaba pura.
Haba pynpaw halor ki kaiphot lyngba ki tnat bapher, u la ong, “Ka long kaba sngewsih bad sngew bynniaw jur ba ka Meghalaya ka dei ka Jylla kaba duk tam.
Ka Nongbah Shillong kaba shisien la tip kum ka pdeng ha ka liang ka pule puthi, hynrei shaei ngi don mynta ngi la don shatrai eh.
Ha ka liang ka koit ka khiah ruh ngi la nang hiar sha trai duh, u la ong.
Katba na ka liang u nongaiktien ka BJP u Bah M Kharkhrang, ula kren halor ki skhim bapher bapher bala pyntreikam da ka Sorkar Pdeng, bad u la ong ruh ba ka Sorkar Pdeng kala wanrah ia ka prokram Nasha Mukt Abhiyan ban iakhun pyrshah ia ka jingjyllei u drok kaba la ktah jur ia ki samla jong ka thain Shatei Lam mihngi bad ka Ri hi baroh kawei.
Ki laitylli ki kynhun Seng bhalang ha ka 18 tarik Lber, ki la dawa na ka sorkar MDA ba la ialam da ka NPP ba kan kyntu ia ka sorkar Pdeng ba kan pyllait pura ia ka Meghalaya na ka jingtrekam jong ka Citizenship (Amendment) Act, 2019 bad ka Rules jong ka bad ruh ban pyntreikam noh mardor ia ka Inner Line Permiet (ILP) khnang ban lah ban tehlakam ia ka jingwan rung kyrthep ki briew kiba na bar sha kane ka Jylla.
Kine ki laitylli ki seng kiba kynthup ia ka Hynniewtrep Youth Council (HYC), Jaintia National Council (JNC) bad ka Confederation of Ri Bhoi People (CORP) ki la phah ruh da ka memorandum sha u Myntri Rangbah (CM) ka Jylla u Conrad K Sangma ha kaba iadei bad kane ka phang na ka bynta ban tuklar lem mardor.
Haba kren sha ki lad pathai khubor, u president ka HYC u Bah Roy Kupar Synrem u la ong, “Ngi la kyntu ia u CM ka Jylla ba un tuklar lem mardor ban kyntu ia ka sorkar Pdeng ba kan pyllait pura ia ka jingpyntreikam ia ka CAA 2019 bad ia ki Rule jong ka bad ruh ban pyntreikam noh mardor ia ka ILP ha kane ka Jylla.
" U la ong ruh ba na ka liang ka Ministry of Home Affairs ka sorkar India ha ka 11 tarik u Lber 2024, ka la pynmih ia ka Citizenship (Amendment) Rules, 2024 na ka bynta ban pyntreikam ia ki kyndon ain jong ka Citizenship (Amendment) Act, 2019.
“Watla ia ka CAA 2019 la pyllait ban pyntreikam ha ki jaka jong ki riewlum ka Jylla, hynrei ka jingshisha hi ka long ba ka Jylla Meghalaya baroh kawei kam hap satia hapoh ka Khyrnit Bahynriew jong ka Riti Synshar ka ri India.
Ki dang don ki jaka ha ka nongbah Shillong, kaba dei ka nongbah ka Jylla ha kaba ki kyndon ain jong ka Sixth Schedule kim treikam bad ha kaba ki don bun bah ki poiwir kiba shong ba sah," ong u Bah Synrem.
Kumta u la ong ba ha kum kine ki khep lada ki briew kiba shong ba sah ha kine ki jaka ki shim kabu ia ka jingbym treikam jong ka ain ki lah ban wan rung sha kine ki jaka bad hadien ki aplai na ka bynta ban long nongshong shnong lyngba kane ka Act 2019, bad kumta ruh ha kano ka rukom ka sorkar Jylla kan lah ban khanglad ia ki ba kin ioh long kum ki nongshong shnong hapoh jong kane ka Act? Hato ki don ne em da kiwei pat ki lad ki lynti ban buddien halor ka jingdon jong kine ki briew kiba shong ba sah mynta hapoh kine ki jaka khnang ba yn lah ban buh jingkhein na ka bynta ki jingdonkam kiba hadien habud, ong u Bah Synrem.
Shuh shuh une u president ka HYC u la ong ruh, “Ngi sngewkhia jur ba wat lada kiba bun ki jaka hapoh ka jylla la pyllait na ka jingtreikam jong ka CAA 2019, hynrei ka Jylla kan shah ktah jur na ka jingwan tuid na kiwei apt ki jylla khamtam na Assam.
Ka jingbym don ia kino kino ki kyndon ain ki ban tehlakam ia ka jingwan rung jong ki briew kiba na bar ngi sheptieng ba kane ka jingpyllait na katei ka ain kan long kaba pulom bad ngi lah ban iakynduh jingeh na ka jingwan tuid ki briew kiba na bar sha kane ka Jylla.
" Kumta u la ong ba ka lad ban iada na kane ka jingwan rung kyrthep jong ki briew kiba na bar shapoh ka jylla ka long tang lyngba ka jingpyntreikam noh mardor ias ka ILP bad ban pyllait pura ia ka jingtreikam jong ka Citizenship Amendment Act ha kane ka Jylla.
U MP ka Seng Congress na Shillong u Bah Vincent H Pala u la kyntu ia ki paidbah nongkyrshan jong kiwei pat ki party sain hima ba kin vote ia ka Seng Congress ha kane ka ilekshon Lok Sabha ka ban long ha ka 19 tarik u Iaiong u ban wan.
Haba kren ha ka jingialap ilekshon ha ki thain khappud ha Malangkona bad Athiabari ha West Khasi Hills ha ka 16 tarik mynta u bnai, u Bah Pala u la ong, “Kam lei lei lada phi don bad kino kino ki party sain hima, kata la ka long ka NPP, TMC, UDP lane VPP, to ngin iatylli lang kawei ban ai jingkyrshan ia ka Congress namar hapoh Delhi kan dei tang ka Congress ne BJP ki ban thaw ia ka sorkar ka ban wan.
" U la ong ruh ba lada ka seng Congress ka khlain, ki paidbah nongshong shnong bad ka jaidbynriew hi kin khlain bad ioh bor.
Haba kdew ba ka synshar khadar ka la noh shiliang kumba ka long mynta, une u MP ka Congress u la ong, “Kiba riewspah ki la nang riewspah bad kiba duk ki la nang duk tasam.
Ki briew kiba don ha ka bor ki la nang riewspah.
Nalor kata u la ong ruh ba ka dor ka mur jong u kwai ka la hiar arsut namar ki la ailad ia ki briew kiba shalan kwai ba kin wan na shabar.
Dei na kata ka daw lada phi shalan ei ei lyngba ki lynti surok kin dawa pisa namar kino kino kiba iaid katkum ka ain kin shah pynthut, hynrei kino kino kiba iaid da kaba beain haba ki siew kin pynlong kaba shong ain.
Kumta ka sorkar ha Meghalaya ka dei kaba shah liang bad suki suki kane kan sa wanrah ka jingeh kaba khraw ia ka jylla bad ki khun samla.
Shuh shuh u Bah Pala u la ong ruh ba ki MP ki dei ki nongthaw ia ki polisi.
"Kino kino ki polisi ba l shna hapoh Delhi, ki Jylla kin hap ban pyntreikam ia ka.
Lada ka Delhi ka wan da ka polisi na ka bynta ki Hindu, ki Hindu kin kmen, lada ka dei ka polisi na ka bynta ki Khristan ki paid Khristan kin kmen, lada dei ka polisi ia ki nongkhaii, ki ruh kin kmen, hynrei kane kam long kumta ka synshar khadar ha India ka dei ban long  kum ka riti synshar ka Ri ne Constitution.
Hynrei, u la ong ba ka polisi jong ka seng Congress ka long ban kyntiew ia ka kamai kajih jong u duk u suk bad kiba riewspah kin iarap ban siew khajna ban iarap ia kiba duk bad ruh ban plielad ha ka liang ka ioh kam ioh jam ia baroh.
Kane ka dei ka jingiapher hapdeng ka Congress bad ka BJP.Hadien ka jingpynbna ia eleection Lok Sabha 2024 ha ka jylla Meghalaya ka ban long ha ka 19 tarik u Iaiong 2024, bad ka jingtreikam mardor jong ka Model Code of Conduct, nakaliang u District Magistrate ka West Jaintia Hills District u Bah B S Sohliya IAS u la pynmih ia bun tylli ki hukum khang pyrshah hapoh ki kyndon 144 CrPC na ka bynta ban pynlong ia ka ilekshon kaba iaid beit iaid ryntih.
Katkum kane ka hukum la khang pyrshah ia kino kino ki jingthoh, ki jingtah postar ha ki kynroh la ha kino kino ki rukom, ki jngwah banar bad kiwei pat ha ki jaka paidbah bad ki jingtei kiba dei jong ki paidbah.
La khang pyrshah ruh ban leh ia kine ha kino kino ki jingtei ne ki kynroh jong ki riew shimet khlem da ioh ia ki jingbit na ki trai iing, bad ka jingmynjur kaba khatduh kan long lyngba ka ophis jong u District Magistrate, West Jaintia Hills.
La khang pyrshah ban pynlong ia kino kino ki rally ne procession khlem ka jingioh jingbit na u District Magistrate, Nalor kata la khang pyrshah ban pynlong ia kino kino ki jingialang elekshon khlem da ioh jingbit na ka ophis u District Magistrate bad ruh na ki Rangbah Shnong ha kaba iadei bad ka jaka pynlong jingialang.
Nalor kata la khang pyrshah ruh ban pyndonkam ia ki tynghung pynsawa ne PA System hapdeng ka por 10 baje mynkiet haduh 6 baje mynstep, bad lada don kiba pyndonkam ia kine ki kor pynsawa khlem ka jingioh jingbit na ka ophis u District Magistrate na ka liang ki bor ba dei khmih kin kurup noh mardor ia kine ki tiar pynsawa.
Ha kawei pat ka bynta na ka liang u District Magistrate u la hukum ruh ia baroh kito kiba buh ia ki tiar siat laisen hapoh ka District ba kin wan aiti noh ia ki ha ryngkat ki Xerox copy jong ki laisen sha ki Police Station, out post jong ki na ka bynta ka jingshngain bad ia kiba yn sa pynphai pat hadien kane ka ilekshon Lok Sabha.
Shuh shuh une u heh ka district lyngba kane ka hukum u la khang pyrshah ruh ban rah ia kino kino ki tiar siat, hynrei kan kan ym treikam na ka bynta ki bor pulit bad kiwei pat ki Tnat pahara kiba don hapdeng jong ka kam katkum ka ain.
Ki nongialam ka Khasi Students’ Union (KSU) Jowai Unit ha ryngkat ka jingsynran lang ki nongialam ka KSU West Jaintia Hills District Unit ha ka 15 tarik u Lber ki la leit jurip ia ka MCH Hospital Jowai halor ka jingkynnoh ba ka don ka jingdkoh ha ki jingtreikam jong kane ka hospital.
Kane ka jingleit jurip ka la wan long ruh hadien ba ka KSU ka la ioh pdiang ia ki jingujor na ki paidbah khamtam na kito kiba ioh jingsumar hapoh kane ka hospital.
Ha  katei ka jingleit jurip ka KSU ka la ong ba ka la lap ia shibun ki jingdkoh ha ka rukom trei kam khamtam ka jingduna ki doktor bad kiba bun na ki nongtrei ki dei kiba dang hapoh ka training kiba lehse kan buh jingma shibun ia ki paidbah.
Ha kane ka sngi ka KSU hapoh ka jingialam u President ka KSU Jowai Unit u samla Ewanmi Phawa, u Leki Richard Tyngkan General Secretary ryngkat ka jingdonlang ka kong Ladaplin Hayong President Girls’ Wing ka la ioh lad ruh ban iakynduh ia i Dr.E Chullet ban iakren halor kine ki jingeh.
Ha kane ka jingiakynduh ka KSU ka la ong ba ka la pynsngew sha ki bor ba dei khmih ba kum ka KSU kam lah ban shu sngap halor ka jingud jingnam jong ki nongthiah pang.
Kumta na ka liang ka seng ka la kyntu ia ki bor ba dei khmih ba ki dei ban pynbiang mardor ia ki jingdonkam ha katei ka jaka ai jingsumar khnang ba ki paidbah ba leit thiah pang kin ioh ia ka jingsumar kaba biang khnang ba kan long ka jingmyntoi khamtam na ka bynta kito kiba wan na ki longiing longsem kiba duk ba jynjar.
U District Election Officer (DEO), East Jaintia Hills District u pyntip ba hadien ba la pyntreikam ia ka Model Code of Conduct (MCC) na ka bynta ka jingpynlong ia ka ilekshon Lok Sabha 2024 ha ka Jylla, kumta ruh u kyntu bad pynshlur ia ki nongshong shnong ka district ba kin download ia ka cVIGIL app kaba dei ka mobile application na ka bynta ki nongshong shnong ba kin aijingtip ha kaba iadei bad kino kino ki jingpynkhein ia ka MCC bad ki jingpynkhein halor ki jingpynlut.
Ki nongshong shnong ki lah ban thep ne upload ia ki dur bad ki video kiba iadei bad kiba kum kine ki jingpynkhein lyngba ka cVIGIL app ia kaba lah ban dowanload na ka Play Store ha ki mobile phong jong ki.
Khnang ban pynsuk ia ki paidbah nongthep vote ba kin ithuh ia ki kyrtong, ka Election Commission of India ka la shim sa kawei pat ka sienjam, kata ban buh ne print ia ki dur jong ki kyrtong ha ki Ballot Paper ia kiba yn buh ha ki EVM (Ballot Unit) kumjuh ha ki Postal Ballot Paper.
Katkum ka khubor ba la pyllait ha ka 16 tarik mynta u bnai, ka Commission ka pyntip ba kane ka sienjam kan iarap ia ki nongthep vote ba kin lait na ka jingartatien kaba lah ban wan jia lada ki kyrtong ki don ia ki juh ki kyrteng ne kiba ki kyrteng ki iasyriem na kajuh ka constituency.
Ka Commission ka pyntip ruh ba na ka bynta kane ka kam, ki kyrtong ki donkam ban phah sha ki Returning Officer ia ki dur stamp size kiba dang shen jong ki, kata katkum ki jingkdew ba la buh beit da ka Commission.
Nalor kata ka Commission ka pyntip ruh ba kumba ju long, kan don ruh ka lad ban nion ha u budam ne button ‘None of the Above’ (NOTA) na ka bynta ki nongthep vote.
Ha ka Ballot Unit, kata ha trai jong ka kyrteng ba khatduh jong ki kyrtong, un don u budam na ka bynta ban nion ia u NOTA khnang ba ki nongthep vote ki bym kwah ban vote ia kino kino ki kyrtong ki lah ban jied da kaba nion ia u budam ne button NOTA Shuh shuh ha ki Postal Ballot Papers ruh kan don ka NOTA Panel hadien ka kyrteng jong ki kyrtong kiba don hatrai eh.
Ia ka shap ne symbol jong u NOTA yn print ha ka NOTA Panel.
Shi bynta jong ka SVEEP kin don ruh ki awareness programme ban pynshai ha kaba iadei bad kine ki sienjam sha nongthep vote bad sha baroh kiwei pat ki kynhun kiba don bynta.
Ka Executive Committee jong ka Dorbar Shnong Nongdewsaw, Ri Bhoi District lyngba u Rangbah Shnong Bah AB Warjri ka pyntip paidbah ba shen ka shnong kan sa ia soi ia ka Memorandum of Understanding (MoU) bad ka Japan International Cooperative Agency (JICA) ban aiti ia ki jaka khlaw ka ban kot haduh 20 hectare na bynta ban pynneh pynsah bad pynrben  ia ki khlaw ki btap da kaba thung ia ki tynrai dieng.
Ia kane u Bah Warjri u la pyntip hadien ba la dep pynlong ia ka jingjied Rangbah Shnong thymmai ha kaba na ka liang ki paidbah jong ka shnong Nongdewsaw ki la ibit biang ia u ba un shimti ia kane ka kam kum u khliehduh jong ka shnong.
Haba kren sha ki lad pathai khubor, u Bah Warjri  u la ïathuh ba ka Dorbar shnong ka la ïoh pdiang ïa ka skhim lyngba ka JICA na ka bynta ban pynneh pynsah bad ban thung dieng ha ki khlaw.
U la ong ruh ba JICA ka la pan haduh kumba 20 hectare eiei ki jaka khlaw na ka bynta ban thung dieng na ka bynta ban pynneh pynsah ïa ka mei mariang.
Kumta na ka liang u Rangbah Shnong u khot u wer ia baroh ki nongshong shnong lem bad ïa kito ki bym dei ki trai shnong hynrei kiba don pat ïa ki jaka hapoh ka shnong Nongdewsaw ba kin wan mih ha ka  23 tarik Lber, 2024 ha ka por 9 baje mynstep ban ïakynduh bad ki nongpynïaid shnong ha ka ophis treikam na ka bynta ban ioh iakren ia pynbeit halor kane ka bynta.
U Chief Election Officer (CEO) ka Jylla BDR Tiwari u la pyntip ba ka Model Code of Conduct (MCC) mynta ka la treikam pura ha Meghalaya hadien ka jingpynbna ia ka tarik ilekshon sha ka Lok Sabha 2024, bad na ka liang ka Tnat Ilekshon kan pyrkhing bha ia ka MCC khnang ban lah ban pynlong ia kane ka ilekshon kaba khuid bad kaba iaid beit iaid ryntih.
U CEO u pyntip ruh ba ka Meghalaya ka don ha ka kylla ne phase kaba nyngkong ha ka jingpynlong ia kane ka ilekshon ha kaba kan leit sha ka jingiathep vote ha ka 19 tarik u Iaiong u ban wan katba ka jingniew ia ki vote kan long ha ka 4 tarik u Jylliew u ban wan.
Nalor kata u pyntip ruh ba ka tarik ban pynmih ia ka gazette notification kan long ha ka 20 tarik Lber katba kasngi ba khatduh ban thep kyrteng kan long ha ka 27 tarik Lber.
Ka jingbishar ia ki kot ki sla kan long ha ka 28 tarik Lber bad ka tarik ba khatduh ban weng kyrteng kan long ha ka 30 tarik Lber.
Ka samoi jong kane ka 17th Lok Sabha kaba 17 kan kut ha ka 16 tarik u bnai Jylliew 2024.
Da kaba pynpaw ba yn pynkhing halor ka jingpyntreikam ia ka MCC ha ka jylla, u CEO u la ong, “Yn shim ia ki jingpynshitom lada don kiba pynkhein ia ki kyndon ka MCC.Yn ym lah shuh ban pynbna ne wanrah ia ki skhim ne ki jingtrei bathymmai.
Hynrei lada don ki jingpyntrei kiba la iaid shakhmat kine ki lah ban bteng ia ka kam.
" U pyntip ruh ba kino kino ki jingthoh ne ki jingtah postar yn sa weng noh hapoh ka 24 kynta bad 48 kynta hadien ba la pynlong ia ka ilekshon.
U la bynrap ruh ba ki la shim ia baroh ki sienjam ban pynthikna na ka bynta ka jingpynlong ia ka ilekshon kaba khuid, kaba iaid beit iaid ryntih, ka ban ioh iashim bynta da baroh bad kaba suk ba sain.
U CEO u la ong ruh ba kin pynkhlain ha kaba iadei bad ki bor pahara khnang ban pynthikna ia ka shongsuk shongsain.
U la bynrap ruh ba ki la dep ruh ban ithuh ia ki polling station kiba lah ban mih jingkulmar bad kiba don jingman da kaba shim lypa ia ki sienjam kiba donkam.
Haba kylli, u Tiwari u la ong ba ka ECI ka la ai ka jingbthah sha baroh ki tnat ka sorkar pdeng na ka bynta ban pyrkhing ia ka jingpahara ha ki jaka khappud lyngba ka Tnat shipai BSF bad kiwei pat ki Tnat pahara.
Nalor kata u CEO u la ong ba ki lashim ruh ia ki sienjam ban pynthikna ia ka jingmih shakhmat jong ki paid nongthep vote ha kane ka ilekshon Lok Sabha ka ban wan.
Katkum ka jingsngew ka jong u, u la ong ba ka long kaba shem jingeh namar ka jingmih jong ki nongthep vote ka Duna bha ha ki MP ilekshon haba ia nujor bad ki Assembly ilekshon.
Nalor kata u la ong ruh ba ka Meghalaya ka don  22,17,100 ki nongthep vote ha kaba 10,94,947 ngut ki dei ki shynrang bad, 11,22,150 ki kynthei bad laingut ki third gender ne kiba iakhleh kynthei shynrang.
U la ong ruh ba ka la don ka jingkiew kaba 55,971 vote ha kine ki shi snem ba la dep, kata naduh u 2023-2024.
Shuh shuh u la ong ba ki don haduh 3835 ngut ki nongthep vote kiba dei ki service voters, 11,179 ki briew kiba don jingduna ha ki dkhot met, 23,793 ki nongthep vote kiba la kynjoh palat 80 snem rta, 10,345 ki nongthep vote kiba la palat ia ka 85 snem, 5 ngut ki NRI katkum ka electorally roll kaba khatduh ba l pynmih ha ka 5 tarik u Kyllalyngkot 2024.
Ka Jylla ka don baroh haduh 3512 tylli ki polling station ha kaba 326 tylli ki dei kiba don ha ki jaka sor bad 3186 tylli ha ki thain nongkyndong.
Ka Election Commission of India haka sngi Saitjain ka la pynbna ba ka jingiathep vote na ka bynta ka ilekshon Lok Sabha ha Meghalaya kan long ha ka 19 tarik u Iaiong u ban wan.
U Chief Election Commissioner ka Election Commission of India u Rajiv Kumar u pyntip ba yn pynlong ia  ka ilekshon MP Lok Sabha hapoh ka Ri ha ki 7 tylli ki bynta ne phase, kata ha kaba ka Meghalaya kaba don artylli ki seat, ka Shillong bad ka Tura ka hap ha ka kylla kaba nyngkong.
Ka tarik ba khatduh na ka bynta ka jingthep kyrteng kan long ha ka 27 tarik mynta u bnai bad ka tarik ban weng kyrteng kan long 30 tarik Lber 2024.
Ka  jingiathep vote ha ka kylla kaba ar kan long ha ka 26 Iaiong, kaba lai ha ka 7 Jymmang, ba saw ha ka 13 Jymmang, ba 5 ha ka 20 Jymmang, 6 ha ka 25 Jymmang bad ka kylla kaba 7 ha ka 1 tarik u Jylliew 2024.
Ka tarik ban niew ia ki vote kan long ha ka 4 tarik Jylliew 2024.
Ka Meghalaya kan leit sha ka jingiathep vote ha kane ka kylla kaba nyngkong ha ryngkat kiwei pat ki Jylla kiba kynthup ia ka Arunachal Pradesh, Andaman & Nicobar Island, Andhra Pradesh, Chandigarh, Dadra and Nagar Haveli and Daman and Diu (DNH&DD), Delhi, Goa, Gujarat, Himachal Pradesh, Haryana, Kerala, Lakshadweep, Ladakh, Mizoram, Meghalaya, Nagaland, Puducherry, Sikkim, Tamil Nadu, Punjab, Telangana, Uttarakhand, Karnataka, Rajasthan, Tripura, Manipur, Chhattisgarh, Assam, Odisha, Madhya Pradesh, Jharkhand, Maharashtra, Jammu & Kashmir, Uttar Pradesh, Bihar bad West Bengal.
U CEC u pyntip ruh  ba ki don haduh 96.8 klur ngut ki nongthep vote ha ka ri India bad 49.7 klur ki dei ki shynrang bad 47.1 klur ki dei ki kynthei.
Ha kajuh ka por u la pyntip ruh ba ka Model Code of Conduct (MCC) mynta ka la treikam hapoh ka Ri baroh kawei.
Ka Khasi Students Union (KSU) haka 16 tarik Lber kala thang iaka kopi ka Citizenship Amendment Rules 2024 kum ka dak ban pyrshah iaka jingpyntreikam iaka Citizenship Amendment Rules haka thain Shatei Lam Mihngi.
Ka KSU West Jaintia Hills haka jingialam u president Laitphar Syngkrem bad ki dkhot nongialam ka KSU Jowai kila thang ia ka kopi kane ka aiñ ha Iawmusiang, Jowai.
Ka jingthang ia kane ka kopi jong kane ka ain CAA kalong kum ka dak ban pyrshah halor ka jingpyntreikam ia ka Citizenship Amendment Act ha ka thain Shatei Lammihngi (Northeast).
U Laitphar ula ong ka jingthang iaka kopi kane ka ain ka long ban pyrshah iaka jingmynjur bad pynmh ia ka jingpynbna paidbah ban pyntreikam ia ka Citizenship (Amendment) Rules, 2024 kaban ailad ia ki riewngeit na ki hynriew tylli ki ri kaba kynthup na Pakistan, Afghanistan bad Bangladesh ban ioh long kum ki nongshong shnong ka ri India.
Kine riewngeit kidei ki Hindu, Sikh, Buddhists, Jains, ki Parsis bad ki Khristan.
Kane ka CAA Rule kan ailad iaki poiwir ba kin long ki nongshong shnong ka India kiba la sah shuwa ka 31 Nohprah 2024.
Ula ong ruh ba ka jingdawa ka long ka sorkar pdeng ka dei pyntreikam iaka Inner Line Permit (ILP) ha Jylla khnang ban khanglad iaki poi ki poiwir ban long ki nongshong shnong ha kane ka Jylla bad ki ieng pyrshah iaka CAA.Haba bteng ban bud ia ki dienjat ba la sdang da u kpa u (L) Purno Agitok Sangma, ka Seng National Peoples’ Party ha ka 15 tarik Lber, ka la sdang ia ka jingialap ilekshon lyngba ka jingialang paidbah kaba la long ha Adokgre, North Garo Hills.
Ka Adokgre ba la tip ruh kum ka “Chenanggre" lane ka jaka jong ka jingjop ka dei ka jaka kaba u Purno Sangma u ju sdang ia ka jingialap ilekshon.
Ha u snem 2016, u Conrad K Sangma u la shimti kum u National President jong ka party bad bteng ia kane ka juh ka lynti, bad kane ka dei kaba la iaid mynta lah palat 30 snem kynthih.
Ha kane ka jingialap ilekshon baroh ki nongialam ka party NPP kiba kynthup ia u State President u Bah Prestone Tynsong, u MP ka Rajya Sabha u Dr W.R.Kharlukhi, State Working President u Marcuise Marak nalor kiwei pat ki nongialam jong ka party ki la ialum lang ha Adokgre ha kane ka jingsdang ialap ia ka ilekshon.
Nalor kata baroh ki arngut ki kyrtong kata ka Dr Ampareen Lyngdoh ka ban iakhun na Shillong Lok Sabha bad ka Agatha K Sangma na Tura Lok Sabha seat ki la ia don lang ha kane ka jingialang.
Haba kren ha ka jingialang, u National President ka NPP uba dei ruh u Myntri Rangbah ka Jylla u Conrad K Sangma u la ong, " La ka dei ka MP, MLA ne MDC ilekshon, I kpa jong ngi u PA Sangma barabor u sdang ia ka jingialap ilekshon na Adokgre namar u don ia ka jingngeit ha ka jingjop, bad kumta ruh la jer Chenanggre.
Kane ka ju sdang tang na ka madan kaba rit hynrei mynta ngi la ieng hakhmat jong phi na ka stadium ban pynurlong ia ka jingphohsniew jong une u nongialam jong ngi.
" U la ong ruh ba ka Jylla Meghalaya hi baroh kawei bad khamtam ka Garo Hills ka la sakhi ia ka jingkylla kaba khraw ha kine ki hynriew snem kiba la leit noh.
“Kham hashwa, haba ki surok ki long kiba bha kumta ruh ka don ka jingngeit ba kata ka jaka ka dei kaba hap shapoh Assam, katba ki surok kiba sniew ki pynpaw ba ki dei kiba hap hapoh Garo Hills.
Mynta kam shym la long shuh kumta," u la bynrap.
Haba pan jingkyrshan na ka bynta ka Agatha, une u hehduh ka NPP u la ong, “Mynta ka khun jong u PA Sangma ka ieng hakhmat jong phi ban pan ia ka jingkyrshan.
Ngam lah ban klet ia u (L) PA Sangma.
" Nalor kata u la ong ruh ba kane ka ilekshon ka long kaba kongsan na ka bynta ka NPP, bad u la pynpaw ia ka jingsngew skhem ba ka jingjop mynta ka kynti kan kynjoh sha ka palat 1.90 lak kaba u la ioh ha ka por ba u la iakhun ha ka ilekshon shiteng samoi hadien ka jingkhlad noh jong u PA Sangma ha u snem 2016.
“Nga sngew skhem ba ngin ioh ia ka jingjop da kaba tam kput ha kane ka ilekshon, kata ka ban ym duna ia ka 2.50 lak lane wat 3 lak," ong u Conrad da ka jingsngew skhem.
Ha ka sien kaba nyngkong ka Dorbar Shnong Bakur kala pynlong iaka 1st Summer Cup Football Tournament kaba long ha madan Bakur, Dawki haka 15 tarik Lber 2024.
Kane ka jingialehkai football kala sdang da ka namjop ka Nongtyngur da 7-0 iaka Foot Planet Bakur.
U kongsan uba la wan plie ia kane ka tournament dei u Dr.Abhishek Saini IAS, SDO (Civil) Amlarem Sub Division ryngkat u SDPO Amlarem, u Dewansh Pandey IPS haka jingiadonlang ki riew rangbah ka shnong naduh u Bah D.Donstand Khonglah, u Bah Nikson Gassah, u Bah Mankhraw Ryngksai nalor kiwei kiwei riew rangbah na ka Shnong Dawki bad Lamin.
Ka Dorbar Shnong Bakur, ka ai khublei ia baroh ki nongshong shnong kiba la trei shitom ban pynlong ia ka lympung kaba jop.
Ka Seng Hynniewtrep Youths’ Council (HYC) ka la dawa na ka sorkar Jylla ba ka dei ban weng noh mardor ia ka jingpynbna laitkam ne advertisment ba la pynmih dang shen na ka bynta ban aplai ia ki kam ba lait ha ka Tnat Pulit ka jylla da kaba ong ba ka jingshim rai ban pynhiar ia ka rta jong ki nongaplai ka long ka bym lah ban pdiang.
Ha ka shithi ba la phah sha u Myntri Rangbah ka Jylla u Conrad K Sangma ha ka 14 tarik mynta u bnai, u president ka HYC u Bah Roy Kupar Synrem u la ong, “Ngi kyntu jur ia phi ban shim ia ki sienjam kiba donkam ban weng noh ia katei ka advertisement bad ban pyllait da kawei pat da kaba pynneh ia ka rta thung kam ka ban iahap bad kiwei pat ki Jylla jong ka ri India na ka bynta ki ST/SC.U la ong ruh ba katkum ka advertisement ba la pynmih da ka opihis Inspector General of Police (R/PR)-Cum- Chairman, Central Recruitment Board ha ka 6 tarik mynta u bnai, ka rta na ka bynta ka kam  UB Constable/Fireman/Driver Fireman/ Fireman Mechanic/MPRO Operator/Signal Operator/ AB Constable/ Battalion Constable/ MPRO GD/ Constable Handyman bad Driver Constable ka long 18-21 snem bad ka jingkyntiew ia ka rta da 5 snem na ka bynta ki ST/SC.“Kine ki jingpynkylla ia ka rta na ka bynta ki nong aplai ia kitei ki kam ba lait da kaba pynrit ia ka rta jong kiba lah ban aplai sha ka 21 snem rta nalor 5 snem kata 26 snem ka dei ka bym lah ban pdiang bad kane kan ktah jur ia ki samla ka jylla ki bym pat ioh kam ioh jam na kiba bun ki daw," u la bynrap.
U la ong ruh, “Haba kiwei ki jylla jong ka ri ki dang pynneh ia ka rta haduh 30 snem tam na ka bynta ki nong aplai kiba dei ki ST/SC, Ngim lah ban sngewthuh ia ka daw balei ka sorkar jong ngi ha ka Jylla kaba bun ki ST ka la buh ia kaba kum kane ka jingpyrkhing na ka bynta ban aplai ia kitei ki kam kiba lait.
" Nalor kata u la ong ruh ba ka Jylla bad ka Ri baroh kawei ka la duh ei da 2-3 snem ka jingthep kam namar ka khlam Covid-19 bad namar kiwei pat ki daw, bad kumta na ka liang ka sorkar ka la dei ban pyrkhat lem hashwa ban wanrah ia ka polisi ban pynrit ia ka rta thep kam ha kaba kum kane ka por kaba ki samla ki dang khmih lynti bad pynkhreh ia lade ban aplai ia kiba bun ki kam kiba lait hapoh ka Tnat pulit.
“Ka jingkylli mynta ka long shano ka lawei ki samla kiba la shah pynduh noh ia ka jingthep kam ha kane ka tnat ka poi? Hato ngi kwah ia ki ba kin sakma bad ban long ka jingban khia ia ka imlang ka sahlang bad ka jylla hi baroh kawei? Hato ngi la pynduh lad ia ki da kaba wanrah ia ki kyndon bad ki polisi kiba kum kine," ong shuh shuh utei u nongialam ka HYC.U State president ka BJP u Rikman G Momin u la ong ba ka party kala phah sha Delhi ia ki 5 tylli ki kyrteng jong kiba kwah ban ieng iakhun ha kane ka ilekshon Lok Sabha na Shillong bad 6 ngut na Tura Parliamentary constituency.
U la ong ruh ba u nongialam ka BJP uba dei ruh u Myntri ka sorkar Jylla u Bah AL Hek u dei uwei napdeng ki san ngut kiba pan tiket ban iakhun ia kane ka ilekshon na Shillong parliamentary seat.
Haba pynpaw ia kane sha ki lad pathai khubor ha ka 15 tarik Lber, u Rikman u la ong, “Nga la dep ban phah ia ki kyrteng jong kine ki kyrtong sha ki nongialam ba halor sha Delhi.
" U la ong ruh ba nalor u Bah Hek kiwei pat kiba pan tiket ki kynthup ia ka Dr Fenela Lyngdoh Nonglait, u President barim ka BJP Bah Ernest Mawrie, u President ka BJYM Mewaker Lyngdoh bad ka Kong Sumitra Laloo.
Katba na ka bynta ka Tura seat kiba pan tiket ki kynthup ia u MDC ka Tura u Bernard N Marak, ki MLA barim u Winnerson D Sangma bad u KC Boro, ki MDC barim u Boston Marak, Ria Sangma bad u Thomas Marak.
Haba kylli, u Momin u la ong, “Ngim pat lah ban tip lano kin pynbna ia ka kyrteng jong ki kyrtong, hynrei kan sa mih ruh shen sa ki kyrteng ha ka thup kaba lai.
" Nalor kata une u nongialam ka Seng u la ong ruh ba ka party BJP ka la pynkhreh bha na ka bynta ban iakhun ha kane ka ilekshon ka ban wan, bad ba ka la iaid shaid shaid ha kaba iadei bad ki jingialap ilekshon sha kylleng ki jaka.
Shuh shuh u Momin u la ong ruh ba ka mat kaba iadei bad ka Citizenship (Amendment) Act, kan ym ktah satia ia kane ka party ha kane ka ilekshon Lok Sabha ha kane ka Jylla.
Ka Meghalaya State Olympic Association (MSOA) ha ka 15 tarik Lber, ka la pynlong ia ka prokram ban ai ka jingkitbok kitrwiang ia ka kynhun ialehkai ka jylla kaban mih haka sngi Saitjain ban leit iashim bynta sha ka lympung ialehkai jong ka thain ka “3rd North East Games 2024" ka ban long ha Nagaland naduh 18-23 Lber.
Ha kane ka kynti, ka MSOA ka la sei madan ia ka kynhun ka ban iakhun haduh 14 tylli ki jait jingialehkai kaba kynthup ia ka Archery, Athletics, Badminton, Basketball, Boxing, Football, Belt Wrestling, Freestyle Wrestling, Lawn Tennis, Pencak Silat, Table Tennis, Taekwondo, Volleyball bad Wushu.
Haba khein kyllum lang baroh, ka Meghalaya ha kane ka kynti kan sei madan haduh 249 ngut tang ki nongialehkai bad ban bynrap lang ia ki Coach, manager, nangta u Chef-de-Mission, Assistant Chef-de-Mission bad kiwei kiwei.
Ia kane ka jingialang la pynlong ha SSA Stadium, First Ground Polo, ha ka jingiadon lang I Kong Isawanda Laloo (IAS) iba bat ruh kum ka Director Sports & Youth Affairs ka sorkar Jylla kum ka Kongsan ha ryngkat u Working President bad General Secretary ka Meghalaya State Olympic Association u bah John F.Kharshiing bad u bah Finely Pariat nalor ki coach, Ki manager bad ki nongialehkai na baroh ki 14 tylli ki jait jingialehkai.
Haba aijingkren  kum ka Kongsan, ka Kong Isawanda Laloo ka la ai mynsiem bad  pynkynmaw ia ki nongialehkai da kaba ong ba ha kane ka kynti ki la donkam ban ialehkai kham bha shuh shuh bad ban pyrshang katba lah ban kyntiew haduh lai shah  ia ka jingkhur  takma na kaei kaba ka la ioh khur ha une u snem ba la dep na kane ka Jylla.
Nalor katta ka kong Isawada ka ngeit ba man la ki nongialehkai ki ban mihkhmat ia ka jylla ki la dep ban ia kilan bha ialade, kum shi bynta ka jingpynkhreh ia kane ka lympung.
Kiwei kiwei pat ki nongkren ha kane ka jingialang ba la pyniaid da ka kong Rida Lyndem ki kynthup ia u Bah John F.Kharshiing, bah Paia Warnongbri Asst Director Sports & Youth Affairs, katba ia ka kyntien ai khublei la ioh na u Bah Finely L.Pariat.
U Symbud Myntri Rangbah ka Jylla uba khmih ruh ia ka Tnat Transport, u Bah Sniawbhalang Dhar u la ong ba ki la iakren bad ka sorkar Pdeng ban mang pisa na ka bynta ban shna ia ka surok eight lane na Khanapara sha Byrnihat bad ka surok four lane na Umroi sha Jaintia Hills khnang ban pynsuk ia ka leit ka wan bad pynduna ia ka jingdheng kali.
Haba kren ha ka jingialang ialap ilekshon ha ka 14 tarik mynta u bnai ha Byrnihat, Ri Bhoi District ban pan jingkyrshan ia ka kyrtong MP jong ka Seng National People’s Party (NPP) ka Kong Ampareen Lyngdoh, u Dhar u la pyrto ruh ia ka jingtrei shitom jong u MLA ka Jirang u Bah Sosthenes Sohtun na ka bynta ban kyntiew ia ka ioh ka kot bad ka roi ka par jong ka constituency.
U la ong ba une u MLA um shym la shongthait ban iakren bad u CM man la ka janmiet na ka bynta ka roi ka par ka constituency jong u.
Kumta la sakhi ba kane ka constituency kam shym la duna la ka long ha ka liang ki surok, ka umbam um dih, ka pule puthi bad kiwei pat ki bynta.
Nalor kata u la bynrap ruh ba ka Jirang bad ka Ranikor ki dei napdeng ki consituency ki ba la ioh pdiang ia shibun ki kam pynroi lyngba ka sorkar.
Katba na ka liang u MLA barim ka Sohiong u Bah Samlin Malngiang haba kren ha kane ka jingialang ba la pyniaid da u MLA ka Jirang u la ong ba ka NPP ka dei ka party kaba don ia ka nongrim bad kaba don ia ki nongialam kiba shemphang kum u Conrad K Sangma bad ki arngut ki deputy CM, kata u bah Prestone Tynsong bad u Sniawbhalang Dhar.
Kumta u la ong ba ki paidbah ki dei ban ai ka jingkyrshan kaba pura ia ka NPP ha kne ka Lok Sabha ilekshon ka ban wan khnang ban pynthikna ia ki kam pynroi ha baroh ki liang.
U President ka Seng BJP ka Meghayala u Rikman G Momin ha ka 15 tarik mynta u bnai u la ong ba ka Citizenship Amendment Act (CAA) ka dei ka mat kaba la khylliap noh hapoh Meghalaya namar la pyllait ia ka jingtreikam jong kane ka ain ha ki jaka kiba hap hapoh ka Sixth Schedule.
Haba kren sha ki lad pathai khubor, u Momin u la pynpaw ka jingsngwnguh ia ka sorkar India bad khamtam ia u Myntri Rangbahduh Narendra Modi bad ia u Myntri kam Pohiing u Amit Shah halor ka jingburom ia ka jingsngew jong ki trai shnong riewlum da kaba pyllait ia ki jaka kiba hap hapoh ka Sixth Schedule na ka Citizenship Amendment Act of 2019.
“Ha ka Act kaba nyngkong jong u snem 1955, ka jingpyllait ia ki jaka kiba hap hapoh ka Sixth Schedule kam shym la don satia.
Ia kane la wanrah ha ka Act 2019 da ka sorkar BJP.Ka BJP ka sngewkhia na ka bynta ka bha ka miat jong ki riewlum bad kumta ka la wanrah ia ki kyndon kaba la pyllait noh na kane ka ain.
Ka sorkar BJP ka ngeit ban shim ia ka jingmynjur jong baroh watla ia kane ka Act la mynjur naduh u snem 2019, bad ka sorkar ka la trei shitom ha kine ki saw snem hashwa ban pynmih ia ki Rule," ong une u nongialam ka BJP.“Kaba kum kane ka sienjam ba la shim da ka sorkar Pdeng ka pynthikna halor ka jingkut jingmut ban kyntiew ia ka jinglong jingman jong ki trai shnong riewlum lyngba ka jingpyntreikam ia ki skhim sorkar bapher bapher, ong u Momin da kaba bynrap ba ka Meghalaya mynta ka la lait na ka jingtreikam jong ka CAA bad kam don jingmut na ka bynta kito kiba iakhih pyrshah, hynrei kum ki nongshong shnong jong ka ri ngi dei ban iatreilang na ka bynta ka jingkiew shaphrang jong ka ri," u la ong shuh shuh.
Shuh shuh u Momin u pyntip ruh ba dang shen haduh T.15,000 klur la mang na ka bynta ban pynheh ias ka surok Umroi -Silchar, kata na ka 2 lane sha ka 4 lane kaba pynpaw ia ka jingshimkhia jong ka sorkar u PM Modi na ka bynta ki paidbah bad ka roi ka par.
U National General Secretary ka National People’s Party (NPP) uba dei ruh u Symbud Myntri Rangbah ka Jylla u Bah Sniawbhalang Dhar u la ong ba ka liang pyrshah Congress ka la don lypa mynta hapoh intensive care unit (ICU) bad kan ym don jingmut ban jied biang ia u kyrtong jong ka uba dei ruh u MP ba mynta u Bah Vincent H Pala napoh Shillong parliamentary seat.
Ha ka jingsngew jong u, u la ong ba kan ym don jingmut ruh ia ki paidbah ba kin aijingkyrshan ne vote ia ka liang pyrshah Voice of People Party (VPP) bad ia ka United Democratic Party (UDP) namar kine ki kut noh tang hapoh Byrnihat bad kim poi shano shano ruh.
Haba kren ha ka jingialang kaba la long ha ka 14 tarik mynta u bnai ha Byrnihat, Ri Bhoi District ban pan jingkyrshan na ka bynta ka kyrtong ka NPP napoh Shillong kaba dei ruh ka Myntri sorkar jylla ka Kong Ampareen Lyngdoh, u Dhar u la ong ba ki don kumba 4-5 ngut ki kyrtong ki ban ia aireng ha kane ka Lok Sabha ilekshon, hynrei u kyrtong ka UDP un ym poi shano shano ruh bad u kyrtong ka VPP ruh kumba phi tip baroh kin shu kut tang ha Nongpoh (Byrnihat).
Nalor kata u la ong ruh ba ki nongthep vote khamtam ki paid Garo bad ki bym dei ki trai Jylla (Non tribal) kim don kano kano ka jingiadei bad kine ki artylli ki party.
Da kaba ong ba ka Congress ka dei ka party kaba la ngam jyllop, u Dhar u la ong, “ Ka Congress ka la don lypa ha ICU bad ngim tip kaei ka ban jia ia ka.
Kane ka party ba la rim mynta ka don tang 5 ngut ki MLA ha ka Jylla.
Kane ka party ka ba la synshar ia ka Ri ryngkat ka jingbun paid kaba kot 543 ngut mynta ka la don satang 40-50 ngut, bad ha kane ka ilekshon ka ban wan Ngam tharai ba kin kynjoh wat ha ka 40 tylli ki seat ruh.
Kumta balei ngin kwah ban phah ia u MP ka Congress.
" “Lada ngi phah ia ka Congress ka la iakhun ia ka thma kaba la shah rem lypa.
Kumta Nga kyntu ia ki paidbah ba ka lad mynta ka long ba phin kyrshan ia ka kyrtong ka NPP ka Kong Ampareen Lyngdoh.
U la ong ruh ba ki paidbah kin bishar ia ki jingtreikam jong u Pala ha kine ki 15 tylli ki snem kiba la leit noh.
" Ha kane ka jingialang ba la pyniaid da u MLA ka Jirang u Bah Sosthenes Sohtun la ia don lang ruh ki nongialam bad ki nongtrei jong ka party.
U Deputy Commissioner (Supply) ka East Jaintia Hills District, Khliehriat ula pynbna paidbah ba la pyllait ia u khaw rashon NFSA na ka bynta u bnai Lber hapoh East Jaintia Hills District, Khliehriat.
Ia u bhah khaw AAY yn sam 35 kilo shi iing shibnai khlem da donkam ban siew pisa eiei, ia u khaw PHH yn sam 5 kilo shikhlieh shibnai khlem da donkam ban siew pisa eiei, katba ia u khaw Non- NFSA pat yn sam 7.213 kilo shi iing- shibnai haka ka dor die lang ka ba long 12.00/- tyngka shi kilo bad ka dor die khutia pat kam dei ban palat ia ka 14.00/- tyngka shi kilo.
Lada don kano kano ka jingbymhun halor ka rukom sam ia u khaw da ki nongsam katkum ki jingthew ba la buh, ki paidbah ki lah ban ujor sha u Deputy Commissioner (Supply) ka East Jaintia Hills District lane ki lah ban phone sha u nombor bym donkam ban siew pisa (Toll free No.), kata, u 1697 bad ki lah ruh ban ujor sha u District Grievances Officer ka East Jaintia Hills District.
U Deputy Commissioner jong ka West Jaintia Hills u la pyntip ba ka sorkar kmie kala pynbna ba kan bteng ban ai khaw rashon khlem donkam ban siew pisa ia ki nongbam khaw Antyodaya Anna Yojna (AAY) bad Priority Household (PHH).
Kane ka jingsam khaw kan bteng sa 5 (san) snem ka ban sdang naduh 1 tarik Kyllalyngkot 2024.
Ka East Jaintia District Cricket Association ( EJDCA) kala pynbna paidbah ban shen kan pynlong iaka District Tournament ka ban sdang naduh 22 tarik mynta u bnai.
Ha kajuh ka por ka EJDCA kala pyntip ruh ba ka jingkhang ka plie ia kino kino ki kynhun ne team ban pyniasoh bad ka EJDCA bad ka tarik kaba khatduh ban pdiang ka long 19 tarik Lber, 2024.
La ong ba kiba lah ban iashimbynbta ha kane ka District Tournament ka EJDCA ka long tang na ka bynta ki team kiba mih naka district bad ha kane ka lympung ka lahduh bad kaba wan b ar kin ioh rah da ka khusnam pisa.
Ka EJDCA kala tyrwa ruh ba kino kino ki team ne ki klob ki bym lah ban pynbiang tiar ialehkai iaki nongialehkai kan pynbiang na ka synjuk bad ki jingialehkai kan long da ka deuce ball bad ki player kiba lah ban ialehkai bha kin shah jied ban mihkhmat iaka district bad haka MCA.Kino kino kiba kwah ban ioh jingtip ba bniah ki lah ban phone ha une u number 9612342314 (Tnebha Phawa Secretary EJDCA).
U Myntri Rangbah ka Jylla u Conrad K Sangma ha ka 14 tarik mynta u bnai u la pynkup burom bad ai ka jingithuh ia ki nongrwai bad ki nongtem kiba la don ha kane ka kam mynta lah palat 15 snem kynthih ha ka jingialang jong ka Meghalaya Grassroots Music Project, Season 2 kaba la long hapoh Marriot Shillong ha ka jingiadon lang u khlur ba pawnam ka Bollywood u John Abraham.
Haba kren ha ka jingialang u Conrad u la pynkynmaw ia ki por kiba la leit noh kiba u don ia ka jingsngewtynnad ha ka liang ka tem ka put kum u samla, bad ba kitei ki jingangnud bad jingthrang ka jong u ki dang iai don sah ha ki jingmut jingpyrkhat jong u.
“Man k por ba Nga pyrshang ban shna ia ki polisi Nga ju kynmaw ia kito ki por kiba la dep bad pyrshang ban plielad ia ki samla kiba mynta ia ka rynsan ba kin lah ban pynurlong ia ka jingangnud ka jong ki, kata ia kaba ngim shym la lah ban ioh ha ki por ki jong ngi," u la ong.
U la ong ruh ba ka MGMP ka dei kawei na ki prokram kaba aijinghun ban pynurlong ia kane ka thong jong ki samla kiba donsap ha ka liang ka tem ka put bad ka rwai ka siaw.
Nalor kata u la ong ruh ba ka puta ka tem mynta ka la iapher shibun na ki por kiba mynshuwa nar mynta ki la don ki lad jingstad teknologi bad ki rynsan aijinghikai ha kane ka bynta.
“Nga kwah ba ki nongtem bad nongrwai kiba dang khynnah ba kin shim ia ki jingiarap lyngba ki jingstad teknologi bad bad kynjoh sha kawei pat ka kyrdan ha ka liang ka rwai bad ka tem ka put.
“Ka MGMP nalor ba ka plie ia ka rynsan na ka bynta ki samla nongtem nongrwai ka lah ruh ban btin lynti I ki halor ki jingtip kiba iadei bad ki kam thoh bad thaw jingrwai khnang ba ki nongtem ki jong ngi kin lah ban iashim bynta ha kata ka rukom kaba iahap bad kiwei pat ki kynhun jong ki ri ka pyrthei," ong u Conrad.
U Conrad u la pynpaw ruh halor ka jingmut ban aijingkyrshan ia kine ki kynhun da ka jingkyrshan pisa khnang ba kin lah ban thied ia ki tiar tem tiar put.
Kumjuh u Conrad u la kular ruh ban pynioh da ka Ibanez Guitar sha uwei u nongtem uba don jingduna ha ki dkhot met uba la pyni iala ka sap ka phong ha katei ka jingialang bad ula pynpaw ha u Myntri Rangbah ia ka jingangnud ban don kawei ka Guitar.
Nalor kata u CM ula ong ba ka MGMP kan dei ka prokram ka ban dang iai bteng bad ula kyntu ia ki nongrwai bad nongtem ba kin ialeh ban kyntiew ha ka jingdon ia ki nongkyrshan ki jong ki bad ban pynsaphriang ia ka khubor kaba bha halor ki mat kiba iadei bad ka imlang sahlang ban kiar ia u Droks, ban lehkhuid leh suba, ban iada ia ka mariang bad kiwei kiwei.
Katba na ka liang u John Abraham u la ong kaei kaba ka sorkar ka la leh ban plie ia ki rynsan halor ki kam ialehkai sports, ha ka liang ka put ka tem ka rwai ka siaw kumjuh ia ki khynnah samla ka dei ka sienjam kaba itynnad shibun.
Shuh shuh ha kane ka jingialang u Myntri Rangbah bad kiwei pat ki riewkhmat kila pynkup burom ia u Tengnang Sangma, Gracyl Ropmay, Starly Shullai, Felix Langstieh, Cinda Sangma, Amabel Susgni bad Desmond Rimaki Sunn bad la pyllait paidbah ruh ia kawei ka kot kaba la tip kum “The Songs of Our People," kaba la thoh da u Anurag Banerjee.
Ka MGMP Season 2 naduh ba la sdang ia ka ha ka 4 tarik u Risaw 2023 ka la lah ban pynlong haduh 730 ki prokram ha kylleng ka jylla ia kaba la wan ban iashim bynta da palat 1000 ngut ki nongrwai bad nongtem.
Ka jingioh kamai jong ki nongrwai bad nongtem kala kiew na ka T.10,000 haduh T.12,000 ha kawei kiwei na ki prokram jong ka Season 2.
Ka Sorkar Jylla lyngba ka Tnat Sports & Youth Affairs ka la ia mynjur ban iatehlok bad ka Club ialehkai phutbol ba pawkhmat ka North East United Football Club (NEUFC) ba la longtrai da u khlur ka Bollywood u John Abraham na ka bynta ban kyntiew ia ka jingialehkai phutbol ha ka jylla.
Ia kane la pynbna ha ka jingpynlong ia ka ‘Talent Identification and Elite Pathway Programs 2024-25’ bad ka jingpynkup burom ia ki samla kiba wanrah ia ka nam ha ki jingialehkai sports bapher bapher na ka bynta ka jylla Meghalaya kaba la long ha ka 14 tarik mynta u bnai ha madan ialehkai jong ka SAI ha NEHU, Shillong.
Na ka liang ka Tnat Sports kan pynioh ruh ia ka jaka na ka bynta ka NEUFC ha  Mawkhanu, East Khasi Hills ban tei ia ka Residential Football Academy na ka bynta ki kam aijinghikai jong ka kynhun ialehkai ka NEUFC bad kumjuh na ka bynta ki rang ialehkai phutbol ka Jylla.
Ha kane ka jingialang la pyllait ruh ia ka prokram ba la tip kum ka ‘Talent Identification Program bad ka Elite Pathway Program (EPP), kiba hap hapoh ka STAR Program ha ryngkat ka jingiatreilang bad ka Meghalaya State Olympic Association (MSOA).
Haduh mynta ki la don haduh 14,500 ngut ki nongwan iashim bynta kiba la shah tynjuh ha kane ka ‘Talent Identification Program’ lyngba ka jingpyndonkam ia ki bor jingstad ban lapdien ia ki player ialehkai kiba don sap.
Lyngba ka EPP ki la don haduh 200 ngut ki player kiba la pyndep ia ka training kaba shi snem kynthih.
Hapoh ka edition jong u snem 2024-2025, sa kumba 10,000 ngut ki nongiashim bynta kaba kynthup naduh kiba dang 6 snem rta yn tynjuh ne tes hapoh jong ka ‘Talent identification program,’ bad sa kumba 200 ngut kiwei pat kin leit sha ka EPP Camp kaba ar.
Nalor kata ha kane ka jingialang la sam ruh ia ka khusnam kaba da ka song pisa sha ki player kiba la wanrah medal ha ki kam ialehkai spots bapher bapher kiba don baroh 297 ngut kaba kynthup ia ki coach, kata kaba kot baroh sha ka T.68 lak.
Ha kane ka jingialang la ia don lang ruh u Myntri Rangbah ka Jylla u Conrad K Sangma, u Chief Secretary, Bah D.P.Wahlang (IAS), Director, Sports and Youth Affairs, ka Kong Isawanda Laloo (IAS).
Ha ka jingkren ki la pynpaw halor ki lad ki kabu kiba ki samla ialehkai ka Jylla ki la ioh lad lyngba ki sienjam ba la shim da ka sorkar ban kyntiew ia ki kam ialehkai sports bad ruh ha kiwei kiwei pat ki bynta.
Kiwei pat kiba la ia don lang ha kane ka sngi ki kynthup ruh ia u Bah John F.Kharshiing, working President, MSOA, u John Abraham bad kiwei kiwei.
U Ma Arwotki Sumer Director ka phlim Yndae kaba dang shu dep pyllait paidbah haka 9 tarik Lber ula pyntip ba namar ka jingiatakhuh bad ka fete ka dorbar shnong Dulong la pynkylla noh iaka por pyni paidbah ia kane ka phlim.
Ula pyntip ba ia kane ka phlim la thmu ban pyni paidbah ha Hall ka Panaliar haka 15, 16 bad 17 tarik Lber 2024 haka por 4:30 baje janmiet bad 7:30 baje janmiet, la pyndam noh ban pyni ia kane ka phliim haka por 7.30 baje haka 15 bad 16 tarik Lber.
Ka kynhun jong ka Regional Democratic Alliance (RDA) , ka UDP bad ka HSPDP kala hiar sha ka thain Amlarem Constituency ban pynlong iaka jingialang paidbah ban pan ka jinghkyrshan na ka bynta u kyrtong monlang u ban iakhun iaka elekshon haka lama jong ka UDP, u bah Robertjune Kharjahrin haka 13 tarik Lber.
Kane ka jingialap kala sdang na Iew Bakur, Dawki, pynbud pat ha Nongtalang, Umladkhur bad Demthring.
La iadonlang ki nongialam ka party UDP bad HSPDP naduh u bah Metbah Lyngdoh, PK Pangniang, u MLA Amlarem ma Lahkmen Rymbui, u Bah Robertjune Kharjahrin nalor kiwei kiwei.
U Bah Lahkmen Rymbui haka jingkren lamkhmat, ula ong kane ka por kadei ka por jong ka jingtynjuh bad hapoh ka ri India la sakhi iaki aiñ ba laiphew jait, don ki ain kiba pynmyntoi bad don ruh ki ktah iaki longdien mandien.
Kumta, ula ong ba donkam ban ioh ia u nongmihkhmat uba shemphang uba lah ban iakren bad ka sorkar hapoh Delhi ban pynjem iaki aiñ na ka bynta ka bha ka miat ka roi ka par jong ka jylla bad ka jaitbynriew.
U Robertjune Kharjahrin kum u kyrtong na ka Shillong Parliamentary Seat, ula pynsngew iaki mat iakhun elekshon jong u, kata ban iada ia ka Ri bad ka Jaidbynriew na ka jingwan rung kyrthep jong ki mynder ri hapoh ka ri, ban pynneh pynsah iaka snap jinglong ba kyrpang jong ka Riti ka dustur uba rim ba jah bad ka jingmane Blei laitluid.
Ha kaba iadei bad ka CAA, ula ong ba kadei kawei na ki jingma kaba ap iaka ri namar ba ia kane ka aiñ ym shym la pyllait pura haki jaka riewlum ha ki katto katne ki bynta watla pyllait iaka jingtreikam jong ka ha Jylla.
“Ha ka kyndon aiñ ka CAA kaba la pyllait dangshen la kdew ba ha ki jaka ba treikam ka ILP ka CAA kan ym treikam, kumta ngi ieng ba lada maphi kum ki nongshong phi jied ia nga bad ka kynhun RDA ngin leit ban tied miej haka sorkar India ban dawa iaka ILP kumba ailang ia kiwei ki Jylla haka thain shathei lam mihngi jong ka ri," la ong u Bah Robertjune.
U Bah Robert ula ong ruh 15 snem ngi la kyrshan ia u MP Vincent Pala hynrei ym shym la lah ban wanrah ioh u soh uba thiang.
Ula ong ba ka por ka dei eh ban bujli nong ia u nongmihkhmat bad ula pan iaka jingkyrshan u paidbah ban jied ia u bad ka kynhun RDA ba un shimkhia ban iasaid iaka eh ka shon jong ka Jylla.
Ka Seng kieng atiar Hynniewtrep National Liberation Council (HNLC) ka la shim ia ka jingkitkhlieh ha kaba iadei bad ka jingjia pynbthei bom IED kaba la jia ha ka miet 9 tarik mynta u bnai ha Them Metor, (Iew Mawlong), bad ai por shi bnai ban pynkynriah noh ia ki jaidbynriew Harijan na kane ka jaka.
Ka HNLC ka la ong ruh ba ka kynhun Budnar Shadow Squad (BSS) kaba treikam kum ka tnat ba kyrpang jong ka, ka dei kaba donkti ha katei ka jingpynbthei bom.
Na ka liang u Bah Sainkupar Nongtraw, General secretary cum Publicity secretary ka HNLC lyngba une u kyrwoh u la ong, “Ka sorkar MDA bad ka Tnat Pulit ki la kyndit ban shem ba ka kynhun jong ngi ka la lah ban leh ia kaba kum kane ka kam thombor ha ka jaka ba jur ka jingpahara.
Ngim shym la don jingthmu ban ktah ia ki riew paidbah ne ki mynsiem ba lui lui, kumta ngi la shim ia ki sienjam ban kiar.
Ka long kaba donkam ia ka sorkar ba kan weng noh ia ki bor pahara CRPF napoh them Metor khnang ban pynthikna ia ka jinglaitluid ha ka leit ka wan jong ki khun Hynniewtrep ha kane ka jaka.
" “Namar ka jingpynslem jong ka sorkar jylla ban pynkynriah noh ia ki jaidbynriew Harijan na kane ka jaka, ngim don da kiwei pat ki lad hynrei ban pyni da ki kam.
Kane ka dei tang ka jingpynkynmaw ba rit ba lada ka sorkar ka pulom ban aijingiada ia ki briew jong ngi, ngin sa sakhi ba ka bri u Hynniewtrep kan sa poi sha ka thma kam pohiing.
Kino kino ki jaidbynriew kiba buh jingma ia u khun Hynniewtrep kin ngat ha ka jingeh.
" Ka HNLC ka la ong ruh, “Ki Pulit ki la don ha ka thma bad ki briew ki jong ngi, bad ngin iada ia la ka jong ka jaka puta bad ki briew jong ka da kaba shim da kino kino ki lad ki lynti.
Ka Tnat kam pohiing ka Jylla ka dei kaba la pyniaid da ki briew kiba na bar Jylla, bad ki heh pulit kiba dei ki Khasi ki la shah pynlong kum ki ksew beh.
" Nalor kata ka HNLC ka la ong ruh ba u Bah Prestone bad u Sniawbhalang ki la shah pyndonkam ha ki nongialam Garo, u Mukul Sangma bad u Conrad K Sangma, kata nyngkong ha ka Congress bad mynta hapoh ka NPP." “Ngi la sakhi halor kane ka jingdon ba la slem bah jong ki jaidbynriew Harijan hapoh kane ka Bri u Hynniewtrep.
Ngim shym la kyntu ia phi ban mih noh napoh ka Bri u Hynniewtrep.
Ka jingthmu ka jong ngi kam dei satia ban pynshit halor ka jingiapher jaidbynriew, hynrei ngi pynshlur ia ki Harijan ba kin leit shong noh sha ka jaka ba la pynkhreh da ka sorkar bad ban mih noh ma Them Metor.
“Ha ki snem kiba la leit noh ngi la shim ia ka jingim jong uwei na ki dkhot jong phi, u Lal Singh namar ki kam pyntriem ki ba u la leh bad kaba la ktah ia ka jingsngew jong ki paid nongshong shnong jong ngi.
" Shuh shuh ka HNLC ka la ong ba kane ka dei ruh ka khubor sha kino kino ki bar jylla kiba shong ba sah hapoh kane ka Bri u Hynniewtrep “La pdiang sngewbha ia phi ban shong hangne, hynrei kiar na kaba kam trai ia ka jaka ka jong ngi, kiar na ki kam pyni bor bad ki kam ia aireng pyrshah ia ngi lane ban pynbitar ia ngi, bad lada ym lah ban leh kumta phin ngat ha ka jingeh, namar u nongtuh un ym lah ban long u trai.
".
Ki rit paid Hindu ha Jowai ki la pynpaw ka jingkmen ban ioh ia ka jaka thang briew kaba kyrpang- Kambel Shullai Eco-Friendly Crematorium ka Seiñraij Jowai ia kaba la wan plie da u MLA ka thain u Bah Wailadmiki Shylla uba dei ruh u Chairman ka MUDA ha ka 12 tarik mynta u bnai.
Ia kane ka jaka thang briew kaba lait na ka jingpynjakhlia ia ka mei mariang la shna ha ka lynti surok bypass na Khliehtyrshi sha Treiongriang, bad kane ka la wan urlong da ka jingtrei borbah jong ka Jowai Municipal Board bad ki dkhot ka Hindu Samaj Committee kiba shnong ba sah ha sor Jowai.
Ia kane ka jaka thang metiap la bei tyngka da ka 5th Finance Commission ha ka jinglut kaba T.37 lak, ha kaba ia ka jaka la noh synniang na ka liang ka Dorbar Shnong Khliehtyrshi.
Haba kren kum u Kongsan ha ka jingialang u bah Shylla u la pynpaw halor ka jingdonkam ban khmih ia kiba bun bah ki jingdonkam hapoh sor Jowai, kata da kaba phaikhmat ruh ha kaba iadei bad ka jingpynneh pynsah ia ka mei mariang, kata kaba dei ruh ka bynta ka jong u kum u Chairman ka Environment Committee ka Meghalaya Legislative Assembly.
Nalor kata u la pynpaw ruh halor ka jingdonkam ia ki projek ki ban kyntiew ia ki nongshong shnong rit paidbah bad pynpaw ruh ka jingsngewnguh ia ka Tnat Urban Affairs bad ia ka Sorkar halor ka jingkyrshan ka jong ki ban pynurlong ia kane ka projek bathymmai ha Khliehtyrshi.
Ha kajuh ka por u MLA u la pynbna ruh halor ka jingthmu ban shna noh shen da ka jaka thang briew kaba da ka bording ilektrik ne ka elektrik crematorium.
Ha kane ka jingialang ba la pyniaid da u Bah Philanderwell Lyngdoh, Chairman of JMB la ioh ruh ka jingkren na u president ka Seiñriaj Jowai u H.Toi, Dolloi ka Elaka Jowai u Puramon Kynjing, Waheh Chnong ka shnong Khliehtyrshi u Bah  Kitbok Rymbai, u President ka Shmashana Committee u Sir De nalor kiwei pat.
Katba na ka liang ka Chief Executive Officer ka JMB, ka Kong DV Lyngdoh (MCS), ka la ai ia ka jingkren ai khublei.
Ki samla pule ka Tura Polytechnic College ki la mad ia ka jingeh kaba khraw namar ki la hap ban sei na lade bad pynlut haduh kumba T.15,000 ban thied ia ka umbam umdih bad umsait umkhlieng namar ka jingkyrduh um hapoh ki hostel kiba ki shong ki sah.
Katkum ka jingpynpaw ka jong ki la ong ba ki bor ba dei khmih jong ka college ki la sngap Myntri wat hadien ba ki la phah da ka jingthoh la bun bunsien sha u Principal jong kane ka Institute.
Kumta ha ka 13 tarik mynta u bnai kine ki samla pule kiba la don hapdeng ka jingsngew kutlad hapoh k lama jong ka Tura Polytechnic Students’ Union (TPSU) ki la dawa na u Director of Higher and Technical Education (DHTE) ba un tuklar lem ha kaba iadei bad kane ka jingbym biang ha ka jingpynioh um hapoh ki hostel jong ki.
“Kane ka jingkyrduh um ka la iaid mynta lah palat shi bnai naduh ba ngi la sdang ia ki klas.
Ngi la hap ban sei na lade haduh kumba T.15,000 tang na ka bynta ban thied um, bad mynta ngi la mad jingeh ha kaba iadei bad ka jinglah ban pynbiang ia ka bai bam bad ia ka um," ong ka Seng lyngba katei ka shithi ujor.
Shuh shuh ka Union ka la ong ruh ba ka jingbym biang um ka la wanrah ka jingthut ha ki kam ki jam kiba man la ka sngi, kata naduh ha ka sum ka sait, ka shet ka tiew, ka um ban dih bad pynkhuid nalor kiwei pat ki jingdonkam.
Nalor kata ka la ong ruh ba ka jingbym don jong u khliehduh ba dei khmih jong ka Institute ha kane ka jaka ka la pynshem jingeh ia ki ba kin pynpaw ia kane ka jingeh kaba ki iakynduh.
Ha kajuh ka por ka Union ka la pyntip ruh ba ka la pynpaw ia kane ka jingeh kaba ki iakynduh sha u Principal naduh ka 19 tarik u bnai Rymphang ba la dep, hynrei ka long kaba sngewsih namar um shym la leh ei ei kat haduh mynta.
U nongialam ka Congress Legislature Party (CLP) u Bah Ronnie V Lyngdoh ha ka 13 tarik Lber, u la kynnoh bad ka seng All India Trinamool Congress (TMC) bad ka Bharatiya Janata Party (BJP) ki don ia ka jingiadei bad ka jingiasngewthuh jingmut kaba rieh hashwa jong ka Lok Sabha ilekshon ka ban sa long shen.
Haba pynphai ia ka jingkren ba dang shen jong u nongialam ka AITC uba dei ruh u Myntri Rangbah barim ka jylla u Mudkul Sangma, u Bah Ronnie u la ong haba ia nujor bad ka West Bengal kaba don 42 tylli ki Lok Sabha seat, ka Meghalaya ka don tang 2 tylli ki seat.
“Kumta ki (AITC) ki la ong ngi la iaid shakhmat bad pynbna ia u kyrtong hapoh Meghalaya bad dei na kata ka daw ka TMC kam kwah ban iatreilang bad ngi (Congress), balei ba kim pynbna ba ki la poi sha ka jingiamynjur ban ia bhah seat hapoh West Bengal," u la ong.
“Mynta kim kwah ban iatreilang bad ka Congress.
Kumta ngi kwah ban buh jingkylli ia ki nongialam ka TMC, hato phi la poi sha ka jingiasngewthuh jingmut bad ka BJP.Hato ka don ka jingiadei kaba rieh hapdeng ka TMC bad ka BJP khnang ban pharia ia ki vote, ki paidbah kiba kwah ban iohi ia ka ri kaba pdiang bad burom ia baroh ki niam kum ka kynhun INDIA Bloc ban pynrem ia ka BJP kaba wanrah ka jingiapher niam bad kaba pyrshang ban ialam bakla ia ki paidbah halor kiba bun ki mat," ong u nongialam Congress.
Une u nongialam liang pyrshah u la ong ruh, “Mynta to ngin buh jingkylli balei ba ka TMC kaba dei shibynta jong ka INDIA Bloc ka poi sha ka jingiasngewthuh jingmut bad iabhah ha kaba iadei bad ki constituency hapoh West Bengal.
? “Lada ka (AITC) ka la leh ia kane hapoh West Bengal, lehse ngi ruh ngin jin da la leh lang ha Meghalaya kumjuh ne dei ba don ka jingiasngewthuh jingmut hapdeng ka BJP bad ka TMC khnang ba ki vote jong ka liang pyrshah kin ia pait bad ba kan long ka jingioh nong ia ka BJP," u la ong shuh shuh.
“Namar ka BJP mynta ka sngewthuh shai ba ka West Bengal ka don bun bah ki vote jong ki rit paid.
Kumta lada ki iatreilang baroh ki vote jong ki rit paid kin leit sha ki party kiba dei jong ka INDIA Block.
Kumta kane hi ka pynpaw ia kiei kiei kiba la buhrieh sha lyndet tang ban ioh kynnoh ia ka Meghalaya kaba don tang artylli ki seat bad ka West Bengal 42 tylli," ong u Bah Ronnie uba la bynrap ruh ba lada ki artylli ki seat ki long kiba kongsan na ka bynta ka TMC bad ki 42 tylli ki seat kim long kiba donkam, kumta ruh Nga tharai kane ka pynpaw shai ia ka jinglong ba arsap.
" Shuh shuh une u nongialam ka Congress u la ong ruh, “phi iohi ia kiwei ki nongialam liang pyrshah, phi don ia ka CBI, ED, IT kiba la pynngat along bad kem ia ki.
Hynrei ha West Bengal kam don satia kaba kum kane ka jingjia.
Kumta Nga buh ka jingkylli la ka don mo ka jingiasngewthuh jingmut kaba rieh hapdeng ka BJP bad ka AITC.Ki pulit ka Jylla ha ka 13 tarik mynta u bnai ki la ioh ban kurup noh ia kawei ka pistol, bun tylli ki tiar pynbthei kynthup ia ka lama jong ka Seng kieng atiar Hynniewtrep National Liberation Council (HNLC) bad bun kiwei pat tiar napoh ka iingsah jong uwei na ki dkhot barieh ne sleeper cell jong ka Seng na Ri Bhoi District.
U SP ka Ri Bhoi District, u Jagpal Singh Dhanao u la ong ba kane ka jingioh kurup ka la wan long ruh shi sngi hadien ba ki pulit ki la lapdien ia ka jingtreikam jong ka sleeper cell ka HNLC bad ioh ban kem noh ia uwei u suba donkti uba la phla bad ialam ia ki pulit na ka bynta ban pynlong ka jingkhynra hapoh ka iingsah.
“Lah ban kdew ba kane ka juh ka tnat barieh ka HNLC ka dei kaba donkti ha kaba pynher  ia ka lama jong ka seng lyngba ka hukum da ki nongialam kiba don shapoh Bangladesh ha kine ki snem kiba la dep," u la ong.
Nalor kata u la ong ruh ba ki nongialam napoh Bangladesh ki la thong ia kine ki dkhot barieh da ka pisa kaba heh kynthup ia ki kali thymmai na ka bynta ban leh ia ki kam pyntriem lyngba ka jingpynbthei da ki bom IED.Ka jingtohkit mynta ka dang iaid shakhmat.
Kane ka la wan long ruh hadien ba ki pulit ki la lah ruh ban pynpulom noh ia ka jingthmu jong katei ka kynhun barieh ban pynbthei da ki bom IED ha ka nongbah Shillong bad ha sor Nongpoh.
Ki pulit ki la ioh ruh ban kem noh ia sawngut ki dkhot jong kane ka kynhun napoh Ri Bhoi ia kiba la tip kyrteng kum u Damanbha Ripnar ba ju khot u Shall Lapang, Robinis Ripnar, Jill Tariang bad u Shining Nongrum.
Na ka liang ki bor pulit ki la rejistar case pyrshah ia kine ki briew kiba la shah kem ha Nongpoh Police Station hapoh ka kyndon 120B/121A IPC bad ka kyndon 10/13/18 UA(P) Act nalor ka kyndon 5/6 Explosives substance act.
Ka kynhun Myntri ka sorkar Jylla ha ka 12 tarik Lber, ka la mynjur ia ka Meghalaya IT/ITeS Policy ka ban plielad ia ki samla ha ka liang ka ioh kam ioh jam.
Haba kren sha ki lad pathai khubor, u Myntri Rangbah ka Jylla u Conrad K Sangma u la ong, “Kane ka dei kaba iaid ryngkat ryngkat bad ki polisi treikam jong ngi na ka bynta ban lah ban thaw kam thaw jam ha ki IT sector, bad ban pynurlong ia kane ngi la ai ia ki jingmyntoi ne incentive ha kaba ia ki kam kiba la thaw bad pynmih thymmai kaba long T.3000 da ka sorkarJylla bad kane ka long haduh haduh T.15,000, kata ha ka nongrim jong kiba wan nyngkong.
" “Kumno kino kino ki kompeni ne karkhana kiba wan ban seng ia ki BPO sector ha kane ka jylla, ngin ia ia kane ka song jingiarap ba T.3000 na ka bynta ka kam kaba ki pyniar bad ngi buhthong bad khmih lynti ba ngin lah ban thaw haduh 15000 tylli ki kam lyngba kane ka polisi ai song jingiarap na ka bynta ki IT bad ITES sector," u la ong.
Ha kajuh ka por u CM u pyntip ruh ba ka sorkar ka tyrwa ruh na ka bynta ban thaw ia ka Meghakaya Technology Park Society, kata nalor ba ka Jylla ka la dep don lypa kawei ka Technology Park.
Nalor kata u la ong ba ka phase kaba ar jong ka technology park ha Shillong ka la iaid shakhmat bad shen yn lah ban pyndep noh kat haduh une u bnai Iaiong 2025.
U la ong ba ka IT park kaba lai kan sa wan hapoh Tura, West Garo Hills District.
“Ia ka work order na ka bynta kane la dep ban aiti hynne ka sngi ba Ar bad ngi khmih lynti ba kane ka kam kan sdang noh, bad kumta ngi sngew ba ka long kaba donkam ban don ia ka Society ka ban khmih bad pyniaid ia kine ki Technology Park ha ka rukom kaba dei bad kumta ruh ngi la thaw ia ka Meghalaya Technology Park Society," ong shuh shuh u CM.Ka Harijan Panchayat Committee (HPC) ha ka 12 tarik mynta u bnai kala kyntu ia u Myntri kam Pohiing ka sorkar Pdeng u Amit Shah ba un phah tukalr bad pynlong jingtohkit halor ka jingjia bthei bomb IED kaba la jia ha ka miet sngi Saitjain ha Them Iew Mawlong.
Da kaba pynpaw ba kane ka jingbthei bom ba dang shen ka dei ka jingthmu ban pynpulom ia ka jingiakren ia pynbeit da ka lynti jong ka jingsuk, u Secretary ka HPC u Gurjit Singh u la ong, “Kane ka jingjia kam dei satia kaba shu jia ryngkhat hynrei ka pyni ia ka dak kaba kham  triem ban pynthut ia ka shongsuk shongsain bad ia ka jingshngain jong ki rit paid hapoh ka jylla Meghalaya.
Ki jingshah kem ba dang shen halor kane ka jingjia ka long ban wanrah ka jingpyntieng pynsmiej ia ki nongshong shnong kiba shong ba sah ha Them Metor.
" Kumta ruh ka HPC ka la kyntu ia utei u Myntri ka sorkar Pdeng ba un tuklar lem mardor halor ka mat kaba iadei bad ka Them Metor da ki lai kynhun bad ka sorkar Meghalaya, ong u nongialam ka HPC ha ka shithi sha u Amit Shah.
Nalor kata u la ong ruh, “Kamat kaba iadei bad ki hok nongshong shnong da ki briew jong ngi ka dang don hapdeng ka jingbishar hapoh ka iingbishar, ha kaba ka jingpyrshang ka dang iai bteng na ka liang ka sorkar Meghalaya, ka Harijan Panchayat Committee lem bad kiwei pat ki kynhun kiba ia don bynta ban lah ban weng noh ia kane ka jingeh.
" Hynrei u la ong ba wat hadien kiba bun tylli ki jingialang bad ki jingiakren hynrei kane kam shym la poi shano shano ruh, bad wat ka jingtuklar jong ka sorkar Pdeng ruh ka dang iai sahteng kat haduh mynta.
“Ngi ngeit skhem ba lada ka sorkar Pdeng kan shim ia ki sienjam na ka bynta ban weng ia kane ka jingeh yn lah ban pynbeit ia kane ka kam khlem jingeh," ong u Singh.
“Ngi pyntip sha phi da ka jingsngewkhia ba ym shym la don na ka liang ka sorkar Meghalaya, kata na ka liang u Myntri Rangbah bad kiwei pat ki ban pynrem ia kane ka jingjia pynbthei bom kat haduh mynta.
Ki nongialam sain hima kiba ju aijingkren pyrshah ia ki nongshong shnong ha Them Metor kim shym la ang wat tang shikyntien ruh lane ban wan jurip sha kane ka jaka ban pynpaw ka jingsngewkhia halor kane ka jingjia lane ban aijingkyrshan ia ki nongshong shnong," ong u nongialam ka HPC.“Kumta ngi kyntu jur ia ka sorkar Pdeng hapoh ka jingialam ka jong phi ban shim mardor ia ki sienjam bad ban leh ia kaba donkam, kata ym tang ban pynlong ka jingtohkit halor kane ka kam thombor ba dang shen, hynrei ruh ban pynshitom ia kito kiba don bynta ha kaba pynshong syier ia ki nongshong shnong kiba dei ki bar jylla.
Ngi kyrmen ba ia ka jingsuk yn lah ban wanrah tang lyngba ka jingkloi ban pynshitom ia kito kiba donkti," u la ong shuh shuh.
Ki bor pulit ka East Khasi Hills bad Ri Bhoi District ki la lah ban pynpulom noh ia ka jingthmu jong ka Seng kieng atiar  Hynniewtrep National Liberation Council (HNLC) ban pynbthei bom ha ka nongbah Shillong bad Nongpoh da ka jingioh kem noh ia sawngut ki briew kiba donkti.
U Superintendent of Police (SP) ka Ri-Bhoi District, u Jagpal Sing Dhanoa u la ong ba ha ka 11 tarik mynta u bnai ha ka por kumba 6 baje janmiet, kawei ka kali Bolero Pick-Up kaba don ia u registration number ML- 12-3243 ba la niah da u Damanbha Ripnar ka la shah bat noh ha ka lynti surok Umsning-Mawhati.
Lyngba ka jingphla jong u Damanbha Ripnar ki pulit ki la ioh ban kurup noh ia uwei u bom IED na kane ka kali ia kaba la wan ban shimti da ka kynhun Bomb Detection & Disposal Squad (BDDS) na ka nongbah Shillong.
Kine ki saw ngut kiba la shah kem noh ki dei kiba la tip kyrteng kum u Damanbha Ripnar na Umsning, u Robinis Ripnar, u Jill Tariang bad u Shining Nongrum kiba dei  na Ri-bhoi District.
Nalor kata u SP u la ong ruh ba kane ka Sleeper Cell jong ka Seng HNLC kala ioh jingbthah na ki heh nongialam kiba don ha Bangladesh na ka bynta ban leh ia ki kam pyntriem.
Na ka liang ki pulit kila rejistar case ia kine ki saw ngut ha Nongpoh Police Station Katkum ka case 25 (3) 2024 hapoh ka kyndon 120B/121A R/w 10/13/18 UA(P) Act bad 5/6 jong ka Explosive Substance Act.
Kane ka jingshah kem jong kine ki sawngut ka la wan long ruh hadien ba ki bor pulit ki la ioh ban kem noh ia 2 ngut ki briew kiba suba donkti ha ka jingpynbthei ia u bomb IED ha jaka ieng bos Syndicate ha Them Iew Mawlong kaba la jia ha ka miet sngi Saitjain ba la lah.
U Sub-Divisional Officer (Supply), Amlarem Sub-Division u la pynbna paidbah ba ia u khaw u ba hap hapoh ka NFSA (AAY & PHH) bad ka Non-NFSA naka bynta u bnai Lber (March), 2024 yn sdang ban pyllait noh sha baroh ki Fair Price Shop Dealers haduh ka 15 tarik u bnai Lber mynta u bnai.
U bhah khaw na ka bynta ki bat card AAY ka long haka jingthew kaba 35 kilo kawei ka longing (ym donkam siew Pisa).
U bhah khaw PHH haka jingthew kaba 5 kilo shikhlieh (ym donkam siew Pisa).
Katba ki Non-NFSA haka jingthew kaba 7.215 kilo shi card ha ka dor ba ym palat ia ka T.14/- shi kilo.
Lada don kino kino ki ba shim da ka pisa ne ki bym ioh ia kitei ki mar jong ki, ki lah ban ujor ha u Sub Division Officer (Supply) da kaba thoh shai ia ka kyrteng bad ka shnong jong ki khnang ba yn lah ban pynshitom ia ki nongsam rashon.
Iaki jingujor la ban phah da kaba phone ha u Sub-Inspectors: 9436110184.873102575 bad Email sdo_amlarem@outlook.
com.
O R Shallam March 12, 2024 Ha ka sien ryngkoh jong ka Sorkar kaba la pynkhih khohreh ym tang ia ki Nonghikai hynrei bad ia ngi ki kmie ki kpa jong ki khynnah skul ha ka jingiadei bad ka rai ban pynrung kyndit kynsan sa ia ka sobjek krammar ha ki skul pule naduh ka klass ba san haduh ka klass ba shiphew katkum ba paw ha ka shithi No: MBOSE/AW/RNT/170/18/20900 Dated Tura, the 8th March, 2024.
Kaei kaba wanrah iaka jing bym sngewtynnad bad jing artatien ka long ym tang ia ka rukom pynshong syrnot ia ka thup pule ha ki skul hynrei khamtam ia ka jingdier por ban buh bad pynrung sobjek shuh shuh.
Hadien kumba shibnai eiei naba la sdang ban plie bad ai jinghikai ha ki skul, ka tnad pule puthi jong ka jylla pat ka dang bunkam ban ialeh ban thaw lad thaw lynti thymmai shuh shuh ha ka ban wanrah ia ka jingkylla ha ka pule dangle jong ki khynnah skul.
Nalor ki jingeh ba tyngkhuh ha kaba iadei bad ka jingbujli ia ka sobjek Jingkhein, Saian bad English da ki kot thymmai ha kaba dang bun ki khynnah pule ki bym pat ioh ia ki kot thymmai na ka jingduna ki kot ha iew ha hat kaba ktah ymtang ia ki bapli ki khynnah pule hynrei kaba ktah pat ia ki jing-pyniaid beit pyniaid ryntih ia ki skul ha ka ban ai jinghikai ia ki khynnah.
Kane ka wanrah shibun kiei kiei ki jingkylli kiba kane ka jing pynkylla ia ki sobjek ka pynkiew ne em iaka pule ka dangle ha ka jylla.
Ka jingduna jong ki kot ha iew ha hat, ka jing-kyrkieh jong ka Sorkar ban bujli kot thymmai kala pynsha-iong janor hi ngain ia uba bun ba lang.
Haba tang ia ki kot thymmai ym pat lah ban pynbiang ha iew ha hat, mynta pat bluit mih sa ka sobjek Krammar ?? Sangsot ki bapli ki kmie ki kpa khamtam na nongkyndong kiba da hap ban wan kiew sor man ka por ban wad kot thymmai ban ioh pynbiang ia ka jingdonkam ki khun ki kti ha skul nalor ba ka ktah pat sa ia ka pisa pilain ha iing ha sem.
Hato, ka Sorkar ka wanrah ia ka nongrim pyn-kylla ia ki sobjek ha ryngkat bad ka jingsngewthuh paka ia ki jingeh ban mih na ka?? Ne, la shu wanrah kyrkieh khlem da sngewthuh ia ka khlieh ka tdong ki jingeh ba tyngkhuh u paid nongshong shnong mo.
Ka jingduna kine ki kot thymmai ha iew ha hat ka pynpaw ba ka Sorkar kala phiel lypa ha ka jingpynkhreh (planning) bad rukom ia trei-lang (coordination) bad ki nongshna ne nong supply ia ki kot kaba la wanrah pat ia ka jing artatien bala leh ia kane ban kyntiew bad kynrong shisha ia ka pule dangle ha ka jylla ne kadei pat kawei na ki buit ban pynmih pisa (business) jong ka Sorkar ha ka kyrteng jong ka pule ka puthi.
Ka jingwanrah ia ki jingkylla ha ka por ba tbian ba lyngkot bad ka jingleh kyrkieh jong ka Sorkar ka pynmih ia ka jingsngew bym-shaniah bad jing artatien ia ki-ei ki-ei kiba rieh kiba ka sorkar ka don jingthmu.
Ha ka jingshisha, ka kamram ba kongsan jong ka Sorkar ka dei ban wanrah ia ki jingkylla ba pynioh jingmyntoi  ia ki nongshong shnong khamtam ha ka iadei bad ka hok ban ioh ia ka pule ka puthi ba bha bad miat hapoh ka jylla.
Katba ka jylla ka dang ialeh  bad  ki jingeh ba kynduh na ka jingrai bad ka jing bamja-khluit jong kane sorkar, kadei pat ka kamram ba hakhmat jong ki nongpeit nongkhmih ia ka tnad pule ban pynbiang ia ki jingdawa ba donkam  u paid nongshong shnong ha ryngkat ka jing pyntikna ba ka jingpynkiew ia ka pule puthi hapoh ka jylla kamdei ban long pat ka jing iohnong jong no re jong no kiba bat ia ka bor ne ka shuki.
Ka Seng kieng atiar Hynniewtrep National Liberation Council (HNLC) haka 11 tarik Lber, ka la kynnoh ba ka Tnat pulit ka Jylla ka la kem ia u nongialam ka Seng HNYF u Bah Tarson Lymba halor ki jingkynnoh ki bym shisha ha kaba iadei bad ka jingjia pynbthei bom IED kaba la jia hapoh Them Iew Mawlong.
Watla katta, ka HNLC kam shym la shim ia ka jingkitkhlieh halor katei ka jingjia bthei bom kaba la jia ha ka miet jong ka 9 tarik mynta u bnai.
Ka HNLC ka la ong ruh ba uwei pat uba la shah kem ia uba la tip kyrteng kum u Bah Ebakordor Nongpluh u dei u nong aijingtip jong ki pulit ne informer.
Na ka liang u Bah Saiñkupar Nongtraw General secretary cum Publicity secretary jong ka Seng u la ong, “Ka HNLC ka pynrem jur halor kane ka jingshah kem u dkhot ka HNYF u Bah Tarson Lymba halor ki jingkynnoh bym shisha halor ka jingdonkti ha ka kam pynbthei bom kaba la jia ha Them Metor.
Kane ka dei ka juh ka buit rim ba tad dor ba la pyndonkam da ki pulit haba kim lapksai da kaba shu kem naphang.
U Tarson u la don bynta tang ha kaba iadei bad ka jingiakren iasuk bad um dei ruh u dkhot ka seng lane u nongkyrshan ka HNLC.U dei tang u nongsynran ia u Bah Sadon Blah president ka HNYF uba dei ruh u ksiang ha ka jingiakren iasuk.
" “Lada ki nongpyniasuk lane uba ia don bynta ha ka jingiakren kin ngat ha ki jingshah banbor bad shah kem ha ki bor pulit, mano na ki kynhun kiba ia don bynta ki ban shaniah ia kane ka rukom treikam lane ia ka sorkar lada ka HNLC ka wanphai biang sha ka jingiakren iasuk,?" U la buh jingkylli.
Nalor kata u Bah Nongtraw u la kynnoh ruh ba ka long kaba thikna ba ka sorkar ka la shu pynngat bad pyniap ia u Bah Christerfield Thangkhiew uba dei u general secretary barim jong ka seng.
“Ka long ka jinglehrain ia ki riewsain hima ka Meghalaya ki ba dei ban long ki nong iada ia ka democracy, hynrei mynta ka Meghalaya ka la kylla long ka plutocracy bad ba la pyniaid tang da ki plutocrats.
" U la ong.
Da kaba pynpaw ba ka Seng HNLC kam long pyrshah ia ka jingsuk, u Nongtraw u la ong, “Ngim dei ngi nongbanbor hynrei ki nongshah banbor.
Lada don kiba knieh ia ka jaka jong phi, hato kin ioh ia ka jingsuk? Naduh ki 76 tylli ki snem, ka India kam pat ju ioh mad ia kano kano ka jingsuk lane ba kan ioh ia ka.
Ia ka jingsuk yn ym lah ban tei lyngba ka jingbym pyniaryngkat, ka jingbanbor, ka jingthombor.
“Nga la pule ia ka histori jong ka Bharat.
ka Histori ka jong phi, bad ka pynpaw ba phi dei u nong pyniap briew, u nong rungtuh, nonghiar thma, u nongtuh, u nongrahbor, u riew shukor, u nongleh beijot bad u riewbymman.
Nalor kata phi la pynkhein ruh man ka por ia ki jingiateh ha baroh ki princely state.
Ka long markhongpong ia phi ban ialap halor ka jingsuk bad ki kam bym iaumsnam, ka jingbishar hok bad ka synshar paidbah," u la ong shuh shuh.
U Myntri sorkar uba dei ruh u nongialam ka NPP u Rakkam A Sangma ha ka 11 tarik mynta u bnai u la ong ba ki party liang pyrshah ki la pulom ban rah ia ki mat kiba iadei na ka bynta ka bha ka miat jong ki paid nongshong shnong ka jylla.
Da kaba ther kylla ia ka jingkynnoh jong ka Seng VPP ba ka sorkar MDA ka la pulom ha kine ki hynriew snem kiba la dep, u Sangma u la ong, “Lada don kino kino ki jingeh lane kino kino ki mat, ki (VPP) ki la dei ban wanrah ia kata hapoh ka iingdorbar thawain.
Hynrei ki la mih noh pynban shabar jong ka Dorbar Assembly, kata ha ka por ba u Myntri Rangbah ka Jylla u Conrad K Sangma u dang pynkhreh ban jubab ha ka general discussion jong ka Dorbar Mang tyngka.
Ki dkhot ki party liang pyrshah kim shym la wanphai shuh, kata kaba mut ba kim don mon bad ba kim don ia kino kino ki mat ban wanrah hapoh ka Dorbar.
" U la ong ruh, “Ngam tip balei ba kim don ia ka mon.
Ki la dei ban rah ia ki mat kiba iadei na ka bynta ka bha ka miat jong u paidbah lada don.
Kane ka mut ba ha ka sain hima, kane ka dei ka jingpynpaw shai ba ki don tang khyndiat eh ki mat kiba long pyrshah ia ka sorkar Jylla.
" Nalor kata une u Myntri u la ong ruh ba ka Assembly ka dei ka rynsan kaba biang tam na ka bynta ki MLA ba kin iakren halor ki kam kiba iadei bad ka Jylla bad ym ha ki surok.
“Kino kino ki jingpyrta kiba ha surok kin ym lah ban long ain.
U la ong ba ia ki rule, ki ain bad ki polisi la shna hapoh ka iingdorbar ym ha ki lynti surok.
“Nga tharai man ki nongmihkhmat ki dei ban tip ba ia ki polisi bad ki jingshim rai ha ki ri synshar paidbah kum ha India dei ban iatai, iamir jingmut bad shim rai hapoh ka iingdorbar bad ym ha ki lynti surok," u la ong shuh shuh.
U la ong shuh shuh, “Nga nang lah khmih lynti ba ki dkhot ki liang pyrshah kin rah ia kiba bun ki mat, hynrei Ngam tip kaei kaba la jia ha kane ka kynti kaba mynta.
Kiba bun na ki dkhot ki la pynpaw ia ka jingbym don mon ban iashim bynta ha ki jingiatai, ki jingiamir jingmut bad ki jingshim rai, Nga la iohi tang khyndiat eh ki dkhot ki liang pyrshah bad ki jaka shong ki thylli.
".
U Myntri Rangbah ka Jylla u Conrad K Sangma ha ka 11 tarik Lber, u la leit ban buh Mawnongrim na ka bynta ki laitylli ki projek kiba kongsan kiba kynthup ia ka New Shillong Water Supply Scheme, Land reclamation project ha ka Waster Processing and Disposal site ha Marten Mawlai bad halor ka jingshna ia ki lynti surok hapoh New Shillong Township ha Mawkhanu, Mawpdang.
Na ka liang u Symbud Myntri Rangbah u Sniawbhalang Dhar, u Myntri ka Tnat PHE u Marcuise Marak, ka Myntri ka Tnat ka koit ka khiah ka Dr.Ampareen Lyngdoh bad u Chief Secretary ka Jylla u D.P Wahlang ki la ia don lang ha katei ka jingialang ba la pynlong ha Mawkhanu, Mawpdang.
Haba kren ha ka jingialang, u CM u la ong, “Kane ka New Shillong Water Supply Project kaba kot sha ka T.1600 klur ka dei kawei na ki projek kaba heh tam ia kaba na ka liang ka sorkar ka la mang tyngka.
Ia kane ka projek la mang haduh T.1,600 klur ha kaba haduh T.500 klur ruh la dep ban pyllait na ka bynta ka kylla kaba nyngkong bad ia kaba la buhthong ban pyndep hapoh ka 36 bnai," u la ong.
U la ong ruh ba ka New Shillong Water Supply Scheme kan lah ban pynbiang um na ka bynta ka nongbah Shillong bad ka New Shillong Township kaba kynthup ia ki jaka pule puthi, ki ophis treikam kumjuh ia ki 32 tylli ki shnong bad ki nongshong shnong kiba don mynta kumba 29,889 ngut.
Kane ka sienjam ka dei ruh kaba la pynkhreh lypa ban pynbiang um sha kumba 198,997 ki briew kat haduh u snem 2042, kumjuh na ka bynta 413,701 ki nongshong shnong haduh u snem 2057.
Ha kaba iadei bad ka jingshna ia ki surok hapoh New Shillong Township, u CM u la ong ba la shna ia ki lynti surok ha Mawkhanu ha ka jinglut kaba T.185 klur.
U pyntip ruh ba ka jingshna ia ki surok hapoh New Shillong Township ban pynsuk ha ka liang ka leit ka wan kaba kot sha ka T.343 klur ka la iaid shakhmat hapoh New Shillong kynthup na Ummir sha Mawkhanu bad Kynoton sha Lyngkien, Bellefonte sha New Township, na Diengpasoh sha Shillong bypass bad na Bribah Mawpat shapoh New Township.
Katba ha ka kylla kaba ar ka jingshna ia ki surok, ka lynti surok kaba 16.6 km bad kaba iar 15 mitar bad ka surok 2 lane kaba iar 7.5 m la tyrwa na ka bynta ka jinglut ka ban kot sha ka T.185 klur, bad ia kine ki surok la khmih lynti ba yn lah ban pyndep ha u snem 2026.
Katba ha kaba iadei bad ka Land Reclamation Project ha ka Waste Processing and Disposal Site hapoh Marten ha Mawlai, u CM u la ong ba ka jaboh ba la pynlang ha kane ka jaka kam dei tang ka jingsngewkhia na ka bynta ki nongshong shnong hapoh kane ka thain hynrei na ka bynta ki nongshong shnong ka Jylla hi baroh kawei.
U la ong ruh, “Ngin pynkylla ia kine ki jaboh sha ki mar ki mata ia kiba ngi lah ban pyndonkam biang bad ngin pyndep ia kane ka projek hapoh ka 12 haduh 18 bnai.
" U la ong ruh ba ia ka jaka lum niut yn pynkylla sha ka jaka kaba ki paidbah kin lah ban pyndonkam bad kane kan long ruh kum ka nuksa kaba lah ban leh ha kiwei kiwei pat ki jaka jong ka jylla.
“Ka sorkar ka la pynkhreh ruh ia ka ‘roadmap’ ban kyntiew shuh shuh ia ka roi ka par ka jylla bad ka jingkylla na ka bynta ki paidbah nongshong shnong," u la bynrap.
“Kine ki saw snem ki ban wan kan dei ka por kaba kongsan bha na ka bynta ka Jylla bad ki nongshong shnong jong ka.
Ka New Shillong Township kaba kynthup ia ka sorbah jong ka jingnang jingstad  ka sorbah jong ki jaka treikam ne “Knowledge City and the Administrative City" la dep ban mang T.10,000 klur ban kyntiew ia ka roi ka par, bad ka ban plielad ruh na ka bynta ka jingaikam aijam ka ban kot haduh 50,000 tylli," ong u CM.Ka ophis jong ka Assistant Commissioner of Food Safety, West bad East Jaintia Hills Distrik ka la pyntip paidbah khamtam ia ki nongdie doh (dohmasi, dohsyiar, dohsniang, dohblang, dohkha bad kumta ter ter) bad kumba la kdew na ka por sha ka por na ka liang ka ophis ia ki jingdonkam ba hap ban pyndep bad bud pyrkhing khnang ban kohnguh ia ka hukum jong ka Meghalaya High Court badonburom lyngba ka PIL No.2 jong u 2021 tarik 14.06.2022 bad 20.05.2022 bad PIL No.7 tarik 17.08.2023 ba kane ka jingpynbna kan long ka lad kaba khatduh ba ka ophis jong ka Assistant Commissioner kan ai por ia ki nongdie doh ban pyndep ia ki jingdonkam kumba la kdew ha ki notice ba la sam sha ki nongdie doh:- Kumta ka ophis jong ka Assistant Commissioner of Food Safety, West bad East Jaintia Hills kan ai por haduh ka 31 tarik u bnai March 2024 ba phin bud pyrkhing bad ban pyndep ia baroh kine ki jingbthah ban lait na ka jingshah file case ha Court.
Kumjuh ruh ia baroh ki dukan ba die marbam (Restaurant, Dhaba, Fast Food, Dukan sha, Bakery, Grocery, Dukan jhur, Guest house bad kumta ter ter) kin hap bad register ia ki dukan jong ki bad ka Food Safety Department (FSSAI) hapoh ka 31 tarik u March 2024.
Sa kawei ruh, lada lap ba kino kino ki dukan ki don ia ki mar bam kiba lah kut tarik lane expired food item, ia ki mar ba la kut tarik yn kem (seized) noh da ka ophis jong ka Assistant Commissioner of Food Safety khlem kano kano ka warning hadien ka 31 tarik March 2024.
Lada don kino kino ki marbam ba lah kut tarik, ki nongdie kin hap ban buh ia ki ha kyndong kaba don ruh ka jingthoh ha kynroh, “expired food items/ damaged food products.
" Kane ka dei ka jingpynbna ka ba long ruh ka notice ba kumba la kdew haneng ka Ophis ka khmih lynti ba baroh kin iatreilang na ka bynta ka bha ka miat ki marbam mardih ha ki iew ki hat da ka ba bud pyrkhing bad pyndep ia kaba donkam hapoh ka 31 tarik March 2024, khnang ban lait na kano kano ka jingpynshitom katkum ka Ain hadien habud.
Ban ialap iaka jingshyrkhei bad jingma ka jingpang HIV/AIDS, ka Link Worker Scheme, SURE lyngba ka jingkyrshan ka Meghalaya Aids Control Society (MASC) ryngkat ka Thomas Jones Synnod College ki la pynlong ka jingiakop rwai tynrai bad Phawer ha Hall ka Thomas Jones Synod College, Jowai haka 9 tarik Lber.
Ha kane ka sngi la donlang ka Kong DV Lyngdoh Additional Deputy Commissioner, West Jaintia Hills District kum ka kongsan, ka District Medical & Health Officer, West Jaintia Hills District Dr.Evalyneda B.V Laloo, u Principal Thomas Jones Synod College Dr.DG.Lyngdoh, ki nonghikai bad ki nongiashim bynta.
Ka kongsan ka Kong DV Lyngdoh ka la ong ka jingpynlong ia kiba kum kine ki awareness program ka long kaba donkam shibun namar ki paidbah ki ioh jingshai bad nalor ki jingshai ba ki ioh, ki lah pat ban iada ialade na kane ka jait jingpang.
Kala ban jur ruh iaka jingdonkam ban ioh iaka jingkoit jingkhiah namar ka pynkiew iaka Shnong ka thaw, ka ri bad ka jaitbynriew.
U Bah S Tariang CPM, (DISHA) haba batai shaphang u khniang HIV ula iathuh ba la lap nyngkong hapoh ri India ia une u khniang jingpang dei ha u snem 1986 ha Chennai jong ka jylla Tamil Nadu.
Naduh kitei ki snem kane ka jingpang ka la sar ia ka jingim jong ki briew khlem sangeh haduh kine ki sngi.
Ha kaba iadei bad u khniang HIV hapoh ka Jylla Meghalaya u Bah Tariang ula ong, kumba long mynta ka jylla Meghalaya ka wan haka kyrdan kaba 4 hapdeng ki jylla ka thain shatei lammihngi bad katkum ka jinglum jingtip ki briew kiba im bad u khniang HIV kim duna shuh iaka 8000 ngut shaneng.
Hapdeng ki district kiba don hapoh ka Jylla, ula ong ba ka rilum Jaintia kynthup ka East Jaintia Hills bad West Jaintia Hills District ki long kiba hakhmat haka jingdon jong ki briew kiba kit ia une u kniang jingpang HIV bad katkum ka jinglum jingtip jong u snem 2022-2023 ki briew kiba im bad u khiang HIV ki don kumba 4000 tam ngut.
Ula batai ruh iaka jingsaphriang u khniang HIV, na ka jingshongkha lyngkar, na ka kmie kaba don ia u khñiang jingpang sha i khyllung ba ka pun, lyngba ka jingpyndonkam ia kijuh ki thyrnia haba pyndonkam ia u drok, bad ruh lyngba ka snam.
Kumta ban lait na kaba ioh ia u khniang jingpang HIV u Bah Tariang, ula kyntu ban im ka jingim adkar, ban kiar na ka jingshongkha pathar bad ka jingpyndonkam drok khamtam da kaba injek da kijuh ki thyrnia bad haba shim snam donkam ban ioh iaka snam kaba khuid bad ka bym don ia utei u khniang jingpang.
Kiwei de kiba la aijingkren ki long u Bah W.Dohling DD Prevention MACS, u Dr.HH.Mohrmen Secretary SURE, ka Kong B.Lamar Zonal Supervisor nalor kiwei kiwei.
Baroh ki nongkren ki la ong ba u khniang HIV dei uba lah ban iada lada ki paidbah ki ai ka jingiatreilang da kaba pynshlur ruh ban leit Test shaki jaka aijingsumar ban ioh iaki dawai dashin.
Ha kajuh ka por la kyntu ba ymdei ban ibein, kren bein iaki briew kiba ngat ia une u khniang, nalor ba ki shah ktah haka bor met bor phad, ki lah ruh ban shah ktah haka bor pyrkhat pyrdain.
Kumba long kiwei pat ki briew, ki ruh ki donkam ïa ka jingieid bad ka jingkyrshan lang jong ki paidbah bad kane ka long kumjuh ïa ki bahaïing hasem jong ki ruh bad donkam ban iakren shaphang ki jingkhuslai jong ki.
Kum ka jingiarap ialade bad ia kiwei ruh kumjuh, ki briew kiba tharai ba ki don iaka jingpang HIV lane AIDS, la kyntu ba kin leit sha ki jaka ai jingsumar lane ki hospital na ka bynta ban test bad ïoh ïa ki jingsumar.
U dawai ba ki khot u antiretroviral therapy (ART) u iarap ïaki ban im kham slem.
Ha kane ka jingiakop rwai la shim bynta 10 tylli ki kynhun kiba la rwai shaphang ka jingiada bad jingsaphriang u khniang HIV/Aids.
Ka kynhun rwai kaba khur iaka nam nyngkong kadei ka Maximillia Chullai & Patner ka la ioh iaka song pisa kaba 15 hajar tyngka, ba Ar Ki Mookhuri ka la ioh iaka song pisa kaba 8 hajar tyngka bad ba Lai Luminary Liam (Solo) 5 hajar tyngka.
Kawei ka jingkieng iaid kali kaba don ha ka shnong Umshangkar Larem hajan ka shnong Nongsynrieh, South West Khasi Hills District, kala dkut bad hap kynsan jrain shapoh katba kawei ka trok kit nar rot ka dang iaid lyngba hynne ka step 11 tarik.
Ka jingdkut jong jong kane ka jingkieng kaba pyniasoh ia ka thain Pariong sha Mawkyrwat bad Nongshillong ka la wanrah ruh ka jingsahkut kali sha baroh arliang jong ka jingkieng.
Kat kum ka jingiathuh jong ki nongshong shnong jong kane ka thaiñ, la ong ba kane ka jingjia ka la jia hynne ka step hynrei ka long kaba donbok namar ym shym la don kino kino kiba mynsaw.
Nalor kata ki la ong ruh ba ka jingtwa jong kane ka jingkieng ka dei namar ba ka la  sdang synjor bad ruh namar ka jingkit palat pud.
I Ma (L) Stanley Lyngdoh (77 snem) i ba shong ba sah ha Rymbai Pohskur, Rymbai, East Jaintia Hills District ila khlad noh haka 10.03.24 haka 11:10 AM ha Dispur Hospital, Guwahati.
Ka jingleit ontep ia i kan long haka 12.03.2024 haka por 1:00 nohphaisngi ha u lum jingtep ka Balang Presbyterian Rymbai.
Kane ka jingpyntip kala wan na kiba haïing hasem.
Kyntang ia wai, la mih ka rai na ka jingialang hapdeng ki dkhot jong ka Tournament Coimmittee ka Shillong Sports Asociation (SSA) bad ki nongmihkhmat jong ki 8 tylli ki klob ba dei ban iakhun ha ka lympung ialehkai jong ka Shillong Premier League 2023, kaba wan na ka jingialang kaba la long mynta ka sngi ka 9 tarik u Lber 2024 ha ka shlem treikam jong ka SSA ha Polo.
Haba kren sha ki lad pathai khubor hadien ba la wai kane ka jingialang na ka liang u vice president bah Robert Dkhar ba dei artad u Chairman ka tournament committee, u pyntip ba hadien shiphew bnai ba la  ia ap khmih lynti, ka rai kaba la lah ban shim na kane ka jingialang ka long ba kane ka lympung ialehkai bna nam ka jylla kan sdang la kumno kumno ha ka 20 tarik mynta hi u bnai Lber Shuh shuh u bah Robert u la iathuh ruh ba namar ka jingkhim palat jong ka por, la rai ba tang mynta ka kynti ba kane ka lympung yn khreh ban pynlong noh ia ka tang shi kylla ne single leg, tangba ki saw tylli ki kynhun kiba ioh khur kham bun ka point kin ioh pat ia ka kabu ban jam sha ka semifinal bad hadien kane yn pynbud pat ia ka phainal.
Nalor katta, ka jingialang kaba la long mynta ka sngi ka long ba la shim ruh pat ia ka rai ba naduh mynta ka kynti, yn nym don ki kynhun kiban shah pynhiar (relegate) na ka SPL, kaba mut ba ha ka samoi ialehkai kaban wan jong u 2024, kane ka lympung kan don noh 10 tylli ki klob ne kynhun kiban iakhun ha ka SPL.Ka khusnam pisa ia ka kynhun kaba rah ia ka nam lahduh kan long 3 lak tyngka bad kaba wan ba-ar ne Runner’s Up kan ioh 1.5 lak tyngka.
Ka jingialehkai ba nyngkong jong kane ka lympung kan long hadpeng ka Nongthymmai S&CC pyrshah ia ka Rangdajied United FC, ia kaba ka por ban pynialehkai yn sa pyntikna pat ia ka kham hadien.
Kumban shu pynkynmaw ba ki 8 tylli ki klob kiban iakhun ha ka SPL 2023 ki long ka Shillong Lajong FC, Langsning FC, Ryntih SC, Nangkiew Irat Sc Ka Sawmer bad Ka Nongthymmai S&CC.Ka Tnat pulit ka Jylla ka la thong 1 lak tyngka ia kino kino kiba aijingtip na ka bynta ban ioh kem ia ki briew kiba donkti halor ka jingjia pynbthei bom IED kaba la jia ha ka miet 9 tarik mynta u bnai hapoh Them Iew Mawlong.
U Superintendent of Police ka East Khasi Hills, u Rituraj Ravi, ula ong ba kane ka rukom pynbthei ia une u bom ka iasyriem bad ki jingbthei kiba la jia ha ki snem kiba la dep hapoh ka thain ia kiba la shim jingkitkhlieh da ka seng kieng atiar Hynniewtrep National Liberation Council (HNLC).
“Hynrei, kat haduh mynta ym pat shym la don satia kino kino ki kynhun ki ban shim ia ka jingkitkhlieh ha kaba iadei bad katei ka jingbthei bom," u la ong.
Ha kajuh ka por u pyntip ruh ba ki pulit kila rejistar da ka suo-moto FIR halor kane ka jingjia ha Sadar Police Station hapoh ka UA (P) Act bad ka Explosive Substance Act.
“Na ka liang ka Tnat pulit ka la iaid shakhmat ban pynlong ia ka jingtohkit kaba bniah halor kane ka jingjia khnang ban ioh kem ia kito ki briew kiba donkti bad ban shim bishar katkum ka ain," ong u heh pulit da kaba kyntu ruh ia ka jingiatreilang jong ki paidbah khnang ban ioh ia ka jingjop ha kaba iadei bad kane ka bynta.
U SP u la ong ba kane ka jingbthei bom IED ka la jia ha ka por kumba 10:30 mynmiet hapoh kawei ka iing ka bym shong briew hapoh Syndicate Bus Stand, Punjabi Lane ha Them Iew Mawlong kaba la wanrah ruh ka jingmynsaw ba malu mala ia uwei u briew uba la tip kyrteng kum u Lakhan Singh bad katto katne ki jingjulor.
Shuh shuh na ka liang u SP u kyntu ruh ia kino kino ki briew kiba aijingtip ba kim dei ban khuslai ne tieng namar yn buhrieh noh ia ka kyrteng ka jong ki.
“Ia kino kino ki jingtip kiba iadei bad kan ka jingjia ki lah ban phah lyngba ka Special Cell da kaba phone /text /WhatsApp sha une u phone nombor 9366790273 lane sha ka email ka specialcell.
ekh.
mlp@gmail.
com ," ong shuh shuh une u heh pulit.
U Myntri Rangbah ka Jylla, u Conrad K Sangma, haka 9 tarik Lber, ula sdang iaka ‘My City Campaign’ ka jingialap paidbah ban pynkhuid shnong.
Ha kane ka juh ka sngi u la plie ruh iaka ‘Reimagining Streets’ ka sienjam na ka bynta ban wanrah jingkylla bad ban ai mynsiem iaki nongshong shnong ban iaid kjat bad shimbynta ruh haka jingpynkhuid shnong ha Dhankheti.
Haba kren haka jingialang pynkut ha Moreau Institute of Integral Training (MIIT) hadien ba lah dep pynkhuid shnong ha Dhanketi Parking Lot, u Myntri Rangbah u la ong ba ki don bun ki kynhun bapher bapher, ki riewshimet bad ki tnad bapher bapher kila leh iaki kam hala ka jong ka bor, bad kala donkam ban wanrah iaka jingiatreilang jong barohlang.
“Kane ka jingpynkhuid shnong kaba la sdang mynta ka sngi ka dei kaba ngi kwah ban leh manla ka lai bnai, namar ka imlang sahlang bad ka lariti kila ialeh ban pynkhuid iaki shnong", u la ong u Conrad bad bynrap ba kiba bun ki shnong ki thaw kila leh ia kane ha la ka jong ka bor khlem kano kano ka jingkyrshan.
“Kane ka dei ka sien kaba nyngkong ba ka sorkar ka la shim iaka sien jam bad bei pisa ban pyntyllun iaka kam bad yn ai man la ka lai bnai na ka bynta kane ka kam," ula ong u Myntri Rangbah.
U la ong ruh ba kane kan sdang ha man la ki district headquarter bad suki suki kan leit sha man la ki shnong ki thaw.
U Myntri Rangbah u la ong ba kane ka buit kan long ym tang shisngi ban pynkhuid ia baroh kawei ka nongbah lane ka sor, hynrei ban wanrah iaka jingkylla haka rukom pyrkhat jong ki briew.
“Man ka por ba ngi pynkhuid ngi sdang ban sngewthuh ba baroh ngi don la ka bynta bad ai ba baroh u nongshong shnong ha ki sngi ba ka sorkar kam bei pisa ia kine ki jingpynkhuid shnong kin tynrong halade iaka jingkitkhlieh ba ngi pynthikna ban pynneh iaka sawdong sawkun kaba khuid bad kaba lait na ka jingbret ñiut," ula ong u Myntri Rangbah U la ong ruh ba ki samla ki don ka bynta kaba khraw ha kane ka campaign, bad lada ki samla ki sdang ia kane ka movement ne ka jingpynkhih paid kan pynkhlain bor bad ka thong hi ka long ban ialap ban pynneh iaka jingkhuid jingusba ki shong ki thaw.
Ha kaba ïadei pat bad ka jingthmu jong ka Reimagining Streets, ka dei ka sienjam ban pynlong ia ki surok ban iaid kjat bad ka thong ka long ban shna 10-15 km ki lynti ba long ban iaidkjat bad pynheh iaki lynti iaid kjat bad ban pyniasoh kawei sha kawei pat ban pynshlur ïa ka jingīaid kjat ki nongshong shnong, la ong u Myntri Rangbah.
U la kdew ruh katto katne ki sienjam pyntreikam jong ka sorkar kiba la dep sdang ba kynthup ka jingpynïaid ki wire cables shapoh ka khyndew, ka jingai rong iaki jingtei, ban shna iakin lynti iaid kjat bad pynitynnad ïa ka nongbah.
Ha kane ka sngi Myntri Rangbah u aiti iaka song pisa KickStart cheque sha ki nongialam shnong bad pyllait ruh ïa ka kot lyngkdop Reimagining Streets.
Ha kane ka sngi la iadonlang ki samla pule college, ki dkhot NCC, ki dkhot dorbar shnong bapher bapher bad ki dkhot ki Self Help Group.
Ka War Jaintia Student’s Union (WJSU) ryngkat ka jingiatreilang ka Organising Committee Amlari Model UP School kila pyllait paidbah iaka ticket Lucky draw ban pynmih pisa na ka bynta ka “1st War Jaintia Scholarship Examination 2024".
Ia kane ka ticket Lucky Draw la pyllait paidbah da u Bah Katdoh Rymbui Retired Superintendent of Police haka jingialang kaba la long ha Community Hall Pdengshakap haka 9 tarik Lber.
U Everest Langstang Publicity Secretary WJSU ula iathuh ba iaka War Jaintia Student Union la seng ha u snem 2000 bad sangeh noh ka jingtreikam naduh u snem 2015, hynrei hadien ka jingiohi iaki shibun ki jingeh hapoh ka thain War Jaintia la pynkhie im biang ha u snem 2023 da kaba thung iaki nongialam bad nongkitkam kiba bathymmai.
U ula iathuh ruh ba ka thong ban pynlong iaka 1st War Jaintia Scholarship Examination 2024 ka long ban kyntiew bad aimynsiem iaki khynnah ka thain haka liang ka pule puthi namar ka jingnang jingstad ka long ka waitlam bad ka stieh na ka bynta ka lawei jong ka jaidbynriew kumjuh ka roi ka par.
Ha kaba iadei bad ka scholarship ula ong kadei na ka bynta ki khynnah skul kiba shong Class-V, Class-VII bad IX.Ki khynnah kiba kwah ban ioh ia kane ka scholarship ki hap ban iakhun iaka Eksamin ban pynlong lyngba ki 14 tylli ki Cluster ka thain Amlarem kaba iaka tarik iakhun exam yn pynbna hadien.
Ka song pisa ban sam sha ki khynnah skul ka shong haka jinglah ban pynmih iaka iarong pisa na kaba die iaki Ticket.
Ia kane ka Lucky Draw yn pynkhalai haka 30 tarik Lber haka dor 50 tyngka shi sla.
Ka 1st Prize ka long T.2 lak, 2nd Prize T.
