Ïa ka khajna ba la siew ruh la shu pyndonkam bakla.
“Ki paidbah ki la duhei ïa la ka jingim na ka daw ka jingtih dewiong be-aiñ.
Bun sa tang ki jingjia basngewsih kat shaba phai.
Ïa u dewiong ba la tih be-aiñ la shalan shabar ka ri lyngba ka khappud.
Ka long kaba i jahburom ba kum kine ki wan jia hakhmat ka Sorkar hynrei ka Sorkar MDA ka len pylleiñ pylleiñ," la kynnoh u Zenith.
Ki nongïalam jong ka TMC ki la takraiñ tyngeh ïa ka Sorkar MDA ha kane ka jingïalang bad ki la khot bad wer ruh ïa ki paidbah nongshong shnong jong ka Mahendraganj Constituency ba kin pyrkhat thymmai noh nangne shakhmat khnang ban wanrah ïa ki jingkylla ha synshar ka khadar ha ka Jylla bad ban jynrat syndon ïa ka Sorkar MDA kaba dei ka dur bula jong ka seng BJP.Shillong, Nailar, 27: U Bah Banteidor Lyngdoh, Myntri ba dei khmih ïa ka tnad kam rep ka Sorkar Jylla u la pyntip ba ka tnad Corporation ha ka 25 tarik u Nailar, 2022 ka la pynmih ïa ka Office Order ba ki nongrep kiba dei ban ïoh ïa ka sboh dawai lyngba ka MECOFED kin ïoh ïa ka jingïarap ne ka subsidy kaba long 50 % na ka dor kaba la buh.
Ha ki khyndiat sngi, u Bah Banteidor u la aiti da ka jingthoh sha u Myntri Sorkar India ba dei peit ïa ka tnad kam rep, u Narendra Singh Tomar ha Delhi ban pyntip ba ka Sorkar Meghalaya lyngba ka tnad kam rep ka la pynmih ïa ka Office Order ha ka 09 tarik u Nailar, 2022 ban ailad ïa ki nongrep ha ki katto katne ki jaka ban ïoh pyndonkam biang ïa ka dawai sboh hadien 8 snem tam ba la khang ïa ka subsidy na ka bynta ka dawai sboh kata naduh u snem 2014.
Da kaba pynpaw ba ki nongrep ki shem jingeh hadien ka jingpynkut noh ïa ka subsidy dawai sboh, u Bah Banteidor ha ka jingthoh u la bsuh lang ïa ka mang jingdonkam dawai sboh ha ka Jylla kum ka Urea, DAP MOP, SSP bad kiwei pat.
Kane ka jingleit u Bah Banteidor sha Delhi ka la long tang shi sngi hadien ka jingïalang pynshai bad pynsngewthuh paidbah ïa ka jingailad biang ka tnad ban pyndonkam dawai sboh khamtam ki nongrep bad ki nongïalam shnong ha Mawkatheiñ.
U Bah Banteidor u la ong ba ka dor dawai ka rem palat bad u la pyntip sha u Myntri Rangbah ka Jylla, u Conrad K Sangma namar kan dang shem jingeh ïa ki nongrep ban thied ïa ka.
U la ong ba ka bhah ïoh dawai sboh ka rit bha haba ïa nujor bad kiwei pat ki Jylla hynrei ka dor ka rem palat hadien ka jingïakren bad ki ophisar ka tnad jong ka Sorkar India nalor ka bai kit ha kaba na Shillong kin hap wan shaw pat naduh Guwahati.
Kumta u la kyntu ïa ka Sorkar Jylla ban ailad da ka subsidy bad ka tnad ka Corporation ka la pynmih ïa ka Order ka ban pynmyntoi ïa ki nongrep kiba shim dawai sboh lyngba ka MECOFED.U la pynpaw ka jingai khublei ïa ka Sorkar Jylla kaba la shim khia ïa kane ka phang jingdonkam ki nongrep ha kaba ka tnad Corporation ka la pynmih ïa katei ka Order.
Ka dor dawai sboh hadien ka jingpynkut ïa ka subsidy ka la kiew palat namar ka jingdie tuh ïa ka bad kane ka la wanrah jingeh ïa ki nongrep.
Shillong, Nailar, 27: Ka la dei ka por ban ïa shai ki MDC bad kine ar KHADC bad JHADC ki don katkum ka Sixth Schedule mynshwa “United" mynta “Divided" hapoh ka Constitution Ri India ban leh aiu? ong u President ka Hynñiewtrep Integrated Territorial Organisation (HITO) u Bah Donbok Dkhar.
“Ha ka por elekshon la juh pyrta ba ka Sixth Schedule ka dei ka stieh ka jaidbynriew hynrei mynta ka kylla long ka “ktieh" kat nang ïa ksaid nang ngam," ong une u nongïalam ka HITO ha u kyrwoh ba la phah sha ki lad pathai khubor.
“Haba ngi la jied ïa ki MP -1, MLA 36 ngut bad khamtam ki MDC 60 ngut kaei pat kaba pynlong ïa ki ban ïa shong sngap jar.
kane ka jingïashong liang ha ki District Councils ka wanrah ïa ka jingtlot kaba jur namar kumno ngin ïa leh pyrshah bad ka Secretariat ha kaba ïadei ha kajuh ka seng?" la kynthoh u Bah Dkhar.
“Balei ma ngi ki paidbah ngin hap ïa leit kiew iinglieh iingsaw, ngim hap ïa mih sha madan, haba ngi ladep jied ïa ki MDC haduh 30 ngut bad ïa ki MLA haduh 36 ngut kiba ïoh da ka jingsiew kaba heh manla u bnai, ïoh ophis, ïoh kali, ki muktiar ba bun.
Shano ki 36 ngut ki MLA bad shano jah ki MP baroh kine ba la jied da u paidbah? Ki MLA MP MDC ki bym ïahap ïa ka MoU ki ladei ban ieh noh kam na ka shuki," u la ong.
U la ong ruh ba kat kane ka kynrum kynram ha u pud u sam kine pat ki MDC MLA, MP ba donburom ki ïa sngap jar jar kim ïa mih sha madan kim ïa leit ïakynduh ïa u paidbah lane ban ïalam ïa u paidbah sha Secretariat.
“Wat ka shithi KHADC bad JHADC kynthup ki kot ki sla kiba ki ai sha Secretariat ruh kim pynlait paidbah.
Kata ka kaiphod Regional Committee ruh ka jah shaei?" la buh jingkylli u Bah Dkhar.
“Pynban kaba sngewsih ki ong ba ka KHADC ki ong kim don bynta bad ki Hima kin hap leit hi sha Supreme Court.
Kane te long kumba tied da u nembah ïa ki Hima/Elaka lada kim don bynta ki Hima/Elaka ki ladei ban mih noh pynphai thang paidbah noh ïa ki Sanad bad kan myntoi aiu ban ïadon bynta bad kane ka District Coucil bad Sixth Schedule ka bym lah ban ïada ïa u pud u sam.
Kaba kham lyngoh ka long ba hadien 70 snem ka jingdon ka ADC ki dang ong ba ngi dang lum ïa ki kot lum sla na ki Hima/Elaka, ka jingkylli ka mih biang 70 snem la don kumba 45 ngut ki Chief Executive Member (CEM), ki Executive Member(EM) da ki spah ngut ki MDC ki MLA ki MP ki ïa leh aiu kiba la ïoh mluh tulop na ka pisa u paidbah? Kumno kat ka District Council kam don ïa la u jong u pud u sam uba ithuh da ka Sorkar India hapoh Riti synshar ka Ri India,"u la ong.
“Sa kawei kaba long kaba lehraiñ katkum ka jingmih kotkhubor ki jingkren jong u Myntri Rangbah ka Jylla Assam bad Meghalaya ka long ba ki ADC Assam ki kham donbor ban ïa ki ADC hapoh Meghalaya bad la hap ban pynrung ai shuki ïa ka ADC Assam hapoh ki jingïakren ïa u pud u sam.
Ka la bha ïa ki MDC baroh jong ki ADC hapoh Meghalaya ban shim ka rai ban resaiñ ban pyndam noh ïa ki ADC hapoh Meghalaya namarba ka la pawshai ba kim donbor bad kim dei kiba lah ban ïada ïa ka Ri Khasi bad Jaiñtia ki la long tang ka jinglut ei ka pisa u paidbah kat haduh shu kha-ei ka Political Party na ka KHADC," u la ong shuh shuh.
“Sa kawei kaba la ktah jur ïa u pud u sam sha khappud Assam bad Bangladesh ka dei ka jingbym lah jong ki ADC bad baroh spah ngut ki MDC, MLA, 70 ki snem mynta MDC kiba da ïoh da ka tulop ban pyndep ïa ka “Codification" ka jingpynlong jingpynjanai ïa ki “Aiñ" ïa ki Riti Dustur kaba mut ki Riti Pynïaid kam- “Constitution" jong ki Hima /Elaka lane ki Khasi Nation," u la ong.
“Lada jin ba ki la pynskhem pynmih mynjur ha ryngkat ka kyrteng jong baroh ki Shnong bad u pud u sam da u Lat ha ka Official Gazette katkum ka Clause 11 jong ka Sixth Schedule katno kan long shisha kaba shngaiñ ïa ka Ri Khasi bad Jaiñtia.
Hynrei hangne ruh la pulom kane ka Sixth Schedule namar kiba shah jied kim shym don por mynta 70 snem ban pyndep ban thaw ïa ki Aiñ ki Riti treikam jong kine ki Hima /Elaka lane kiba ngi ong ki “Nation" 54 tylli hapoh Khasi bad 19 sha Jaiñtia bad 1400 tam ki A’king Nokma sha Ri Lum Garo.
Pynban ngi ïohi ba kane ka ADC ka la shu long tang ka jaka ban pynlut por ban pynkhreh ïa ka MLA Election," la kynthoh u Bah Dkhar.
“Namarkata ka jaidbynriew ngi hap ïashai noh halor kane ka jingmyntoi aiu ban don ka Sixth Schedule kaba khlem bniat bad kaba ktieh ka jaka ieng ha kaba kat nang khih nang ngam," ula ong.
“La bha shisha ïa kine ki MDC baroh ban ieh noh (resign) noh namar ka jinglehraiñ ba ha u pud u sam la u ADC Assam u ïoh ïa ka shuki shong ka burom ka jingithuh katba u ADC Meghalaya pat uba synshar da ka juh ka rong um don bniat bad um skhem jaka ieng bad um don shuki ban shong ha ka miej ban ïa kren pynbeit pud u sam hapdeng ka Meghalaya bad Assam," la pynkut u kyrwoh.
Shillong, Nailar 27 : Ka National People’s Party (NPP) ha ka sngi Saitjaiñ ka la rai ban ïaid noh marwei ha ka elekshon MLA kaban long ha u 2023 da kaba kyntait ban ïatreilang bad ka BJP watla mynta ki ïatreilang ha ka sorkar synrop jong ka Meghalaya Democratic Alliance (MDA).
“Ngin ym mih ïatreilang badno badno ruh ha kane ka elekshon MLA kaban long ha u snem ban wan kynthup wat ïa ka BJP ruh," ong u Conrad ba dei ruh u National President jong ka National People’s Party (NPP) ha ka National Committee Meeting kaba long ha Constitution Club of India, New Delhi.
Ha kane ka jingïalang ladonlang ruh da baroh ki nongïalam ba hakhmat jong ka NPP kynthup naduh u National Vice President Bah Prestone Tynsong nalor kiwei kiwei ki nongïalam kynthup ïa ki dkhot ka national committee bad President jong ki State Unit.
Ha katei ka jingïalang, ka party ka la ïatai ruh halor ka elekshon kaban wan ha Meghalaya, Tripura bad ruh ha Nagaland.
Haba kren bad ki lad pathai khubor, u Conrad u la ong ruh ba ka party ka la pynkhreh bha na ka bynta katei ka elekshon ban wan.
Na ka liang u Conrad haba jubab halor ka jingkylli la ka NPP kan ïatrei lang neem pat bad ka BJP u la ïai ban biang ba ka party kan ïaid marwei bad kan ym ïatreilang badno badno ruh.
Shuh shuh haba kren halor ka jingwan rung jong ka TMC ha Meghalaya, u Conrad u la ong ba katei ka party ka la dep ban shimti kum ka Liang Pyrshah hynrei ka la sdang pat ban pyni ïa ki dak ïapait ïa pra ha ka party.
U ong ba ka TMC haba ka rung ha Meghalaya ka pyrshang ban pynjur ka jingsawa.
Hynrei u la ong, “Katei kam dei satia kaba suk ba da kaba pynjur ïa ka jingsawa da ki lad pathai khubor kan don ka jingktah," kob u Conrad.
Ka National Committee ka la shim ruh ïa ka rai ban thaw ïa ki komiti bapher bapher ban pynkhlaiñ ïa ka party bad ha kaneka jingïalang la shim ruh ïa ki sienjam kumno ban pyntyllun noh ïa ka kam shakhmat.
Shillong, Nailar 28 : Ki khynnah ïalehkai shynrang bad kynthei kiba hap hapoh ka thaiñ Sohra ki la ïashim bynta ha ka pokram wad sap khynnah ïalehkai ne ka Talent Search ba la pynlong da ka East Khasi Hills Cricket Association (EKHCA) kaba la pynlong ha ka sngi Saitjaiñ ha madan Pynshadkhurai.
Ha katei ka prokram la wan ban ïashim bynta da khynnah na kylleng ki jaka jong ka Mawlong ba kynthup na Sohbar, Laityra, Tyrna, Laitkynsew, Ichamati, Majai, Shella bad katto katne ki shnong kiba don marjan bad ka shnong Mawlong.
Ka EKHCA ka la pynlong ïa katei ka prokram na bynta ki khynnah Under-15 ha liang ki shynrang bad ki Under-17 ha ka liang ki kynthei.
Nongpoh, Nailar 27: Ki nongkitkam ba hakhmat jong ka Umsning Constituency People’s Forum ryngkat bad ki hajar ngut ki nongkyrshan, mynta ka sngi kila leit ban pynïasoh noh bad ka party UDP ha shuwa ka elekshon 2023 khamtam ban pynkhlaiñ ïaka party bad ai ka jingkyrshan ba pura ïa u kyrtong ba pynïeng da ka UCPF baroh shikatta u Bah Sunshine Makri watla ka party UDP haduh mynta kam pat pynbna tiket na Umsning.
Kum ban shu pynpaw ba ka Umsning Constituency Peoples Forum kala pynïeng da u Bah Sunshine Makri naka bynta ka elekshon sha ka iing dorbar thawaiñ, hynrei baroh ki nongkitkam bad ki nongïalam katei ka kynhun naduh u Bah Sunshine Makri kum u President ka kynhun bad ki nongkitkam ryngkat ki nongkyrshan kila mih noh mynta ka sngi ban pynïasoh bad ka UDP da ka jingkyrmen skhem ba ka party UDP kan ai tiket ïa u Bah Sunshine Makri.
Ïakitei ki nongkitkam jong ka UCPF baroh la pdiang burom da u Bah Metbah Lyngdoh President ba rangbah ka UDP haka jylla haka jingdonlang u Dr.Jemino Mawthoh General Secretary, Bah Donbok Khymdeit President ka UDP Ri-Bhoi, Bah Pius Marweiñ MLA Ranikor, Balajied Kupar Synrem MLA ka Shella, ki nongkitkam jong ka party UDP naka jylla, ka district naduh ki longkmie.
Haba kren ha katei ka sngi naka liang u Bah Sunshine Makri u ba la rai ruh ban ïakhun ha kane ka elekshon ban wan ha u snem 2023, u la pynpaw ba ka jingleit rung sha ka UDP ka dei ka jingkwah jong ki paidbah kiba la poi lang ruh ha katei ka sngi da ki hajar ngut ban ai ka jingkyrshan ba pura ïaka party UDP kaba don ruh ka jingkyrmen ban lamkhmat ïaka sorkar ha kane ka elekshon ban wan.
U la ong ruh ba u don ka jingangnud kaba khraw ban ai ka jingshakri kaba bha tam sha ki paidbah ka Umsning Constituency da ka jingkyrmen ruh ban ioh ticket naka party UDP kumba ki kwah bad angnud.
Naka liang u Bah Metbah Lyngdoh haba kren ha katei ka sngi u la pynpaw ka jingsngewkmen ban iohi ba ki hajar ngut ki paidbah kila tuid ha katei ka sngi naka bynta ban sakhi bad ban ai ka jingkyrshan ïaki nongïalam ka UCPF kiba la wan ban pynïasoh ïalade bad ka party UDP ban nang pynkhlaiñ shuh shuh ïaka party naka bynta ka elekshon 2023 kumba ka party UDP kala dep ban mad ruh ki nam rem ha ki snem bala leit noh.
U la ong ruh kumba long haduh mynta ïaka tiket ha UDP ym pat pynbna ha Umsning Constituency, bad ïaka tiket dei ki paidbah kiban shim ïaka rai bad ban sei ïa u kyrtong, da kaba kular ruh ba ka party UDP kan nym pynduh mynsiem ïaka jingangnud bad ka jingkwah jong ki paidbah ha Umsning namar ïaka tiket dei ki paidbah ban sa shim pat ïaka rai da ka State Election Committee jong ka party.
Shillong, Nailar 27 : Ka Khasi Jaiñtia Deficit School Teachers Association (KJDSTA) ha ka sngi Thohdieng ka la pynlong ïa ka jingïakynduh lang ba shisien shisnem jong baroh ki nonghikai deficit na kylleng ka bynta jong ka Rilum Khasi-Jaintia.
ban ïatai ïa thir bad ban ai ruh ki kaiphot treikam jong ka sha ki nonghikai baroh ïa kaba la pyllong ha Don Bosco Hall, Laitumkhrah Shillong.
Haba kren sha ki lad pathai khubor hadien ka jingïalang, ka President jong ka KJDSTA Kong Suzan Syiem ka la ong ba ka mat kaba ha khmat eh kaba na ka liang ka synjuk ka buh ka long ka ban kyntiew ïa ka arrear pay na ka 50% kat kum ka jingai jingmut jong ka 5th Pay Commission.
Ka Kong Suzan la ïathuh ba ïa kane ka jingdawa kaba ki dawa na ka sorkar bad ba na ka liang ka sorkar ruh ka la kular ban siew ïa ka arrear da 100% na bynta ki nonghikai kiba la shongthait bad ne kiba la khlad noh hynrei naduh u snem 2017 hynrei haduh mynta ki dang ïoh tang 50% katba ïa ki nonghikai kiba dang don ha ka kam ka la kular ban ai shuwa 50% hynrei kat haduh mynta kim pat ïoh satia ïa kane ruh.
“Na ka lïang jong ngi ngin bud dien ïa kane tad haduh ban da ïoh" ong ka Kong Suzan Syiem.
Ha kawei ka bynta, ka la pynpaw ïa ka jingsngewlem ïa ki nonghikai kiba shah thung kam shuwa u snem 2010, da kaba ka la kdew ba ka KJDSTA ka dang ïaleh ban pynïoh lem ïa ka Social Security na bynta jong ki, namar ki nonghikai kiba shah thung kam hadien u 2010 ki ïoh da ka national pension scheme, katba ïa kiba ha shuwa u 2010 kam don kano kano ka jingai bai bam tymmen ïa ki ka la ong.
Shuh shuh ka la ïathuh ba na ka liang jong ka KJDSTA ka la thung ruh da ka ka committee kaba kyrpang ban wad ki lad ki lynti ban kyntiew ïa ka jingpule bad ka rukom ai jinghikai ïa ki khynnah pule.
“Ngim dei ban hikai ha kato kajuh ka rukom kaba ngi ju leh 30 snem mynshuwa, namar ka juk ka lah kylla ngi hap ban pyndonkam ïa ki technology bapher bapher kat kum ka jingïaid ka por bad ka jingkylla ka juk", ka la ongHaba ïadei bad ka jingpyndonkam ïa ki “Smart class", ka Kong Suzan ka la kdew ba ha ka jingshisha kane ka la dei ka kabu kaba biang na bynta ki nonghikai ba kin lah ban ai jinghikai ha ka juk bad ki rukom ba thymmai ïa ki khynnah skul hynrei ka la ong ba ki technology ki dang duna ha ki skul bad ki jaka pule.
“Jin lada ki la biang nga sngew ba kane ka dei ka kabu ksiar ban ïoh ai jinghikai ha ka rukom kaba thymmai bad ka rukom kaba ki khynnah ruh ki bang ban sngap" ka la ong.
Jowai, Nailar 28 : Ka Nangbah Mulang ka la jop da kaba pynliem da da 2-1 kol ïa ka Sohmynting ha ka lympung ïalehkai ‘U Kiang Nangbah Memorial Trophy’ Super Division Football Tournament-2022 bala pynïaid da ka West Jaiñtia District Sports Association (WJDSA), kaba la long ha kane ka sngi saitjaiñ ha madan Kiang Nangbah Stadium Dongmihsngi, Jowai.
Ïa ki ar kol na ka Nangbah Mulang la thep marwei da u Pynishai Lathong ha ka minit ba 6 bad 19.
Katba ïa ka shikol na ka Sohmynting la thep da u Meyoo Pde ha ka minit ba 75 jong ka jingïalehkai.
Shillong, Nailar 28 : Ka Ryntih SC ka la jop da kaba pynliem da 2-0 pyrshah ïa ka Nangkiew Irat ha ka jingïalehkai jong ka lympung OC Blue Shillong Premier League (SPL) 2021-22 ha ka sngi Saitjaiñ ha madan Third Ground, Polo, Shillong.
Katei ka nam jop ka la wan lyngba u Sheen Sohktung uba la thep marwei ïa kitei ki ar kol.
Haba mih madan ha katei ka sngi, ka Ryntih ka tam da 1 point ïa ka Nangkiew Irat kata 14 bad 13 point ha ka miej kheiñ point, ka Ryntih ha ka kyrdan kaba saw katba ka Nangkiew Irat ha ka kyrdan kaba san.
Ha ka kylla kaba nyngkong (first leg) ba ki la ïakhun ha ka 26 tarik Naitung, ka Nangkiew Irat ka la lah ban pynïakhaid da 2-2 kol.
Lyngba katei ka jingjop ha ka sngi Saitjaiñ ka Ryntih ka kamai 17 point hynrei ka dang neh ha ka kyrdan ba saw bad duna da shi point ïa ka Langsning FC bad Rangdajied United FC.Haba phai sha ka jingïakhun hapdeng kitei ki ar tylli ki team ha ka sngi Saitjaiñ, ka jingïalehkai ha ka kaba sdang ka long kaba mar ïakhaid.
Ka Ryntih ha ka minit ba 21 jong ka jingïalehkai ka la ïoh nyngkong ïa ka kabu lyngba u Bickyson Kharkongor hynrei ka bol ba u la khyrwit ka la lait salit ban rung shapoh kol.
Hynrei dei ha ka minit ba 25 u Sheen Sohktung u la ïoh ban thep beit jlang ïa ka bol shapoh kol kaba la wan lyngba ka jingshut free-kick bad haduh kaba kut jong ka kylla step watla ka Nangkiew Irat ka la pyrshang ban pynphai hynrei ka khlem lah ban thep kol ha kaba ka Ryntih ka lamkhmat da 1-0.
Haba wanphai sha ka jingïalehkai jong ka kylla miet, baroh arliang ki rangïalehkai ki la ïakhun tyngeh ban thep kol.
Ki rangïalehkai ka Nangkiew Irat ki la ñion sha ka kut jong ka Ryntih da ka thong ban thep ïa ka kol pynïakhaid hynrei ki khlem lah ban pyndep ha ka liang ka thep kol.
Ha ki minit ba dang sah ka jingïalehkai ka la nang ïathnem ha baroh arliang, hynrei baroh arliang ki khlem lah ban thep kol.
Hapdeng ka jingïakhun kaba la ïakhaid bha, u Sheen Sohktung ha ka minit ba 81 u la thep sa ïa ka kol kaba ar kaba la pynskhem shuh shuh ïa ka kynhun kaba la lah ban teh lakam haduh kaba kut jong ka jingïalehkai ha kaba ka la pynliem syndon da 2-0.
Ka Ryntih SC ka la wanphai da ka jingjop hadien ba ka la mad nam rem da 5-0 ha ka Shillong Lajong FC bad 4-2 ha ka Malki SC.Ka jingïalehkai kaban long ha ka sngi Balang kan long hapdeng ka Langsning FC pyrshah ïa ka Shillong Lajong FC ha ka por 3:45 janmiet.
Ka Langsning ha ka jingïalehkai kaba la long ha ka 16 tarik Jylliew ka la pynliem da 1-0 ïa ka Shillong Lajong FC.Kat haduh mynta ka Mawlai ka don ha ka kyrdan kaba nyngkong (26 point) bad ka don ruh ka jingkyrmen ban ïoh rah ïa ka nam lahduh kaba tam haduh 8 point ïa ka Langsning bad Rangdajied.
Shillong, Nailar 28 : Ka 3rd Mawkynrew Cup ka lympung ïalehkai football ba hehduh jong ka thaiñ Mawkynrew ka la sdang ha ka sngi Saitjaiñ ka 27 tarik Nailar 2022 ha madan jong ka Shnong Mawleiñ.
Ïa katei ka lympung ïalehkai football knock out la plie pyrda da u Bah Banteidor Lyngdoh uba dei u Myntri jong ka tnad ki kam ïalehkai ka Jylla ha kajuh ka por uba dei u MLA jong katei hi ka thaiñ kum u Kongsan ha ka jingïadonlang ka Dr Amanda Pakynteiñ kum ka Symbud Kongsan.
Ha katei ka sngi sdang ka Mawjatap FC bad ka Lynshing SC kidei ki ar tylli ki team kiba la mih madan nyngkong ha kaba ka Nawjatap FC ka la jop da kaba pynliem lyngba ka tie breaker da 5-2 kol.
Shwa ban sdang ka jingïalehkai la pynlong ki prokram kiba pher bapher ba kynthup ka jingïaid March pass, ki jingrwai bad jingshad, ka jingkhap ïa u ribbon kum ka dak ka jingplie ïa ka madan bad gallery, jingpynher ïa ka lama jong ka Mawkynrew Cup Committee kum ka dak ba la plie ïa katei ka lympung 3rd Mawkynrew Cup.
La ïoh ban pule ïa ka history jong ka jingïaid lynti ka Mawkynrew Cup ba la pule da u Bah T.Pohshna bad ka jingpynkup burom ïa ka Dr.Amanda Pakynteiñ kaba la pyndep ïa ka Doctorate in Education for the Under Priveledge Children kaba dei ruh ka Chairperson jong ka Mawkynrew Cup Committee.
Haba kren ha kane ka jingïalang ka Kong Amanda ka la pynpaw ka jingsngewkmen ba ïa kane ka lympung la ïoh ban pynlong biang hadien ar snem ba la sangeh noh na ka daw ka jingpynthut ka khlam COVID-19.
Ka la ïathuh ruh ba watla ka la don ka jingpynthut shwa ban sdang ka jingïalehkai hynrei da ka jingtrei shitom ki nongpynïaid katei ka lympung ka la long kaba ïaid beit ïaid ryntih.
U Bah Banteidor Lyngdoh haba kren kum u Kongsan u la ïathuh ba lyngba ka jingpynlong ïa ka Mawkynrew Cup ki la mih shibun ki samla jong ka thaiñ kiba la ïalehkai ha ka lympung kaba heh hapoh ka jylla kum ha ka Super Division.
U la ong ba kum u nongmihkhmat u kwah ban kyntiew ïa ki kam ïalehkai hapoh ka thaiñ da kaba pynbiang ki madan ïalehkai bad ki stadium.
U la ïathuh ba ki don ki shnong kiba la ïoh ki stadium bad ka Mawleiñ kadei kawei kaba la ïoh ïa ka stadium bad don ruh kiba kiba dang don hapdeng ki jingpynkhreh ban ïoh ki madan ïalehkai.
U la pynbna ruh ha katei ka sngi ba ha u Nailur yn pynlong sa ïa ka Mawkynrew Athletics Meet ha kaba baroh ki skul jong ka thaiñ Mawkynrew kin ïoh ban ïashim bynta ban pynpaw ïa ki sap ïalehkai.
Ïa kane u la ïathuh ba yn pynlong ha ryngkat ka jingïatreilang bad ka Directorate of Sports and Youth Affairs bad mynta ka dang don hapdeng ka jingpynkhreh.
U la kyntu ïa ki nongïalam jong ka Mawkynrew Cup Committee ba kin dang ïai bteng ban pynlong ïa katei ka lympung (Mawkynrew Cup) ha ki snem kiban dang wan bad na ka liang jong u, un ïai don ryngkat ban kyntiew ïa ki kam ïalehkai hapoh ka dong bad ka thaiñ Mawkynrew bad ha ka Jylla hi baroh kawei.
Haba phai sha ka jingïalehkai hapdeng kitei ki ar tylli ki team, ka jingïalehkai ka long kaba itynnad bad ïakhaid bha hapdeng ka jingwan sakhi da ki spah ngut ki paidbah.
Ka jingïalehkai naduh ka kylla step haduh ka kylla miet ka la kut da ki jingïapyrshang thep kol.
Bad haduh kaba kut ym shym la don ba lah ban pynkhih jar kumta la rah noh sha ka jingïashut tie breaker bad dei ka Mawjatap kaba la jop ha kaba ka la lah ban pynrung baroh san kol katba ka Lynshing tang 2 kol.
Ha kane ka sngi la donlang naduh ki nongkitkam jong ka Mawkynrew Cup Committee, sordar jong ka Shnong Mawleiñ Bah P.Mukhim, ki riew Rangbah, longkmie longkpa, ki samla shynrang bad kynthei haduh ki hep kiba rit.
Ha ka jingïaid March Pass ka Laitkyrhong ka la long ka nongjop ha ka liang ki shynrang katba ka Mawlali ka la jop ha ka liang ki kynthei bad ki ïoh khur mar 10 hajar tyngka.
Shillong, Nailar 28 : Ki rang bad thei ïalehkai Wushu jong ka jylla hapoh ka kynhun Meghalaya Wushu Association (MWA) ki la mih na la ka jong ka jylla ban leit leit shim bynta ha ka 21st National Wushu Championship (boys/girls) ka ban long ha Calicut Kerala naduh ka 5 tarik haduh 10 tarik Nailar 2022.
Ki nongïalehkai jong ka jylla kiba leit ban ïashim bynta ha katei ka lympung ha Kerala ki don 19 ngut kynthup shynrang bad kynthei ïa kaba la ïalam da u Bah Pynshai mawrie bad kong Lorenza Songthiang kum u coach ha ryngkat Bah Niawki Ïakai uba dei u National Refree bad u President jong ka Meghalaya Wushu Association (MWA) Bah Donney R.Ranee.
Na ka liang ka Association ka kitbok kitrwiang ïa kitei ki nongïalehkai ba kin wan rah ïa ka jing jop ban wanrah nam bad burom ïa jylla bad kumjuh ruh ïa ka Ri bad ka Jaitbynriew hi baroh kawei.
Ka jingeh kpoh ka dei kawei napdeng ki jingthut ba shah ktah ha ka liang ka koit ka khiah ba sakhi hapdeng kiba bun.
Katkum ki lad jingsumar naduh ki por barim bajah la kdew ba kane ka jingshitom ka wanjia lada jur ka jinglong pjah bad ka jingtyrkhong kaba pynthut ka Nierbah bad pynthut ka jinglah ban treikam bha jong ka.
Ka jingmad kane ka jingeh kpoh ka dei kaba ym ai jingsuk bad don ruh ka por ba wallam ka jingsngew shitom.
Na ka daw ka jingbunkam ha ka jingim ba khim por jongngi, ka lah ban long ka daw ka jingmad kane ka jingshitom.
Kawei napdeng ki daw ba kham kynrei halor ka jingmad kane ka jingshitom ka dei ka jingim ba jur palat ka jingshong sah hajuh, ka jingjied ban bam ki jingbam kai bad dih kyiad, ka jingdih sikret ne ka jingbam shaba palat.
Ki don bun ki briew kiba shah ktah na kane ka jingshitom ki don ka jingsngew dap bad ka jingbym don satia ka jingsuk hapdeng bay m lah ban pynlait bha ka jingleit khyndew.
Hynrei phim dei ban don ka jingsngew tieng! Ka jingjied ban bam ki jingbam ba riewspah ha ka jingdon ka fibre ka dei kaba lah ban pyllait na ka jingeh kpoh.
Ki jingbam ba riewspah ka jingdon ki soluble fibre ka ïarap halor ka jingpynsuk bad pynmih ka jakhlia na ka met.
Ki Soh Apul ki dei kiba riewspah ha ka jingdon ka pectin fibre, kiba la ju tip ba ki dei kiba lah ban ïarap ban pynduna ka jingkjit ka met ïa ka jingjur ban don ki fat.
Kane ka ïarap ban pynneh slem ka jinglong kdang.
Ka Fibre ka dei kaba slem ban lah ban tylliat, kaba pynneh sah ka jinglong kdang bad khanglad halor ka jinglong rhah ban kwah ban bam ki jingbam ba jur ka khleiñ bad ka shini.
Ha ka jingneh slem ha kane ka liang ki dei kiba lah ban ai jingmyntoi pat ban lait na ka jingeh kpoh bad ai jingmyntoi ruh ban pynhiar ka jingkhia.
Shuh shuh la kam ba ka jingkynthup ban bam kine ki soh ha ki jingbam ba phi bam manla ka sngi ki dei kiba lah ban pyllait na ka jingshitom ba ktah ha u klongsnam.
Une u soh uba dap da ka jingdon ka pectin fibre, ka pectin ka don ka bor kaba kham pher, kaba lah ban ai jingïarap lang na ka jingeh kpoh bad lada don ka jingleh thlia kpoh, kaba treikam katkum ka jingdawa jong ka met.
Wat hapdeng ka um jong une u Soh ruh ka dei kaba lah ban ai jingmyntoi ha kiba bun ki liang ka koit ka khiah.
Ka um jong u Soh Apul ka ïarap ban ïakhun pyrshah ka jingeh kpoh namar ka don ka sorbitol, kaba ïarap halor ka jingpyntyllun ka jingtreikam ba ïadei bad ka jingtylliat ki jingbam.
Ha kajuh ka por ruh ka don ka iron kaba ai jingmyntoi ha kiba bun ki liang ka koit ka khiah.
Ka jingeh kpoh ka lah ban wanjia ha kiba bun ki rukom.
Ka lah ban jia tengkhat, ka jingeh kpoh kaba pynshitom jur, ka jingeh kpoh na ka jingleit lynti jngai ne hapdeng ba la noh ka rta.
Lait na ka jingleit lynti jngai, ka rta bad ka jingarmet ki don kiwei de ki daw bal ah ban wallam kane ka jingeh kpoh.
Ki daw ha lyndet ka jingeh kpoh: Ka jingkylla halor ki jingbam ba ngi bam: Ka jingjied ban bam ki jingbam ba jur ka umphniang ban ki jingbam ba ngi ju bam manla ka sngi ki dei kiba lah ban long ka daw halor kane ka jingeh kpoh.
Ki don katto katne ki jingbam kiba lah ban wallam kane ka jingeh kpoh ; kiba kynthup ki jingbam ba jur ka fat ne ki jingbam ba la pynkhreh lypa, ka kyiad ne lada jur palat ka caffeine.
Ka jingduna um ha ka met: Ka jingdih kumba ar litre ka um ka long kaba kongsan.
Ha ki sngi ba phi duna ka jingdih um phi lah ban mad kane ka jingeh kpoh.
Kumjuh ruh phi donkam ban tip ba ki jingdih kiba jur ka jingkhleh shini ki dei kiba ym kynthup ha kane ka jingdih ba ai jingmyntoi ïa ka met namar kine ki lah ban nang pynjur pynban ka jingeh kpoh.
Ka jingduna ban kilan met: Ka jingduna ha ka jingkilan met bad ka jingjur ban shu shong sah hajuh ka dei kaba lah ban pynsuki halor ka jingtreikam ka met ban bret ï a ki jakhlia.
Bad kane ka lah ban pynthut halor ka jingtylliat jingbam, bad lah ban long ka daw halor ka jingeh kpoh.
Ka jingdih dawai: Ka jingdih dawai ka lah ban pynsangeh ka rukom treikam ha ka met bad long ka daw ba wallam ka jingeh kpoh.
Wat ki dawai vitamin bad iron ki dei kiba lah ban wallam ka jingthut bad lada phi mad kum kane phi donkam ban leit pyni doctor.
Lait na ka jingbam ki soh Apul, ka long kaba donkam ban pynneh ka jingshong um ka met manla ka por ban pyllait na ka jingeh kpoh khlem da biang ka um ka jakhlia kam lah satia ban long kaba jem bad suk ban mih na ki snier.
Ka jingduna um ka long ka daw ba hakhmat ba wallam ka jingeh kpoh.
Mawkyrwat, ‘Nailar, 28: Ka Federation of Khasi Jaiñtia & Garo People (FKJGP), South West Khasi Hills mynta ka sngi ki la pynkup burom ïa u President ba la shongthait na ka kam kum u President FKJGP, South West Khasi Hills District, bah Ailadstar Nongrem bad ha kajuh ka por ki la ïoh ruh ban pyntiansmai ïa ki nongkitkam ba thymmai jong ka FKJGP jong ka South West Khasi Hills District ha kaba u bah Dondi Cliff Khongsit, President Rangbah u la long u kongsan bad shim ruh ïa bynta ban pyntiansmai ïa ki nongkitkam ba thymmai jong ka FKJGP South West Khasi Hills District hapoh jong ka Hall Maharam Government Higher Secondary School, Mawkyrwat.
Kane ka jingpynthymmai ïa ki nongkitkam jong ka FKJGP South West Khasi Hills District ka dei na ka bynta ka samoi treikam jong u snem 2022 – 2025 ha kaba la ïoh President da u bah Kenesjune Nonglait, Secretary u bah Belse Kharbani ha ryngkat ki dkhot kiba hakhmat jong ka seng kiba la shah pyntiansmai ha kane ka sngi.
Ha kane ka sngi kyrpang jong ka FKJGP ka la long shisha kaba i shongkun lyngba da ka jingïa donlang ki ‘riew rangbah jong ka shnong Mawkyrwat, ki nongïalam ba hakhmat ka KSU, South West Khasi Hills District, u bah Elde Lyngdoh, General Secretary ka FKJGP Central Body bad kiwei de ki dkhot.
La ioh ruh ban pynshit pynshngaiñ shuh shuh ïa kane ka jingïalang da ka jingpynbyrngia da ki drama lyngkot na ka Kynhun Biria U Maram (KBUM) bad ka jingrwai kyrpang na u bah Amnis Shangdiar.
Ha kajuh hi ka sngi, na ka liang ka FKJGP ka la ïoh ban pynkup burom ïa u bah Lamkupar Snaitang u ba la leh i synei na ka bynta ka imlang sahlang bad uba la pynïarap ban sei ïa ka met jong u samla uba la ngap jyllop ha wah Umngi ha kine ki khyndiat sngi.
Haba kut jong ka jingïalang, u bah Ailadstar Nongrem u la ïoh ruh ban ot ïa u cake kum ka dak ka jingieh noh ïa ka kam kum u President jong ka Federation of Khasi Jaiñtia & Garo People (FKJGP), South West Khasi Hills District.
Kiwei pat ki nongkitkam jong ka FKJGP South West Khasi Hills District ki long Senior Vice President u Ferdinand Iawphniaw, Vice President u Rockfeller Pariat, Joint Secretary u Tensing Lyngdoh Nonglait, Assistant Secretary u Combarstar Jyrwa, Organising Secretary u Hamran Ramsiej, Chief Organising Secretary u Welborn Marweiñ, Environment Secretary u Probert Wahlang, Agriculture Secretary u Teinam Nongtnger, Sports Secretary u Tenbarsing Lyngkhoi, Education Secretary u Shainstar Thongni bad kynthup ïa ki 11 ngut ki dkhot kiba la pyniasoh bad ka seng na ka bynta ban iakit iabah ia ka lyngkor shakri lyngba kane ka sengbhalang na ka bynta ban shakri ia ka imlang ka sahlang.
Ka aïom sma rong surok ba shisien san snem ka la sdang ban sma ha kylleng ki jaka, ki shnong ki thaw la ka long ha ki thaiñ nongkyndong, khap sor bad wad hapdeng sor ruh kumjuh.
Kane ka jingsdang ban sma rong surok ka ju jia shisien man ka san snem bad haba la wan ka jingsma rong surok la sngewthuh ba ka por ilekshon jied nongmihkhmat ka la jan.
Kadei ka jingsdang jong ka aïom ha kaba ki surok kiba la shah ieh khunswet baroh shi katta khamtam ha ki thaiñ nongkyndong ki la sdang ban phuh mut phuh mat watla ym lah ban siang ha ka rukom kaba dei ruh, ki surok ki la sdang ban kylla rong ïong hynrei kiban neh tang katto katne bnai.
Bad kadei ruh ka ïa kaba la sdang ban bunkam bha ha ka liang ki jingpynlong ïa ki prokram bapher bapher la ka long ki jingïalang sam skhim, ki prokram pynkup burom, ki jingpynlong ïa ki tamasa, ki prokram jingïalehkai nalor kiwei kiwei.
Kadei ruh ka ïa ba ki paidbah ki sngewtynnad tam ban ïoh bamja ei, dih sha ei, shong kali ei bad kumta ter ter.
Dei ha kaba kum kane ka aïom ba ki nongshong shnong ki nud ruh ban buh jingkylli ïa la u nongmihkhmat balei u khlem lah ban leh ïa kane katai lane u khlem lah ban pynurlong ïa ki jingkular kiba u khlei ha ki ilekshon kiba lah dep.
Dei ruh ha kum kane ka ba ki nongthep vote ki pynap shibun ki jingkylli na bynta u MLA ha shwa ba kin leit biang ban jied ïa u MLA uba thymmai ha u 2023.
Dei ruh ha kum kane ka aïom ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Ka saiñ pyrthei hi ha Meghalaya ka pher bha bad la ju ïohi ruh ba man ka san snem kumba 20 haduh 30 ngut ki MLA ki ju shah rem bad mih bujli da kiba thymmai.
Katkum ka jingïohi kane ka lah ban dei ruh na ka rukom sam ne pynpoi ïa ki skim kam pynroi sha ki shnong ki thaw ne ki ïing ki sem.
Ki nongïalam jong ki unit bapher bapher kim dei satia ban shaniah tylli tang ha iwei ne ar tylli ki nongïalam hynrei ban da don ki briew kiba peit pyrman man la ki unit khnang ba ki kam pynroi kin ym poi tang ha ki bahaïing jong ki nongkitkam jong ki unit.
Kane ka ju jia beit ha man la ki constituency bad kane hi kadei ka daw kaba hakhmat eh kaba u MLA um ju tip ei ei ïa kaei kaba ki nongkitkam ki leh hynrei ha kaba khatduh dei ma u ba mad ïa ka jingshah rem.
Ka por mynta ka la ih bha ruh na ka bynta ki kynhun kiba ju wad jingtip lyngba ka RTI ban tip ïa ki kam pynroi kiba poi ha ki shnong ki thaw.
Kito ki kynhun kiba smat ban wad ïa kum kitei ki jingtip ki dei ruh ban da wad bniah hato kiba ïoh ïa kitei ki skim kam pynroi na u nongmihkhmat kidei kiba dei hok shisha ban ïoh ne dei pynban da ki bahaïing suda jong ki nongkitkam ha ki shnong ki thaw.
Lada ki lap ba kadei pynban ka skim tang na ka bynta ki bahaïing ki dei ban pynshai paidbah khnang ba kiba bun balang kin tip bad kin ïoh ruh ban rai ha ka por thep vote.
Ki paidbah ki dei ruh ban husiar ba ha ka por thep vote kim dei satia ban shah pynngop noh shi khyllipmat tang ha ki tyngka pliah hynrei ban ieng beit ha ka nongrim.
Lada ki don tang kumba mar shiteng na ki nongshong shnong kiba sngewthuh ïa kane, ka jingshah thied ha ka por elekshon kan ym treikam shuh bad ka constituency hi kan sa ïoh da u nongmihkhmat u ba paka.
Nongstoiñ, Nailar, 28: Ka WKSU central body lyngba ka education cell ha ka sngi saitjaiñ, ka la pynlong ka jingleit jurip ïa ka jingshna ïa ka ITI building kaba don ha ka shnong Sohpian Nongstoiñ, kaba la mang tyngka da ka sorkar ha ki katto katne ki snem ba la dep kaba la kot ïa ka shi klur tam.
U education secretary ka seng u samla L.Khar-dewsaw, u la pynkynmaw ba ka ITI ka la ai ïa ka jingshakri la bun snem ha ka District, hynrei la shakri pat sha ki samla da kaba shu pyndonkam da ka ïing wai wat haduh mynta mynne.
Hynrei, u la ong ba lyngba ka jingpynsngew jong ka Directorate of Employment and Craftmen Training sha ka seng ban pynïoh ïa ka jaka ba biang ban shna ïa ka ITI office, ka seng ka la pynïoh ïa ka jaka ha ka shnong Sohpian.
U la ong ruh ba ka jingthmu jong ka jingjurip, ka long ba ka rukom trei ïa katei ka building ka long ne em katkum ka plan ne criteria ba la buh.
U la pynkynmaw ruh ba I contractor ba dei ban trei I dei ban trei bha bad bud ryntih ïa ki criteria ne ka plan, khnang ba kan ai ka jinghun bad jingshngaiñ ban pyndonkam ïa ka hadien ba la dep.
La pynkynmaw ba katei ka shlem ka don bun ki bynta jong ka jingpyntbit ba ki samla ki kwah kum ka fitter, plumber, wireman ban kiwei kiwei, ba ki samla kiba kwah ban jied ki lah ban ïoh.
Ka seng ka pynpaw ruh ka jingkyrmen ba yn ym slem shuh ba ka ITI kan sa ïoh noh la ka permanent building.
Ka seng kan sa buddien ïa ki jingpyntrei ïa ki government building ha ka thaiñ, ba kin ai jinghun bad lada shem ba ka jingtrei ïa ki building kim ai jinghun, ka seng ka hap ban shim da kiwei ki rukom pyrkhat la bynrap u education secretary L.Khardewsaw.
Ha kajuh ka sngi ka seng ka la pynlong ka jingbuddien ïa ka jingshna ïa ka building jong Polytechnic kaba la sdang naduh u snem 2018 kaba don ha ka shnong Mawrusyiar Nongstoiñ.
Ha kane ka jingleit jurip, la shem ba ka jingtrei ïa kane ka building ka dang sah rynghang bad sangeh noh khlem pat lah pyndep ïa ka jingshna.
La lap ba ka daw jong ka jingslem bad jingsangeh noh ban trei, ka dei ka jingbym lah ka sorkar ban pyllait ïa ka bill sha ki contractor.
Kane ka jingbym ïaid beit ha ka jingpyntrei ïa kine ka jingtrei, ka la pyndiaw ïa ka seng khamtam ïa ki samla ka thaiñ kiba duk ki bym lah ban leit pule shabar ka jylla ne wat sha ki jaka ba hapoh ka jylla kham jngai na ka jaka ba ki don.
Kumta ka seng ka pynkynmaw bad kyrpad ïa ka sorkar lyngba ka education department, ba kan shimkhia ïa kane ka kam, khnang ba kan long ka jingkyrkhu ïa ki samla ka dong ka thaiñ.
U education secretary ka seng u la pynpaw ruh ïa ka jingsngewnguh ïa u trai khyndew u bah Phre Khardewsaw, u ba la kloi ban synñiang ïa ka jaka sha ka sorkar ha ryngkat ka jingïasngewthuh lang bad ka shnong Mawrusyiar.
U la bynrap ruh ba lada u trai khyndew u kloi ban ai ei ïa ka khyndew sha ka sorkar na ka bynta ban tei ïa ka tei ka shlem ai jinghikai, kumta ka dei ka kamram jong ka sorkar ban shimkhia ha ka ban pynurlong.
La pynkynmaw ruh ba lada ki jingtrei ïa ki building bapher bapher ha ka thaiñ kim long kiba ïaid beit, ka seng kam banse ka hap ban shim da kiwei ki sien jam ban buddien, ong u education secretary samla L.Khardewsaw.
Shillong, Nailar, 27: Ka Meghalaya State Legal Services Authority ha ryngkat ka jingïatreilang bad ka Directorate of Social Welfare, Health & Family Welfare Department, C&RD Department, District Legal Services Authority, East Khasi Hills bad kiwei kiwei ki kynhun ha ka sngi Saitjaiñ ki la pynlong ïa ka jingai jingsumar ei bad ai ïa ki jingpynshai halor ka NALSA (Effective Implementation of Poverty Alleviation) Scheme 2015 bad ka ki skhim Sorkar halor ka phang “ban pun jingkieng’ ïa kaba la pynlong ha St Peter’s Secondary School, Dangar, East Khasi Hills District.
U Justice H S Thangkhiew, u Nongbishar jong ka Iingbishar Meghalaya High Court bad uba long ruh u Executive Chairman jong ka MSLSA u la ïashim bynta ha kane ka sngi kum u Kongsan.
Haba kren kum u Kongsan u Bah H.S Thangkhiew u la pynshai ha kane ka jingïalang shaphang ka NALSA scheme.
U Bah Thangkhiew u la kyntu ïa ki nongshong shnong ba kin wan shakhmat bad ban ïarap ïa ki paidbah kiba donkam jingïarap na ka aiñ da kaba pynrung kyrteng ïalade kum ki Para-legal Volunteers; kaba long kawei na ki kynhun kaba pynkynduh markhmat hapdeng ki paidbah bad ka ingbishar.
Ha kane ka sngi, u Kongsan u la leit jngoh ïa ki jaka ba la buh da ki tnat treikam bapher bapher bad aiti ruh ïa ki Wheelchairs, ki Hearing Aids bad ki Walking Sticks sha ki briew kiba duna dkhotmet.
Nongstoiñ, Nailar, 28: Ka West Khasi Hills Badminton Association, ka phah ïa ka kyrwoh kitbok kit rwiang ïa u Secretary jong ka Association u bah Badonboklang Marweiñ, ba shong ba sah ha Ladweitang Nongstoiñ, u ban lam khmat ïa ka kynhun ïalehkai Badminton jong ka Meghalaya Team sha ka North East Zone Inter State Badminton Championship 2022, ka ban long ha nongbah Tripura ha u bnai u ban sa wan kata naduh ka 6 tarik haduh 11 tarik Nailur.
Ka Association ka da sngew sarong ïa kane ka jingshah jied jong u bah Badon ban long kum u Manager jong ka Meghalaya Team.
Kane kan long ka burom ïa ka dong bad ka thaiñ hi West Khasi hi baroh kawei.
“Ngi la sakhi da la ki jong ki khmat ïa ka jingangnud bad ka jingtrei shitom ka jong u ïa ka kam ïalehkai, ban kyntiew ïa ki khynnah bad ki samla jong ka thaiñ ban wanrah ïa ki sha ka level kaba katkum ka standard kaba mynta.
Ngi da sngewnguh ruh ïa ka Meghalaya Badminton Association bad ka State Sports, kaba la bynshet ha une u samla ban ïalam ïa ka team.
Kyrmen kane ka jingleit ban ïa aireng ïa kane ka Inter State Zone Championship kan wanrah bun ki khusnam ïa ka Jylla", ong ka kyrwoh na u Bah S.Lyndem President WKHDBA.Hadien ba u kpa ne u architect ka Sixth Schedule ka aiñ synshar District Council, ka stieh ïada jait bynriew riewlum u Rev.J.J.M Nichols Roy u la wanrah haka Constituents Assembly ïakane ka aiñ bad la pynskem ïaka haka 26 tarik January 1950.
Hapoh kane ka aiñ la thaw ïaki District Council bad ynda la thaw ïakine ki District Council la khlad bad pynhap jubor ïaki bun ki jaka puta ka khyndew ka shyiap bad u pud u sam lna ka District Council jong ngi (United Khasi & Jaiñtia Hills District Council) bad pynïasoh jubor noh sha United Cachar & Mikirs Hills District Council kaba long ruh shaduh u pud u sam jong ka jylla Meghalaya bad Assam mynta.
Kat kum ka Assam Gazette March 13, 1957 bala pynmih da u S.C Kagti Secreatry to the Govt.
of Assam.
Revenue (Settlement) Department ki jingkdew shaphang u pud u sam hapdeng ka West Karbi Anglong bad West Jaintia Hills District (kumba long mynta) ka long kumne: (Na Block- 11 sha Block-1) Down the Umkhen River to the mouth of Umshunam, about 2 miles South-East of Jingkahulu (3178) thence up the hills spur to the mouth of this stream to the source of Um-i.
(Amring) and Mynriang streams along the watersheds to the source of the Umsati, and down the Umsati to apoint opposite Tahpat Village, thence in a straight line to the source of the Umkhyrmi, thence down the Umkhyrmi to the Myntang River and down the Myntang to its confluences with the Kapili River.
Kane ka long katkum ka Notification 13th April 1951.
Dalade nga la poi lut sha kine ki jaka bad nga shem shibun ki jingbakla haki jingkdew jong kane ka Notification bad kiba long da khongpong bad kynrum kynram bha.
To ngin ïapeit bad batai lyngkot khyndiat hangne:Jingkahulu ka wan naka ktien Pnar kaba mut Yingkeiñhulu, haka ktien Khasi kamut ingkieng huleng.
U lum na liang mihngi u kyntur shaliang sepngi bad u lum na liang sepngi u kyntur shaliang mihngi ka jingjrong jong kine ki lum kalah ban long 3178 ft height, kawah Mynkhen pat ka rung napoh kumba ksam thliew.
Ki riewtymmen ki ong ba mynshwa ki huleng ki juh ryngkang na shiliang sha shiliang lyngba kine ki khmut lum.
Kumta ki khot noh ïakane ka jaka ka Yingkeiñ hulu, bad nakane ka kyntien pat kasa poi sha ka Jingkahulu namar ka jingbym lah kynnoh jong kiwei pat ki jait bynriew.
Kawei naki kynrum kynram ka long bymdon ki jingkdew kiba shai ba tikna kato ka jingkdew source of Um-i river (Amring) haba buh (Amring) kamut kane ka wah Um-i bad Amring kidei ban long kijuh lane marjan hynrei baroh ngi tip ba lada ki ong Amring (ka lah ban long Amreng) kamut ïaka wah Mynriang ka wei naki wah kaba heh tam kaba tuid hapdeng ka Elaka Labang Nangphyllut.
Kane ka wah Um-i bad wah Mynriang kidon laka jong bad ki dang ïajngai bha iwei na i wei.
Lada ki kdew ne mention ïaka wah Mynriang te ki dei ban kdew hapdeng ka point kaba ki ong Umsati Opposite Tanpat village bad source of Umkhyrmi keiñ namarba ka wah Mynriang (Amring) kadon hapdeng in ka shnong Tahpat bad Umkhyrmi hynrei ki khlem pynpaw ei ei pat ïakane ka jaka.
Ki thoh ruh Mynriang stream hynrei kat kane ka wah te ymdei shuh ban ong stream hynrei ladei beit ban ong river.
Nangta Umsati opposite Tahpat Village, kane ruh kalong kaba bakla namerba ka Umsati kam dei opposite Tahpat Village ka Umsati ka don hapdeng ka shnong Nongjrong (Khasi) bad ka shnong Rongpangbong.
(Karbi) Umsati, ki khot ruh Umsaitwait ka wan naka ktien Umsaitkti ka wahrit kaba ki Nongjrong ki juh saitwaiit ne saitkti ynda kila dep kñia, ka jaka kaba don hakhlieh wah Umtruiñ ka Wahblai ka Raid Nangjrong.
Ki nong sorbe bad ki Karbi haduh mynta kimtip sha ei kadon kane ka wah Umsati bad kumta ki shu kdew kulmar shane shatai Balei kim tip? Namarba kimdei ki trai shnong.
Naduh na Source of Um-i river haduh ha Umsati kumba la paw haka ne ka notification ka don ka jingjngai kumba 14 15 kilometers ei ei.
Ki don ki shnong bad ki jaka kiba kham paw kum ka Mookoiram, Um Samynthoo, Myn-i, Umpawiang Khanduli, Stonglapar Lakaroi bad kiwei kiwei de hynrei kat kine ki khlem paw ei ei.
La shu pynryngkang shi syndon naduh na Source of Um-i shaduh sha Umsati, dei nakane ka daw ba ka don ka jingïa kyntur pud bad ïakdew kylliang nangne shatai bad nangtai shane.
Lada peit naduh na Khlieh Um-i (source of Um-i river) haduh ha Umsati (ym kumba paw haka notification opposite Tahpat Village) u pud u sam hapdeng ka Meghalaya bad Assam ka dei ban long na Khlieh Um-i, Shka Umsamynthoo, Umpawiang (Old Assam Battalion Camp) Stonglapar Umsati ter ter sha wah Mynriang Sanshka Wanpung Umlaphiah Umkhyrmi.
Bad ki shnong Rtiang Sanphaw (Karbi) Mookoiram, (Khasi Karbi Nepali) Myn-i (Karbi Nepali) Stonglapar (Karbi) Lakaroi (Karbi) Nongjrong (Khasi) bad Tahpat (Karbi) kila don lypa shapoh Meghalaya.
Nang ta la shu dew beit na Umkhyrmi shaduh sha Wah Myntang, kane ruh ka bakla chibun bha namar naduh na Umkhyrmi haduh ha Wah Myntang ka dang jngai sa kumba.9 10 kilometers ei ei ki dang doh shibun ki shnong ki jaka puta ki lum kiwah kiba ym shym pynpaw kyrteng kum ka Saba Lummoojem, Lumjrong wah Rjiang, Psiar, Mooluber kumta yet ter shaduh sha wah Myntang.
Kumba la ïathuh haneng ki don shibun ki jingbakla bad ki jingbymshai hakane ka Notification.
Balei ba kam shai bad ba kam beit? Namar ba la shu leh thok bad leh donbor khlem da tip ïaka jingshisha.
Kino kino ki kam kiba shu leh thok bad leh bor te barabor hi kimjuh long kiba shai bad ba shisha.
Lada u Chief Minister jong ngi u long uba shlur ban kren kumba la kdew haneng te u pud u sam ka Meghalaya kala long lypa naduh nangne.
Bad lada u shu kohnguh beit katba ong u Chief Minister ka Assam tang ban ïoh pynbeit pud te ka Assam kan shim heit ha Saitsama, Mukroh bad Khatkasla haduh ha wah Myntang kumba ka wan kam man ka por.
Nongstoiñ, Nailar, 28: Ka jingpynkhreh jong ka sorkar Assam bad Meghalaya ban sdang ïa ka jingïapynbeit pud ha ka wat kaba ar ha kaba kynthup lang ruh ïa ka Langpih sector, ki riew rangbah katei ka thaiñ ba kynthup ïa u bah J.Wanñiang u nonghikai skul ba la shongthait, u bah J.Kharsyiemlieh sordar barim ka shnong Umtap bad kiwei kiwei ki riew rangbah haba pyntip ha u nongthoh khubor, ki la ong ba ki ai khublei bad sngewnguh ïa ka sorkar jylla ba ka la shim ïa kane ka sien jam kaba don kam tam kaba ki paitbah ki la khmih lynti da ki phew snem.
Kitei ki rangbah ki la ong ruh ba shuwa ba ka sorkar kan sdang ïa ka jingïapynbeit ïa u pud u sam ha ki jaka kiba hap ha ka Langpih sector, ki kwah ban pynkynmaw ïa ki katto katne ki jingjia kiba la pynjaw ummat bad pynpait dohnud ïa ki paitbah jong ka jylla lada ki dang kynmaw.
Kitei ki rangbah ki la ong ba ka jingjia kaba nyngkong eh ka dei ha u snem 1979, ha kaba ka la don ka jingklumar hadien ba ka sorkar Assam ka la wan buh ïa ka ktem pulit ha Langpih, ka la don ka jingïakajia hapdeng uwei u Nepali u ba ri khuti masi bad muid bad ki Khasi, namar ba u pyllait lan ïa kitei ki jingri bad ki pynjot lut ïa ki jingthung jingtep ha ki lyngkha jong ki Khasi.
Utei u Nepali u la leit ban ujor sha ki pulit Assam bad ki pulit Assam ki la kem ïa ki katto katne ngut ki rangbah Khasi, kumta ki paitbah na ki shnong katei ka thaiñ ba kynthup naduh Mawdiangsnam, Umpha, Langpih, Umyiap, Umtap, Mawlan, Umwahsiang, Umwali bad kiwei kiwei ki shnong ki la iehnoh ïa ki ïing ki sem, ki jingri jingdup, ki kper ki phrah bad ki la wan kiew sha Kyndongei kaba ïa jan bad ka shnong Mawkapiah, Nonglang bad kyrdum bad ki la shong shnong ha katei ka jaka bad don ruh kiba leit shong ha Nonglang, Nongstoiñ bad kiwei kiwei ki jaka.
Kiwei pat ki jingjia kiba kham hadien ïa kata ki long ka jingshah kem khah khah jong ki Khasi ha ki pulit Assam, ka jingshah tied shah bom jong ki Khasi namar ka jingïakajia bad ki Nepali, ka jingshah pynpra jong ka Raidmynsaw M.E skul.
Ka jingjia kaba la pynpait dohnud bad pynjaw ummat ïa ki paitbah ka thaiñ, ka dei ka jingshah siat ïap jong ki saw ngut ki rangbah Khasi ha ki pulit Assam kaba la jia ha ka 14 tarik Jymmang 2010, kaba ym pat ju don kaba kum katei ka jingjia ha kiwei pat ki jaka ia kajia pud hapoh ka jylla la ka long ha ne ha kiwei kiwei ki bynta jong ka jylla.
Nalor kata ka jingknieh jubor jong ka Assam ïa ka ïing ba la thied da u (L) bah Hopingstone Lyngdoh bad phah shong ia ki nongtrei jong ka Forest Department haduh mynta.
Nalorkata, ki don sa kiwei pat ki jingjia kaba kham hadien ba ki pulit Assam ki la pyndik bad pynibor ïa ki Khasi kiba dei ki trai shnong kum ka jingpynsangeh jubor ban pynpoi bording sha Mawdiangsnam bad Umyiap, ka jingthmu ban wan shna ïa kawei pat ka ktem pulit ha kper jong ka kong Kwistilda Lyngdoh Marshilong bad ka kong Sngewbhalin Paliar ha Umwali.
Dang ha ka 31 tarik jong u bnai ba la dep uwei u Kontraktor na Assam ryngkat uwei u heh sorkar, ki la wan thew jaka ha ka kper jong u Bines Nongbah, kaba don ha Umsynrih hajan ka Kamakhya Mandir, kaba jngai tang kumba shiteng kilomitar na ka ktem pulit jong ka Assam kaba don ha Langpih, khlem da pyntip ïa u trai.
Kitei ki rangbah ki la ong ruh ba ka jingpynkynmaw jong ki ïa ka sorkar halor kitei ki jingjia, ka long ba shuwa ban pynbeit ïa u pud u sam ha ki jaka kiba hap ha ka Langpih sector, ka dei ban da pyrkhat bha bad bishar bniah bin pa bin, namar ki paitbah katei ka thaiñ ki ïeng skhem ban dawa katkum ki nongrim kiba skhem bad ki kwah ba ïa baroh ki shnong kiba u (L) bah Hopingstone Lyngdoh u la pynrung hapoh u pud u sam jong ka map United Khasi & Jaiñtia Hills, ki la ïoh ban thep vote ha ki MDC Election, naduh ka por ba ym pat ïoh ïa ka jylla ba pura ki dei ban hap hapoh ka Meghalya kata ha West Khasi Hills District.
Namar lada bakla na kata kan wanrah ïa ka jingïakhih kaba kham shyrkhei ban ïa ki por ba la dep.
Ki paitbah katei ka thaiñ khlem artatien kin kylla phetwir biang sa shisien, kumta kim kwah satia ba ki paitbah Khasi kin kylla phetwir ha la ka jong ka ri.
Jowai, Nailar 28 : Kawei na ki seng jong ki longkmie ka Hynñiewtrep Women Welfare & Development Organization (HWW&DO) lyngba ka President rangbah ka kong O.Suchiang bad ka Secretary kong B.D Lyngdoh ki ai ka jingkyrshan ba pura ïa ka jingthmu jong ka seng ki nong kamai kali, ka All Jaiñtia Commercial Vehicle Association ban pynlong da ka rally ne ka jingïaid paidbah ban dawa na ka sorkar ban set phatok shi jingim ïa ki to ki nongpynïap briew.
Ka seng ka phah ruh ïa kane ka khubor sngewlem sha ka ïing jong ki to ki drivers ki ba shah rahbor bad shah pynïap ha ki to ki riew runar ki bym don shuh ka mynsiem briew.
Ka seng ka pynrem jur ïa kine ki jingthaw ki ba pynïap dusmon ïa ki mynsiem ba lui lui.
Ka seng ka dawa jur na ka sorkar ba dei ban pynshitom ïa kine ki riew thrang snam da ka ba tyngeh, da ka ba set phatok ïa ki shi jingim.
Lada kum kine ki riew khlaw ki ïoh ban im lait luit kan buh ïa ka shnong ka thaw ha ka jingma ka bakhraw bad kan long ruh ka jingsyier mynsiem ïa ki kynthei khynnah bad wat ïa ki riew rangbah ruh.
Shuh shuh ka seng ka ai mynsiem ïa kiba ha ïing ha sem jong ki to ki drivers ki ba shah pynïap, ka seng kan ïa treilang haduh ban da jop bad ban pynduh jait syndon ïa kum kine ki riew bymman nongpynïap briew.
Khliehriat, Nailar 28: Ka East Jaiñtia Mineral, Supplier, Exporters and Importer Association, hynnin ka sngi ka la pynlong ïa ka jingïalang ba kyrpang ha Sweet Chilie Hotel ha Mynkre ban pynshai halor ka jingioh lad bad jingpynkhreh ban sdang noh ïa ka ïew ha ka ïew khappud, ha East Jaiñtia Hills District, ka Dry-Port ha Huroi ban ïa khaïi bad ka ri Bangladesh, khamtam eh ha ka jingïa die ïa thied ïa ki mar poh khyndew hapdeng ka ri India bad ka ri Bangladesh, ka ban long ka jingmyntoi kaba khraw ka ban kyntiew ïa ka ïoh ka kot, ka ban wanrah ruh ïa ka roi ka kiew ha ka thaiñ.
Haba kren ha ka jingïalang, u Pa ‘iem Laborius.
Manik.
S.syiem, u Syiem jong ka Hima Mylliem, u la pynpaw ka jingsngew kmen halor kane ka jingioh lad ban ïa trei ha ka khaïi ka pateng bad ka ri Bangladesh kaba lyngba ka Dry-Port u la ong “ Hapdeng ka jingïoh kan don ruh ka jingkhlong, na kata ka daw khie leit khaïi da kaba shai da kaba khuid, da kaba bat ïa ka jinglong trai halor ka khyndew ka shyiap bad khaïi ban im ym ban khaïi ban bam duh.
Ha kajuh ka por, u Pa ‘iem Laborius, da ka mynsiem ka jingkmen u la ai ka jingkhublei kitbok kitrwiang ïa ki nongkitkam bad ki dkhot jong ka East Jaiñtia Mineral, Supplier, Exporters and Importer Association, ba kin nang lah ban pyntyllun ïa ka kam ha ka tipbriew tip Blei, u la ai ruh ka jingkyrkhu kyrdoh ba ki kam ki jam kin roi kin man bha ha kaba ïadei bad ki kam khaïi bad ka sorkar Bangladesh.
U bah Thomas Nongtdu, uba dei uwei na ki nong saiñdur ba seng ïa katei ka Assoctation, uba la long ruh kum u kongsan ha kane ka sngi, u la ai ka jingkhublei kitbok kitrwiang ïa ka seng , u la kyntu ïa ki paidbah khamtam kito kiba na ki thaiñ khappud ba ki dei ban long kiba kylluid mynsiem ban ai ïa ki jaka ki puta lada donkam namar kane ka dei na ka bynta ka bha ka miat jong ki khun ki kti ha ka lawei bad ka roi ka kiew jong ka thaiñ.
U Secretary jong ka Meghalaya Steering Committee, u bah H.Jana, u la pynpaw ka jingsngew kmen bad ong ba kane ka dei ka lad ban ïoh kamai ban im ja ki briew bad na ka liang ka Meghalaya Steering Committee (minor- Minerals)-Mining Licence Holder ruh ka long la kloi ban ai ka jingaitreilang bad ong ruh ba ka dei ban don ruh ka jingiatreilang bad ki trai shnong ban pynurlong, kane ka export na Kuliang sha ki ïew khappud ba ka dei ban ïaid shakhmat.
U President jong ka East Jaiñtia Mineral, Supplier, Exporters and Importer Association, u bah Wanshwa Nongtdu, u la pynsngew bad ong ba ïa ka jing khaïi Dry Port lah ban plie noh ha u bnai kyllalyngkot ne ha u bani rymphang,.
Da ka jingsngew kmen u la iathuh ba napdeng ki 80 tylli ki district ka East Jaintia Hills District ka la shah jied ban sdang noh ïa ka SCS bad ka LCS ha kaba ka SCS kan long ha ka shnong khappud ha Huroi.
Kiba la ai jingkren ki kynthup ruh u MLA ba rim, u bah Justine Dkhar, u bah Spindro Dkhar, u bah Tiberious Shylla, u bah Ioanis Shylla, u bah David Dkhar bad kiwei kiwei.
Nongpoh, Nailar 28: Hadien ba ka samoi treikam jong ki nongïalam barim ka Khasi Students’ union Raid Nongtung Circle kala kut noh ka KSU, NKHD Unit ha ka sngi Saitjaiñ ka la ioh ban pynskhem bad pynthymmai biang ïa ki nongkitkam na ka bynta ka samoi treikam 2022-2025 kaba la pynlong ha ïingdorbar Kyndewso.
Ha kane ka sngi la ïadon ryngkat naduh u Vice President ka KSU Sengkmie u samla Biangbor L.Paliar, samla Pynshaiborlang Rani Publicity secretary, u Assistant general secretary samla Ready stone Nongrum, samla Ferdynald kharkamni President NKHD Unit, samla James H Mawphniang General secretary NKHD Unit , u samla Lambok Rymbai Vice President NKHD Unit, u samla Lester Nongbet organising secretary NKHD Unit, U Paiem Miwel Shadap, Syiem ka Raid Nongtung, u President synjuk ki Rangbah shnong Raid Nongtung Bah Blickstar sohtun, lem bad ki dkhot ka KSU NKHD Unit bad ki dkhot ka KSU Raid Nongtung Circle.
Haba ai jingkren ha kane ka jingïalang pynskhem ïaki nongkitkam ka Raid Nongtung Circle U samla Banjop Maring President KSU North Khasi Hills Eastern Border Area u la ong haba rung kum u dkhot ba pura ngim shym la iohnong shimet hynrei ban shakri ïa ka Ri bad ka Jaidbynriew, hynrei kum ki samla ki dei ban rhem ka mynsiem ban ai ka jingshakri kaba bha tam khamtam shaka thaiñ khappud Block II kaba ju mih ka jingkajia pud ban pynthikna ba ki khasi ba shong ba sah ha katei ka thaiñ kin shongsuk shongsaiñ.
U samla Pynshailang Rani Publicity Secretary haba kren ha katei ka sngi, u la pynpaw ïa ka jingkmen ha kaba u la ioh ban iuhkjat ha Raid Nongtung, kaba dei ka thaiñ khappud kaba ka sorkar mynta ka don ka jingthmu ban pynbeit pud haka wat kaba ar, ha kaba u la ong ruh ba dei ka KSU kaba pahara ïa ka khyndew ka shyiap bad u la ong ruh ba kum ki samla kim dei ban long kum u siej haba la kut ka jingjrong u noh shapoh, hynrei kum ki samla ka Jaidbynriew kiba ieng skhem ban ïaleh pyrshah ïa kita ki jingeh kiba ka Jaidbynriew ka ju kynduh barabor ba kin don ka mynsiem ïaleh haduh ka jingjop ym ban shu iehnoh shiteng por.
Naka liang u President ka KSU NKHD, u samla Ferdynald K.kharkamni u la ai mynsiem ïa ki nongkitkam ba thymmai jong ka Raid Nongtung Circle ba kin long ki samla ki ba iaineh bad ïai trei kam bha shuh shuh ban ai ka jingshakri ïaki paidbah ka Raid Nongtung bad khamtam ba kin don ka jingïatylli khnang ba kin lah ban trei kham bha shuh shuh ha district kumjuh ha ka Raid Nongtung baroh kawei.
Ki nongïalam ba thymmai ka KSU Raid Nongtung Circle ki kynthup ïa u Bah Edmund Shadap kum u President bad u Fleming Sten kum u Secretary bad kiwei kiwei ki nongkitkam ba la pynskhem da u samla Biangbor Paliar vice president KSU CEC ha kaba u la pynkynmaw ruh ïaka nongrim jong ka seng bad na ka liang ka Seng ka pyrshah ïa ka jingwan ka railway ha ka jylla kat naduh kine ki sngi, ki seng ka dang ieng skhem kajuh ka nongrim ban pyrshah ïa ka jingwan lynti rel, bad u la ong ruh bun ki jaka ha nongbah shillong la roi da ki bar jylla kumta u la kyntu ïa ki khun samla ba kin nang trei shitom khamtam ia ka jingwan rung ki bar jylla ba da lei lei ym dei ban ai lad ïa ki.
Ha kane ka sngi la ioh ruh ban pynkup burom ïa u Alloysius Bina u wei na ki nongïalam ba shitrhem Jong ka Raid Nongtung Circle bad la shakri ïa ka KSU u ba la shongthait noh na ka Seng , ka KSU ka kitbok kitwriang ia u ne u Samla Ba un nangïai lah ban shakri ïa ka imlang sahlang ha kano kano ka bynta bad ka kam ba u shakri.
Nongpoh, Nailar 28: U Bah Blikstar Sohtun President ka Synjuk ki Rangbah Shnong Raid Nongtung u la ong ba ka sorkar ka dei ban leh janai haka jingpynbeit pud haka wat kaba ar haka thaiñ Block II jong ka Raid Nongtung ha Ri-Bhoi, kumba ki paidbah bad ki nongïalam shnong ki kwah ba baroh ki shnong khasi kidei ban hap sha ka jylla Meghalaya.
“Ngam salia wat ban shong sahmiet ha Secretariat lada ka sorkar kam sngap ïaka sur jong ki paidbah ka Raid Nongtung ha kane ka jingpynbeit pud jong ka wat kaba ar, ban kynthup lut ïa baroh ki shnong Khasi sha ka jylla Meghalaya, kumba u Myntri Rangbah ka jylla Assam bad Meghalaya ki dep ban ïakren dang shen ban sdang noh ïaka jingpynbeit pud haki 6 tylli ki jaka kajia pud ba kynthup ïaka Block II" la ong u Bah B Sohtun.
U la kyrpad ruh sha ka sorkar ba kane ka jingpynbeit pud haka wat kaba ar, wat la ka dei kaba kham jwat hynrei ka dei ban long kaba janai ban nym mih kano kano ka jingthud bad ka jingshah kynthoh, namar ki paid khasi ba shong ba sah haka thaiñ Block II kim kwah ban leit sha Assam, hynrei ki angnud bad thrang ba ki shnong kin hap sha Meghalaya.
Halor ka kam pynbeit pud, naka liang ka synjuk ki Rangbah Shnong kala ai ka jingïaroh ïaka sorkar jylla kaba la shimkhia ban pynbeit ïa u pud u sam hapdeng ka jylla Meghalaya bad Assam haka wat kaba ar bad khmih lynti ba katei ka jingpynbeit pud kan long kaba seisoh bad kaba pynhun ïaki paidbah ha katei ka thaiñ da kaba ban jur ruh sha ka sorkar jylla ba ki shnong khasi kim dei ban duh kumba la ïakren hynrei ba kidei ban shah kynthup haka jylla Meghalaya katkum ki kot ki sla bad ki riti dustur naduh mynbarim, ryngkat ka jingkyrpad ruh ïaki kynhun sengbhalang bapher bapher ba kin ai ka jingïatreilang ha katei ka jingpynbeit pud.
Nongpoh, Nailar 28: Ka RBYF Mawtnum Unit kala pynpaw ka jingsngewkhia halor ka jingjot jong ki khun samla namar ka jingkyrni haki jingdih buaid khamtam u drok u ba la jyllei ha kylleng ki jaka jong ka Ri Bhoi khamtam ha ka thaiñ Nongpoh kaba ap ruh ka jingma kaba khraw ïaka imlang ka sahlang lada ym lah ban tehlakam bad ban pynduh pyndam ïa u drok.
Haba kren bad u nongthoh khubor, u Samla Peace Maker Makri President ka Mawtnum Unit bad u Samla Alberto Nongsiej Vice President ka Nongpoh Circle kila ong ba kum ka seng ka dap da ka jingsngewkhia ban iohi ba ka jingjyllei u drok kala long kaba shyrkhei bad bun naki khun samla naduh ki shynrang bad kynthei kila sdang ban ngop ha utei u jingdih buaid bad katei ka bih kala sdang ban pur ruh wat sha ki khynnah kiba dang rit bad kiba dang heh dang san kiba dang donkam ka jinghikai bad ka jingïeid.
Kila ong ruh ba dei ka jingjyllei u drok bala pynkharoi ïaki ba bun ki kam sniew haka imlang ka sahlang bad kam long shuh kaba shngaiñ bala mih bad sdang biang ki kam tuh kam thiem bala suba ba kidei ki nongdih drok kiba la shu tuh tang ban ioh pisa ban thied drok, kumba la sakhi ruh ki kam tuh kam thiem wat haki surok bah bad ki naki trok kiba ieng harud surok kiba dang ieng jah thaid, ki dukan bad kumjuh ki iing ki sem.
Halor katei ka jingjyllei jong u drok kaba la buh jingma bad jingbym shngaiñ haka imlang ka sahlang naka liang ka RBYF kala kyrpad ruh ïaka tnad pulit ba kan shimkhia ha kaba ïadei bad ka jingjyllei jong ki nongdih bad nongkhaii drok, khamtam ban ïaid pahara haki jaka ba suba bad naka liang ka seng kan ai ruh ka jingïatreilang bad ka tnad pulit naka bynta ban rat diengkhong ïa u drok.
Hakajuh ka por naka liang ka seng kala maham ruh ïaki dukan ba kim dei ban die ïaki biri, sikret bad kiwei kiwei ki jingbam kiba ktah ïaka koit ka khiah sha ki heprit bad ki khynnah skul, bad lada lap naka liang ka seng kan sa leh da kab tyngeh, kila bynrap.
Shillong, Nailar 28: Ki samla pule jong ka St Anthony’s College Shillong lyngba ka Tourism Club ha ryngkat ka jingïasnoh kti lang bbad ka ophis u Syiem ka Hima Sohra ha ka 19 tarik Nailar ki la hiar sha Kshaid Mawsawa kaba don ha ki thaiñ Sohra ban leit tam ïa ki jaboh jabain bad ban pynkhuid ïa ki sawadong sawkun jong kane ka jaka jngoh kai pyrthei ba pawnam ha ka jylla.
“Kane ka jingpynkhuid ïa kane ka jaka jngoh kai pyrtghei ka long ban pynitynnad ïa ki jaka kiba khring ïa ki nongjngoh kai pyrthei sha ka jylla bad ruh ban long ki nuksa ba ngi dei ban sumar ïa ka jingdon jingem kaba ka jylla ka ïoh kyrpang" ong ka kyrwoh na ka Samla Balashynna Dona Nongkseh Secretary ka club.
“Dei hadien ba ngi la wad jingtip ba kano napdeng kine ki jaka jngoh kai pyrthei kaba donkam eh ba ngin leit pynkhuid bad ha ka jingwad jingtip ngi la shem ba dei kane ka kshaid kaba jaboh tam na kaei kaba ngi tipbad dei na kane ka daw ba ngi hiar sha kane ka Kshaid Mawsawa" bynrap ka kyrwoh.
Shillong, Nailar 28: U Chairman jong ka Federation of Khasi State u Bah John F Kharshiïing u la kam ba ka jingpyntreikam ïa ka Instrumen of Accession(IoA) kaba ki Hima Khasi ki la ïasoi bad ka ri India ka dang im bad dang ïeng haduh mynta bad ka jingpyntreikam ïa ki kynndon kiba ka la pynkup ïa ki Hima Khasi ka shong beit ha ka Sorkar Jylla bad ka District Council.
Haba kren bad u Mawphor u bah John u la ong ba na ki kot ki sla kiba u la phah sha ki tnad bapher bapher jong ka sorkar pdeng kaba kut hi ki poi sha ka sorkar jylla ban ai ka jingkynthoh jong ka.
“Baroh ki shithi kiba ngi phah sha Delhi ka sorkar pdeng ka ju phah pat ïa ka shithi sha ka sorkar jylla ban pan ïa ka jingkynthoh halor kane bad na ka liang ka sorkar jylla kat haduh mynta kam pat shym la ai ktien eiei, bad lah ban ong ba ka jingpyntreikam ïa ki kyndon kiba a ïa soi ha ka IoA ka dei ka kam iing jong ngi" u la ong.
Shuh shuh u Bah John u la ong, “Ka jingmih ki jingkulmar kiba bun ha ka jaidbnynriew ka dei beit na ka jingtieng ïoh ba ka jaidbynriew Khasi ba rit paid kan shah klun ha ki paid India ba da ki spah milian bad nga i tieng ba katba nang pynsem ban pytrei kam ïa kane kan nang mih ka jingkulmar" da kaba bynrap shuh shuh “Lada phi peit ka jingïakhih ki Rangbah shnong ha ki snem kiba la leit ruh ka dei beit halorka jingkwah ban ïoh jingïada kaba kyrpang.
"Haba ïadei bad ka jingbym ïoh jingithuh ki Hima bad wat ki dorbar shnong da ka Riti synshar ka ri u bah John u la ong, “Lada phi peit sha dkhar ki nongsynshar tynrai jong ki kata ka Panchayatiraj ka ïoh rung ha ka Riti Synshar ha ka article 243 bad wad pat haei phin lap ïa ki Hima Khasi bad ki rukom synshar tynrai jong ngi ki don ne em ka jingïoh jingituh" u la ong.
U la ong ruh ba ka por ka la dei ba ka sorkar jylla kan ïeng da kaba shai la ka kwah ne em ban ïoh ka jingithuh ïa ki hima Khasi da ka Riti synshar namar ka lad ka dang don namar kat kum ka Clause 1 ka IoA ka kren ba katba ym pat ïa pynbeit thymmai ïa ki kyndon kaba ki Hina Hhasi ki ïasnoh bad ka India ki kyndon kiba la ïasoi ki dang ïeng bad u la ong ba kumba long mynta kam pat don kano kano ka jingpynbeit kaba mut ba ka IoA ka dang ïeng bad ka dang im hynrei ka shong pat ha ka sorkar jylla ban pyntreikam ïa kane.
Shillong, Jymmang 22: Ka Jylla mynta kadon satang arngut ki briew iba dang pang Covid-19 ne ki active case bad kine ki dei na East Khasi Hills DistrictHa kine ki arphew saw kynta bala leit noh,tang iwei i briew ila iabit thymmai ïa ka jingpang hynrei ym shym la don pat kiba nang koit.
Ka jingdon jong kiba ïap haduh mynta kala kot 1593 ngut.
Haduh 93822 ngut ki briew kila ïabit ïa kane ka jingpang ha kine ki laisnem mynta hynrei haduh 92227 ngut kila ïoh pat ïa ka jingkoit.
Shillong, Jymmang 22: Ka Federation of Khasi Jaiñtia &Garo People (FKJGP) kala dawa ïa ka Sorkar Jylla ba kan sei madan haba shit haba shai ïa ka jingshem ne ka kaiphod jong ka Inquiry Commission kaba tohkit ïa ka jingshah siat ïap u Bah Cheristerfield Thangkhiew, Nongïalam barim ka Hynñiewtrep National Liberation Council (HNLC).
“Ka Sorkar kam dei ban dang pynslem ban sei madan ïa ka jingshisha baroh bad kam dei ruh ban dang aidaw ba ka kaiphod ka dang long ‘highly confidential’ (bym pat long ban sei madan)" ong u Bah Dundee C Khongsit, Working President ka FKJGP ha ka kyrwoh.
Kat kum ka jingong jong u, ki paidbah ki dei ban tip aiu ka jingshem jong ka jingtohkit khnang ba kin ym sah satia ha ka umdum.
Ka Inquiry Commission bala khlieh da u Chairperson ka Meghalaya Human Rights Commission Justice (rtd) T.Vaiphei, kala aiti ïa ka kaiphod jingtohkit myn ha ka sngi thohdieng bala lah ha u Myntri Rangbah ka Jylla Conrad Kongkal Sangma haba pyntip ba ka shimpor haduh hynriew bnai ïa u ban pynkhreh ïa ka kaiphod hadien ka jingshong bishar haduh 20 sien kynthih.
“Ka Seng ka sngew ba kaei kaba la pyn khyndai bnai (Nailar 2021-Jymmang 2022) kala ih mynta ban paw lut ki jingshisha.
Lada ka sorkar kam nud ban pyni paidbah ïa ka kaiphod kaba la sakhi da ki 12 ngut bad ha ka jingshong bishar ba palat 20 sien kynthoh, ka pynpaw shai ba ka Sorkar Jylla ka kwah ban buhrieh ïa ki jingshisha" ong u Bah Dundee.
Une u Nongïalamka FKJGP ula ong “Ka Seng ka dap da ka jinglynga pisa ban tip ïa kaei kaba don ha katei ka kaiphod namar kumba ka long mynta hi, katei ka jingjia ba jia ha ka 13 tarik Nailar 2021, ka dang buh hapdeng ka jingsah dum ym tang ïa ka seng hynrei ïa ki Nongshongshnong ka Jylla baroh kawei".
“Lada mih kano kano ka jingïakhih paidbab sa shisien pat kaba lah ban ktah ïa ka jingshongsuk shongshngaiñ ha ka Jylla, ka Sorkar hi kan hap ban shim ïa ka jingkitkhlieh" ula bynrap.
Kumban shu pynkynmaw, u Bah Cheristerfield Thangkhiew ula shah siat ïap hala ka jong ka Ïingsah ha Mawlai Kynton Massar ha ka step jong ka 13 tarik Nailar.
Ki Pulit kila kynnoh ba une u Nongïalam barim ka seng kaikhlaw ula ïakhun ïa ka kynhun ki Pulit da ka tari katba ki dang pyrshang ban kem ïa u halor ka jingdonkti ha ki artylli ki jingjia pynbthei bomb IED ha Iew Laitumkhrah kaba jia ha ka 10 tarik Nailar bad ka Khliehriat Police Reserve ba jia ha ka 14 tarik Naitung.
Ha ka 15 tarik Nailar kaba dei ka sngi rakhe ïa ka Sngi Laitluid ka Ri, ka Nongbah Shillong kala sakhi ïa ka jing ïakhih ba tyngeh jong ki paidbah kiba dawa ïa ka jingbishar ba hok halor ka jingsiat ïap ïa une u Nongïalam barim ka HNLC.Kawei ka kali Pulit kala shah wiang ding ha ki samla ha Jaiaw bad ki Pulit pahara kila shah knieh haduh lai tylli ki suloi INSAS na Mawlai Mawtawar ïa kiba la lap pat ha ka 23 tarik Nailar na Wah Umkhrah.
Shillong, Jymmang, 22 : Ka Meghalaya ka dei ka jylla ba long lum ha kaba 80% ki briew ki im ha ki thaiñ nongkyndong.
Ka kam rep kam riang bad ki kam ba ïa syriem ïa kine, ki long ki lad kamai jakpoh jong kiba bun ki briew ha ka jylla.
Hynrei hadien katto katne por, kan sa don ka jingkylla ha ki kam ba ki ju trei kine ki briew.
Ki samla na nongkyndong ki la poi noh sha ki nongbah bad sha kiwei pat ki jylla ban wad da kiwei ki lad ban kamai jakpoh, kaba pynmih shibun ki jingeh ha ka imlang sahlang ha ka jylla.
Ka jylla ka don shibun ki lad ki kabu kiba lah ban rah shajrong ban kyntiew ïa ka ïoh ka kot kaba neh.
Haba shim khia ïa kane, ka Sorkar Meghalaya ka kwah ban kyntiew ïa ka jingsengkam lajong, ban kyntiew ïa ka rukom im ki nongshong shnong jong ka bad ban pynneh ïa ki samla na ka jingphet shabar shnong.
Kumba la ïohi lyngba ki program kum ka PRIME, ka Sorkar Jylla ka la seng ïa bun ki prokram bad ki jingtrei ha kine ki snem ba la dep.
Ka PRIME Sauramandala Rural Entrepreneurship Fellowship (PSREF) kan plie lad ïa ki samla bad kan ai mynsiem ïa ki nongpynkylla na kylleng ka Ri India ban wan treilang kum ki Fellows & ki Associates.
Kin wan ïa snohkti lang bad ki nongsengkam lajong ha ki thain nongkyndong ka Meghalaya, ban tei bad pynïar ïa ki kam jong ki bad kumjuh ruh ban pynieng ïa ki rynsan na ka bynta kiwei ruh ba kin ïoh ïa ka jingmyntoi.
Kin wad ïa ki nongsengkam lajong ha ki thain nongkyndong kiba tbit ha ki block bad ki shnong bad kin ai jinghikai ïa ki ha ka roi ka par, ki kor ki bor bad ban pyntreikam ïa ki buit teknoliji.
Kine ki Fellows bad ki Associates kin sa ïoh ïa ka lad ban wanrah ïa ka jingkylla, ban wanrah ïa ki policy treikam bad ban don bynta lang ban ïasam ïaki buit bad ki nongthaw ain kiba ha jylla.
Ha ka por ba ïaseng, ki nongïashim bynta kin sa ïoh ki jingtip ba kham bniah bad ka lad ban pynithuh ïalade sha ki bor Sorkar, ban ïarap ïa para Fellows bad ki Associates bad ban kyntiew ïa ka jingsengkam lajong.
Kine ki PRIME Sauramandla Fellows kin wan na kylleng ka Ri India ban wanrah ïa ki jingnang bad jingtip na shabar jylla, katba ki PRIME Sauramandala Associates kin kynthup tang ïa ki nongshongshnong na Meghalaya.
Ha kine ki 18 bnai jong ka Fellowship, kine kiba shah jied kin shah phah sha ki block bapher bapher ha kaba kin sa trei bad ki shnong ki thaw ban pynïar ïa ka PRIME ha Meghalaya.
Ka PSREF ka dei ka jingïatreilang jong ka PRIME Meghalaya (kaba dei ka prokram jong ka Sorkar Meghalaya) bad ka Sauramandala Foundation, ba la kyrshan da ka Sorkar Meghalaya lyngba ka tnad Planning bad ka pisa CSR na ka Rainmatter Foundation.
Ki riew shimet ki ba kwah ban apply sha kane ka Fellowship ki lah ban leit sha ka website www.
primemeghalaya.
com/fellowship khnang ban ïoh ïa ki jingtip ba kham bniah halor ka Fellowship bad ka rukom thep kyrteng.
Shillong, Jymmang 22 : U MLA ka Mawlai Constituency u bah P.T Sawakmie u la pynpaw ka jingsngew khia jur halor ka jingkhyllem ka Dome ne maw mot pyllun ba la tei halor tnud ka ïing dorbar Assembly ba thymmai ha Mawdiangdiang hynne dang step synñia ha ka por kumba 12.30 ei ei bad donbok ba ka jia ha kum katei ka por ba ym shym la don ba iap ne mynsaw.
Halor kane ka jingjia haba kren ha u nongthoh khubor u bah Sawkmie u la ong “ U Executive Engineer PWD (Building) uba peit ïa ka jingtrei u bah Ransom Sutnga um dei ban tei pop ha ka IIT Rorkee kaba dro dur ïa kane ka jingtei ha kum kane ka por hynrei dei ban phah tohkit bad ai da ka Technical Report kaba bniah bad kaba shai".
U la ong ruh “ Halor ka jingong jong u Engineer ba ka Dome ka la khia than , kumno u lah ban kynthoh kumne khlem da ïoh ïa ka kaiphod ne ka technical report kaba bniah.
Kumta halor kane nga dawa na ka sorkar ba ka dei ban phah tohkit bad ai ïa ka kaiphod kaba shai kdar kumno kane ka jingkhyllem ka jia bad na kaei ka daw khnang ba ki paidbah kin ïashai".
Na ka liang u bah Ransom haba kren sha ki lad pathai khubor ula ïathuh ba kane ka Dome ka khia kumba 70 ton ei ei bad ka jingjrong ka long kumba 78 phut ei ei bad na kata ka daw ba ka jingkhyllem ne twa ka jia namar ba la khia palat bad ka jingbym biang ka jingohdur.
U la ïathuh ban pynkhuid ïa kane ka jaka ba la khyllem ruh kan shim por kumba 2 taiew ei ei.
ïa katei ka jaka ba la pynshong iaka Dome la hap ban pynwandur biang da kumwei.
“ Mynta hadien ba la dro dur biang da kumwei yn sa tei pat da kawei ka rukom ka ban ym khia khnang ba kan ym jia shuh kum kane ka jingjia ha ki por ban sa wan" ong u bah Ransom.
Shillong, Jymmang 20 : U Myntri Rangbah ka jylla u Conrad K Sangma ula kren shai ha ka Sngi Thohdieng ba ka sorkar kan ym pynduh ne pyndam ïa ka aiñ ïakhalai ne ka Meghalaya Regulation of Gaming Act 2021 namar lada pyndam ka sorkar jylla kan duh nong kumba 8-10 klur ka khajna.
Haba kren sha ki lad pathai khubor u Mytnri Rangbah lyngba kane ka aiñ yn teh lakam ïaki jaka pynïakhalai ha ka jylla namar kane ka aiñ ka la don lypa ha ka jylla mynta la 25 snem.
“ Lada ngi pynduh pyndam ïa kane ka aiñ ka jingduh nong jongka jylla kan long kumba 8-10 klu tyngka" ong u myntri rangbah kum ka jingpynshai sha kito kiba pyrshah ïa kane ka aiñ.
U la pynshai ruh ba kam don kano kano ka jingthmu ban pynmih ïaki Casino ha kane ka nongbah ne hajan kino kino ki nongbah ba heh ka jylla.
“ Ngi kren shai ïa kane namar ki don da kiwei ki lad ki lynti ban pynmih khajna ïa ka jylla.
Na kata ka daw ngim kwah ba kin mih ki Casino ha kane ka nongbah ne ha kino kino ki jaka marjan ki nongbah ba heh ka jylla khnang ba ki khun samla ruh kin lait na ki jingpynshoi.
Nalor kane nga pynthikna ruh ba ki trai shnong kin ym lah ban ïa shim bynta" ong u myntri rangbah.
U la ong ba ka orkar ka kloi ban ïakren sngewthuh sani bha halor kane ka aiñ bad kito baroh kiba don ka jingsngewkhia ne sngewpyrshah jur namar ka kam ïa khalai ka dei kaba la don lypa ha ka jylla bad ka dei ruh kaba pdiang bad mynjur da ka imlang ka sahlang.
“ Ngan kren shai ïa phi ngi donkam ïa ka khajna namar ka jylla ka don hapdeng ka jingduna pisa lypa namar kat haduh mynta la shu shaniah beit tang kaba ïoh na ka sorkar pdeng.
Na kata ka daw ngi ïa kynduh ïa kiba bun ki jingeh namar lada phai sha ka kam tih marpoh khyndew ruh kakhajna ka la hiar bha bad kiwei kiwei ki kam ruh ki la nang stait nangstait bad kumta ka sorkar ka donkam pisa ban pynïaid ïaki kam shakhmat" ong u myntri rangbah.
Shillong, Jymmang, 22: Ka Hynñiewtrep Youths Council (HYC) ha ka sngi u Blei u la dawa ba dei ban thung da ka kynhun tohkit halor ka jingkhyllem jong ka Dome ba la pynieng ha ka Ingdorbar Thawaiñ ba thymmai ha New Shillong, Mawdiangdiang.
“Dei ban thung ïa ka kynhun tohkit halor kane ka jingjia bad ban pynshitom ruh ïa baroh ki Engineer, ki ophisar, ki Kontraktor bad kino kino ki briew la ka long ki Politician ne ki Ministar ruh.
Ka Seng ka dawa ruh ba dei ban thung da kawei pat ka kynhun ba laitluit (Independent Agency) ka ban ai syrnot la kane ka building ka long neem kaba shngaiñ ban pyndonkam hadien habud ïoh ba ynda lah plie ïa ka bad pyndonkam kan wanrah ïa ka jingjia basngewsih lada khyllem noh ha kum katei ka por," ong u kyrwoh ba la phah da u General Secretary ka Seng u Bah Roy Kupar Synrem.
“Ki jingjia ha kine ki sngi ki pynlong ïa ki paidbah ban syier bad sheptieng ban pyndonkam ïa ki Building ba peit ba khmih da ki Engineer jong ka tnat PWD ka Jylla, ïoh kumno kumno ka wanrah pynban ïa ki jingjia basngewsih," ong u kyrwoh.
“Dang ha kine ki sngi kiba ladep ngi lah ïohi ïa ki dak jong ka jingtrei torti ïa ka ISBT, Shillong, ka Jingkieng ha Mawlai Bye-pass bad sa mynta pat lah paw tyngkreiñ ka kam bamsap lyngba ka jingkhyllem noh jong kawei na ki bynta jong ka jingtei ïa ka Assembly ha Mawdiangdiang hapoh ka jingsynshar jong kane ka Sorkar ba ïalam da ka NPP," la kynthoh ka Seng.
“Katkum ka jingtip jong ngi tang na ka bynta ban pynieng ne rah ïa ki nar ban shna ïa ka tnum pyllon ba hapdeng (Dome) lah pyndonkam ïa ki tiar mashin ban shimwai ha ka dor 6 lak tyngka shisngi lait noh ka dor ki tiar ki tar bad ki jinglut jingsep kiba lehse ka lah ban poi da ki klur tyngka tang na bynta kane ka bynta kaba khyllem noh.
Ka jingkylli ka long balei khyllem kane ka jingtei? Hato dei namar ba trei torti u Kontraktor lane namarba hap pyndonkam da ki tiar kiba tad namar lah bun palat ka jinglut hangne hangtai lane ne la tei ïa ka tang ban dep da hap ne khyllem ruh ym lei lei?" la buh jingkylli ka HYC.“Ngi kwah ruh ban kylli ba kumno ki Engineer jong ka tnat PWD Building kiba dei peit ïa katei ka kam ki khlem jurip bniah halor ka jingskhem bad ka jingbha jong ki tiar kiba pyndonkam lane kine ki heh Engineer ki bunkam ïalade ban pynkhreh ïa kiwei pat ki bynta kum ban pynkhreh Election tangba ki dang shim tulop pat na ka Sorkar?" la kynthoh shuh shuh ka Seng.
Ka Seng ka maham ruh ïa ka Assembly Secretariat ba kam dei ban pdiang ïa kano kano ka jingdawa jong u Kontraktor ban pynheh ïa ka dor jong ka Kontrak namar kane ka jingjia bad kiba donkti ki dei ban sei hi na la ka pla ban shna bad pynieng biang khlem da ktah shuh na ka pisa paidbah.
“Lada ka Assembly ne ka Sorkar ki rai ban pdiang ïa kano kano ka jingdawa u Kontraktor, ka Seng kan pyrshah jur bad Kan ym shah da leilei ruh ïa kum kine ki kam bamsap ban nang jyrsieh shuh shuh," la ong ka Seng.
Khyllem lut ki jingtei bad ki lum ki wah Ha kine ki khyndiat sngi ba la dep, ngi ïohsngew bad ïohi ïa kiba bun ki jingjulor jong ki jingtei ka PWD kum ki jingkieng kiba la shu hiar shapoh namar ka jingbym biang ka rukom tei.
Haba phai pat ha kylleng ka sor Shillong ngi ïohi bun bah ki ïing paki- dulan (mansion) kiba long trai da ki politishan, ki engineer ka PWD/PHE (naduh ka kyrdan Assistant Engineer), ki ophisar sorkar bad kito kiba pyntrei kontrak hapoh ka sorkar jylla.
Kine ki ïing pat ki skhem bha ka nongrim.
Shisien pyrkhat la dei ban sngew lyngngoh naei ba kitei ki briew ki ïoh spah kyndit kyndit ban tei ïing paki-dulan.
Ha ka jylla Meghalaya, ki riewlum Khasi, Jaintia bad Garo ki lait na ka jingshah siew khajna (Income Tax) bad namar kane ka daw ym don satia ki dulir kiba biang ban kdew shai ïa ka jingïoh jingem jong ki.
Ha kiwei pat ki jylla, ka tnad trei kam Income Tax ka lum khajna na ka tulop jong kito baroh kiba trei kam sorkar ne ha ki kam private ruh.
Kane ka pisa ka leit sha ki kam pynroi (development).
Ki nongtrei baroh ki hap ban batai shai kaei kaba ki thied na ka por sha ka por naei ki ïoh pisa ban thied jaka, ban tei ïing, ne ban thied kali etc.Dei na kane ka daw ba ha kiwei pat ki jylla ka ri India ki don ki ophisar IAS bad IPS (tnad pulit) kiba ju shah kem na ka por sha ka por ba ki bamsap.
Ha ka jylla Meghalaya pat haduh mynta ym pat don uwei ruh u politishan/minister ne u/ka engineer ne u/ka ophisar ne pulit kiba lah shah kem ne shah pynshitom na ka bynta ka jingbam-sap.
Kane baroh ka jia long namar mangi ki paidbah ngi long kiba ïaishah slem bad kiba sngap mynthi haba ngi ïohi ïa ka jingbamsap kaba la wanrah ïa kane ka jylla sha tmier ki riat.
Lada ngim shim khia ïa kine ki jingjia kawei hadien kawei ngin long kumba tih hi ïa la ka jong ka jingtep.
Ha kane ka jingtep ngin tep lut ïa ki jingkyrmen bad ki jingthrang jong ngi ban long ka jylla kaba ïaid shaphrang ha ki liang baroh.
Hato ngi ju kylli mo balei ba ngi ïoh ïa ki nongsynshar bad ki nongtrei sorkar kiba bam klop haduh katne? Hato kito kiba la ïaid ha shuwa jongngi bad kiba la trei doh-iap doh-im ban pynïoh ïa kane ka jylla ba laitluid ïa kaba ngi lah ban synshar hi, kin sngew kumno halor kane ka jinghiar dor ka synshar khadar?Naduh u snem 1972 haduh 2018 ngi jied nongmihkhat man la ka san snem, hynrei hato ngi ïoh ne em ban kheit ïa uta u soh jong ka jingjied jongngi? Ngi jied ïa kiba kum kino ki nongthaw aiñ? Hato ki dei ki briew kiba sngewthuh ïa ka kamram jong ki? Ne ngi jied pynban da ki kontraktor ne ki nongkhaïi (businessmen) suda kiba ka jingthmu jong ki ka long beit ban nang pynheh pynïar bad pynïohnong ïa ka business jong ki? Mynta ngi ïohi tyngkreiñ ïa ka jingma kaba mih haba ngi jied ïa ki nongkhaïi ban long ki nongthaw aiñ.
Ka jingkhyllem uta u ‘dome’ lane u kynja mot ba pyllun ïa uba la pynieng ha ka jingtei jong ka ïing dorbar thaw-aiñ kaba thymmai ha Mawdiang-diang ha ka step synñia Sngi U Blei, ka kdew shai kdar ym tang ïa ka jingtrei torti ïa ka jingtei jong katei ka ïing dorbar thaw-aiñ hynrei lada tih jylliew yn lap ruh ïa ka jingbam sap kaba shyrkhei bha.
Hynrei lada ki paidbah kim dawa ban tih bad wad ïa ka daw jong kane ka jingpynlehraiñ ïa ka jylla kane kan sa shu kut ha ki jingai daw da u engineer Ransom Sutnga uban sa ïeng kum u kyrtong ka seng NPP na ka Shillong North (Mawkhar) constituency.
Ka jingkylli ka mih ruh ba balei ki engineer bad ki ophisar ki kwah ban ïa kynthih ha ka lympung elekshon ynda haba ki lah shongthait? Baroh baroh ki ong ba ki ïaleh elekshon ban shakri paidbah.
Hynrei mar sien dep ka elekshon pat ki lah kylla ki nongsynshar bad mangi ki paidbah pat ngi kylla pynban ki shakri kiba shu ap-thap ban ïoh bai skul khun, ne bai dawai, ne bai thied symbai ban rep.
Mynta lei lei namar ba la jan ka elekshon lah mih ki skim har rukom kiba ai lad ïa kito kiba ha ka sorkar ban sam pisa sha ki paidbah.
Kawei na kita ka long ka skim FOCUS na ka ophis u Chief Minister ha kaba ka sorkar ka sam 5000 tyngka ïa man la u/ka nongrep.
Ka jingthmu jong kane ka skim ka long ba ki nongrep kin pynlong ïa ka kynhun treilang (Farmer Producers’ Group).
Hynrei mano ban ïalam lynti ban pynlong kam ïa kata? Hato 5000 tyngka lah biang ban thied ïa ki nongrep?Dang ha kine ki khyndiat sngi, haba kdew ba ka jingkieng kaba ha bypass na Mawiong sha Mawlai ka lah hiar hadien ba slap jur, u Deputy Chief Minister, Bah Prestone Tynsong u ai daw hana ba ka um barabor ka pyntlor ïa ki jingtei.
Hato ïa ki engineer jongngi ym shym la hikai kumno ban ïada ïa ki surok bad ki jingkieng na ka jingpynjulor ka um? Ka degree aiu keiñ ki wanrah ynda haba lah dep pule haba ngi ïohi bun ki surok kiba tang ka nala ruh ym don? Bunsien ngi ïohi ba ym tang ka um slap hynrei wat ka um nala na ïing ki briew ruh ka tuid lut sha surok.
Kumno kin neh ki surok lada ka um slap ka tuid lut hapdeng surok?Hato mangi kum ki nongthep vote bad nongjied ïa ki nongthaw-aiñ (bad ïa ka sorkar) ngim lah dei ban kylli balei ba ka shim por haduh 21 snem ban ïoh pat ïa ka ïing dorbar thaw-aiñ hadien ba la klang ka ding ïa kato kaba rim ha Khyndai-lad? Don mo kawei pat ka jylla ha kaba yn shim por haduh katne ban thaw bujli ïa ka ïing dorbar thaw-aiñ? Kaei ka daw jong kane ka jingjlan ban ïoh ïa ka ïing kaba dei ka dohnud jong ka jingsynshar paidbah (heart of democracy)?.
Baroh ka dei na ka daw ba ki don barabor ki katto katne hapoh ka sorkar kiba thap beit ïa ka myntoi shimet.
Te haduh katno keiñ ngi ki paidbah ngin ïaishah ïa kane?Hato ngim lah dei ban rai ban wanrah jingkylla ha u 2023? Ka por ka lah poi ba mangi ki paidbah ngin kit khlieh bad saiñdur hi ïa la ka jong ka lawei.
Lada bakla sa ha u 2023 te lah kut syndon ka lawei ki khun ki ksiew jongngi.
Shillong, Jymmang 22: Ka Federation of Khasi Jaiñtia & Garo People (FKJGP) hynne ka sngi U Blei kala dawa ïa ka Sorkar Jylla ba ka dei ban ai dak iong (Blacl List) noh ïa ka kompani kaba pyntrei ïa ka Ïingdorbar Thaw Aiñ ba thymmai ka Jylla (Meghalaya Legislative Assembly) ha Mawdiangdiang namar ka jingtwa jong ka jingtei.
Ka Ïingdorbar Thaw Aiñ ba thymmai ka Jylla Meghalaya ka dei kaba la pyntrei da ka kompani Rajkiya Nirman Nigam Limited, kaba dei ka Public Sector Undertaking (PSU) jong ka Jylla Uttar Pradesh ha ka jinglut jingsep kaba kot haduh T.127 klur.
Ka FKJGP kala buh ïa kane ka jingdawa halor ka jingtwa kynsan ha ki katto katne ki bynta jong ka jingtei kaba la jia hynne ka step Sngi U Blei bad buh jingkylli ruh ba ‘Mano ban shano kita ki site engineer jong ka Tnad PWD ki don haba la bynshet ha ki ïa ka kam ban khmih ïa ka jingtrei bha ïa ka kam".
U Working President ka FKJGP Bah Dundee C Khongsit ula pyntip ba kat kum ka jingtip bala ïohlum da ka seng, ka Sorkar Jylla kala pynkhreh ïa ka jingmang tyngka ba kot haduh T.145 klur ban tei ïa kane ka Ïingdorbar Thaw Aiñ ba thymmai ka Jylla hynrei kane ka Kompani na Uttar Pradesh kala ohdor ban pyndep tang hapoh T.127 klur kaba duna haduh T.18 klur.
“Ka Seng kam kwah ban tuklar ïa kata ka jingbuh dor ba rit jong ka kompani lada ka jingmyntoi ka long ïa ka Sorkar Jylla hynrei ym dei pat ban ïapeiñ ïa ka jingbha jong ka kam" ula ong.
U Bah Dundee ula pynpaw ruh ba ka seng ka don ka jingsuba ba kane baroh ka wan jia namar ba katei ka Kompani kaba na bar jylla ka ïoh ban leh khun khatduh (favouritism) na ki ba bat ïa u lakam jong ka pla tyngka ha Secretariat & Meghalaya Legislative Assembly kaba la ailad ïa ka Rajkiya Nirman Nigam Ltd ban iuhrot bad bad leh katba ka mon ïa ka kam.
Ka FKJGP ka sngew ba lada ki 60 ngut ki nongmihkhmat bala pynkup bor ban leit thaw ain ha Meghalaya Legislative Assembly ki nud ban buh jingma wat ïa kata ka Ing Dorbar Thawain tang namar ka tyngka pliah shano kan ïalam ïaka lawei jong ka jylla hi baroh kawei.
“Na ka liang jong ka FKJGP Sengkmie kan sa shim da kiwei pat ki sienjam wat lada haduh ban poi sha u pud ban phah tuklar haka Comptroller and Auditor General of India (CAG) namar ba baroh ki Audit reports jong ki Public Sector Undertaking (PSU) la khmih lyngba jong ka CAG" ula ong.
“Ngi dawa jur ïa ka Sorkar ban ai dak iong noh ïa ka Rajkiya Nirman Nigam Ltd bad ha kajuh ka por ngi maham jur ïaka sorkar jylla ba nangne shakhmat kam dei ban shu ailad than tang ïa ki kompani kiba nabar jylla khlem da bishar bniah" ula ong.
Shillong, Jymmang, 22: Rynglang bad ka pyrthei baroh kawei ka Jylla Meghalaya ha ka sngi Thohdieng ka la rakhe ïa ka sngi ban sumar ïa ki ngap ne ka World Bee Day halor ka phang “Promote Bee Keeping: Augment Farmers’ Income and to ensure Sustainability of Life".
Ïa kane ka jingrakhe la pynlong da ka Directorate of Horticulture, ka Sorkar Meghalaya ha All Saints’ Hall, Shillong ha kaba u Secretary jong ka Department of Agriculture & Farmers Welfare u SC Sadhu u la long kum u Kongsan.
Haba kren kum u Kongsan, u S.C Sandhu, u la banjur halor ka jingdonkam ban sumar ïa ki Ngap.
U la ong ba na ki 17 tylli ki Sustainable Development Goals, 15 tylli ki jingjop ki dei na ki Ngap.
U la banjur ba dei ban sumar ïa ka mariang khnang ba ki ngap kin roi kin im bad kin ai jingmyntoi ïa u khun bynriew.
Shuh shuh u la ong ki nongri Ngap ki dei ban bud nuksa na ki nongri ngap na kiwei pat ki ri khnang ban kyntiew ïa ka ïoh ka kot ha ka kam ri ngap.
“Ban kham kiew ka dor, donkam ban long kiba tbit naduh kaba song ïa ka ngap, ban phah test, bad ba ka ngap ka dei ban long kaba paka kaba la pynmih na kane ka jylla" u la ong.
Shuh shuh u la ong ba ka jingpynïaid iew ka long kaba donkam bha la ka long hapoh ka jylla lane ban ïarap ïa ki nongri ngap ba kin pynpoi ïa ka ngap sha ki nongthied khamtam haba jur ka jingdawa.
Haba pyntip ba ka donkam ruh ka jingkyrshan jong ka Sorkar, u la ong ba 75 ki pung hapoh ka jylla yn sa buh ha manla kawei pa kawei ka district lyngba ka Amrit Sarovar Mission kaba thmu na ka bynta ban pynneh pynsah ïa ka um na ka bynta ki pateng ki ban sa wan.
Ïa kane ka mishon la pynbna paidbah kum shi bynta ka jingrakhe ïa ka Azadi ka Amrit Mahotsav.
Hadien ka jingïalang, la pyni paidbah ïa ka ngap ba la wanrah na ki District bapher bapher bad ba la die paidbah ha kane ka sngi.
La pynlong ruh ïa ka jingïathir ïatai halor ka kam ri ngap bad ki jingmyntoi jong ki nong ri ngap ha kane ka jylla Meghalaya ha kaba la ïashim bynta da ki nongri ngap bad ki nongseng kam.
Jowai, Jymmang 22: U Dr.Helpme Hamkhein Mohrmen ula pynbna ban ïakhun ïa ka Election MLA 2023 na ka 2-Jowai Constituency ha kane ka kynti bad ïa kane ula pyntip haba ïakren bad u Mawphor hadien ka prokram ba la pyllait paidbah ïa ka kot jong u kaba la ai kyrteng ka “Ki kjat jingshai ka Mynnor".
U ma Mohrmen ula ong ka jingthmu jong u ban rung sha ka jylli jong ka kam saiñ hima sima ka long hadien ka jingsahkri kaba 32 snem kaba u la synñiang ïa ka Balang Unitarian Jowai, da ka jingïasngewthuh jingmut lang ula pan ka jingkyrkhu na ka Balang ban ïaid noh shakhmat ïa katei ka kam ban ïakhun Election ha u snem 2023.
Ula ong ‘kum u briew ba ju shakri ïa U Blei kane ka jingïakhun kam dei ba u kwah spah hynrei u kwah ban wanrah ïa ka jingkylla bad ka roi ka par ha baroh ki liang’, Shuh shuh ula pynsngew ba kam shong eh ha ka spah ban jop election hynrei ka dei ka jingstad jong ki paidbah ka Jowai Constituency kin shim ïaka rai.
Na ka liang u Dr Mohrmen ula dep ban pynkhreh ïa ka Mission, Vision bad ka Blue Print (Development of Jowai Constituency) bad u dang ap sa tang ka por ban pyllait ïa ka bad ïa kane la leh lang bad ki riew shemphang kiba don ha ki tnad sorkar bad kumjuh kiba nabar na ka bynta ban wanrah ïa ka jingbha jingmiat ïaka Jowai Constituency.
Kane ka jingpynkhreh jong u Dr, Mohrnem ban ïakhun kum u MLA ula pyntip u don shisha ïa ka thong ban shakri ïa ki paidbah da kaba ïaid katkum katei ka ‘Blue Print’ kaba kynthup lang ka jingai jingmut naduh ki nongïalam shnong, ki nongïalam ñiam, ki riew rangbah (senior), ki seng samla bad ki khynnad skul ban wan rah shisha ïa ka jingkylla bad ka roi ka par hapoh ka Constituency.
U Dr.H.H.Mohrmen u dei u khun jong u (L) Hamkhein Pariat bad ka kong (L) Ïaineh Mohrmen, mynta u shong u sah ha Riatsasim, Jowai.
ryngkat ka lok jong u ka kong Neinihiwot Passah lem bad ki lai ngut ki khun.
Kumban shu phai khyndiat shaphang u Dr.H.H.Mohrmen ula long uwei na ki nongthoh ha ki kot khubor Khasi bad Phareng hapoh ka jylla, u nongthoh Article ha ki kot khubor, uba la ju trei rum kum u nonghikai haka Unitarin Upper Primary School kaba don haka shnong Puriang East Khasi Hills District, ula ju hikai ruh haka skul H.K.Singh Memorial Secondary School, Jowai.
Ula pyndep ïa ka skul na Governement Boys Higher Secondary School Jowai bad ïa ka BA na ka Kiang Nangbah Government College Jowai, ula pule skul ñiam ruh ha ka Unitarian College Manchester, kaba don ha ka nongbah Manchester, UK.Ïa ka MA ula pyndep na ka Madras University, Chennai bad u dei ruh uba la pyndep ïa kyrdan PhD na ka Martin Luther Christian, College Shillong.
U dei ruh u riew ieit mariang uba la thoh bad ïaleh pyrshah ïaka jingpynjot ïa ka mariang ha ki thaiñ Nongkhlieh, Narpuh, Nongtalang, bad kiwei kiwei de ki jaka, ula ju ïashim bynta ruh ha kaba ai jingkren ha ki College kum ka St.Edmunds College, St.Mary’s College, Synod College, Lady Kean College Shillong, Tezpur University, Tezpur, Assam bad ula ju ai jingkren ruh ha ka Centre for Policy Research, New Delhi, kumjuh ruh ha ka Tere madre for Policy research, New Delhi kumjuh ruh ha ka Tere Madre ha Turin, Italy.
Ha ka juh ka por u dei ruh u riew treimon sngewbha uba la don bynta ha kiba bun ki seng treimon sngewbha, ula ju long u Vice President ka Kiang Nangbah Governement College, ula ju don bynta ruh ha ka Jaiñtia Student Union bad u Asst.General Secretary ka Khasi Jaiñtia Student Union.
Ula don bynta ha kaba seng ïa ki Liberal Youth and Cultural Adventure Association kaba hadien la tip kum ka Society for Urban Rural Empowerment bad ula long u nongïalam jong ka seng, ula long ruh u Chairman ka North East Slow Food and Agrobiodiversity Society Shillong.
Shillong, Jymmang 2 2: U Myntri Rangbah ka jylla u Conrad K Sangma lem bad u myntri ka tnad pule puthi u ma Lahkmen Rymbui mynta ka sngi ki la ïoh ban ïakren bad u Myntri ka tnad Education, Skill Development and Entrepreneurship u Dharmendra Pradhan hadien ba la wai ka Convocation ba XXVII jongka NEHU na ka bynta ban pyllait kloi noh ïa ka tulop ki nonghikai SSA khnang ba ka sorkar ruh kan ïoh ban siew ïa ki ha ka por kaba biang.
Na ka liang u Dharmendra Pradhan u la kular ban shim khia halor kane ka kam khnang ba ki nonghikai SSA bad ki nongtrei Midday Meal kin ym ïa kynduh jingeh nangne shakhmat.
Haba ïakren bad ki lad pathai khubor u Pradhan u la ïathuh ba u myntri rangbah bad u myntri ka tnad pule puthi ki la wanrah hakhmat jongu ïa kane ka jingeh ba ka sorkar jylla ka ïa kynduh ha kaba ïadei bad ka tulop ki nonghikai SSA.“ Ngin thaw lad ban shim khia ïa kane ka kam namar ka sorkar pdeng bad ka sorkar jylla ki don ka jingkitkhlieh na ka bynta ki 15 lak ngut ki khynnah skul.
Lah ban pynkynmaw na ka liang u Myntri Rangbah ka jylla naduh ka Sngi Thohdieng ula ïathuh ha ki lad pathai khubor ba un shimkhia ban rah ïa kane ka mat hakhmat u Myntri ka sorkar pdeng uba dei peit ïaka pule puthi u Dharmendra Pradhan ha ka jingwan jongu sha kane ka jylla na ka bynta ka Convocation ha NEHU mynta ka sngi.
U Myntri Rangbah u la pynpaw ba ka daw ba ka sorkar kam lah ban pyllait ïa ka tulop ki nonghikai SSA ha ka por ka dei namar ka jingslem ban pyllait naduh Delhi hi.
Namar na ka tulop ba dei ban siew sha ki nonghikai SSA 80 % ka wan ka sorkar pdeng bad 20 % na ka sorkar ylla.
Kumta lada ka sorkar pdeng ka slem ban pyllait ïa ka tulop ka sorkar jylla ruh ka mad jingeh bha.
Ka sorkar ruh ka sngewkhia ïa ki jigeh ba ki nonghikai ki ïakynduh bad dei na kata ka daw ka ïai ïakren bad ïai pynkynmaw ïa kane ka kam bad ka sorkar pdeng na ka por shaka por.
U la ong lada phai sha ki skul sorkar ne ki college sorkar ne kiba ïoh jingkyrshan na ka sorkar kam ju don jingeh satia ha ka tulop namar ka sorkar ka la dep mang lypa ïa ka pisa haduh 14,000 klur tyngka man la u snem ban siew tulop hynrei ka jingeh ka dei tang ïaki nonghikai SSA namar ka tulop jongki ka wan na Delhi.
Shillong, Jymmang 22 : U Deputy Chief Minister ka jylla uba dei ruh u National Vice President ka NPP u bah Prestone Tynsong u la maham ïa ka BJP ba kam dei ban leh arsap shabar ban kynnoh ïa ka sorkar MDA da ki laiphew jait laiphew skher lyngba ki social media namar ba ka BJP ruh ka dei ka bynta hi jong kane ka sorkar MDA.“ Ngam tip la ki dung tari na dien ne ki mut leh kumno tangba ki pyrshang ban leh da ki buit ba arsap da ka jignthmu ban shu pynthame ïa ki paidbah da ki jingkynnoh ba har rukom ha ki social media, hynrei tang kawei nga kwah ban ong ïa ka BJP ba ki paidbah ka jylla ki dei kiba stad bad wat pynbieit ïa ki namar kim dei kiba bieit satia".
ong u bah Prestone.
U la ther tyngeh ïa ka BJP namar ha kine ki khyndiat sngi ki briew ka BJP ki pyrshang ban pynmih ïa ki video kiba long pyrshah sorkar MDA ba la ïalam da u myntri rangbah u Conrad K Sangma.
U la ong, ka BJP lem bad ka UDP, PDF, HSPDP, NCP bad Independent ki dei ki bynta jongka sorkar MDA.“ Ngin la poi shaba kut artat ka samoi san snem, bad lada ha ka por election kine ki paralok ki kren pyrshah sorkar ne kynnoh kawei ïa kawei ka party ai ki paidbah kin bishar bad rai" ong u Dy Chief Minister.
U la ong ruh ba kine ki jingpyrshang jongka BJP ban kynnoh laiphewjait ka long ban shim kabu namar ba la jan ka election.
“ Lada ki don kano kano ka jingeh ne shem ne lap ei ei ka Coordination Committee jongka MDA ka don bad ki dei ban rah ha kata ka Committee ban ïakren sani bha.
“ Kumta ka BJP ka dei ban tyngkan ïa kine ki jingkynnoh ba khlem nongrim namar ki nang tang ban kynnoh khlem da lah ban rah ïa ki mat jingiakren ha ka committee bad kine ki jingleh khlem pep kin kyrtoh kylla ïa ka BJP hi.
Ngi don kane ka Committee bad ma nga bad u Myntri Rangbah ruh ngi don hangne lada don ei ei ki lah ban wan ban ïakren bad pynpaw namar lada ki leh kumta ngin jin da la kmen eh ym ban shu leit thad khlem nongrim ha ki socialmedia".
ong biang u bah Prestone.
Halor ka rai jongka BJP ban ai ka jingujor bad jingtip sha ka sorkar pdeng halor ka jingpei um ka tnum jongka ISBT ha Mawiong, u bah Tynsong u la ong “ Ngam don ei ei ban ong halor kata hynrei ka BJP ka dei ban wan da ka lynti kaba dei ban rah sha ka jingtip jongka sorkar haba ki lap ïa kino kino ki jingduna.
Ka BJP ka rai ban bud dien ïa ki jingpyntreikam ïa ki skhim bad projek ka sorkar pdeng bad ïa kane ruh ngam sngew ei ei bad ki la rai ruh ban ai kaiphod sha ka sorkar pdeng halor kane ruh ngam don ei ei ban ong hynrei tang kawei ka long ba dei ban ïaid da ka lynti kaba dei da kaba ai ïa ki jinglap jingshem sha ka sorkar jylla ruh keiñ".
Ha kaba iadei bad ka Meghalaya Community Participation and Public Services Social Audit Act 2017 u la ong ba kane ka aiñ ka treikam hi kumba dei ban treikam.
Shillong, Jymmang, 22: Ki riewngeit Katholik jong ki Jyllaniam ha kane ka jylla Meghaya bad ha ka thaiñ Shatei Lammihngi baroh kawei ha une u snem 2022 ki la long kiba donbok ban ïoh bynta ha ka jingrakhe kynmaw burom ïa ka jingdap 100 snem ka jingwan jong ki mishoneri na ka ri Italy na ka jingïasyllok Salesian of Don Bosco (SDB) ha ka 13 tarik, Kyllalyngkot, 1922 bad ka jingdap shi spah snem ka proseshon Maria ba nyngkong eh kaba la long ha Laitumkhrah, Shillong.
Ka jingwan poi jong ki mishoneri Salesian ka long ban bteng ïa ka jingshakri ha ka Bri Sohwaiñ U Trai ha kane ka thaiñ Shatei Lammihngi ka ri India hadien ba ki Phadar Salvatorian na ka ri Germany ki la hap ban mih noh na kane ka thaiñ haba la khie ka Thma Bah Banyngkong (1914-1918).
Ïa kane ka thaiñ la peit shipor da ki Phadar Jesuits na Kolkata tad haduh ynda la shimti noh da ki Phadar Salesian ha u snem 1921.
Ka stashu Maria ba la rah ha ka jingïaid proseshon mynta ka sngi u Blei ha Mawlai Parish ka dei kaba la ïoh sei na ka jingpluh ding jong ka Ingmanebah kaba rim ha Laitumkhrah ha sngi Thohdieng Bakhuid jong ka 10 tarik, Ïaiong, 1936 kaba la pynieng nyngkong eh da ki Phadar Salvatorian mynba ki dang don ha kane ka ri Khasi.
Kane ka stashu Maria kaba la ohshrong da ka dieng ha ka ri Italy la buh tyngkai ha Sunny Side, Upper Shillong haduh mynta mynne.
Wat hapdeng ka jingther jong u lapbah uba jur khlem da kynran dien ki paidriewngeit ki la ïashim bynta da ka jingriewblei ban duwai ïa u Rosari Bakhuid bad ban rwai ïa ki jingrwai ïaroh ïa ka Kmie Bneng ka Maria Theisotti ha shilynter lynti.
U Rev.Fr.Roland Kharkrang haba ïathuh sha ki paid riewngeit ïa ka histori hashwa ban pynlong ïa ka jingmane Sakramen hadien ba la pynkut ïa ka jingïaid proseshon, u la ong, “ki Phadar Salesian ki la pynlong ïa ka proseshon Maria banyngkong eh ha kane ka ri Khasi ha 24 tarik Jymmang, 1922 ha Ingmanebah Laitumkhrah ha ka por 6:30 baje janmiet bad la ïaid ter ter kham shaneng ba don ka madan Fire Brigade.
"“Haba ki briew ki la bna shaphang kane ka jingïaid proseshon kaba kim pat ju ïohi mynno mynno ruh ki la wan na kylleng sawdong ka sor Shillong ban ïa peit kai ïa ki Khristan Katholik kiba la ïashim bynta ha kane ka proseshon kaba la long ha ka por janmiet da kaba rah la ki mombati ha ka kti," u la ong.
“Ki don tang kumba 600 ngut eiei kiba ïaid proseshon bad ha kane ka sngi, kane ka stashu Maria kaba don mynta ka la ïaid lang ha kane ka proseshon," la ïathuh u Fr.Roland katkum ki jingtip ba la lum na ki jingbuh jingthoh jong ka Balang Katholik ha kane ka Jyllaniambah Shillong.
“Ha kaba kut jong ka proseshon, u nongïalam jong ki Phadar Salesian u Fr.Louis Mathias u la pynkyntang ïa ka Thaiñ Shatei Lammihngi baroh kaweh ha ka jingïada jong ka Maria ka Nongïarap ki Khristan da kaba buh ïa ka jingduwai kaba ong, ‘Ko Maria, ngi pynkyntang ha phi ïa baroh ki lum ki them, baroh ki khlaw ki btap, baroh ki dieng ki siej bad khamtam eh ïa ki briew jong kane ka thaiñ Shatei Lammihngi.
’“Sawphew snem hadien, ha u snem 1962 u Pope John XXIII u la khot ïa ka Dorbar Bah ha Vatican Baar bad ha ka 11 tarik, Risaw, 1962 la plie ïa kane ka Dorbarbah bad u Bishop Stephen Ferrando na Shillong bad u Bishop Orestes Marengo na Dibrugarh ki la leit ban ïashim bynta.
U Bishop Ferrando u la ïalam lang ïa u Secretary jong u, u Fr.Mario Bianchi bad ban leit shuti na ka bynta lai bnai sha Italy,’ la ïathuh u Fr.Roland.
“Ha ka 8 tarik, Nailur, 1962, ki shipai ka China ki la sdang ban tur thma sha India da kaba wan rung na Arunachal Pradesh.
Baroh ki briew ki la sheptieng," la bteng u Fr.Roland.
U la ïathuh ba ha une u snem, mynba u dang long tang u khynnah uba dang pule ha Savio Juniorate (ban pynkhreh ïa ka jinglong Riewniam) baroh ki Phadar bad ki khynnah pule ki la hap ban phet sha Madras (ba la tip mynta kum ka Chennai).
Na Sacred Heart Theological College bad na Sunny Side ruh ki Phadar ki la mih lut baroh.
“Ha ka por ba ki shipai ka ri China ki la poi haduh Tezpur, ka la wan ka jingbthah na Vatican ïa baroh ki Bishop kiba trei ha kane ka thaiñ Shatei Lammihngi ba ki dei ban leit phai noh sha ka ri Italy.
U Bishop Ferrando u la phai ktien da kaba jubab, shaei ngin leit, ki khun Khristan kin leh kumno lada ngi phet.
La bunsien ka la wan ka jingbthah ba ki dei ban mih noh," la ïathuh shuh shuh u Fr.Roland.
“U Bishop Ferrando na Shillong u la telephone ïa u Fr.Bianchi uba don sha ka ri Italy da kaba bthah ban leit ïakynduh ïa u Fr.Pio (u Phadar uba la ïoh ïa ki dien mong jong u Trai Jisu Khrist) ban kylli aiu ngi dei ban leh.
U Fr.Bianchi u la leit ïakynduh ïa u Fr.Pio bad mar ïa plie ïa ka jingkhang u Fr.Pio u la kren nyngkong da kaba ong, Phadar Bianchi phi la wan naduh na jngai ban ïakynduh ïa nga, ong ïa ki Bishop jong phi ban ym tieng bad kin shong beit ha ka jaka kaba ki don, kim dei ban sheptieng," la ïathuh u Fr.Roland.
“Ka Maria ka la kynmaw, ong u Fr.Pio, ba la pynkyntang ïa ka North East ha ka Maria bad kan ym shah ïa ki shipai ka ri China ban leh ïa kaei kaei kaba sniew ïa ka North East.
U Fr.Bianchi u shu ang lyngngoh namarba u Fr.Pio u la tip lypa ïa kiei kiei baroh khoit," u la ong bad bynrap, “kane ka la jia shisha bad tang lai sngi hadien ki shipai ka ri China ki la phaidien noh.
"Arphew snem shwa kata, ka la don sa kawei pat ka jingjia kaba lah ban dei ka jingïadei bad ka jingpynkyntang ïa ka ka North East ha ka Maria Theisotti, la ïathuh shuh shuh une u riewniam ka jingïasyllok Salesian.
“Ha u snem 1942 ka Thma Bah Baar, ki shipai ka ri Japan ki la tur stet bad ki la poi haduh Indonesia, Cambodia bad haduh Burma.
Ha kata ka snem 1942 ka la don ka Thma ha Kohima, Nagaland hapdeng ki shipai Phareng bad ki shipai Japan ha ka jaka ba don mynta ka War Cemetery ba mynta kaba bun bha ki Phareng ki la ïap ha kane ka thma.
“Ha une u snem 1942 ki shipai Japan kiba la poi haduh Nagaland ki la phah haduh lai sien ïa ki liengsuiñ ban ther bom ïa ka sor Shillong namarba ka la long ka Military bad Civil Adminstration jong ki Phareng.
Ym ban pynshitom ïa ki Khasi hynrei ban pynshitom ïa ki Phareng bad u lyoh uba rben u la tap ïa ka sor Shillong bad ki shipai Japan namarba kim shym la ïohi ïa ka Shillong ki la leit phai noh.
Dei na kata ka daw, haba ngi ïoh la ïoh jylla bapura 21, jan 1972, ka la don ka jingkylli ngin jer kumno ïa ka jylla.
Uwei u Bengalee u la ai jingmut ban jer kyrteng, ‘Meghalaya, ka jaka shong ki lyoh," u la bynrap.
“Nga ngeit skhem ba kane ka dei kawei ka jingleh jong ka Maria Theisotti ba la pynkyntang ïa ka North East bad kan ïai ïada ïa ngi haduh kine ki sngi.
Mynta ka sngi, ngi la ïalum biang ha ka snem kaba 100 hadien ka prseshon banynkong ban ïaroh ïa ka Maria Theisotti bad kane kajuh ka Maria Theisotti ka la bud, ka la synran ïa ngi bad ka la ïada.
Ngi don ïa ka Kmie ngim long khun swet bad kum ka Kmie kaba lum kaba lang bad kaba hikai ïa ki khun.
Ha ka por mynstep, la pynmynta ïa ka Mass Bakhuid da u Provincial jong ka Shillong Provice u Fr.Paul O.Lyngkot bad uba la pynpaw ka jingsngewnguh ïa u Blei Uba la kyrkhu ïa ki jingtrei jong ki Phadar Salesian ha kane ka thaiñ Shatei Lammihngi ym tang ban bet ïa u symbai jingngeit hynrei wat ban pynheh pynsan ïa ki nongshong shong ha ka pule ka puthi bad ka jingai jinghikai ban sengkam sengjam.
Ha ka jingmane Sakramen ha ka por shiteng sngi hadien ka jingïaid proseshon la ai jingkyrkhu da u Vicar General ka Jyllaniambah Shillong u Fr.Richard M.Majaw.
Ka jylli treikam jong ka Shillong Province kaba hap hapoh ka jingpeit jong ka Jingïasyllok Salesian of Don Bosco ka kdup ïa ka Shillong, Nongstoiñ, Jowai, Barrak Valley, Assam, Tripura bad Mizoram.
Ïa kane ka jingrakhe ka jingdap 100 snem ka jingwan trei jong ki Phadar Salesian ha kane ka Jylla Meghalaya bad ha ka thaiñ Shatei Lammihngi yn sa pynkut ha ka 30 tarik, Risaw, 2022 ka ban sa long ha madan Kalbari, Laitumkhrah ha kaba yn sa ïa donlang ruh u Rector Major jong ka Jingïasyllok Salesian na ka ri Italy u Fr.Ángel Fernández Artime.
shillong, Jymmang 22 : Da kaba ïaroh ïa ka sienjam ba lashim da ka BJP Meghalaya ban buddien ïa ka jingpyntrei ïa ki skim jong ka sorkar pdeng ha ka jylla, na ka liang u MLA ka Mawlai, Bah Process T Sawkmie u la ong ba kadei ruh ka kamram jong ki ban buddien lang wat ïa kiwei ki ishu kiba ktah ïa ka jylla kynthup naduh ïa ka Inner Line Permit bad ruh ïa ka Ktien Khasi, Garo ban ïoh pynrung noh ha ka Khyrnit kaba Phra.
“Ka jingkwah jongnga ka long ba kim dei satia ban kitkhia tang ïa ki skim jong ka sorkar pdeng ba ïoh ka Meghalaya, hynrei kadei ban buddien ruh ïa ka ILP namar kane ka ishu kadei kaba khia bha.
Ka long kaei kaei kaba sngewsih ba katei ka jingdawa haduh mynta kam pat urlong.
Ngi kwah ruh ba kumba ki don ïa kata ka Central Monitoring Committee ban peit ïa ki skim ka sorkar pdeng, kumta ngi kwah mynta ba kin thaw sa ïa ka State Monitoring Committee ban buddien sa ïa ka ILP namar kane ka ishu kadei kaba donkam haduh katta katta.
Kane kan pyni ruh ba ka BJP Meghalaya ka shimkhia ym tang ïa ki skim ka sorkar pdeng hynrei khamtam ïa ka ILP ," u la ong haba kren bad u Mawphor.
Kawei ka mat kaba utei u MLA u dawa ba ka Meghalaya BJP kan buddien lang ka dei ruh ban pynsngew bad pynurlong halor ka jingpynrung ïa ka Ktien Khasi ha ka Khyrnit kaba Phra jong ka Riti Synshar jong ka Ri.
U Bah Process u ong ruh ba katkum ka jingpynpaw da ka Khasi Author’s Society kadei ka jingdawa ka la ïaid la bun bun snem bha khlem pat poi shaei shaei ruh.
Da kaba banjur ba ka long kaba donkam ïa baroh ki MP jong ka Jylla ba kin buddien biang ïa katei ka bynta, u Bah Process u la ong, “Ka sorkar ba mynshwa lei kim shym la buddien ne kitkhia ban ïoh pynrung noh ïa ka Ktien Khasi bad Garo ha ka Khyrnit ba Phra lane ban syllok bad ki MP jong ka jylla ban ïa buddien lang.
"Katkum ka jingong jong u, katei ka ishu mynta ka shu kut beit tang ha ki Department bapher bapher lane tang ha ki press conference khlem pat poi shaei shaei katba ha Delhi kam poi bad ym don ba tip ïa ka.
Shuh shuh u la ong, “Ki samla jongngi kin ïoh ban thoh noh ha ka Ktien Khasi ha ki eksam kam bapher bapher lada la ithuh noh ïa ka Ktien Khasi ne Garo ha ka Khyrnit kaba Phra.
Hynrei kumba long mynta ha ki bynta bapher bapher, kiwei ki ïoh ban thoh ha ka ktien lajong hynrei ngi, ngim ïoh namar ba ym pat ithuh ïa ka.
"Shuh shuh utei u MLA ka Mawlai, u la kyntu ïa ka BJP Meghalaya ba kadei ban buddien lang ruh ïa ka Meghalaya Residents Safety and Security Act, kaba u Lat u phah mynta sha ka Home Ministry.
U Bah Process u ong ruh ba ka Meghalaya BJP ka don ruh ka bynta kaba khraw ban ïa kren bad ka sorkar pdeng na ka bynta ban wanrah ïa ki projek kiba heh ban weng ïa ka jingkhapngiah khamtam kum ka dheng kali da kaba wanrah noh da ki lynti suiñ ne fly-over kumjuh ruh da kaba shna ïa ki lynti ïaid napoh ñiamra ne lynti krem.
“Ban shna ïa ki fly over kylleng kylleng ban weng ïa ka dheng kali, donkam da ki hajar klur kumta donkam ïa ka Meghalaya BJP ban ai jingmut sha ka sorkar pdeng halor kitei ki jingdonkam.
Namar lada ym don ka jingkyrshan na ka sorkar pdeng da lei lei ruh kan eh bha," bynrap biang utei u MLA.U ong ruh ba da ka jingshimkhia lang jong ki, kan ïarap ïa ka jingkiew jong ka jylla namar kin don lang ka jingkitkhlieh ym tang ban peit ïa ki projek ba la don lypa hynrei wat ban wanrah da ki projek ba thymmai kiba ka jylla k adonkam shisha.
Shillong, Jymmang 22 : Ka jingkhyllem jongka Dome ne u maw mot ba pyllung ha ka dur shynrong pylleng ba la tei halor ka tnum jong ka ïing dorbar Assembly ba thymmai ha Mawdiangdiang ka la long sa kawei ka jingjah burom bad jingkhlem raiñ ïa ka jylla ïa kaba la tih bniah mynta da ki heh ka sorkar NDA na Delhi bad halor kane ka BJP ha kane ka jylla ka dawa ba ka sorkar ka dei ban pynshitom ïa u Executive Engineer uba dei peit ïa ka jingtei bad ban pynsangeh noh ïa ka kompani kaba ïoh kontrak ban tei ïa kane ka ïing dorbar.
Nalor kata la dawa ruh ban aiti tohkit ïa kane ka jingjia sha ka CBI.Haba kren ha u nongthoh khubor u bah Ernest Mawrie President ka BJP ha kane ka jylla u la ong “ Kine ki jingjia kawei hadien kawei ha ka jylla naduh ka jingpei um ka tnum ISBT, ka jinghiar ka surok Mawlai By Pass bad mynta sa kane ka jingkhyllem kane ka Dome ka la buh da shisha ïa ka jylla ha ka khlem raiñ sat bad sngewjah burom haduh katta katta.
ïa kane ka ïing dorbar thawaiñ ba thymmai la ioh kontrak da ka Rajkiya Nirman Nigam Ltd kaba na UP namar na ka jingmang ba 147 klur kane ka kompani ka thep tender tang 127 klur ka jingïapher ka long haduh 18 klur tyngka.
Kumta haba la pynhiar dor haduh katne khlem pep kane ka kompani kan hap ban ïaleh ban tei torti ban ïoh nong namar kane ka kompani ka dei nabar jylla bad kam salia lada jia ei ei ruh kaba sngewsih hynrei donbok ba ha kane ka kynti ym shym la jia ei ei ka jingiap briew namar ba ka jia ha ka por 12.30 ei ei step synnia ka Sngi U Blei".
U la ong shuh shuh “ ïa kane ka pisa ban shna Assembly la bei da ka sorkar pdeng bad dang shen u Lamphang ka ïing dorbar Lok Sabha u Om Prakash Birla u la kyntiew sa 100 klur tyngka ban pyndep ïa kane ka jingtei hynrei ka kam ym pat dep ka ïing dorbar ka la khyllem.
Kumta kum u nongïalam ka BJP nga dawa ba dei ban pynshitom ia u Engineer ba dei peit u bah Ransom Sutnga, dei ban pynsangeh noh ïa kane ka kompani ban tei torti ïa kane ka ïing dorbar bad dei ban aiti tohkit sha ka CBI namar ka pisa ka wan na ka sorkar pdeng".
U la ïathuh ha ka Tender ka la don ka kyndon kaba kdew shai ba lada ym tei kat kum ka plan ne lap ba trei torti dei ban pynshitom ïa ki engineer bad kompani ba ïoh kontrak ruh.
Mynta ka sorkar ka dei ban thung da ka Committee ka ban jurip kyrpang la katei ka ïing dorbar ka don jingshngaiñ ne em ban ïashong dorbar namar kine ki dak ki shin ki paw ba la shu pyntrei torti ïa ka.
Nalor kata u la ïathuh ba katei ka Rajkiya Nirman Nigam Ltd ka ai sub contract sa sha u Badri Rai & Company.
Une u dei u juh u briew uba pyntrei ïa ka ïew ha Polo kat kum ka smart city, u dei une ruh uba pyntrei ïa ka Purno A Sangma Stadium, ïa ka surok na Resubelpara sha Mendipathar bad na Phulbari sha Rongram.
Ka jingpyntrei jongu ka long kaba torti bha ong u bah Ernest.
“ Nga la leit busien sha Garo Hills naka bynta ka party bad nga ïohi ia ka rukom pyntrei jongu ïaki surok ka long kaba torti haduh katta katta.
Ka sorkar ka dei ban blacklist ïa une u kontraktor bad ïa katei ka Rajkiya Nirman Nigam Ltd bad dei ruh ban pynsangeh ka jingai kontrak sha kiba shabar namar kine ki shu trei tang dep ïa ka kam tang ban ïoh kjit ïa ka pisa na kane ka jylla.
Kum u President ngan sa ïa kynduh ia u Myntri Rangbah u Conrad K Sangma ban dawa ba ym dei shuh ban ai kam sha ki kompani kiba nabar ka jylla namar kine kim don jingbah khlieh lada jia kino kino ki jingjia ba sngewsih ruh.
Kumta sa shisien nga dawa ba dei ban tohkit bad pynshitom naduh ki politician, engineer ba dei peit bad black list ïa ka kompani bad ha kajuh ka por dei ban aiti tohkit sha ka CBI halor kane ka kam khnang ban paw lut ki jingshisha baroh" pynkut u bah Mawrie.
Shillong, Jymmang 23: Ka semi-final jong ka phutbol ki kynthei ne ka Women Football League ba pynïaid da ka Shillong Sports Association (SSA) kan long mynta ka sngi ha madan MFA Thid Ground, Polo Shillong.
Ka jingïalehkai ba nyngkong ha ka por 12:30 baje nongphai sngi kan long hapdeng ka Mawlai SC pyrshah ïa ka Maw-U-Tieng SC katba ka Lawei SC pyrshah ïa ka Laitkor SC ha ka por 3:30 baje janmiet.
Shillong, Jymmang 22: Tang da ki bnai hashuwa ban otribon, ka Ïingdorbar Thaw Aiñ ba thymmai jong ka Jylla kala twa hynne ka sngi U Blei na ka jingkhyllem jong u dome (tnum shynrong pylleng) uba la shna halor jong ka hall ba shong dorbar ki Nongthaw Aiñ ka Jylla.
U Lamphang ka Ïingdorbar Bah Metbah Lyngdoh ula khot ïa ka jingïalang ba kyrkieh lashai ka sngi nyngkong ban iasyllok bad wad ïa ka daw halor kane ka jingtwa, kaba la pynmih ruh ïa ka jingkylli halor ka jingmut bad jing thmu ban buh ïa une u dome.
Kane ka jingjia kala jia hynne ka step phyrngap por 12.30 baje, ong ki Engineer ka PWD haba pyntip ba ym shym la don satia kano kano ka jingjia ba sngewsih na kane ka jingtwa namar ka jingbym don satia ki nongtrei ba treikam.
Ïa kane ka Ïingdorbar Thaw Ain ba thymmai ka Jylla la tei ha ka jaka ba heh kumba 80 acre ha Mawdiangdiang, New Shillong Township (NST)bad ïa kane ka project ba T.127 klur la ai ban pyntrei sha ka kompani Uttar Pradesh Rajkiya Nirman Nigam Ltd kaba dei ka Public Sector Undertaking (PSU) jong ka sorkar Uttar Pradesh.
Haba ïakren bad ki nongthoh khubor hadien ka jingjurip, u Executive Engineer ka tnad PWD (Building) ba khmih ïa kane ka project Bah Ransom Sutnga ula ong ba kane ka jingjia ka dei kaba sngewsih naba ka Sorkar kala buh por ban pyndep ïa ka project hapoh u bnai Nailar mynta u snem khnang ba kan ïoh shong noh ïa ka Dorbar Synrai mynta u snem ha kane ka Ïingdorbar ba thymmai.
U Bah Ransom u pyntip ba ka Tnad PWD (Building) kum ka Tnad ba pynïaid ïa kam, kala pynthikna ba ka jingpyntrei ïa ka jingtei ka long kat kum ka jingpynwandur (design) bala mynjur, kaba la pynkhreh da ki Engineer bala pynbeit da ka Kompani bad bala mynjur ruh da ka IIT Roorkee.
Dei haba pynshong nongrim ïa kane, ka Meghalaya Urban Development Authority (MUDA) kala ai ïa ka Building Permission.
U Bah Ransom ula ong ba ka jingkhia jong u dome kynthup lang ka minar, kaba kot haduh 70 ton, ka lah ban dei kawei na ki daw halor kane ka jingtwa bad bynrap “Hynrei ngam lah ban shu ong kumta namar ngim pat lah ban tip katno ka jingkhia ka dei ban long naba ngi la shna ïa u dome kat kum ka jingpynwandur.
Ula kyntait ruh ba ka jingtwa kan dei na ka jingjur slap.
Une u Engineer ka PWD ula pyntip ba u Lamphang ka Ïingdorbar Thaw Aiñ Bah Metbah Lyngdoh ula khot ïa ka jingïalang ba kyrkieh lashai ka sngi ha Assembly Secretariat ban ïakren halor kane ka jingjia.
“Ngi sngew ba ka lah ban dei na ka jingpynwandur (design) hynrei ngim pat thikna.
Ta ka daw ngin sa buh ïa ka kynhun ban pynthikna ïa kane.
Ngin sa shong jingïalang lashai ka sngi ban ïakren bad ka Tnad ba pyntrei ïa ka project, ka Meghalaya Legislative Assembly Secretariat bad baroh ki kynhun ba leh ïa ka Design na Delhi, kiban sa poi lada ym dei mynta ka miet, lehse kin poi lashai mynstep" ula ong.
Hadien ka jingjurip, u Bah Ransom u pyntip ba ka Assembly Hall kala julor lut na ka jinghap jong u dome beit beit ha kane ka hall.
Ula pynthikna ruh ba ki lynti ïaid sha ka Assembly Hall bad baroh ki lynti ïaid na ka diang, ka mon bad na pddeng jong ka Building kim shymla shah ktah satia na kane ka jingjia.
Haba pynpaw ba ka jingjulor ka lah ban kot ïa ka T.5 klur, u Bah Ransom ula ong ba ïa kane ka pisa lah ban khate na u Contractor kat kum ka Contract Agreement khnang ba kan nym don ka jingpynlut biang na ka Sorkar Jylla.
Ha kajuh ka por, une u Executive Engineer ka PWD ula kubur ba hadien ka jingjia mynta ka sngi, ka jingpyndep ïa ka Ïingdorbar Thaw Aiñ ba thymmai ka Jylla kan nang shimpor biang.
“Ngin dang donkam sa phra bnai eiei ban pyndep ïa ka jingtei namar tang ban pynkhuid ïa ki lyngkhot lyngkhai kan shimpor haduh arbnai eiei ban ïoh sdang biang ïa ka jingtei ba thymmai" ula ong.
Shillong, Jymmang 23: U Jobi Warlyrpih uba dei u nonghikai (Coach) jong ka Judo u la shah kynnoh ba u la shoh bad bom ïa u khynnah ïalehkai ba dang 8 snem karta haduh ba un da jngem bad mynsaw lut ka met ka phad bad ki kti ki kjat.
Katkum ka kurwoh khubor na ki nongïalehkai Judokas bad ka Meghalaya Judo Association ki la pynpaw ka jingsngewsih bad pynrem halor katei ka jingleh jong utei u nongai jinghikai.
“Na ka liang jong ka Meghalaya Judokas (Students) ba rim bad ba thymmai jong ka Meghalaya Judo Association, ngi dap da ka jing sngewsih kaba khraw bad ngi pynrem jur ïa ka jingleh donbor u nonghikai Judo (Jobi Warlyrpih), u ba la shoh la dat ïa i khynnah ïalehkai Judo ba dang 8 snem haduh ban da jngem bad mynsaw lut ka met ka phad bad ki kti ki kjat ruh.
" “Ngi pynrem jur ruh ïa u Dipak Mallick, General Secretary Meghalaya Judo Association bad Joint Secretary Judo Federation of India kumno u la shah ïa u Jobi Warlyrpih ban leit ai jing hikai Judo ïa ki khynnah, haba kumba tip ma ngi une u Jobi Warlyrpih u kam ba lah ban hikai Judo da ma u haba ngi tip pat ba um pat don Judo Coaching Certificate bad ha kajuh ka por u Jobi Warlyrpih dalade ruh um nang ban ïalehkai Judo ruh.
"“Ngi na ka liang ki Meghalaya Judokas (Students) ngi kyrpad ïa u Dipak Mallick General Secretary ban ai jingpynshai halor kane, ngi dawa ruh ba u dei ban hiar noh na ka kam General Secretary bad Joint Secretary Judo Federation of India," ong ka kyrwoh khubor.
Ki la dawa ruh ïa ki bor ka aiñ ba kin kem bad pynshitom ïa u Jobi Warlyrpih bad ïa ka tnad sport ba kan nym shah shuh ban leit ai jinghikai ïa ki khynnah.
“Kumjuh ngi dawa ba ka aiñ ka dei ban kem shi syndon bad teh kyndon ïa u Jobi Warlyrpih namar kane ka dei ruh pyrshah aiñ ïa ka Sports Ethics in Coaching.
Ngi kyrpad ïa ki bor ka aiñ bad tnad Sports ruh ban nym shah shuh ïa u Jobi Warlyrpih ban leit ai jing hikai ïa ki khynnah Judo kumba la bthah bad aiti da ka lynti ka bym dei da U Dipak Mallick Meghalaya Judo Association bad joint Secretary Judo Federation of India.
"Ki la ïathuh ruh ba kum ki khynnah ïalehkai Judoka (Judoka Student), haba ki bud dien ïa ka rukom trei kam U Dipak Mallick ki la lap bad shem ba naduh 2015 hadien ba la shimti President da u Bah Phrang R Bareh ba na Jokai, U Dipak Mallick u la pynïaid ïa kane ka Meghalaya Judo Association la kumba ka dei ka Club shimet jong u hi.
“Naduh 2015 ym ju don Tournament kum State Level, School Level ne Inter District Level shuh ban pynbeit da ka Meghalaya Judo Association.
Kumjuh ruh U Dipak Mallick bunsien u ju ailad wat da ki khynnah ba namar jylla ban mih khmat na ka Meghalaya Judo Association ha ki National Judo Championship da kaba pynduh lad ïa ngi ki khynnah trai jylla kumba ngi ïohsngew na kiwei ki para State Association ba ki kylli balei ym don khynnah ïalehkai Judo na Meghalaya," ki la ong.
Satang katto katne bnai ban poi sha ka jingïajied MLA, ka liang synshar Meghalaya Democratic Alliance (MDA) kala mad ïa ka nem sniew kaba la long ka kum ka dak ïong ha kine ki saw snem tam ha u lakam ka jingsynshar jong ka.
Baroh kine ki dak ïong ki wan ha ka dur jong ki jingtei, la ka long ki surok, ki jingkieng, ki ïing ophis bad kaba khatduh kadei ka jingtei ïa ka ïingdorbar Thawaiñ kaba thymmai jong ka jylla.
Ki paidbah ki dang kynmaw kyndiang ïa ka jingjulor ka jingkieng ha Dwar Ksuid ha ka surok hapdeng ka Umroi bad ka Bhoirymbong.
Hynrei kadei pat ka surok kaba donkam bha naduh ba la plie bad pyntreikam ïa ka Shillong By Pass ha kine ki snem baladep.
Ka jingjulor jong kane ka surok, kadei namar ka jingkit palat pud ki trok kit dewïong kat haduh ba ka jingkieng bapli ka la synjor bad kdiah tbuk.
Mar mar la moramot ïa kane ka jingkieng da ki bor shipai Border Road Organisation (BRO).
Hynrei tang hadien katto katne bnai, ki dak julor ki la sdang ban paw biang ha kane ka jingkieng bad kane ka jingjia ka la wanrah ka jingshah rkhie beiñ ha kiba bun ki liang, namar ba ym dei ba ka jia tang shisien, hynrei ka jia ar ne lai sien.
Hadien kane paw da ka jingtei ïa ka building ne ka jaka treikam jong ka Inter State Bus Terminus (ISBT) ha Mawïong, kaba tang hapoh ar bnai ba la shimti bad pyntreikam ïa ka, ki dak trei torti ki la paw shynna, naduh ka jingorpait ki kynroh, ka jingpei um ka tnum kaba la wanrah biang sa shisien ka jinglehraiñ ïa ka sorkar MDA.Ka pyrthei India ka la tip bad ïohi lut ïa kaei kaba jia ha kane ka jaka pynhiar bad kyntiew briew jong ki Bus kiba wan na kylleng ki jaka jong ka thaiñ Shatei lammihngi bad kumjuh na kiwei de ki bynta jong ka ri India.
Hynrei kaba lyngngoh ka long ba ym shym don wat tang uwei u heh sorkar uban pynpaw ka jingsngewrem ne sngew diaw halor kane ka jingtrei torti ha kane ka jingtei ïa kane ka building kaba la wan plie khyllew da u Amit Shah, Myntri korbar ri jong ka ri India.
La bun pynban ki jingïada ïa kaei kaba ym lah ban ïada.
Kaba khatduh kaba wanrah ka jinglehraiñ bad jingjah burom syndon ïa ka jylla, kadei ka jingkhyllem shi bynta na ka jingtei ïa ka ïingdorbar Thawaiñ ba thymmai jong ka jylla.
Kane kadei ka jaka ba kyntang eh jong ka jingsynshar paidbah.
Ha Meghalaya lei lei ka kham kyntang shuh shuh, namar ba kan dei ka sien kaba nyngkong eh ba ka Meghalaya kan ïoh la ka jong ka ïingdorbar ba pura hadien 21 snem hadien ka jingplud noh ka ïingdorbar thawaiñ kaba rim ha u snem 2001.
Kaei kaba la pynpaw da u Executive Engineer PWD (Building) ka long ba kane ka jingtei kadei kaba la plan ne design ha kata ka rukom ban ïada na ka jingwan u jumai uba jur ruh.
Hynrei ka jingkylli ka long kumno kat kata ka jingtei kaba lah ban ïada na u jumai, ka khyllem la ka khyllem hi ha ka haw haw.
Kadei ban don kaei kaei ha lyndet jong kane ka jingkhyllem ka tnum pyllun ne ka dome ba ki ong.
Ka sorkar MDA na kane ka jingjia kam dei shuh ban shu ïada jubor haba mih ki kynrum kynram kiba kum kine, hynrei kadei ban long rangbah noh, ym dei shuh ban shu heh nia bad heh satang ka biria pynrkhie briew ne kdew kti tang sha ki sorkar kiba rim.
Ka por ka la dawa ba kadei ban don ruh ka jingshim jingkitkhlieh bad ban wad bniah ban lap ïa ki daw tynrai balei ba kine ki jingtei ki pynbudnam bad pynjah burom ïa ka jylla.
Haba kiba kum kine ki jia, u khnam uba ki paidbah ki thew hi u long beit namar ka jingbamsap.
Kumta ki bor sorkar ne ki nongïalam kidei ban long shlur ban sei madan ïa kiba donkti bad ymdei satia ban ïada lada dei mano mano ruh.
Lym kumta ka jylla kan nang ngam nang ngam.
Nongstoiñ, Jymmang 23: Ka jingpynkup bor da ki bor synshar ba ha khlieh duh ïa ki kynthei naduh ki khynnah haduh ki longkmie bad ki riew tymmen, ka la long shisha kum ka stieh kaba skhem ka ban ïada na ki jingshah thombor ba har rukom, la ka long ha ïing ha sem kum ka jingshah shoh shah dat, shah tim shah tla jong ka longkmie ha u lok, kaba ka aiñ ka la pynap lypa ban pynngat ïa uno uno u ba donkti ha katei ka bynta da ka aiñ ba kyrpang, kaba la tip kum ka Domestic Violence Act bad u ba ngat ha katei ka kyndon aiñ u hap ban shah set along bun bun snem.
Nalor kata ha kaba ïadei bad kiba donkti ha kaba thombor ïa ki kynthei khynnah da kaba ktah kti bad thmu bat bor, kren tohmet byrngem byrsit bad kiwei kiwei, ki la shah pynap lypa ha ka POCSO Act bad kiba donkti ban leh ïa kitei ki kam runar pyrshah ïa ki kynthei ki khynnah bad ki riew tymmen, kin ym lah ban lait na ka jingshong phatok da ki bun phew snem.
Nalor kata kawei pat ka aiñ kaba ïada kyrpang ïa ki kynthei, ka dei ka hok ban dawa bai bam da kaba leit ujor sha ïing bishar ïa uno uno u shynrang u ba pynkha khun, hynrei u khlem sumar bad u shu iehnoh khunrei da kaba leit shongkha noh da kawei pat ka briew.
Hynrei, watla ki bor synshar ba ha khlieh duh ki la pynkup bor haduh katta ïa ki longkmie, hynrei ki dang don shibun bah ki longkmie ki bym kwah ban leit pan jingïarap na ki bor ka aiñ lada ki shynrang ki pyndik ïa ki haïing ha sem, da kaba shoh ba dat, byrngem byrsit ban iehnoh khunrei da ki bun bun ngut, tang namar ba ki kwah ban pynhun ïa ka jingkwah brai ka doh.
Ha kaba ïadei bad ka jingbym kwah jong ki longkmie kiba ngat ha kitei ki apot, katkum ka jinglum jingtip bniah jong u nongthoh khubor, la lap ba ki don katto katne ki daw ba kongsan ba ki kynthei kim kwah ban leit pan jingïarap na ki bor ka aiñ ne na ka Ïingbishar haba ki ngat ha kitei ki bynta.
Kaba nyngkong ka dei ka jingsngew sang, namar hadien ba ka kynthei bad u shynrang ki la ïashong bad ki la ïoh khun, ki kmie ki kpa jong u shynrang ki la dei ki kmiekha kumta ban ïa kiew ïinglieh ïingsaw pyrshah ïa ki kmie kha kim sngew long satia.
Nangta ki don pat ki longkmie kiba sheptieng, namar u lok jong ki u byrngem byrsit ba lada kin leit pan jingïarap na ki bor ka aiñ, un pynhiar kput ïa ki ha kano kano ka por bad na ka jingsheptieng, ki hap ban shu sngap wat lada ki shem jingeh haduh katno katno ban bsa ïa ki khun.
Nalor kine ki don bun byllien bah ki daw ha ka shongkha shongman bad imlang sahlang.
Ha kaba ïadei bad kine ki bynta, ka la donkam ïa ki bor sorkar ba kin thaw da kino kino ki lad ki lynti ban lum jingtip na ki nongsynshar shnong, na ka bynta ban ïoh jingkheiñ ïa ka jingdon jong ki longkmie kiba shah ieh khunrei.
Lada ka jingbsa khunrei ka dei kaba kiba ha ïing ha sem lane ki hynmen ki para jong longkmie kiba shah ieh khunrei kim sngew ei ei, namar ki bit ki biang ka kamai kajih ban bsa ban pjiah bad ban kyrshan skul ïa ki khun haduh ba kin da dap khatphra snem shaneng, ki dei ban da ïasoi da ka soskular kaba biang bad ki bor ka aiñ.
Hynrei lada ki dei ki ba duk ba suk bad ki bym lah ban pynbiang bad kyrshan skul ïa ki khunrei kin ym dei ban ailad, namar ka jingbym biang ha ïing ha sem bad haba ka jingduk jingkyrduh ka ban ha ka jaka ba ki khynnah kin leit skul naduh ba ki dang rit ka karta ki hap ban leit bylla ha ki karkhana, ha ki dukan sha, ki Restaurant, leit bud trok, bad don ruh kiba pyrshang wat ban ïalang para lok bad ki nongkhaïi droks, khaïi kyaid beaiñ bad kiwei kiwei.
La lap ruh bunsien ba ki khynnah kiba ju mlien ban pied ïa ki dukan ha ki jaka ïew haba tohkit, la lap ba ki dei ki khun pongka, ki khun kiba shah iehnoh ha u kpa bad kiwei kiwei.
Nongstoiñ, Jymmang 23: U Bah Macmillan Byrsat, MLA ka Nongstoiñ u ba long ruh u President ka NPP West Khasi Hills u la ong ba ka NPP ka la don lypa mynta 33 ngut ki MLA kynthup ïa ki MLA na ka Congress, PDF, HSPDP bad na ka TMC kiba la pynthikna ban pynïasoh bad ka party.
Hynrei, ïa mynta kine kim pat long ban mih namar ka don ka aiñ kyntiap seng bad u la pynthikna ba ha ka election 2023, ka party NPP kan sa ïoh ban synshar marwei ha ka jylla.
Ïa kane u Bah Macmillan Byrsat u la kren ha ka jingïalang pynskhem ïa ki nongkitkam ba thymmai jong ka National People Youth Front (NPYF) West Khasi Hills kaba la long ha ka 23 tarik u Jymmang 2022 ha Bishop Hall Nongstoiñ.
U Bah Macmillan Byrsat u la pynkynmaw ruh halor ki kam kiba ka sorkar MDA hapoh ka jingïalam jong ka Party NPP ka la leh, ba kynthup ïa ka jingpyndam noh ïa ka aiñ ïathoh arsien, ka jingpynphai biang ïa ka jingaplai ïa ki Birth Certificate sha DC ophis, ka jingpynbeit ïa ki kam khappud, ka ishu Inner Line Permit (ILP), ka ishu Them motor, ka Land Bill, ka jingïakren ïasuk bad ki seng kieng atiar, ka roi ka par bad kiwei kiwei.
Katba na ka liang u Bah Gigur Myrthong, MLA ka Mawshynrut u ba long ruh u Working President ka NPP, West Khasi Hills u la ban jur ba ki samla ki long ka lawei na ka bynta ka jaitbynriew.
Kumta ka Party ka donkam ïa ki samla ban trei shitom bad ban ïa tylli kawei, ban pynthikna ba ka party kan ïoh ïa ka jingjop ha baroh lai tylli ki Constituency jong ka District.
Na ka liang u Bah Bajop Pyngrope pat u la ïathuh ba ka jingwan pynïasoh jong u sha ka Party NPP, ka dei namar ki kam kiba kane ka party ka la trei na ka bynta ka jaitbynriew, ba kynthup ïa ka kam khappud kaba ki paidbah ki la thrang bad angnud baroh shikatta.
U la ong ba ka jingpynbeit ïa u pud u sam ka la long katkum ki nongrim bad lait noh tang katto katne ki shnong kiba ju thep vote sha Assam kiba la shah pynngat sha Assam, hynrei kiwei pat ki don beit hapoh ka jylla Meghalaya.
Ha kane ka sngi ka party ka la ïoh ban pynskhem ïa u Bah World Champion Paliar kum u president ka NPYF, West Khasi Hills, arngut ki Vice president ba kynthup ïa u bah Pynshaibor Lyngdoh bad Shailambok Marbaniang, Lai ngut ki General Secretary ba kynthup ïa u Bah Bendrowell Hashah, u Bah Kyntonbor Mawsor bad Bah Bansaïohbor Mawtyllup, hynriew ngut ki secretary, ki dkhot ka Executive Committee bad kiwei kiwei.
Ïa kine ki nongïalam bad nongkitkam ha ki kyrdan bapher bapher jong ka NPYF la ïoh ban pynskhem ban pyntian smai da u State President ka NPYF u Bah Kitboklang Nongrem.
“Ki Nongshong shnong ba shisha jong kane ka jaka ki dei ki Khasi, ïa ki ba la tip na ka JINGLEHKHUID bad ka jinglong SHISUR SHIDURNa ka kot Book of Social Studies Class X, By Anita Sood, Prof Madan Swati Rajput.
Nga kynmaw ha ka por ba nga shong klass X (U snem 2014), ngi pule ïa ka subject Social Science ha ka lynnong ba San jong ka bynta jong ka Civic, ka lynnong shaphang, ki nongshong shnong jong ka Meghalaya.
Ngam tip ioh mynta ki la pynkylla iaki kot(Syllabus), ioh ki pher na ki ba ngi pule mynshwa, hynrei haba nga pule ia kane ka bynta nga da sngewbang bad kmen eh ban ioh ban pule bad ban tip ba ki khasi la tip bad ithuh da ka jingleh khuid bad ka jinglong ba shisur shidur jong ki, dei naka ne ka daw ha kato ka por ngam lah khlem da shim ia u khulom bad ka note book jong nga ban note ia kane ka bynta.
Bad kane ka dei ka jingshisha ba ngi ki khasi ngi long shisha ki ba leh khuid bad ki ba sumar bha ialade (kham tam ki briew ba mynshwa).
Ki shnong ki thaw ba shong ba sah ki khasi ki da khuid ki da suba bha.
Hynrei ha ba ngi phai pat mynta da ki jingmih ki dukan ka jing kiew ka ioh ka kot, ngi iohi ba ki jingkhuid jingsuba ha ki shnong ki thaw jong ngi ki la sdang duh, da ka jingbun ki plastic bad da ka jing bym burom shuh ia ka mei mariang, ka mariang ka la sdang jaboh bad ki jingitynnad ki jingkhuid ki la sdang ban duh.
Ïa ka jylla Meghalaya la tip bad ithuh da ka jingriewspah ha ki spah mariang, ki jaka jngoh kai (Natural Tourist spot) ki ba itynnad, ki ba u Blei u la ai bad kyrkhu kyrpang bad ka mariang ka ba sngewtynnad.
Kiwei ki briew jong kiwei ki jylla bad kiwei ki ri jong ka pyrthei ki peit itynnad bad peit jaw dud ia ka ri khasi jong ngi.
Ki ong ba ka ri Khasi jong ngi ka dei ka ri ba la kyrkhu u Blei bad ka ri ba shong ki Blei.
Hynrei ma ngi pat, ki ba dei ki trai shnong (original’ inhabitants) ngim iohi ia kata bad ngim burom ia ka mei mariang.
Ki don Shibun bha ki jaka jngoh kai ha ri Khasi jong ngi.
Sha Sohra, Dawki, Nongstoin kum ka ‘Dew Lynong bad kiwei kiwei.
Sngew sarong ba ha kane ka jylla jong ngi ka don kawei ka shnong kaba khuid bha bad ka jingkhuid jong ka la tip da ka pyrthei baroh kawei bad ka dei ka shnong ka ba khuid tam hapoh Asia.
Kane ka shnong ka la dei ka role model na ka bynta kiwei pat ki shnong ba kin bud ia kane ka nuksa ka jingleh khuid.
Ki shnong ki dei ban bud ia nuksa kane ka shnong bad ki dei ruh ban ong ‘La da ka Shnong Maw Lynnong ka lah balei ngi pat ngim lah.
’ Lada ngi don shisha ia kane ka jingmut nga ngeit ba kiwei ki shnong ruh kin sa ioh ka jing khuid jingsuba bad ka jingithuh na ka sorkar.
Nga sngewtynnad ban iathuh ba ka shnong ba nga sah Ka shnong Pahamlapong bad Pahamsohthri ki ju pynlong ka jingsar bad pynkhuid shnong man la ka step sngi saitjain, bad ia kane la pyn iaid da ka seng khynthei.
Ka jingleh jong ki ka la wanrah shisha ka jingkhuid jingitynnad bad ki dei ban ioh ka jingiaroh ka jingpyrto.
Ka jingkhuid ka mei mariang kam dei tang ba ngi ioh ka jingitynnad lane tang ban ngi ioh iaka koit ka khiah hynrei kadei ruh kawei ka lad ai kam ai jam.
Namar lada ka mariang (environmen ment) ka khuid, ki briew ki ba wan jngoh kai pyr thei(Tourists) ruh ki sngewtynnad bha bad haba bun ki nongwan jngoh kai, kan long ka jing myntoi ba khraw bad kham tam ka kyntiew ha ka ioh ka kot (Economy).
Sngewtynnad, ba ka ri India jong ngi ha poh ka jingialam jong u Prime Minister, u Narendra Modi u la launched ka Swatch Brarat Mission haka 2 Tarik, u bnai Risaw jong u snem 2014, ka mission ban pyn long ka ri India ka ba Khuid ba suba.
Ka Swatch Bharat Mission ka mih dang shen eh hynrei haba ia nujor ka jingpyn khuid shnong u khasi ka la don lypa naduh myn hyndai myn hynthai.
Ka ri Khasi jong ngi, ki briew ba mynshwa ki ladei lupa ki briew ki ba leh khuid haduh katta katta bad la tip ia ki da ka jingleh khuid.
Ka jingwan jong ka Swatch Bharat Mission kan long ka jingmyntoi shibun, hynrei ka jingkylli ka mih pat balei ba mynta ngi la pher bha ha ka jaka ba ngin kiew ha ka jingkhuid ngi hiar arsut bad ki briew kim ithuh shuh ia ngi da kata ka jinglong.
Ka don kawei ka kot khubor, nga ioh ban pule ha u Nongsain Hima, haka 16 tarik u Nailar (Nga la klet ban note ia u snem) ka heading ka ba ong ‘Ioh ka Agartala ia ka kyrdan ba ar haka Swatch Brarat Abhiyan.
’ Haba nga pule shapoh ban wad jingtip, nga lyngoh ban tip ba ka Meghalaya, Shillong (City) ka ioh ha ka kyrdan ba 120, katba kiwei pat ki Nongbah(cities) jongki jylla hapoh North East kum ka Gang tok- 10, Agartala-32, Guwahati 51, Kohima-76, Imphal-83.
Kane ka khubor ka la pynlyngoh bad pyn sngewsih shisha ia nga ba kumno ha ba nga dang ioh pule ha ki kot pule skul ba ki Khasi la ithuh da ka jingleh khuid mynta pat la ithuh da ka jingjaboh.
Iano ngin kynnoh, mano ba leh bad hato kane kadei ka jingshisha, ngin sa puson hi da ladade.
Kaba pynsngewsih shuh ha kine ki sngi ka dei ba ngi iohi ha ki kot khubor ba ka sorkar kam ioh jaka bret niut ha Shillong bad kumjuh ruh jong ka Sor Jowai.
Ka pyn pangnud shisha ban iohi ba ka sor Jowai la pynlong jaka bret niut.
Kane ka la pynhiar dor shisha ia ka jylla jong ngi.
Bad kine baroh ki paw shai ba kadei ka jingbym bit trei kam ka sorkar.
Kum u wei u samla u ba don ka jingkit khlieh ia ka lawei jong ka ri bad ka jaid bynriew, ngam lah khlem da shim ia u khulom bad ka kot sada ban khot iawer ia baroh ki nongshong shnong ba ieit eh jong ka ri Khasi bad Jaintia ban kyrsiew thiah lyngba ine i jingthoh barit, ba ngin kyndit bynriew noh ban sdang biang ban leh khuid naduh na la rympei haduh ha bar ban nym bret pathar iaki plastic iaki jaboh jabain hynrei ban bret ia ki haki jaka ba dei.
Ban wan rah biang ia ka burom ba la jah jong ka ri Khasi kam dei ka ba suk lada ngim don ka jingkit khlieh bad lada ngim don ka jing iatrei lang na baroh ki liang bad kham tam na ka sorkar kaba don ka jingkit khlieh ka ba khraw ha baroh ki liang.
Na u Samla Sankupar LyngdohUmsong, Ri-Bhoi District.
Mawkyrwat, Jymmang 23: Ki nongrep kiba ju im kyndoi ja kpoh tang ha ka kam rep kam riang ha kine ki sngi kiba mynta ki la sdang ban duh mynsiem bad ïa kynduh jingeh shikatdei kumno ban pyntyllun ïa kane ka kam namar katsha ba phai ka nem sniew i mat ka la sdang ban lap ïa ki ha kine ki sngi.
Kaei kaba pynlong ïa ki nongrep ba kin duh mynsiem ka long ba haba phai ha ki ar snem kiba la leit ka don ka jingwan lynshop jong ka khlam corona virus ha kaba kiba bun ki nongrep kim ïoh lad shuh ban rep ha ka rukom kaba dei namar ka don ka jingshah khangdam hynrei ha ka rep ka riang ban lum ïa u symbai pat ka dang ïa biang watla ka don ka jingpynthut.
Katba haba phai ha une u snem ba mynta pat ka jingrep ka la long laitluid ymdon jingteh jingkhum shuh ne jingpynwit ha ka ïaid ka ïeng, hynrei kaba sngewsih ka long ka don pat ka nem sniew ha kaba naduh ba u jingthung u la sdang ban khie san bad heh ne ai bam ba u soh ba don hapoh khyndew un heh un plung hynrei wan jia pat ba u kynja khñiang u la wan hiar thma da kaba bam lut khiot ïa ki sla jong u phan.
Ym tang kata da ka jingwan tyllep ka um saw ruh ka la long kawei na ki daw jong ka jingpynjurlor ïa u phan.
Namarkata, halor kine ki jingjia haba ïoh ban ïa kren bad ki katto katne ngut ki nongrep ki la pynpaw ba kiba kum kine ki jingjia kim pat da ju jia koit ha kine ki phew snem kiba la leit noh namar haba phai ha ka jingshah pynjot ha ki khñiang lei lei kam pat da jur than kumba long ne ïohi kum ha une u snem 2022 ha kaba ki khñiang kiba dei ki nongshun jong u jingthung ki la sdang bun bad ki la sdang ban khlaiñ bor ban ïa u khñiang uba dei u ba ker ba da na ka jingwan hiar thma jong ki nongshun (para khñiang).
Haba phai pat ha kaba ïa dei bad ka jingshah lynshop ha ki bor jong ka mariang ne na ka jingshlei jong ka um saw, na ka liang ki nongrep ki la pynpaw ba kane ruh ka long kawei na ki daw ba u mar rep jong ki u duh bor noh ban heh ban san ne wat ban lum ïa u ne ban pyndonkam ha ïing namar u phan tang shu lah dei um (shah tyllep), um long shuh ban pyndonkam bad lada tih ne khlong ruh hap ban shet noh bad pyndonkam noh namar kumba ka la jia ha kine ki khyndiat sngi ba haba ki nongrep haba ki la leit ban tih bad rah ïa u sha ïing tang ha ka shimiet u la kylla pyut noh.
Kane ka la buh jingeh shikatdei ïa ki nongrep namar lada u long tang ha kane ka dur kin sa mad jingeh ban ïoh ïa u phan ban buh symbai ban ïoh ban thung sa ha kiwei pat ki snem.
“Ha ki snem kiba la dep, ngi ju ïoh ban lum ïa u phan uba kham heh bad ba plung bha, katba mynta u snem pat ngi ïoh ban lum tang da u phan uba long kat u marble", ong ki nongrep bad kane ka long kaei kaei ka pyndiaw mynsiem ïa ki.
Namarkata, ki la buh ka jingkyrpad ïa ki bor ba dei peit ha ka kam rep kam riang ba da lada ki don ka lad ka lynti kin sngewbha ban ai lem ki lad jingïarap na ka bynta jong ki nongrep khnang ba ha ki snem ki ban sa wan kin lah ban pynïaid ïa kane ka kam rep kam riang ha ka rukom kaba dei.
Nongpoh, Jymmang 23: U Bah Mayral Born Syiem MLA ka Nongpoh mynta ka sngi u la leit ban jurip ïaka Umden PHC ban tip halor ka rukom treikam bad ki jingduna ba katei ka PHC ka dang donkam naka bynta ban ai ka jingshakri kaba bha sha ki paidbah ha kaba ïadei bad ka koit ka khiah.
Haba kren sha ki lad pathai khubor naka liang u Bah Mayral Born Syiem u la ong ba kum u nongmihkhmat u la shimkhia ban rung sha katei ka PHC naka bynta ban ai mynsiem ïaki nongtrei ka tnad ka koit ka khiah bad ban lap ïaka jingeh bad ka jingduna haka lad treikam bad ban kyrpad sha ka sorkar ba kadei ban pynbiang ïaki jingdonkam haki jaka sumar.
U la ong ruh ba ka Umden PHC ka dei kawei naki jaka ai jingsumar kaba ai jinghun ïaki paidbah haka liang ka koit ka khiah bad khmih lynti ba katei ka jaka sumar kan dang lah shuh shuh ban ai ka jingshakri kaba bha tam sha ki paidbah.
Kum u nongmihkhmat u la kyntu ruh sha ki nongtrei katei ka jaka sumar ba kin dang trei khambha bad ïeid ïaka kam ban ai ka jingshakri kaba bha tam sha ki paidbah ha kaba ïadei bad ka koit ka khiah bad ha kaba ïadei bad kiwei kiwei ki jingdonkam kum u MLA un sa ai ka kaiphod sha ka sorkar halor ki jingdonkam ba dang dei ban pynbiang ha katei ka PHC, u la bynrap.
Khliehriat iaiong 23: Ka Hynñiewtrep Youth Council East Jaiñtia Hills District ka pynpaw ka jingsngew khia kaba khraw halor ka jingsahdien ki shnong kiba don ha ka thaiñ Saipung bad ka seng ka buh ka jingkylli ba kane ka jingsahdien ka thaiñ hato ka dei namar ka ka jingbym don ka jingkitkhlieh ki bor syndhar district ne ka jing bym ler treikam ki nongmih khmat ne ka jingbym shim khia lem ka sorkar ne? namar katei ka thaiñ ka mad jingeh ha baroh ki liang.
Ka jingbym bit bym biang ki surok, ki lynti syngkien ka buh jingeh haduh katta katta ïa ki paidbah ha ka leit ka wan khamtam eh ka shnong Saibul, Thuruk, Moulsei, Molian bad kiwei kiwei de ki shnong kiba don ha ka thaiñ Saipung, ki khynnah skul bad ki nonghikai ki hap ban iaid na ka jyrsieh ba dap da ka khyndew bad ka ktieh ban poi sha skul, kumjuh ruh namar ka jingjyrsieh bun ki kali ki sahkut ha ka jyrsieh kane ka buh jingeh ïa ka leit ka wan, ka kit ka bah bad khamtam kiba pang ba shitom, ka seng ka la sakhi da la ki khmat ïa kine ki jingeh jong ki paidbah bad kumjuh ruh lyngba ki pathai khubor (Social media) ym tang katta ka seng ka pynpaw ruh ba na ka daw ka jingbym bit bym biang ka surok ka wanrah ïa ka jingsahdien ha ka roi ka par, kumjuh ruh ha ka pule puthi.
Ka seng ka dawa jur na ki bor synshar district jong ka East Jaiñtia Hills District, dawa ruh na ki nongmihkhmat bad na ka sorkar ba ki dei ban shim khia noh kloi ban maramot ïa ka surok ha ki shnong kiba don ha ka thaiñ Saipung khnang ban dup lah ban wanrah ïa ka bha ka miat, ka roi ka par ha ka thain.
Khliehriat iaiong 23: Ki dkhot jong ka East Jaiñtia National Council Samasi Circle, mynta ka sngi ki la leit ban maramot hi ïa ka jingkieng Rimanar kaba don hapoh elaka Sumer namar kane ka jingkieng ka la julor bad ha kajuh ka por ruh kane ka jingkieng ka la sdang ban tor bad buh jingma, la kynnoh ruh ba ka jingtor bad jingjulor ka jingkieng ka dei namar ka jingkit palat pud ki trok kiba kit jingkit kiba iaid lyngba na katei ka jingkieng.
Kane ka jingkieng Rimanar ka dei ka jingkieng kaba ki ju iaid lyngba ki paidbah jong kiba bun ki shnong kiba don ha katei ka thaiñ Sumer elaka, ha kane ka jing maramot ba la lam khmat da u u President EJNC Samasi Circle, u bah Sakilan Chyrmang, u Genl Secretary , u bah Seibor Tangliang la ïa don ryngkat lang ruh u Ma Kynmo Chyrmang , uba dei u Rangbah Shnong jong ka shnong Samasi.
“Ka jingiaid jong ki kali kiba kit palat pud (overload) na kane ka jingkieng Rimanar kalah ban buh hapdeng ka jingma kaba khraw ïa kane ka jingkieng nad lada kine ki kali ki ba kit palat ia ka 9mt kin dang bteng ban iaid lyngba na kane ka jingkieng khlem pep kan sa poi ka por ba kane ka jingkieng kan julor jur ne kan sa duh noh bad lada kane ka jingkieng ka julor kan long ruh ka jing duhnong kaba khraw iaki nongshong shnong jong kane ka thaiñ namar kane ka jingkieñg kadei u budlum jong ka Elaka Sumer hi baroh kawei" ong u kyrwoh na ka seng.
Kumta khnang ban iada ïa ka jingkieng Rimanar ban lait na ka jingjulor jing pait jingpra ka jingkieng, ka seng ka maham bad khang pyrshah ïa ki kali kiba kit palat pud ban iaid lyngba na kane ka jingkieng bad maham ruh ba lada ka seng ka lap ïa kino kino ki kali kiba kit palat pud kiba iaid lyngba na kane ka jing kieng, na ka liang ka seng kan pynshitom ïa ki da kaba tyngeh.
Ha kajuh ka por ka seng ka kyntu ïa ka tnat P.W.D ba ka dei ban shim khia ban maramot noh ïa katei ka jingkieng kaba don mynta ha ka jingma.
Nongpoh, Jymmang 23: Kum shibynta ban wanrah ïaka khuid ka suba kaba dei ruh shibynta jong ka jingkoit jingkhiah, ki nongtrei Accredited Social Health Activist (ASHA) naka thaiñ Umden mynta ka sngi kila mih shakhmat ban pynlong da ka prokram pynkhuid (Cleaning Drive) ïaki sawdong sawkun jong ka Umden PHC kaba dei kawei naki jaka sumar ba ai jingshakri ha katei ka thaiñ bad kumjuh ruh ki surok bah ter ter shaduh jaka pynieng taxi jong ka shnong Umden kum ka nuksa ban hikai ruh sha ki paidbah ban lehkhuid bad ban kiar naka jingbret pathar ïaki jabaiñ.
Ha katei ka jingpynkhuid ïaka Umden PHC bad kiwei kiwei ki jaka la shim bynta ruh da ki ASHA naka thaiñ Umden haka jingdonlang ki nongïalam ba kynthup ïaka kong Soni Kharjana Adviser bad ka kong Mirajune Marsing President ka Meghalaya ASHA Workers Union (MAWU), bala wan ban ai mynsiem bad don ryngkat lang da u MLA ka Nong poh u Bah Mayral Born Syiem bad kiwei kiwei ki riew rangbah.
Hadien ka jingpynkhuid naka liang ki ASHA kila pynlong ruh ka jingïalang ha Umden PHC ban pynkup burom ïaki 3 ngut ki longkmie kiba dei ki ASHA Facilitator ba kynthup ïaka kong Genevieve Maiong, Nerila Syiem bad Jom Syiem bad kumjuh ruh ïa u Bah Mayral Born Syiem MLA ka Nongpoh halor ka jingkloi jong u ban sngew bad sngap ïaki jingeh jong ki ASHA bad ban kren ruh ha iing Dorbar Thawaiñ ka jylla halor ka jingeh ki ASHA kiba kynduh shibun ki jingeh bad ju mih surok naka por shaka por ban dawa ïaka hok.
Haba kren ha katei ka sngi naka liang u Bah Mayral Born Syiem u la pynpaw ka jingsngew kmen kaba khraw ban iohi ba ki ASHA kila shim ïaka sienjam ban pynkhuid ïaki sawdong sawkun ka Umden PHC khamtam ha kum kane ka por lyiur ba donkam ïaka khuid ka suba bad kumjuh ruh ki surok bah haka thaiñ Umden nalor ka kam kaba ki trei shitom ban ïarap ïaka tnad ka koit ka khiah bad kane ka long ka nuksa kaba bha ïaki paidbah ban wanrah ïaka jingkhuid jingsuba haki shnong ki thaw ban lait naki jingpang jingshitom.
U la ai ruh ka jingïaroh ïaki ASHA halor ka kam kaba ki trei bad ym lah shuh ban siew kylliang halor ka jingtrei shitom jong ki ban rung sha man la ki thliew iing ban pynthikna ïaka jingkoit jingkhiah khamtam ki longkmie ba armet bad ki khyllung khynnah, wat haka jingsiew kaba rit eh bad shem jingeh ban pyndap ïaka iing ka sem kiba ju mih ruh sha surok man ka por ryngkat ki placard ban pynsngew ïaki jingeh sha ka sorkar bad ban dawa ïala ki hok ba ki dei ban ioh.
Jowai, Jymmang 23: Ka sorkar jylla lyngba ka skhim FOCUS (Farmer Collectiviza-tion for Upscaling Production and Market System) mynta ka sngi 23 tarik ha ryngkat ka jingïatreilang bad Meghalaya Basin Management Agency (MBMA), ka Chan Kylliang Development Society bad ka Enterprise Facilitation Center kila pynlong ïa ka prokram phylliew jingmut lang bad ki kynhun nongrep ka Laskeiñ C&RD Block ha madan Pamsna.
Ha kane ka sngi na ka liang u MLA ka Mowkaiaw Constituency u ma Nujorki Sungoh ula long kum u kongsan uba la sam ïa katei ka jingïarap pisa da ka Cheque kaba la kot haduh T.1,19,45,000 sha ki 193 tylli ki kynhun (Producers Group) jong katei ka thaiñ kiba don ha ki lai bynta jong ka kam rep kata ïa ka kam rep Sying, pynmih Shynrai bad ka kam ri Sniang.
Kiwei de kiba ai jingkren ki kynthup ïa u BDO ka Laskeiñ ma Dr.Brightstar Langbang, ma Chanky Lyngdoh ka CKDS, kong R.Lamare ka Agriculture Development Officer Laskeiñ Block, u Dr.D.Tariang na ka tnad Veterinary bad ka kong R.Rngad Horticulture Development Officer, kumjuh naki ar ngut ki nongrep ka kong Melinda Dhar na Lummuriap bad u ma Niphas Biam na Mooshrot.
Kitei ki nongkren kila pynsngew ïa ka rukom treikam jong ki kynhun Producers Group da kaba pynbiang ïa ki lai tylli ki kot donkam ban pynïaid ïa ka kam jong ki kata ka copy ban thoh rai, ka Cashbook bad ka kot loan.
La batia ruh shaphang ka rukom pynïaid ïew ïa u Shynrai Lakadong uba la paw bha mynta na ka jingbha jong ka jingdon ha u ïa ka Curcumin, la ai jinghikai ïa ki nongrep kim dei ban pynbun ïa ka dawai ha ka khyndew bad ïaleh katba lah ban pyndonkam da ka sboh mariang khnang ba ka kyndew kan im pateng la pateng.
La ai jingtip ruh sha kitei ki nongrep jong ka Laskeiñ Block shaphang ka lad jingïarap na ka PM-Kisan kaba lah ban ai haduh 6 hajar tyngka ha ka shisnem na ka bynta ban thied ïa ki dawai dashim bad ïa kane ki nongrep ki lah ban tip kham bniah da kaba leit mih sha ki ophis ka rep ka riang.
Shuh shuh la ai jingbatai shaphang ka rukom ri Sniang namar kumba long mynta ka jylla ka dang shañiah na shabar ban pyndap ïa ka doh, ha kaba ka sorkar mynta kaba wanrah ïa ka skim ri sniang ba heh ne ka ‘Meghalaya Piggery Mission’, la batia ruh shaphang ka rukom ri ïa ki sniang, ka rukom bam, ka jingleh khuid bad ka rukom ai dawai bad tika ïa ki sniang.
La kyntu jur ïa ki nongrep ka thiañ ba kim dei ban long tang kum ki nongrep hynrei ha ka juh ka por ki dei ban long ruh ki nongseng kam seng jam khnang ban pynkiew shuh shuh ïa ka ïoh ka kot jong ka jylla hi baroh kawei.
Ha kaba ïadei bad ki skim ba la ai da ka sorkar sha ki nongrep la kyntu ba kin pyndonkam hok ïa ki.
U kongsan ma Nujorki Sungoh haba ai jingkren ula ong ba ka sorkar kala pynshang ban wad ki lad ki lynti ban pynkiew ïa ka rep ka riang hapoh ka jylla, ula ong ruh ba ka sorkar kala dep ban plie ïa ka Mission Lakadong, ka Milk Mission bad ka Piggery Mission, ha ka juh ka por u pynpaw ka jingsngewkmen ba kane ka thaiñ kala ïoh ka jingïaroh hakhmat jong ka pyrthei na u Shynrai Lakadong.
Ula ong ruh ba ïa ka tnad Agriculture bad Veterinary dei ban buh hakhmat eh khnang ba kin ïarap ban pynkiew ïa ka imlang ka sahlang.
Shillong, Jymmang : Ki volunteer na ki kynhun nongshong shnong kin ïoh pdiang ïa ki jingai jinghikai ha ka ba ïadei bad ki kam aijingïarap ha ba jia kino kino ki jingjia shah pynjulor ha ki bor ka mariang bad kiwei pat lyngba ka skhim “Upscaling Aapda Mitra" na ka bynta ka East Khasi Hills District, ïa ka ba la plie hynne ka sngi da I Kong D.Phawa, ADC & CEO, District Disaster Management Authority (DDMA), EKHD ha ka jingïalang kaba la long ha Central Training Institute, Mawdiangdiang ha ka jingïadon lang I Kong P.Lyngba, DDMO,EKHD, Kong B.Kharkongor, Commandant, CTI nalor kiwei pat.
Kane ka “Upscaling Aapda Mitra scheme" ka dei ka ba la pyntreikam bad bei tyngka da ka National Disaster Management Authority (NDMA) ha ryngkat ka jingïatreilang bad ka State Disaster Management Authority (SDMA) ha ka ba haduh kumba 200 ngut ki volunteer na ki kynhun nongshong shnong na kylleng ki jaka kynthup ïa ki dkhot NSS, NYK, Bharat Scouts and Guides bad ki samla pule kolej jong ka East Khasi Hills kin ïoh ïa ki jinghikai ha ka ba ïadei bad ki sienjam ban aijingïarap ha ba jia kino kino ki jingjia na ka jingshah pynjulor ha ki bor ka mariang.
Ha ka jingkren plie ïa ka prokram I Kong D.Phawa I la ong ba ka thong jong kane ka skhim ka long ban khmih halor ka jinglah bad ka jingtbit jong ki volunteer hapoh ki shnong ki thaw namar ki dei ma ki, ki ba don hakhmat eh ha ba jia kino kino ki jingjia shah pynjulor ha ki bor ka mariang bad kiwei pat khnang ba kin lah ban tehlakam bad ban ai jingïarap.
Shi bynta jong kane ka skhim, na ka liang jong I Kong Phawa I la pyntip ba ka District Disaster Management Authority (DDMA), EKHD kan pynlong ïa kane ka jingai jinghikai ha ki hynriew tylli ki batch ne kynhun ka ban don kumba 30 haduh 35 ngut shi kynhun ki volunteer.
ïa kane ka jingai jing hikai yn lamkhmat da ki riew shemphang na ka tnat State Disaster Response Force (SDRF) nalor ki riew shemphang da kiwei kiwei apt ki tnat sorkar, kumta na ka tnat Fire & Emergency Services.
Hadien ba la pyndep ia kane ka jingai jinghikai, kine ki volunteer kin ioh pdiang ia ki tiar jingiada bad kiwei pat kum ki life jacket, jingtbeh (torch), gloves, tarik, tiar aijingsumar, jingpulit, ki bilor um, musari, ki T shirt ki ba don ia ka shap jong ka NDMA ki helmet bad kiwei kiwei pat.
Shillong, Jymmang 23 : Ka Sorkar Jylla kala dep ban siew haduh T.250 klur ka pisa na ka jingpyntreikam ïa ka skhim Meghalaya Health Insurance Scheme (MHIS), ba pynïoh ïa ka jingsumar khlem donkam ban siew pisa ïa ki paid nongpang jong ka Jylla.
“Ngi la dep siew pynkhuid haduh T.250 klur na ka Insurance Sheme hapoh ka Jylla bad haduh 4 lak tylli ki Long ïing kila ïoh jingmyntoi na kane ka skhim ka Jylla" ong u Sampath Kumar, Principal Secretary ka Tnad ka Koit ka Khiah haba ïakren bad ki lad pathai khubor shabar jong ka jingïalang North East Regional Review Meeting bala pyn long da ka National Health Authority ha Nongbah Shillong.
Kat kum ka jingong jong u, haduh 175 tylli ki Hospital kila pyntreikam ïa ka Insurance Scheme jong ka Jylla kaba don ïa kumba 2000 tylli ki song ai jingsumar.
U ïathuh ba kane ka skhim kala kdup mynta ïa kumba 60% na ki Nongshongshnong ka Jylla kiba ïoh haduh T5 lak kawei ka Longïing ban phah sumar ei haba ïohpang.
Haba kylli, une u Heh Ophisar ka Jylla u pyntip ba ka Sorkar Jylla kala wanrah thymmai mynta sa ïa kawei ka song ai jingsumar (New Health Benefits) ka ban sa treikam noh tang ha kine ki shibnai arbnai ban wan, ban nang kyn thup shuh shuh ïa jingpang haba leit shah sumar.
Halor ki jingeh ba ka Jylla ka mad na ka jingpyntreikam ïa kane ka Insurance scheme, u Sampath ula ong ba kawei ka jingeh ha kylleng ki jaka jong ka Jylla ka dei ka lad pyniasoh (connectivity) khamtam ha ki jaka nongkyndong.
“Ka jingpynrung kyrteng ïa ki paidbah ha ka Insurance Scheme ka dei kaba leh online bad ngi leh ïa kane khnang ba kan nym don ka jingleh thok.
Hynrei ka jingbym biang ki lad pyniasoh (connectivity) kala buh jingeh bha" ula ong.
Halor ki jingud jingnam ba ka MHIS kam siew lut ïa baroh ki jinglut jingsep haba shah sumar ha ki Hospital, u Sampth ula ong ba kane ka skhim ka don da ka song kata ïa ki briew na wan na ki longïing baduk, ki Hospital ki ju khmih bad pyllait ïa ka jingsiew katba ïa kibym dei na ki longïing ba duk, ki don da ki song ba ki hap ban siew.
U Chief Executive Officer ka National Health Authority Dr.R.S.Sharma, ula pynpaw ïa ka jingsngew hun halor ka jinglah pyntreikam thikna jong ka Jylla Meghalaya ïa ka Insurance scheme (MHIS) kaba la bynrap lang bad ka Ayushman Bharat Pradhan Mantri Jan Ayogya Yojana.
“Ka Persentage ba la pyni ka pyni ba ka skhim ka long kaba jop ha Meghalaya khamtam haba ka Jylla ka don ïa ki Ophisar kiba da kut jingmut ban pynthikna ba baroh kiba don hok ban ïoh ïa ka skhim kim dei ban duh ïa ki jing sumar haba ki pang ki shitom" ula ong.
“Ngim kwah ba ki briew kin ïoh pang hynrei ngi kwah ba baroh kiba ïoh pang ki dei ban ïoh ïa ki jingsumar" ong u Dr Mishra.
Une u Khliehduh ka National Health Authority ula iaroh ruh ïa ka Jylla Meghalaya halor ka jingthaw ïa ki Village Health Council (VHC) ha ki Shnong ki thaw bad ong “Ki VHC ki dei kiba donkam namar ki dei ki Frontliner kiba hakhmat eh ban khmih ïa kino kino ki emergency ne ki jingïohpang ba donkam jingsumar ba kyrkieh ha ki shnong ki thaw".
“Ka dei ka buit kaba biang palat bad nga sngew ba ngi dei ban pynshlur ïa kiwei kiwei ki Jylla ba kin bud nuksa.
Ngi la dep kren ïa ki 7 tylli ki Jylla ka thaiñ Shatei Lam Mihngi ba kin pyntreikam lang ïa ka buit jong ka Jylla Meghalaya" ula ong.
Ka North East Regional Review Meeting kala sdang hynne ka sngi ha State Convention Centre ban iatai halor ka jingpyntreikam ïa ki flagship programme ka Sorkar Pdeng ba kynthup ïa ka Ayushman Bharat Pradhan Mantri Jan Arogya Yojana bad ka Ayushman Bharat Digital Mission ba dang shu pyllait paidbah da u Myntri Rangbah duh ka Ri ha u bnai Nalur 2021.
Shillong, Jymmang: Ka Youth Hostel Association of India-Meghalaya State branch ha kane ka sngi Saitjaiñ ba la lah ka la ïoh ban jied ïa ki nongkitkam ba thymmai jong ka na bynta ka soi treikam ba lai snem 2022-25 ban pyntyllun ïa ki kam ka synjuk.
Ki nongkitkam bathym mai ka YHAI ki kynthup ïa u State president bah Sephanaiah L Rapthap, State Chairman bah Everard Nongsiang, State Vice President lai ngut bah Mana Andress Shadap, Hiambok S Basaiawmoit, B Kualr Khongjirem, Treasurer bah Fabian R Syeim.
ïa ki nongkitkam bathymmai la pynbna da ka national observer ka Roopa Nair kaba dei ka State president na Goa bad u D chakraborty presiding officer ba long ruh u State secretary Meghalaya.
Ha ka jingshisha katkum ki kyndon jong ka YHAI ban jied ïa ki nongkitkam bathymmai la ju pynlong da ka ilekshon, hynrei namar ba ym don kiwei kiba thep kyrteng ban ïakhun pyrshah ïa kitei ki post kumta kiba la thep kyrteng ki la rah suk ïa ka jingjop khlem nongïakhun pyrshah mynta ka lynti.
Ka Roopa Nair ka pynpaw ïa ka jingkmen ban ïa don bynta ka jingïalang jied nongkitkam thymmai bad kyntu ïa ki nongkitkam ba kin shimkhia ïa ka kam ba la bynshet ha ki, ka la ong ka Meghalaya ka don ka spah mariang kyrhai bad kyntu ïa ki nongïalam ban shimkhia ban pynneh ïa kine ki spah mariang na bynta ka lawei.
Kum ban pynpaw ka YHAI ka don bynta bakhraw ban ïarap ïa ki samla ha ka jylla bad kylleng ka Ri kiba dei ki dkhot jong ka YHAI kiba leit donkam kylleng ka ri India ba ki lah ban ïoh jaka sah ha ka dor ba jem ha centre ha kiwei ki jylla.
Kaba sngewtynnad ka YHAI-Meghalaya state branch ka ju pynlong ïa ki prokram treking nalor kiwei ki prokram ha ka jylla, khnang ba ki paidbah nongshong shnong ka jylla bad khamtam kiba wan na shabar kin tip ïa ka jingitynnad ka mariang ha Khasi-Jaiñtia bad jingdon jingem ha ki sawdong sawkun jong ka bad ka hikai kumno ba ki briew ki dei ban pynneh ïa ka spah mariang ba la ai U Blei nongbuh nongthaw.
Shillong, Jymmang : Ka Meghalaya Social Development Society (MSDS) ka la pynlong ïa ka prokram aijinghikai ka ba ar sngi ha ka ba ïadei bad- ki lad kamai kajih na ka bynta ki kynhun SHG (Self Help Group) ha sor Shillong ha ka 20 bad 21 tarik mynta u bnai ha KJP Assembly Conference Centre, IGP, Shillong.
ïa kane ka prokram la bei tyngka da ka ophis ka Deputy Commissioner, East Khasi Hills District lyngba ka District Planning Officer, East Khasi hills hapoh ka VAF (Voluntary Action Fund).
ïa kane ka prokram la wan ban plie da I Kong Eva Nongrum, CO (Community Organizer) jong ka Shillong Municipal Board.
Haba kren ha kane ka sngi, I Kong Nongrum I la pynpaw ka jingkmen kaba khraw ban ïohi ïa ki dkhot ka kynhun SHG kiba wan shakhmat ban ïoh ïa ka jinghikai ka ba long ka jingmyntoi na ka bynta jong ki.
I la bynrap da kaba ba ong ka Shillong Municipal Board lyngba ka project DAY-NULM (National Urban Livelihood Mission) ka pyntreikam ïa kane ka project lyngba ka RO (Resource Organisation) kaba dei ka MSDS ban seng ki SHG ha ki jaka kiba hap hapoh ka SMB bad sawdong ka sor Shillong.
I ong ba ka jingthmu jong kane ka jngai jinghikai ka long ban sam ïa kane ka jinghikai ka ba long ka lad jingïarap ïa ki kynhun ne ki group ha kaba hadien ka training ki la ban sdang kino kino ki kam barit na ka bynta ban kyntiew shuh shuh ha ka liang ka ïoh ka kot.
Nalor kata I la ong ruh ba ka SMB ka don ki skim bapher bapher na ka bynta kine ki kynhun ne ki dkhot ka SHG ba kin lah ban sdang ïa kino kino ki kam barit ha ka sut kaba rit.
I Kong Nongrum I kitbok kitrwiang bad ngeit skhem ba ki dkhot ka SHG kin shim khia ïa kane ka jinghikai kaba long ka jingmyntoi na ka bynta jong ki.
Baroh ki don haduh kumba 30 ngut ki dkhot ka SHG kiba la shim bynta ha kane ka jinghikai kynthup hynriew ngut ki nongtrei jong ka KJP Assembly kiba dei khmih ïa ki tnat bapher bapher jong ka Balang.
Kiwei pat kiba kren ha kane ka prokram ba la pynïaid da U Bah Albinus Nongkynrih, President, MSDS ki kynthup ïa I Bah Dominic Lyngdoh, Rtd Jt.
Director Agriculture & Consultant MBDA & Senior Asso ciate member MSDS, Bah George Baskey, nano entrepre neur mushroom unit, Mawpdang, I Bah Desmond Thabah, Secretary MSDS & naano entrepreneur CSC.Ka jinghikai ha ka sngi ka ba nyngkong ka kynthup ïa ka jinghikai ban thung tit ha ka ba la ai da I Bah Donbok P.Shadap, Master trainer & Field Coordinator-MSDS.Hadien bud ka jinghikai " Best of Wastes" (Kiei ki jingmyn toi ba ngi ïoh na ki mar ki mata, ki tiar ki tar kiba la bret bad kyntait) ba la shim da I Kong Markynti Thangkhiew, nano entrepreneur, art & craft bad dkhot ka Lamlynti SHG, Jail Road, ShillongKatba ha ka sngi ka ba bud jong ka jingai jinghikai ka dei shaphang ka “Food Processing" (ka jingshna ïa ki umsoh bad ka jam) ba la shom da I Kong Persaralin Dohling, Master Trainer Livelihood – MSDS & President Iatyllilang SHG, Ri Bhoi District.
Ka phang kaba ïadei bad ki skim bapher ha kaba ïadei bad jingsdang ïa ka kam bapher bapher la ai da I Kong on Ilene M.Paila, Programme Executive (Lobbying & Advocacy) MSDS.Ka phang ha ka ba ïadei bad “packaging, labeling bad on-line application of FSSAI" la shim da I Bah Desmond Thabah, Nano Entrepreneur CSC.La pynkut ïa kane ka prokram aijinghikai da ka ka jingpynsngew na ka liang ki nongïashim bynta halor ka jingai jinghikai da I Kong Eva Nongrum, CO, SMB bad ka jingaiti ïa ka “Certificate of Registration sha ki 6 tylli SHG da I Kong Nongrum kiba kynthup ïa ka Trei minot SHG, Mawprem, Kiewshaphrang SHG, Mawprem, Kyntiewlang SHG, Mawlai, Kyrmenlang SHG, Jaiaw, Lamlynti SHG, Jail road and Umpohliew Jingkyrmen, Nongthymmai.
Kum ban shu pynkynmaw hangne ba ka MSDS ka la soi kular bad ka Meghalaya Urban Development Agency (MUDA) kaba dei ka nodal agency ban pyntreikam ïa ka project DAY- NULM (National Urban Livelihood Mission) ha kaba ka MUDA ka la aiti sha ka Shillong Municipal Board bad pyntreikam ïa ka bad ka Shillong Municipal Board ka la pynkhamti sha ka MSDS kaba dei ka RO (Resource Organisation) ban pyntyllun ïa kane ka project kaba ïa dei bad ka jingseng ïa ki kynhun SHG hapoh ka Shillong Municipal bad sawdong ka sor Shillong.
Shillong, Jymmang 23: Ka HPWU kan pynlong ia ka General Meeting haka 26 tarik mynta u bnai ha Umsning Community Hall, Proper Umsning, Ri – Bhoi District haka por 9:30 baje mynstep.
Ka Seng ka kyrpad ia baroh ki dkhot (Tanky Driver, Handyman bad Pump attendant) ban poi khnang khnang sha kane ka jingialang ha ka por ba biang.
Ha kane ka sngi kan don ka jingkhang ban kit ne pynhap umphngiang ( Petrol, Diesel bad Umphngiang sharak) kat haduh ban da wai ka jingialangkumta la kyrpad ia baroh ki Trai Pump/Kali ba kin ia trei lang bad ka Seng.
Kane ka long katkumn ka kyrwoh na u Bah R.
