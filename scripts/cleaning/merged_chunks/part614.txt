Haba kren halor ka jingkob Supermon u bah Aldous u la ïathuh “ Ngi la ïa pyrkhat sani bha hadien ba la bishar bniah bad ïohi ba ki don bun ki samla kiba shah ieh khunrei hynrei kiba don ka sap ban kren, ban ïaid, ki don ka dur ka rynïeng kaba biang bad khamtam ki don ka jingthrang ban ïashim bynta ha ki jingïakob bad na kata ka daw ngi la plie lad ïa ki da kane ka jingïakob ba kin ïoh bynta bad ba kin don ka jingsngew ba kim shym la shah ïeh khunswet hynrei ba kin ïeng ha la ki kjat ban wad ïa ki lad ki lynti bad ba kin lah ban kit ban bah ïa la ka long ïing longsem kum kita ki ‘superhero’ na kata ka daw ngi sa jer kyrteng Ms Supermom".
Nalor ka Miss Shillong , ka don ruh ka Miss Small is Beautiful bad kane ka long kum ka jingplie lad pat ïa kiba dang long theilud.
Ka don ruh ka Mrs Shillong bad ter ter.
Ha u snem ban wan kan don sa kawei ka jingïakob kaba ym pat kwah ban ïathuh mynta hynrei lehse kham hadien habud.
Haba ïakren bad ki thei bhabriew kiba la jop ïa ki jingïakob bapher bapher I Miss Chaivalry Lartang iba la ïoh phong ïa ka pansngiat Miss Shillong 2023 i la ong “ Ha kaba nyngkong eh nga kham ruid ruid bad lehraiñ hynrei hadien ba la jop ïa kane ka jingïakob ka la pynlong ïa nga ban lait war na kita ki jinglehraiñ bad nga la nud ban ai mynsiem ïa ki para samla ba kin ym lehraiñ hynrei ban wan shakhmat ban pyni ïa la ki sap ki phong bad ban pynurlong ïa kita ki jingphohsniew ha ka jingim jongki".
Iwei pat i thei bhabriew iba jop ïa ka nam Miss Cherry Blossom 2023 i Jollyne Lyngdoh i la ong “ Nga kwah ban ai ïa ka khubor sha baroh ki para samla ba kim dei ban don ka jingartatien ïalade bad buh hakhmat ïa ka mynsiem ba kim lah ban leh.
Hooid nga ruh nga long kumta mynshwa hynrei ban lait na kane hap ban leh ei ei bad hap ban kren ban puson bha ha lade namar lada phi leh kumta phin dap da ka jingsngewkmen bad phin sa lah ban leh ïa kiei kiei kiba phi don ka jingthrang ha ka jingim ka jongphi".
I Samla lud ba ïoh ia ka nam Best Traditional Model 2023 i Hazel Mukhim ba dang 17 snem ka rta i la ong “ Nga sngew sarong ba nga la ïoh ïa ka kabu ban ïaid ha rynsan bad sem da ka jaiñsem dhara bad nga da sngewkmen bad sngew sarong ruh ïa ka riam ka beit tynrai jong ngi ba nga la jop ïa kane ka nam".
I Genevieve Pala, i kmie jong ki lai ngut ki khun bad iba la ïoh ïa ka nam Supermom 2023 i sngewkmen eh haduh katta katta ba i la ïoh ïa kane ka pansngiat.
“ Katno ka long kaba pynkmen ïa nga ban ïoh ïa kane ka nam bad nga ngeit skhem ba kane ka nam Supermom kan pynshlur bad ai mynsiem ïa baroh ki kmie namar ban long kmie marwei kam long kaba suk bun ki jingeh bad ki diengpyngkiang ha ka jingim kiba nga la ïa kynduh hynrei ngam ju kynran dien nga tur bad jop beit ïa ki bad kane kan long ka khubor ïa kiwei ruh ban ym ailad ïa ki jingeh ba kin ban hynrei ban tur shaphrang haduh ban da jop".
I Evangel Lartang iba dei i Pharmacist bad kmie jong iwei i khun kynthei i la jop ïa ka pansngiat Mrs North East India 2023.
I la ïathuh ka jingïakob ka long kaba eh bha khamtam ban ïakob bad ki longkmie na kiwei kiwei ki jylla kane ka thaiñ “ Hynrei ka dei ka lynti ïaid kaba ai jinghikai ïa nga bun kiei kiei namar nga la ïoh jingmyntoi shibun na ki paralok ba ïashim bynta ha kane ka jingïakob".
New Delhi, Nohprah 03 : Ka Jaintia Hills Autonomous District Council (JHADC) kaba don mynta hapdeng ka jingtyrkhong pisa ka donkam kumba 50 klur tyngka na ka bynta ban siew lut ïa ka tulop ba khlem siew sha ki nongtrei mynta la phra bnai.
Na ka liang u CEM ka JHADC, Bah Thombor Shiwat u la ong ba ka Executive Committee ka pyrshang borbah na ka bynta ban wad ïa ki lad ki lynti ban ïoh siew lut noh ïa katei ka tulop ba sahteng sha ki nongtrei ka council.
Katkum ka jingong jong u, tang ka tulop ka poi beit kumba 6 klur ha ka shibnai kynthup lang ïa ka penshon.
“Lada ka sorkar jylla ka ai ïangi 50 klur tyngka, ngi lah ban siew dep lut ïa ka tulop barim jong baroh ki nongtrei," u la ong.
Utei u heh ka JHADC u la ong ruh ba ka Council haduh mynta kam pat ïoh pdiang ïa ka khajna kaba dei ban ïoh na ki marpoh khyndew kumba ka ju ïoh na ka sorkar.
“La pyntip ïangi ba ka sorkar ka la thmu ban pyllait noh ïa ka bhah kaba sahteng jong ki kaba la kot sha ka 36 klur tyngka," u la ong.
Halor ka jingkylli, u CEM u la ïathuh ba ka Council ka ïoh ïa ka khajna na ki kali kaba long kumba 3 klur man ka lai bnai.
Tangba u ong ba ka jingeh kaba ki shem bad kynduh haba ïadei bad ka khajna kadei namar bun ki trai kali na rilum Jaintia ki leit ban rejistar ïa ki kali ha ophis u DTO ka East Khasi Hills.
Shillong, Nohprah, 03: “U Briew uba shu sngap ïa ka Ktien U Blei, hynrei um leh ïa ka, u long kum u briew uba peit ïa ka dur ka dar ha ka iitkhmih," Jakob: 1:23 ka long ka phang pdeng ha ka dorbar pyllun bahynñiew jong ka Synjuk ki Kynthei Katholik Shillong Archdiocese ïa kaba la pynlong ha Mawbri, Zone VII ha ka sngi U Blei.
Ïa kane ka dorbar pyllun ba la lamkhmat da ka President ka Kong Kiltidora Marbaniang bad ka Secretary ka Kong Joplin Nongdhar da ki phew hajar ngut ki longkmie bad ki samla na hynñiew tylli ki Zone ka East Khasi Hills District bad Ribhoi District ki la ïashim bynta ha kane ka dorbarbah kaba ar sngi jong ka Synjuk.
Ka jingkular ka long ban rat dyngkhong ïa ka shongkha khynnah bad hapdeng jingduk ha ka jinglong mynsiem ban wanrah noh ïa ka spah mynisem kaba hok da ka jingtrei shitom kaba hok bad ka jinglehbha ïa ka imlang ka sahlang da ka saiñdur jong U Blei.
Ha ki ar sngi, ki longkmie ki la ïoh shibun ki jingmyntoi na ki nongkren.
Da katei ka mat phang pdeng ki longkmie ki la puson bad shim rai ban pyntrei ha ki Balang shnong, ha ki shnat niam bad ïa kane ka rai la shim ha ka sngi pynkut ïa ka dorbar.
U Archbishop jong ka Jylla Niam Bah Shillong u Most.Rev.Victor Lyngdoh u long u kongsan ban tyrwa ïa ka nguh ka dem Blei ryngkat ka jingïasynran jong u Parish Priest ka Epiphany Church, Mawbri u Rev.Fr.Balenstine Marbaniang , u Fr.Alfred L.Nongbri uba long u Spiritual Director jong ka Synjuk ki Kynthei Katholik Shillong Archdiocese bad kiwei pat ki Lyngdoh Sohble.
Ha ka sneng ka kraw, u Archbishop u la khot bad wer ïa ki longkmie ban seng ïa ka iing ka sem kaba janai da ka jingieid ban wanrah ka jingpynkylla ïa ka pyrthei da ka jingim kaba janai bad kaba skhem.
Hadien nguh ka dem Blei, ka Synjuk ka la pynkupburom ïa ki longkmie ne nongtrei balang kiba la long ki soh jong ka jinglen lade na ka bynta ban pynphriang ïa ka jingshai jong ka ktien U Blei ha ki shnong ki thaw ïa kaba la pynkup burom da u Spiritual Director ka Zone VII u Rev.Fr.Kaldinus MajawHa ka nohphai sngi, ka la don ka jingïalang ba la pynïaid da ka Synjuk hapoh ka jingïalam jong u Rev.Fr.Kaldinus Majaw uba la long kum u kongsan bad uba pharia ruh ïa ka ktien U Blei sha ki longkmie.
Haba pynsngew ïa ka khubor jong ka jingieid ki longkmie ïa ka iing ka sem, u la ong, ka dei ban long kaba la tei da ka jingieid Blei.
Lada ka longiing kaba skhem kaba la aiti ha u Blei ki laitluid na ka jingsniew namar ki kynmaw ba u Blei u long u Trai, u nongda bad u nongtei ïa ka iing ki sem ha ka jinglong mynsiem bad jinglongmet jong ka pyrthei.
Ïa kane ka dorbar jong ki longkmie la ïatai kyrpang halor ka mat jong ki longkmie ba ki dei ban long ki sakhi kiba kyrpang ha ka imlang ka sahlang khamtam ba ki longkmie ba ki long ka bynta kaba kham khraw na shalyndet kaba long kum ka jingkyrshan kaba radbah, kata, la ka long ha iing ha sem ha Balang, ha ka imlang ka sahlang bad wat ha ka saiñpyrthei.
La pynkut ïa kane ka dorbar da ka jingpynhiar ïa ka lama da u Spiritual Director bad ka jingpynbna ïa ka Dorbar Pyllun kaba ban sa long ha u snem ban wan ha St.Paul Upper Shillong Parish, Zone I.Hapdeng ka jingïalang paidbah, na ka liang jong ka synjuk ka la ai ïa ka kaiphod treikam bad la pynkut da ka jingrwai ïa ka Anthem jong ka Synjuk.
New Delhi, Nohprah 03 : Ka BJP ka la khur hat-trick da kaba jop haduh lai tylli ki jylla na ki saw tylli ha ka jingpynbna ïaka elekshon MLA ha kane ka sngi U Blei ha Madhya Pradesh, Chattisgarh, Rajasthan bad ha Telangana.
Haba phai shwa sha ka Madhya Pradesh kaba don 230 constituency, ka BJP ka la knieh noh ïa ka bor na ka Congress da kaba jop haduh 163 ngut (ha u 2018 ka ïoh tang 109ngut) katba ka Congress kaba hïar sha ka kyrdan ba ar ka ïoh tang 66 ngut na ki 114ngut ba ka ïoh ha u snem 2018.
Katba ïa ka shi seat pat la ïoh da ka Bharat Adivasi Party – BHRTADVSIP.Ha Rajasthan pat na ki 199 seat, ka BJP ka la ïoh ban knieh noh ïa ka bor na ka Congress da kaba jop haduh 115 ngut na ki 73 ngut kiba jop ha u 2018.
Ka Congress pat kaba ïoh haduh 100 ngut ha ka elekshon ba la dep ha u 2018 ka la ïoh mynta sa tang 70 ngut.
Ha kajuh ka por ka BSP kaba jop haduh 6 ngut ha u 2018 mynta ka la jop sa tang 2ngut katba ki kyrtong shimet bad kiwei pat ki party rit ki la ïoh 12 ngut.
Ha Telangana kaba don 119 constituency, ha u snem 2018 dei ka BRS kaba ïalam ïa ka bor hadien ba ka la jop haduh 88 ngut.
Hynrei mynta ka kynti pat ka la jop tang 39 ngut hadien ba ka la shah knieh noh ha ka Congress kaba jop haduh 65 ngut lada nujor bad ki 19 ngut ba ka jop ha u 2018.
Ha kane ka jylla pat ka BJP ka la wan haduh kyrdan kaba lai da ki 8 ngut.
Tangba lada nujor bad ka elekshon ba la dep, ka BJP ka jop tang iwei.
Ha kane ka kynti ba mynta ka AIMIM ruh la ka ïoh lang 7 ngut ki MLA.Ha Chattisgarh pat kaba don 90 tylli ki constituency ha u 2018 dei ka Congress kaba ïalam ïa ka bor hynrei mynta ka kynti ka la shah knieh noh ha ka BJP kaba la kiew na ki 15 ngut ha u 2018 sha ka 54 ngut mynta u snem.
Ka Congress ha kane ka jylla kala ïoh mynta sa tang 35 ngut na ki 68 ngut ba ïoh san snem mynshwa.
Ha kajuh ka por, ka BSP kaba ïoh arngut ha u 2018 ka la ïoh mynta sa tang uwei u MLA na ka party.
Haba kren halor kane ka jingjop, u nongïalam ba rangbah ka BJP ha ka ri ba dei ruh u Myntri Rangbahduh ka Ri, u Narendra Modi ha ka jingkren sha ki nongkyrshan hadien ba la dep ñiew vote u la ong, “La don kiba ong ba kane ka hat-trick kadei ka dak na bynta u snem 2024.
Kumta kane ka dak ba ki paidbah ki ai ka kdew ba ki apidbah ki long pyrshah ïa ka kam bamsap bad ka politik na kajuh ka longïing.
"Na ka liang u heh duh ka Congress, u Mallikarjun Kharge u la ong, “Ngi ai ka jingkhublei ïa ki paidbah ka Telangana kiba la ai ka jingjop kaba donburom ïa ka party.
Ngi kwah ruh ban ïa khublei ïa baroh kiba la pynjop ïa ka Congress ha Chattisgarh, Madhya Pradesh bad ruh ha Rajasthan.
".
Nongstoiñ, Nohprah, 03: Ha ka sngi saitjaiñ 2 tarik Nohprah 2023, ka Meghalaya State Legal Services Authority, ha ryngkat ka jingïatreilang bad ka District Legal Service Authority West Khasi Hills, ki tnad sorkar kiba pher bapher bad kiba ju ïadon bynta lang, ka la pynlong ïa ka Mega Camp cum Awareness Programme kaba ïadei bad ka NALSA Skhim bad kiwei pat ki Skhim Sorkar halor ka phang ‘Bridging the Gap’ lane ‘Ban Pyndap Ïa Ki Bynta Kiba Thylli’.
Ïa kane ka prokram la pynlong ha St Xavier Secondary School Nongkhlaw, Eastern West Khasi Hills District.
Ka jingthmu jong kane ka prokram ka long ban pynjan ïa ka jingïadei jong ki paidbah bad ka sorkar lyngba ki jingtip bad ki jingshakri ïa ki skhim sorkar kiba pher bapher kiba ka sorkar ka leh na ka bynta ka jingmyntoi ki paidbah.
U Nongbishar Donburom u Justice H.S.Thangkhiew u ba dei Nongbishar (Acting) High Court jong ka Meghalaya bad Executive Chairman, Meghalaya State Legal Services Authority, u la long u Kongsan ha kane ka jingïalang, ha ka jingïadon ryngkat lang jong u Nongbishar don burom u Justice W.Diengdoh, Nongbishar High Court ka Meghalaya bad Chairman jong ka High Court Legal Services Committee kum u Symbud Kongsan.
Kiwei kiwei ki kynthup ïa u District bad Sessions Judge-Cum-Chairman, District Legal Services Authority, West Khasi Hills District, M.Skhemlon, MHJS, u Member Secretary jong ka Meghalaya State Legal Services Authority, Shillong, E.Kharumnuid, MHJS, Bah.
G.Kharmawphlang, IAS, Deputy Commissioner Eastern West Khasi Hills, District, Bah.
A.Nongbri, MCS, Addl.Deputy Commissioner West Khasi Hills District, Principal jong ka St.Xavier Secondary School Nongkhlaw, ki ophisar sorkar, ki Rangbah Shnong, ki nonghikai, ki khynnah skul bad kiwei kiwei.
U Nongbishar don burom u Justice H.S.Thangkhiew haba kren kum u kongsan ha kane ka jingïalang, u la ong ba ka kamram jong ki Nongbishar ka dei ban bishar bad pyndep ïa ki kamram hapoh Ïingkashari.
Hynrei ha kajuh ka por, ka dei ruh ka kamram jong ki Nongsbishar ban peit ïa ka bha ma mïat jong ki paid nongshong shnong bad ka imlang ka sahlang hi baroh kawei, kaba la pynkup bor da ka aiñ na ka bynta ki Nongbishar ban leh kumta.
U Kongsan u la ban jur ïa ka jindonkam ba ki skhim sorkar ki dei beit ban poi sha kiba dei hok ban ïoh.
Shuh shuh, u la pynsngewthuh ruh ïa ka jingdonkam jong ki jingshakri kiba ïadei bad ki kam aiñ, khamtam eh ba ki paidbah kin tip khambha shaphang ki skhim kiba don hapoh jong ka NALSA bad ki jingmyntoi kiba ïoh na ka.
U kongsan u la kren ruh halor ka sngi kyrpang jong kiba duna ha ki dkhot met lane ka World Disability Day kaba la rakhe man u snem ha ka 3 tarik u Nohprah ha shi tyllup ka pyrthei bad u la kyntu jur ïa baroh ban ym ñiew poh ne ban beiñ ïa ki briew kiba don jingduna ha ki dkhot met bad ban ym iuh roit ïa ka hok ka jong ki.
Hynrei dei ban ïarap na ka bynta jong ki, khnang ba ma ki ruh kin im ïa ka jingim kaba dap da ka jingkmen, namar ka hok jong ki ruh ka dei ka hok longbriew man briew kumba long kiwei pat.
Kiwei pat ki prokram ha kane ka sngi ki kynthup ïa ka jingsam ïa ki tiar jingïarap sha ki briew kiba dun ha ki dkhot met ki ban ïarap na ka bynta ka jingim ka jong ki.
La ïoh ruh ban sam ïa ki cheque bad ki work order sha ki nongïoh jingmyntoi lyngba ki skhim sorkar kiba pher.
U Bah G.Kharmawphlang, Deputy Commissioner, Eastern West Khasi Hills, u la ai ka jingkren khublei na ka bynta kane ka prokram, ha kaba u la pynpaw ka jingkhublei sha baroh kiba la wan ban ïa shim bynta ha kane ka jingïalang bad kiba la pynlong ïa kane ka prokram ka jop.
La pynwai ïa kane ka jingïalang da ka jingrwai ïa ka Anthem jong ka Ri India, kaba la ïalam da ka Meghalaya Police Cultural Troupe kaba la ïa shim bynta da bad rwai shitrhem da baroh ki nongwan sha katei ka jingïalang.
Shillong, Nohprah 04: Ka kynhun ïalehkai jong ka Meghalaya ka la ïoh ban kyntiew ïa ka namjop kaba nyngkong ha ka lympung lehkai jong ka Vijay Hazare Trophy (domestic men’s one day tournament) ha Jaipur hynnin ka Sngi U Blei, hadien ba pynliem ïa ka Manipur da 33 ron.
Kane ka dei ruh ka sien ba nyngkong ïa ka kynhun kiba la rangbah jong ka MeghalayaKa Meghalaya ka la phah ïa ka Manipur ban tied nyngkong hadien ba jop ïa ka toss, hynrei katei ka kynhun kaba dei na kajuh ka thaiñ North East ka la lah ban buh ïa ka thong da 248/9 haduh kaba kut jong ka 50 over.
Haba beh ïa ka thong ka Meghalaya kam shym la mad jingeh eiei ruh em, ha kaba ki la kynjoh 171/3 naki 34 over, shuwa ba ka jingïakhun kan shah pynthut ha ka suiñbneng.
Katkum ka VJD method (the local alternative to Duckworth-Lewis), ka Meghalaya ka la tam shakhmat ïa ka ron ba donkam da 33 ron.
Na ka liang jong ka Meghalaya, u player ka kynhun ba na bar, u Rajesh Bishnoi u la pyndep ban kawang 10 over bad khur 3/49.
U Swarajeet u la khur 2/38 naki 8 over bad u Md Nafees 2/52 naki 10.
Baroh san ngut ki player tied ka Meghalaya ki la lah ban ïalehkaibha, ha kaba u Nakul Verma u la tied 49.
U la ïarap kyntiew 56 ron ryngkat bad u Raj Biswa (24) shuwa ban hap u wicket ba nyngkong, katba u Swarajeet u la ïarap 27.
Shuwa ba ka Meghalaya kan duh ïa u wicket ba ar ka la kynjoh sha ka115/3 naki 27.1 over.
Kane kamut ba ka donkam ban kamai tang 5.80 man ka over ban khur ïa ka namjop, bad lyngba ki 56 ron ba la kamai da u Jaskirat Singh Sachdeva (23 not out naki 19 bol) & u Tanmay Mishra (37 not out naki 26) bad ka kynhun ka la kynjoh sha ka 171/3 naki 34 over shuwa ban shah pynsangeh bad khur jingjop lyngba ka VJD method.
Ka jingïakhun ba khadduh jong ka Meghalaya kan long mynta ka sngi pyrshah ïa ka Hyderabad.
Khliehriat, Nohprah 04: Ka lympung ïalehkai jong ka kyrdan Super Division Football Tournament 2023 kaba la long mynta ka sngi ha madan Deinchynrum, EJHD bala pynïaid da ka East Jaiñtia Hills District Football Association (EJHDFA).
Haba phai sha ka jingïakhun ka kynhun ïalehkai jong ka R.Shkenshynriah SC kala pynliem da 2-0 kol ïa ka Khliehriat West YWSC (FT), ïa kitei ki ar kol na ka R.Shkenshynriah la thep da u Rumi Lyngdoh haka minit ba 41 bad u Vicky Dkhar haka minit 64.
Katba haka jingïakhun kaba ar ka Moolamanoh SC kala pynliem da 3-0 kol ïaka R.Wahshnong SC (FT), ïa kitei ki kol na ka Moolamanoh la thep da u Lakhon Surong haka minit ba 56 lyngba ka (Penalty), u Kiming Dkhar haka minit ba 86 bad u Eriston Dkhar haka minit ba 90+1.
Ka jingïakhun haka 01.12.2023 kan long hapdeng ka R.Shkenshynriah SC pyrshah ïaka Moolamanoh SC bad ka R.Wahshnong SC pyrshah ïaka Khliehriat West YWSC.Shillong, Nohprah 04: Ka kynhun ki rangïalehkai Under-16 jong ka Meghalaya ki la mad ïa ka namrem ba nyngkong ha ka lympung Vijay Merchant Trophy (multi-day match) ha ka Sikkim da tang 29 ron, watla kata ruh ki la don katto katne ki player ka kynhun kiba la seisohbha ha ka tied bad ruh ka kawang-bol (bowling).
Ka jingïakhun la pynlong ha Cuttack, ka Sikkim ka la buh thong 197 bad 114 ron ha baroh ar inning, katba ka Meghalaya ka la pyndep da tang 104 bad 178 ron.
Ha ka inning kaba ar, na ka liang ki rangkawangbol ka Meghalaya ki la lah ban ïalehkai khambha, bad ïa kane lah bna kdew lyngba u Apandanka u ba la khur 6/35 naki 10.1 over (haba kyllumlang baroh ar inning u la khur 8/85).
U Thakuria u la khur 2/17 naki 4 overs (haba kyllumlang ka long 7/68) bad u Benedict u la khur 2/38 naki 9.
Na ka daw ba ka kynhun ka duh ïa lai ngut ki rangtied kiba hakhmat, ka la wanrah jingeh ban kynjoh pura ïa ka 208 ban jop, hynrei na ka jinglah ban lehkai bha u Dipayan Nandi, u ba la tied 95 naki 194 bol, kiba kynthup ïa 13 tylli ki four.
Shillong, Nohprah 04: Ka lympung ïalehkai phutbol 2nd DIVISION Football League 2023 ba la pynïaid da ka Shillong Sports Association ka la nang ïaid shakhmat bad hynne ka Sngi la ïoh ban pyndep ar tylli ki jingïakhun ha kaba ka kynhun Pohkseh SC ryngkat bad ka Smit SC ki la khur namjop.
ïa ki jingïakhun la pynlong ha SSA Ground, bad la sdang ïa ka jingïalehkai kaba nyngkong ha ka por 11:30 baje mynstep hapdeng ka Pohkseh SC pyrshah ïa ka Imson SC, ha kane ka jingïalehkai ka Pohkseh SC ka la jop suk da 3-0 kol.
Ka Pohkseh SC ka la ïoh ban lamkhmat tang hadien 5 minit ba la ïaid ka por lyngba ka kol u Reinjoywell Wartde shuwa ba u Wanjoplang Khriam un thep ïa ka kol kaba bud ha ka 31 minit kaba la pynlong ïa ka kynhun ban lamkhmat da 2 kol ha ka kylla kaba nyngkong.
Nalor kitei ki ar kol, ka Pohkseh SC ka la pynthikna khur namjop na kane ka jingïakhun lyngba ka kol kaba lai kaba la thep da u Bradley Kharkongor ha ka 60 minit.
Haba phai pat sha ka jingïakhun kaba bud, ka long shisha kaba itynnat bad kaba ïakhaid hapdeng ka Lumshyiap SC pyrshah ïa ka Smit SC, bad ka jingïa pynkhihjar ka la wan na baroh arliang hynrei ha kaba khadduh dei ka Smit SC kaba la ïoh thep tam da 2-3 kol ban ïoh khur ïa ka namjop.
Ha ka jingïakhun, ka Smit SC ka la ïoh ban lamkhmat nyngkong lyngba u Bankyrshan Ryngdang ha ka 14 minit, hynrei u Aldomac Nongneng u la ïaoh ban pynïakhaid na bynta ka Lumshyiap SC ha ka 37 minit bad buh ruh ïa la ka kynhun ban lamkhmat lyngba ka kol kaba ar ha ka 39 minit.
Da kaba lamkhmat da tang shi kol kam shym la pynthikna ïa ka Lumshyiap SC ban khur namjop ha kaba Smit SC ka la ïoh pynïakhaid lyngba u Kalbest Pathaw ha ka 77 minit shuwa ba u Dameshwa Nongneng un thep ïa ka kol pynjop ha ka 79 minit.
Jowai, Nohprah 04: Ka kynhun ïalehkai jong ka Ladthadlaboh ka la buh jaka ïalade sha ka final jong ka lympung Super Division Football Tournament 2023 bala ai kyrteng ‘U Kiang Nangbah Memorial Trophy 2023’ hadien ba ka la khur namjop ha ka jingïakhun semi final.
Ka West Jaiñtia District Sports Association, (WJDSA), Jowai, kaba pynïaid ïa kane ka lympung, ka la ïoh ban pyndep ïa ka jingïakhun semi final ba nyngkong hynne ka Lah Sngi U Blei ha madan Kiang Nangbah Stadium, Dongmihsngi Jowai.
Ha ka jingïakhun, ka Ladthadlaboh kala jop salit da 1-0 kol ïa ka Sailung Ialong.
Ka shi kol ba la thep da u Promi Suting shuwa ban kut artad ka por, kata ha ka 90+1 minit ka la biang pura ïa ka Ladthadlaboh ban pynliem ïa ka Sailung Ialong.
Lyngba kane ka namjop, ka Ladthadlaboh ka la ïoh ban buh jaka ïalade ha ka final jong kane ka lympung.
Ka jingïakhun Semi Final ba ar kan long mynta ka sngi (5 tarik Nohprah) hapdeng ka 7 Wasa United pyrshah ïa ka Nangbah Mulang haka por 1 baje nohphai sngi, ka kynhun ba jop haka Semi Final ba ar kan ïakhun bad ka Sailung Ialong haka Semi Final ba lai jong ka 9 tarik ki ban ïoh rung sha jingïakhun Final.
Shillong, Nohprah 04: Ka kynhun ki thei ïalehkai Basketball ba mihkhmat ïa ka jylla hapoh ka lama jong ka Meghalaya Basketball Association (MBA), ka la ïai bteng ïa ka lynti ïaid da ka namjop kaba ar sien lynter sa hynne ka Sngi pyrshah ïa ka Jharhand ha ka jingïakhun ki kynhun ka thup Group-E.Hynne ka sngi, ki thei ïalehkai ka jylla kiba la jop da 53-25 point ïam ka Assam ha ka sngi sdang, ki la ïai bteng ban sei madan ïa ka sap ïalehkai kaba kyrpang jong ki ban tehlakam ïa ka jingïakhun bad ban jop da kaba suk da 43-13 point ïa ka Jharhand.
Lyngba kane ka namjop, ka kynhun ki thei ka jylla ki la nang ïoh jingkyrmen shuh shuh ban dang ïohrung sha ka wat ba bud jong kane ka lympung 73rd Senior National Basketball Championship kaba la pynlong ha Ludhiana (Punjab).
Katba ka kynhun ki rangïalehkai ba mihkhmat ïa ka jylla ki la mad biang ïa ka namrem ar sien lynter, bad hynne ka sngi ka long pyrshah ïa ka Mizoram.
Ha kane ka jingïakhun, ka kynhun ki shynrang ka la shah pynliem da 60/82 point ha ka Mizoram na ka Group-C.Ki thei ka Meghalaya kin aireng sa ïa ka Telangana mynta ka sngi ha ka por 12: 15 baje mynsngi, katba ka kynhun shynrang kan aireng sa ïa ka Goa ha ka por 7 baje mynstep.
K a Seng BJP ka la jop ïa ka elekshon ha ki lai tylli ki jylla jong ka ri India bad kine ki lai tylli ki jylla ruh kidei ki jylla ba paw jong ka ri India ba la ju tip kum kita ki Hindi Heartland ne ki jylla kiba ki paidbah ki kren beit da ka Hindi.
Kine ki jylla ki long ka Madhya Pradesh, kawei na ki jylla ba heh jong ka ri India.
Nangta ka Rajasthan bad ka Chhatisgarh.
Katba ka Congress pat ka jop tang ha Telangana, da kaba knieh noh ïa ka bor synshar na ka Seng Bharat Rashtra Samithi, ba la ïalam da u K.Chandrasekhar Rao, kaba la synshar ïa kane ka jylla naduh u snem 2014, hadien ba kane ka jylla ka la ïoh laka jong ka jylla da kaba ïakhlad noh ba ka Andhra Pradesh.
Ha Mizoram, kaba ka Congress ka la ju synshar teng, ka la jop tang 1 seat ha ka ïingdorbar kaba don 40 ngut ki dkhot.
Ha kaba ïadei bad kane ka result ne ka jingjop ka BJP, ka Madhya Pradesh ha u snem 2018 la jop da ka Congress da kaba tam salit ïa ka BJP ha ka jingïoh majority.
Hynrei ha u snem 2020, ka BJP ka la ïoh knieh noh ïa ka bor synshar na ka Congress da ka jingphet noh uwei na ki nongïalam Samla jong ka Congress u Jyotiraditya Scindia uba la ïalam ruh bad bun ngut ki MLA kat haduh ban da pynkhyllem ïa ka sorkar Congress.
Hadien jong kane, kiba bun ki la pyrkhat ba ka Congress ka lah ban wan biang ha ka bor bad ki Exit Poll ruh ki pyni ba ka don ka jingïakhun kaba itynnad ha kane ka jylla ba hapdeng ka ri India.
Phewse, kam shym la long kumta namar ba ka BJP ka la jop kput bad tam bun na ka Majority Mark.
Ha Rajasthan, ka BJP ka la ïoh knieh biang ïa ka bor synshar hadien san snem ba la synshar da ka Congress hapoh ka jingïalam u riewtymmen ka Congress u Ashok Ghelot.
Ha Chhatisgarh, shuwa ka elekshon kiba bun ki la pynpaw ba ka Congress kan ïoh ban thaw sorkar biang namar ka jingtreikam bha jong ka sorkar ba ka Congress ka la ïalam.
Wat ki exit poll kiba bun ruh ki pynpaw kumta.
Hynrei ynda ladep ñiew vote ka BJP ka la jop.
Ki nongpeit pyrman, ki la ong ba kane ka jingjop jong ka BJP ha kine ki lai tylli ki jylla, kaba nyngkong kadei na ka daw jong u Narendra Modi ha kaba ka nam jong u ka la nang ïai kiew katba nang mih ki sngi.
Ha kine ki jylla, i nongïalam ka BJP ha ki jylla kim dei kiba da paw bad ka BJP haba ka la ïohi ïa kane, kala pyndonkam da u Modi ban leut ïalap elekshon da kaba pyni ruh ïa ka jingtreikam jong u ha ka sorkar pdeng.
U Modi u la pyllut por bha kine ki jylla bad kane ka jingleit jong u ryngkat bad ka nam kaba u don, ka la pynlong ïa ka BJP ba kan jop.
Kane ka la long ruh ha Rajasthan, ha kaba ka BJP ka la pyndonkam da u Modi namar ka jingbym ler ki nongïalam ka BJP ha kane ka jylla.
Nangta ka daw kaba ar kadei ka jingpyntreikam ka sorkar pdeng ïa ki skhim kiba dei na ka bynta ki longkmie, namar kine ki jylla kidei kiba khlaiñ bha ka jingdon vote ki Kynthei.
Ki skhim kyrpang na ka bynta ki longkmie, ka la khring ïa ki nongthep vote kynthie na kine ki lai tylli ki jylla.
Ha Madhya Pradesh, ka sorkar BJP ka la pyntreikam bha ruh ïa ki skhim na ka bynta ki longkmie bad kane ka la pynlah ïa ka BJP ban leh bha ha kane ka elekshon.
Ha Chahtisgarh, wat lada ka Congress ka la pynkhlaiñ bha ïa ka rukom ïalap elekshon, pynban ka nam bad ka jingtreikam u Modi ka la tap lut ïa ki jingtreikam ka sorkar Congress ha kane ka jylla bad ki jingïalap elekshon jong ki heh ka Congress kynthup ïa u Rahul Gandhi kim shym la lah ban ïa ai reng bad u Modi.
Ha Telangana pat kawei na ki jylla ba shathie jong ka ri India ne ki South Indian State, ka BJP kam shym la lah ban thaw pyrthei, namar ka Congress ka la trei jubor, khamtam ba kane ka jylla kam dei ka jylla kaba kren Hindi.
Ki paidbah ki la jied ïa ka Congress namar ka jingpyrshah ïa ka jingtreikam u K.Chandrasekhar Rao la 9 snem, ha kaba ka la don ka jingkynnoh ba ka la don ka jingbamsap bad ka jingbym treikam bha ka sorkar jong u.
Ha Mizoram ka sorkar Mizo National Front ba la ïalam da u nongïalam Seng lehnoh ba mynshuwa kaba la synshar bun snem bha, ki paidbah ki la jied noh ïa ka Zoram Peoples Movement, kaba dei ka Kynhun ïatreilang jong ki hynriew tylli ki Seng Riewlum ha kane ka jylla da kaba kyntait noh ïa ka jingtreikam bym hun bad bym hok jong ka MNF, ka Seng kaba la kylla na ka Seng lehnoh sha ka seng Saiñpyrthei ha u snem 1986 hadien ba ka Mizoram ka la ïoh la ka jong ka jylla.
Khliehriat nohprah 4: Ka Ephphatha Society ka dei ka kynhun treimon sngewbha kaba na East Jaintia Hills District kaba peit bad khmih kyrpang ïa kito ki briew kiba don jingduna ha ki dkhotmet, naduh u snem 2020 ba la seng ïa kane ka Society bad haduh mynta ka la leh shibun ki kam kiba radbah ha kaba kyrshan lem ïa ki briew kiba dei ki nongshong shnong ba kyrpang bad mynta ka sngi ruh ka la pynlong ïa ka prokram ba kyrpang jong kito kiba don jingduna ha ki dkhot met, kum ka jingrakhe ia ka International Day of Person with Disabilities 2023, ïa ka prokram la pynlong ha Sutnga Presbyterian School.
Ha kane ka sngi ka Society ka la ioh ban ai jingiarap sha kiba don jingduna ha ki dkhotmet da ki Wheel Chair, ki Supporting cane, ki jain kup thiah ba syiad bad ki syrnot sha kito ki khynnah kiba pass bha ha ki jingpule.
U Director jong ka Ephphatha Society, u Rev E.S.Supuh, u la pynpaw ka jingsngew khia halor ka jingsah dien ki briew kiba don jingduna ha ki dkhot met bad ong ba kane ka dei namar ba kum ka jaitbynriew, ngi im tang ha ka jingïa wad daw bad ka ju mih ruh ka jing pynrem ïa ka Kmie ba kha bad kynnoh ruh ba dei na ka daw ka pap ka sang ki kmie ki kpa, halor kane utei u Director jong ka Society u la pynshai ba kaba kum kane ka jinghikai kiba rim kala pynnoh mynsiem shi katdei eh ïa kiba don jingduna ha ki dkhot met bad ïa kiba ha ïing ha sem jong ki bad dei na kaba kum kane ka jinghikai ki ba rim ba ki ong ba ka dei ka daw ka pap ka sang, la pynlong ïa kiba bun ba kin lehraiñ ban pynpaw pyrthei ïa ki khun jong ki bad pynlong ïa ki ban buh rieh ïa kiba don jingduna ha ki kamra ïing haba don mano mano ba poi, kane ka jingleh kala pynduh mynsiem haduh katta katta ïa kiba don jing duna dkhot met bad kala pynlong ïa ki ba kin sah dien, hynrei la ong ba ka Ephpharha Society ka ïeng ban ïaleh pyrshah ïa kiba kum kine ki jinghikai kiba rim bad ialeh ban pynduh pynsam noh ïa kiba kum kine ki pyrkhat kiba bakla.
Da kaba pynshong nongrim na ka ktien u Blei kaba na ka gospel u ioanis ka lynnong 9, kaba u Jisu hi u la pynkhiah ïa uba matlah bad ong ruh ba ba kam dei satia ka pop jongno jongno hynrei ka dei kaei kaei ka ban pynpaw ïa ka burom ka jong u Blei ha kaba u Jisu u la pynkhiah bad pyn peit ïa u briew uba matla, u pastor Supuh u la ong ba kane ka jinglong ba kyrpang ha ki briew ka dei ba baroh kin iohi ïa ka burom ka jong u Blei lyngba ka jingim bad ka jinglah ba kyrpang jong ki, u la ong ruh ba ka Society ka ieng ruh halor ka nongrim ban pynkhuid noh ïa ki jingpyrkhat kiba rim bad kyrpad ïa ki paidbah ba kim ju dei ban pyrkhat bakla ia kane ka jinglong ba kyrpang jong ki briew.
U la pynpaw ka jingsngew nguh ïa u Blei ba kane ka Society mynta ka la lah ban buh ïa ki jaka ai jinghikai ha kaba suh jaiñ bad ha ka tem ka put kaba dei ka Music Class na ka bynta ki nongshong shnong ba kyrpang bad ka ophis treikam ka don ha Moowakhu kaba hap ha Dkhiah, East Jaiñtia Hills District, na kane ka shlem ai jinghikai la hikai ruh ban ia ieid iwei ïa iwei bad hapoh kane ka Society ki don ruh bun ki dkhot kiba iarap sngewbha ïa ka Society, kiba ju pynpaw tang ka jingieid bad ki ju pyn kmen pyn sngewbha ïa ki briew kiba kyrpang kiba ju wan shah hikai ha kane center jong ka Society.
U la iathuh ruh ba ki la don mynta haduh 60 ngut tam ki dkhot na kylleng ka East Jaiñtia kiba dei ki dkhot ha kane ka Society bad khmih lynti ba kat nang mih ki sngi kin sa nang bun ki ban rung sha kane ka society ban lah shuh shuh ban pynkylla dur ïa ka imlang ka sahlang.
Haba kren kum u kongsan, u MDC ka thaiñ, uba dei ruh u Tymmen basan jong ka Balang Presbyterian Sutnga, u bah Seiborlang Shadap, u la ai ka jingkhublei kitbok kitrwiang ïa ka Ephphatha Society ba kan nang lah ban ïaid shaphrang ha ka jingshakri ïa ka kam, u la iathuh ba na ka linag ka MLA ka thaiñ, ka kong Santa Mary Shylla bad kumjuh ruh na ka liang jong u kum u MDC ki long la kloi ban iarap bad kular ban ai ki jingiarap ïa ka Society kum ka jingkyrshan lang ïa ka Society.
U bah Alphose War, u ba don jingduna ha ki khmat, u la long kum u Symbud Kongsan, sngewtynnad ruh ba ubah Alphose War, u dei ruh uwei na ki nong khaïi synsar ha sor Shillong, wat hapdeng ki jingduna ha ka dkhot met u don sngewtynnad ban tip ba u don pat ka jinglah kaba kyrpang haba trei ïa ka kam die synsar bad u la ai jingkren ruh ha kane ka jingialang mynta ka sngi.
U symbud kongsan, u kyntu ïa ki kmie ki kpa kiba don ia ki khun ba don jingduna ha ki dkhot met ba kim dei ban lehraiñ, u pynshlur ïa ki ba ki dei bam mih shakhmat bad ban weng noh ïa ka jingsngew lehraiñ bad ka jingsngew duh mynsiem, u la pan ruh ka jingpynshai ha kaba iadei ba ka jingsiew ka sorkar sha ki briew kiba don jingduna ha ki dkhot met ba ka kong M.Chalam, kaba dei ka CDPO Khliehriat kaba don lang ha kane ka prokram ka la ai ki jingpynshai halor kane.
Ka muktiar, ka kong Naki Chalam, kaba ka pynshai shaphang ki hok ba ki nongshong shnong ba kyrpang ki dei ban ioh bad ki aiñ ban iada ïa ki.
Kiba ai jingkren ki kynthup ruh ka DCPO (ICDS) Khliehriat, ka kong Crisomy Pale, u Waheh Shong Sutnga, u bah E.Sutnga bad kiwei kiwei, la ioh ruh ka jingshad ba kyrpang na ki dkhort jong ka Ephphatha Society, ka jingrwai na u samla Iainehskhem Bareh, uba don jingduna ha ki khmat, sngewtynnad ban tip ba ia ka jingrwai kaba u la riwai ka dei ka jingrwai kaba u la thaw hi, ia ka proktam la pyniaid da ka kong Melody War.
Nongpoh, Nohprah 04: Ka Ophis jong ka District Social Welfare Officer, Ri-Bhoi District haka 1 tarik Nohprah kala ioh ban rakhe ïaka sngi jong ki briew kiba don ki jingduna haki dkhot met ne ka International Day of Person with Diabilities 2023 halor ka phang “United in action to rescue and achieve the sustainable development goals for, with and by persons with disabilities" bala pynlong ha Bhoirymbong C&RD Block.
Ha katei ka jingrakhe bad kynmaw burom ïaki briew kiba don jingduna haki dkhot met, u Bah P Mukhim BDO ka Bhoirymbong C&RD Block u la shim bynta kum u kongsan haka jingdonlang ka kong NF Sun DSWO, ki ophisar naka tnad Social Welfare bad kiwei kiwei ki riew rangbah kynthup ruh kba don jingduna haki dkhot met.
Ha katei ka sngi la pynlong ruh ka Medical Check Up naka bynta kiba duna haki dkhot met.
U Bah P Mukhim kum u kongsan haba kren ha katei ka sngi u la pynpaw ka jingsngewkmen hadien ba ka tnad Social Welfare kala shimkhia ban pynlong kum katei ka jait prokram khamtam ban kynmaw burom ïa ki briew kiba duna haki dkhot met ba ngim dei ban ñiew beiñ lane ibeiñ ïaki.
Naka liang u BDO u la pynshlur ruh ïa ki briew kiba duna haki dkhot met kiba la wan ha katei ka sngi ba kin pynrung kyrteng ïalade naka bynta ban ioh ïa u Adhaar namar khlem u Adhaar kim lah satia ban ioh ïaki skhim sorkar lane kino kino ki jingmyntoi ba ki lah ban ioh naka sorkar.
U la ong ruh ba lyngba ka ophis jong u BDO kito ki briew kiba duna haki dkhot met ki lah ban pynrung kyrteng ïalade naka bynta ka Job Card kaba kyrpang bad ka baibam naka sorkar bad lyngba katei ka Job card ki lah ruh ban ioh ïaki skhim ri jingri ha kaba naka liang u BDO u la khot bad wer ïaki ba kim dei ban lehraiñ ne ban don kano kano ka jingsngewpher bad ban pynïapher ïalade bad kiwei hynrei ki dei ban mih shakhmat ban long lem kum kiwei ban ioh jingmyntoi naka sorkar khamtam kito kiba don ka sap kyrpang haka liang ka sports bad kiwei kiwei, u la bynrap.
Nongpoh, Nohprah 04: Ka seng Samla Umlyngkdait ha Ri-Bhoi District mynta ka sngi kala sdang ban plie pyrda ïaka jingrakhe dap 25 snem ka jingïaid lynti (Silver Jubilee) naduh bala seng ïaka ha u snem 1998 ban dang bteng ïaka jingshakri kum ki samla haka shnong bad ka imlang ka sahlang.
Ïa katei jingrakhe la wan ban plie pyrda da u Bah Mayral Born Syiem MLA ka Nongpoh kum u kongsan uba la kyntiew ruh ïaka lama jubili jong ka Seng Samla, haka jingdonlang u Bah NS Makdoh Rangbah Shnong kum u symbud kongsan, Bah G Shullai, Samla Bawan Marweiñ President Seng Samla, ki kmie ki kpa lem bad ki khun Samla jong ka shnong bad kiwei kiwei ki riew rangbah.
Haba kren ha katei ka sngi naka liang u Bah Mayral Born Syiem MLA ka Nongpoh u la ong ba ki Seng Samla ki don ka bynta ka ba khraw ban tei ïaka shnong ka thaw bad ka imlang ka sahlang kumba ki don shibun ki jabieng kiba dangkhie dang san haka jingmut jingpyrkhat, da ka ba kynmaw kyrpang ruh ïaki longdien kiba la suid la shor ïa katei ka Seng ban treikam bad shakri ha katei ka shnong ban long kum ki nonglam khmat, namar kam long kaba suk ban pyntyllun ïaki kam ki jam jong ka seng samla haduh 25 tylli ki snem haduh ba kan da ioh ban rakhe ïaka jubili rupa.
U la ong ruh ba kum ki Samla ki dei ban long kiba don ka jingkitkhlieh haka kam shnong kam thaw, ka imlang ka sahlang bad ki dei ban kynmaw ban im jingmut kaei kaba ki dei ban leh naka bynta ka shnong bad ka dong ka thaiñ.
U la kyntu ruh ïaki khun Samla ha katei ka sngi ba kim dei ban don kano kano ka jingpher jingmut ka jingbishni haka jingshakri jong ki ïaka shnong ka thaw hynrei ban don ka mynsiem jong ka jingïeid kum shipara khamtam ban ïatylli naka bynta ban dang pynkhlaiñ ïaka jingshakri jong ki khamtam ban long kum ki nongpeitngor ban rat diengkhong ïaki kam sniew kam smeh haka shnong ka thaw.
Jowai, Nohprah 04: Ka Office jong ka District Social Welfare Officer, West Jaiñtia Hills District, Jowai ka la rakhe ïaka International Day of Person with Disabilities 2023 mynta ka sngi ka 4 tarik u Nohprah ha Syiem Jingsuk Secondary School, Lai Lyngdoh Hall, Amlarem Sub-Division, ha kaba u bah H.Pohthmi, MDC War West, Deputy Chairman JHADC ula long u kongsan.
Ka phang jong ka International Day of Person with Disabilities ha une snem ka long “United in Action to rescue and achieve the SDGs for, with and by persons with disabilities".
Ïa kane ka programme la pynïaid da u ma E.Kyndait, LDA jong ka Office DSWO.La ai ka jingkren pdiang da ka kong R.Passah, DSWO ha kaba ila pynshai shaphang kane ka sngi ïa kaba la leh burom ha baroh shityllup ka pyrthei naka bynta ki briew kiba don jingduna haka dkhot met.
Kala ong ruh ba ka sorkar ka don ki scheme ba kyrpang na ka bynta kiba duna ha ka dkhot met, kumta kala kyntu ïa ki kmie ki kpa ba lada don ki khun kiba don jingduna ha ki dkhot met jong ki, ki dei ban leit sha ki Nodal Hospital khnang ba kin ïoh ïa Disability Certificate ban leit mih sha ki Office sorkar ban ïoh ïaka jingïarap naka sorkar.
Ha kane ka programme la ïoh ïaka jingkren na ka kong Aidiam M.Kassar, Psychologist Manager, DRCDA halor ka Scheme & Services for persons with Disabilities, na u ma L.Khonglah, Advocate Jowai Bar Association halor ka Right of Persons with Disabilities bad na ka kong P.Chyrmang, Office Assistant, ICDS, kumjuh na ka M.Lapasam, Mukhya Sevika, BDO Office.
U kongsan haba ai jingkren ula kyntu ïa kiba duna ha ka dkhot met ban long kiba shlur bad kiba trei shitom wat la ki don ka jingduna ha ka dkhot met.
Ula kyntu ruh ïa ki longkmie longkpa kiba don ki khun kiba duna ka dkhot met ba kim dei ban lehraiñ, hynrei ki dei ban mih shakhmat ban ïalam sha ki Office sorkar ba kin ïoh jingïarap na ki Scheme sorkar ki bapher bapher.
La pynkup burom ïa ki arngut kiba don jingduna ha ka dkhot met da kaba ai ïa ki Momentus sha u Kalvin Suting, Moosakhia Village bad ïa u ma Nicholas Khonglah, Lai Lyngdoh.
Ha kane ka jingrakhe la don ka Medical Checkup (General) bad la pynlong ruh ka jingïalehkai na ka bynta kine kiba duna dkhot met kum ka Musical Chair, Spoon marbel race bad kiwei kiwei, ha kaba la sam ïa ki Price ïa kiba ïashim bynta.
Katba ïa ka jingkren ai khublei la ïoh na ka kong N.Sutnga, UDA DSWO, Jowai.
Shillong, Nohprah 04: Kum shi bynta ban plie lad ïa ki nongrep ban ïoh die ïa la ki mar rep, u Myntri Rangbah ka Jylla u Conrad K Sangma ula pyntip ba ka Sorkar kan sa pynbun ïa ki Regulated Markets bad ki Farmers Market ha kylleng ka Jylla.
ïa kane u Myntri Rangbah ula pyntip haba kren sha ki lad pathai khubor hadien ba wai ka 3rd Farmers Parliament kaba la pynlong kum shi bynta ban rakhe ïa ka sngi kyrpang ki nongrep hapoh ka Jylla.
U Conrad ula pyntip ruh ba ka Sorkar ka pynshlur ïa ki nongrep ban thaw da ki kynhun ban pynïaid ïa ki ïew katkum ka jingsngew bit ki nongrep na ka bynta ban kyntiew ïa ka ïoh ka kot da ka ba ïa die ïa thied.
“Ka Sorkar kan pynbun ïa ki Farmers Market bad ïa ki Regulated Market bad ka Sorkar kan ïaleh ban nym mushlia ha kum kine ki ïew bad kan ailad ïa ki nongrep ban pynïaid hi ïa kum kine ki ïew katkum ka jingsngew bit jong ki" la ong u Conrad.
U Conrad ula ong ba ka jingdon ki Farmers Market kan khanglad ïa kiwei ki riew shim kabu ban wan tuklar ha ka ïa die ïa thied ki nongrep ïa la ki mar bad kane kan long ka jingmyntoi ïa ki nongrep ka jylla.
Ula ïathuh ba ki don ki Farmers Market kiba la treikam bad ki don ki ban sdang treikam shen bad kine ki Farmers Market kin ai lad ïa ki nongrep, la ki kwah ban die ha kum kine ki ïew ne sha kiwei pat ki ïew ïa la ki mar ki mata.
Na ka liang ka Myntri ka tnat ka Rep ka Riang ka Kong Ampareen Lyngdoh kala ïathuh ba nalor ki Regulated Markets bad ki Farmers Market ka Sorkar jylla ka ïarap ruh ïa ki nongrep ban die ne shalan ïa ki mar rep sha kiwei pat ki Jylla ka Ri India bad sha bar Ri ruh kum juh.
Ka Kong Ampareen ka la ong “Ka tnat lyngba ki skhim bapher bapher ka ïarap ïa ki nongrep ban don ka jingïadei bad ki nongthied mar rep na kylleng ka Ri India bad na shabar Ri bad dang shen ka tnat kala ïarap ïa ki nongrep ban die ïa ki mar mata ha ka World Food Mart kaba la long ha Nongbah Delhi".
Nongstoiñ, Nohprah 04: Ki nongïalam ka Synjuk Rangbah Shnong Nongtrai Area ryngkat ki trai khyndew, ki kyrmen ba ka sorkar MDA 2 khamtam lyngba tnad PWD road kan shimkhia halor ka jingkyrpad jong ki ban pynioh surok, kumba ki la dep ban kyrpad bad shah sngewbha ruh ban shna surok khlem da siew bai khyndew.
Lah ban pynkynmaw ba ki nongialam shnong ryngkat ki trai khyndew, naduh ka por u bah P.D.Sangma u Deputy Commissioner barim ka West Khasi Hills, ki la dep ban aiti ïa ka soskular kaba ki la dep ïasoi ba kin shah sngewbha lada ka sorkar kan shna surok lyngba ki jaka jong ki.
U bah Birbor Riangtem nongïakam ka Synjuk haba ïakren bad u nongthoh khubor, u la ong ba ha u snem ba la dep u bah T.Lyngwa Deputy Commissioner barim ka West Khasi Hills, u la wan jngoh ïa katei ka thaiñ bad u la lum ruh ïa ki rangbah shnong ban ïa phylliew jingmut halor ki kam pynroi bad kiwei kiwei.
Nalor kata u la ong ruh ba hadien katei ka jingïaphylliew jingmut ki la leit ban ïakynduh ruh ïa u Executive Engineer Nongstoiñ Division, ban kyrpad ïa u ba un ïarap lem ban pynsngew ha ka sorkar na ka bynta ban pynïoh surok na Mawdiang sha Langdongdai, ka ban pynïasoh bad ka surok PMGSY kaba poi haduh Malangkona.
U bah Riangtem u la ong ruh ba ka jingjngai jong ka surok na Mawdiang haduh Langdongdai, ka don kumba hynriew kilomitar shiteng bad lada shna surok, hap ban ïaid lyngba ïa ki jaka jong kiba bun ngut ki nongshong shnong.
Kumta ban ym don kano kano ka jingkhñium ne ka jingwit lada shna surok lyngba kitei ki jaka, ki nongïalam ka Synjuk ki la pynsngewthuh ïa baroh ki trai khyndew, ba kin shah sngewbha lada ka sorkar kan shna surok lyngba ki jaka jong ki khlem da siew bai khyndew.
U la ong ruh ba hadien ba ki nongïalam ka Synjuk ki la pynshai, baroh ki trai khyndew ki la mynjur bad pdiang sngewbha lada ka sorkar kan shna surok ban pynpoi haduh Langdongdai.
U la ong ruh ba hadien ba ki la mynjur lut, ki la pynskhem da kaba ïathoh da ka soskular kaba skhem, ha kaba baroh ki trai khyndew ki la ïa soi lang bad ïa katei ka soskular ki la aiti ha u Deputy Commissioner ba un leh ïa kaba donkam.
Kumta u la ong ba ki paidbah ki kyrmen skhem bad ap dngong ruh ba ka tnad ba dei peit kan leh kham kloi halor kane ka bynta.
Saw na ki san tylli ki jylla kiba la don ka elekshon jingjied sorkar thymmai bad kiba lah dep ñiew ïa ki jingjied-jingpynpaw jong ki (voting) kata ka Chattisgarh, Madhya Pradesh, Rajasthan, Telangana ki la pyni ïa kano ka seng ki jied ban synshar mynta san snem.
Ka jingjied ha Mizoram yn dang ñiew lashai namar ki Mizo ki pyrshah jur ïa ka ban ñiew ïa ki jingjied (vote) ha ka Sngi U Trai (Sunday).
Yn ñiew ïa ki lashai ka sngi.
Na ki jylla kiba ladep ñiew mynta ka sngi lai tylli ki leit sha ka BJP bad kita kin long ka Rajasthan, Madhya Pradesh bad Chattisgarh.
Ka Telangana kaba don sha ka bynta ba shathie jong ka ri ka la jied ïa ka seng Congress.
Shisien bishar te imat ki bynta ba shathie jong ka ri India kim pdiang ïa ka seng Bharatiya Janata Party (BJP) kaba dei ka seng kaba thmu ban pynkhie im bad pynieng rasong ïa ka niam Hindu kumba ngi la ïohi ïa ki jingjia ha kine ki snem naduh u snem 2014 ba long Myntri Rangbahduh u Narendra Modi uba dei ruh u dkhot ka Rashtriya Swayamsevak Sangh (RSS) kaba long kum ka seng niam Hindu.
Lada ka jingjied ki paidbah ka ïaid ha kane ka dur te imat ha u snem 2024, bnai Jymmang ruh haba yn sa don ka jingjied na ka bynta ka dorbah bah Parliament, ka BJP kan sa lah ban jop biang sa shisien bad ban synshar biang ïa ka ri India.
Na ki 7 tylli ki jylla jong ka Shatei Lammihngi ngi don baroh tang 26 ngut ki dkhot (MP) ha ka dorbah bah Parliament.
Na kine ki 26 ngut ka Assam ka don 14 ngut bad kiwei pat ki jylla ki don tang mar arngut ki MP.Te lada kane ka jylla ka jied ne kam jied ïa ki nongmihkhmat kiba na ka BJP, kam ym don jingktah ei ei ruh.
Dei ki jylla kiba bun MP kum ka Uttar Pradesh, Madhya Pradesh, Chattisgarh, Bihar, Rajasthan, Uttarakhand bad kumta ter ter ki ban sa rai ïa ka Sorkar ka ban synshar ïa ka ri India.
Lada long ha kane ka rukom te imat yn ym don satia ka seng lane ki seng kiba ieng pyrshah ïa ka BJP ha kane ka ri.
Ka seng Congress ka la sngewthuh ba kam lah shuh ban ieng tang marwei ban pyrshah ïa ka BJP bad namar kata ka daw ka la ïateh lok bad kumba 28 tylli kiwei pat ki seng saiñhima bad ïa kata ka kynhun la ai kyrteng ka Indian National Developmental Inclusive Alliance (I.N.D.I.A).
Mynta u snem u nongïalam ba kham pawnam ka seng Congress u Rahul Gandhi ryngkat bad kiwei pat ki seng kiba pyrshah ïa ka BJP ki la ïaid kjat kylleng sawdong ka ri bad khamtam eh sha ki jylla kiba shathie jong ak ri India.
Ïa kane ka jingïaid la khot ka Bharat Jodo Yatra lane ka jingïaid kjat ban teh song ïa ka ri India baroh kawei.
Ka jingthmu ka long ban ïaleh pyrshah ïa ka seng BJP – ka seng kaba ki kynnoh ba ka la pynpait pynpra ïa ka ri baroh kawei da kaba wanrah ïa ka jingsngew ïapher niam bad ka jingpynkhie rasong ïa ka niam Hindu (Hindutva) bad ka jingbym khien snep ïa kiwei pat ki seng rit paid kum ka niam ki Muslim lane ki Kristan.
Dei na kane ka Bharat Jodo Yatra imat ba ka seng Congress ka la lah ban jop ïa ka jingjied Sorkar ha ka jylla Karnataka bad mynta ha ka jylla Telangana.
Hynrei imat kane kam trei kam satia sha ki bynta ba shaneng jong ka ri India.
Ka jingkylli mynta ka long hato ka seng Congress ka dang lah mo ban khyllie khlieh sha kine ki lum Shatei Lammihngi jong ngi? Kumba long mynta te imat ha ka jylla Assam ruh ka la sar lut ka BJP bad ka seng Congress ka i kum ban duh mynsiem noh.
Wat ha ka jylla Meghalaya ruh mynta don ki don tang 5 ngut ki MLA ka seng Congress.
Te ynda la ïakhun ban ïoh long MP ha u bnai Jymmang 2024 hato ka seng Congress kan dang lah hi mo ban pynjop biang ïa u Bah Vincent Pala uba la jop la lai sien kynthih naduh u snem 2009.
Ha kane ka kynti u Bah Vincent Pala un ïaleh pyrshah ïa ka Kong Ampareen Lyngdoh ka ban sa ieng na ka seng NPP.Ha ki lum Garo lei lei te ka seng Congress ka don tang uwei u MLA bad ka Agatha Sangma jong ka seng NPP kan dang ieng biang sa shisien nangto na ka Tura konstituwensi.
Ka seng NPP ka khlaiñ bha ha ki lum Garo te khlem pep ka Agatha ka lah ban jop biang sa shisien.
Naduh ba u iehnoh u Dr.Mukul Sangma ïa ka seng Congress ryngkat bad 12 ngut ki MLA bad leit ïasnoh bad ka Trinamool Congress, ka seng ka la tlot shaba palat.
U Bah Vincent Pala kum u nongïalam ka seng Congress um shym la lah ban pynkhie im biang ïa ka.
Lada ka long kumne kumba long mynta te imat ka seng Congress la la duh jait syndon ha ka jylla Meghalaya.
Ha kiwei ki jylla kum ka Tripura, Manipur, Nagaland, Mizoram bad Arunachal Pradesh ruh ka seng Congress kam i lah khyllie khlieh shuh.
Nalor kata ki seng riewlum baroh ha kine ki jylla kim lah satia ban ïa tylli ban ïaleh pyrshah ïa ki seng radbah ka ri (national parties).
Lada long kumba long mynta te ka lawei ka i shong syier bha namar ym don ba lah ban ieng ïaleh pyrshah lem na ka bynta ki rit paid na la liang ka niam bad ka jinglong jaitbynriew ruh.
Bunsien ki nongïakhun elekshon ki pyrkhat beit tang kumno ban jop.
Ban ïaleh elekshon khlem ka pisa te ka long kaba eh haduh katta katta.
Ngi ïohi kumno ba ki kyrtong ki bym don pisa ki liem lut ha kane ka elekshon jong ka jylla ha u bnai Lber 2023.
Lehse ka por ka la poi ba ngin pyrkhat kham jngai halor ka jinglong jingman jong ka saiñ hima ha kane ka jylla bad ha ka ri hi baroh kawei.
Hynrei mano kein ban ïalam ïa ngi ha kane ka lynti ïaid kaba dap da ki diengpyngkiang kiba bun?.
Shillong, Nohprah 04 : U Myntri Rangbah ka Jylla Conrad K Sangma u la ong ba kum ka jylla ki sngewkmen haduh katta katta ba u shynrai Lakadong ba pynmih na kane ka jylla u la ïoh la ka jong ka muhor ne Geographical Indication (GI tag).
Haba kren ha ka sngi Nyngkong, u Myntri Rangbah u la ong ba ka sorkar jylla ka pyrshang ban pynïoh ïa katei ka muhor na bynta baroh ki mar rep tynrai ba ka jylla ka mih la ka long naduh ki soh ki pai, ki jhur ki jhep bad kiwei kiwei.
“Ngi dap da ka jingkmen kaba khraw ba u shynrai Lakadong u la ïoh ïa ka GI tag kaba pynlong kyrpang ïa une u mar rep ba pynmih na kane ka thaiñ.
Kane kan pynlong ïa une u mar rep ban heh dor bad kan pynsuk ruh wat ban pynïaid ïew.
"Nalorkata u ogn ruh ba kin pyrshang mynta ban pynïaid ïew wat ïa kiwei ki mar rep kiba mih na kane ka thain.
Ïa kane ka muhor na bynta u shynrai Lakadong la ai da ka Registrar of Geographical Indications, GI Chennai.
Kumba long haduh mynta ka jylla ka la ïoh ïa u GI tag na bynta u sohñiamtra.
Shillong, Nohprah 4 : Ka Viksit Bharat Sankalp Yatra (VBSY) ka dang bteng ïa ka jingïaid lynti jong ka kaba ai mynsiem ha kylleng ka jylla Meghalaya ha kaba ki la don ki jingïadei kiba seisoh bad ki briew ha ryngkat ka jingai jingtip bad ka jingpynkupbor ïa ki briew lyngba ka jingai jingtip shaphang ki prokram bapher bapher kiba ïadei bad ka bha ka miat jong ka imlang sahlang bad ka roi ka par.
Ha nongbah Shillong, ka kali Urban IEC (Information, Education and Communication) Van ka la pynlong ar tylli ki prokram mynta ka sngi ha Don Bosco Square bad Khyndailad (Police Bazar).
Ki nongshong shnong ha kine artylli ki jaka bad ki jaka ba ïajan bad kine ki la ïashim bynta shitrhem ha kane ka yatra.
Hapoh ka IEC campaign, la pynlong ïa ki prokram ban ai ki jingshakri kum ki health checkup ba ïoh ei, ki lad ban ïoh ïa ki Aadhaar card bad ruh ban pynthymmai ïa ki card ba ki briew ki la don lypa.
Ki briew ki la wan shakhmat ruh ban ïoh ïa ki connection LPG ba thymmai bad la ai ruh ïa ki Ayushman Bharat  health card, la ai ruh ïa ki jingai ram hapoh ka skhim PM SVANidhi.
Kum shi bynta kane ka kam kaba pynlong ha kylleng ka ri, ka kali IEC ba kyrpang, lyngba ka multimedia ka la ai jingtip ïa ki briew shaphang ki prokram, ki skhim bad ki sienjam bapherbapher jong ka Sorkar India ban kyntiew ïa ka jingim jong ki briew ha Meghalaya.
Ha kane ka sngi, ki nongïashim bynta ki la bam smai Viksit Bharat Sankalp Yatra ruh ban pynurlong ïa ka India kaba la kiew shaphrang bad kaba lah ban pyndap ïa la ki jingdonkam shuwa u snem 2047.
La sam ruh ïa ki certificate sha ki nongïoh jingmyntoi na ka PM SVANidhi.
Ka Viksit Bharat Sankalp Yatra, kaba la plié paidbah da u Myntri Rangbah Duh, u Narendra Modi ha ka 15 tarik u Naiwieng, 2023 ka thmu ban ai jingtip ïa ki briew ban pynurlong ia ka jingpynpoi pura ïa ki skhim kiba ïadei bad ka jingkhuid, ki jingshakri kiba ïadei bad ki kam pisa, ka bording, bad ka jingïoh ïa ki tyndong LPG, ki ïing sah na ka bynta kiba duna jingïoh, ka jingshngaiñ ha ka jingïoh bam, ka jingïoh ïa ka bam kaba tei met bad ki jingai jingsumar kiba lah ban shaniah.
Ka Yatra ka thmu ban poi sha palat 2.55 lak tylli ki Gram Panchayatbad palat 3,600 tylli ki bor pynïaid shnong ha ki jaka sor shuwa ka 25 tarik u Kyllalyngkot,2024 ha kaba ka jingseisoh kan don ha baroh ki distrik jong ka ri.
Shillong, Nohprah 4 :Hadien ka jingïasoi soskular ïasuk ba dang shen hapdeng ka United National Liberation Front (UNLF), ka Sorkar Manipur bad ka Sorkar India ha ka 29 tarik Naiwieng, 2023 kumba 25 ngut ki nongïalam/ ki dkhot jong ka National Revolutionary Front Manipur (NRFM- ka kynhun kieng atiar Meitei) ba ïalam da u Major Boicha (Vice Chief jong ka Army Staff jong ka NRFM) ha ryngkat 25 tylli ki tiar ïaleh ki la ïasoh bad ka UNLF ha ka 2 tarik Nohprah, 2023.
Lyngba kane, bun ki dkhot jong ka kynhun ki la shim ïa ka sienjam ban kyntait ïa ka jingïaumsnam.
Kane ka sienjam kan rah shakhmat ïa ki sienjam jong ka Sorkar India ban pynneh ïa ka shongsuk shongsaiñ ha Manipur.
Kum ban shu kdew, ïa ka NRFM (ba ju tip mynshuwa kum ka United Revolutionary Front) la seng ha ka 11 tarik Nailur, 2011 da ki dkhot jong lai tylli ki kynhun jong ka KCP, ka kynhun kieng atiar Meitei.
Ki heh nongïalam jong ki, ki treikam na ki ktem ba don ha ka ri ba marjan bad ki don bynta ha ki kam ïaumsnam bad dawa pisa ha ki bynta bapher bapher jong ka themManipur.
Kane ka sienjam kan pynshlur ïa kiwei ki kynhun kieng atiar Meitei ban ïasoh bad ka jingïasuk bad ba kin buddien ïa ki jingdawa jong ki ha ka rukom kaba ïahap bad ka synshar paidbah bad ruh ka kyntiew ïa ka jingthmu jong ka Sorkar u Modi ban don ka ‘Thain Shatei Lammihngi kaba lait na ki kam kieng atiar bad kaba ïoh ïa ka jingriewspah’.
Shillong, Nohprah 04 : Ka Sorkar Jylla ka la rai ban pynpoi noh ïa ki optical fibre sha man ki Block ka Jylla ban pynkhlaiñ ïa ki lad pyniasoh lyngba ki kor internet.
Kane ka rai ka la long hadien ka jingïalang bishar bniah bad bud dien ïa ki kam bad ka Tnad Information Technology ba long mynta ka Lah Sngi U Blei.
Haba ïakren bad ki nongthoh khubor, u Myntri Rangbah ka Jylla Conrad K Sangma ula pyntip ba ka jingïakren kaba bniah kala don bad ka Tnad Telecom, ka Power Grid ha kaba la rai ba kin pynïaid noh shakhmat ha ka ban ring ne tan ïa ki optical line sha baroh ki Block.
“Ngi la dep buh ïa ka roadmap bad ha kane ka project kan sa sdang da ka kylla kylla.
Ka Sorkar ka khmih lynti ba ka kam kan sdang la kumno kumno ha u bnai Lber 2024 bad khmih lynti ban pyndep ïa ka kam hapoh 12-15 bnai kata ha u bnai Jylliew ne Naitung 2025" ula ong.
“Ngi khmih lynti ba baroh ki Block ha ka Jylla bad ruh ki Sub Division kin ïoh noh ïa ki lad pyniasoh da ki optical fibre" ula bynrap.
Ka Sorkar kan pynthikna ba lada don kino kino ki jaka pule, ki hospital ne ki Ophis treikam kiba kwah ban shim connection, ki lah ban shim ha kano kano ka por ynda la pynpoi ïa u laiñ opticle fibre kat haba pynkut.
Shillong, Nohprah 04 : U Myntri Rangbah ka Jylla, Conrad K Sangma ha ka sngi Nyngkong u la ai ka jingïaroh ïa ka party BJP kaba la jop donburom ha ki lai tylli ki jylla ha kane ka elekshon MLA kaba la pynbna ha kane ka sngi U Blei bad sngi Nyngkong jong ka taiew.
Ki jylla kiba ka BJP ka jop don burom ki kynthup ïa ka Madhya Pradesh namar ka jop haduh 163 ngut na ki 230 tylli ki constituency, katba ha Rajasthan na ki 199 seat ka jop haduh 115 ngut bad ha Chattisgarh pat na ki 90 tylli ki seat ka jop donburom haduh 54 ngut.
Haba phai pat sha Telangana ka Congress ka la ïoh ban knieh noh ïa ka bor synshar na ka BHRS katba ha Mizoram kaba niew vote ha ka sngi Nyngkong, ka ZPF ka la pynkyndit ïa ka MNF da kaba knieh noh ïa ka bor synshar na katei ka party.
“Kaba pynkyndit kadei eh ha Madhya Pradesh, nga ai khublei ïa u Shivraj Singh Chauhan uba wat hapdeng ki jingeh kiba bun u la lah ban jop ïa ki bad ryngkat ka kynhun ki la khur ïa ka jingjop kaba don burom," ong u Conrad uba dei ruh u National President ka National People’s Party.
Ha kajuh ka por, u Conrad u la phah ruh ka jingkhublei sha u National President ka BJP, u JP Nadda halor katei ka jingjop ha ki lai tylli ki jylla kynthup ïa ka Rajasthan bad Chattisgarh.
Shillong, Dec 4: Ka jylla Meghalaya mynta ka Lah Sngi U Blei ka la pynlong ïa ka Meghalaya Farmers’ Parliament kaba Lai ha State Convention Centre, da ka jingthmu ban rakhe bad ban ithuh ïa ka jingtrei shitom jong ki nongrep.
Katei ka jingïalang kaba ar sngi kan long kum ka rynsan na ka bynta ki nongrep ba kin ïakren halor kiba bun ki mat, ban shim ïa ki sienjam ban kyntiew ïa ka rep ka riang da kaba bud ruh ïa ki rukom rep tynrai, ban ïathuh shaphang ki khana jop jong ki nongrep da ka jingthmu ban ai mynsiem ïa ki nongrep ba kin lah ban trei bad pynmih kham bun ïa ki mar rep.
Haba kren ha ka jingïalang u Myntri Rangbah ka jylla u Conrad Sangma ula ong, ba ka Farmers’ Parliament ka long ban ithuh ïa ki kam jong ki nongrep bad ban kyrshan ïa ki bad ban pynsaphriang ïa ki kyrwoh khubor ba ka sorkar ka don ryngkat bad ki khnang ba kin lah ban pynbha ïa ka rukom im ka jongki da kaba rep ba riang.
Ula ong ba ki nongrep ki dei kiba la don lypa ha ki kam rep kam riang hynrei tang katto katne eh ki donkam ïa ka jingkyrshan kum ka jaka buh ïa ki mar rep, ka jingpynkit, ka jingbei tyngka bad ki polisi treikam ban pynlong ïa ka rep ka riang ka ban biang bad ban bha ka kamai kajih.
U Myntri Rangbah ula ong ba ka Regeneration Meghalaya Program, ka dei kaba ula plie ka dei shi bynta jong ka jingthmu bad ka thong kaba ïar.
“Lyngba katei bad kiwei kiwei ki program kiba ïasyriem jong ki tnad sorkar bapher ka Meghalaya ki la sdang bad ki la ïaid shakhmat mynta ban pyni ïa ka lynti" ong u Conrad.
Ula ong ba ka long kaba donkam ban mad bad ban shimkhia ïa ki jingeh kiba don ha ka liang ka rep ka riang.
“Haba ngi ïaid shakhmat, ngi la nang tip lyngba ki jingbakla bad na ki jingeh kaba ngi mad bad ngim lah ban kyntait ïa ka jingshisha bad ki don bun bah kiba don bynta bad kiba bun jait ki kam kiba jia ha kylleng ki jaka hynrei ngi hap ban wanrah lang ïa kine shi jaka bad ban ïaid lang ha ka program kaba kyrpang da kaba buh hakhmat ïa ka thong kaba ngi don" ong u Myntri Rangbah.
Ula ong, ruh ba kano kano ka program ba kan long kaba seisoh, ka imlang sahlang ka dei ban don bynta lang, ki ban pynïaid shakhmat ïa ka program bad ban pynthikna ba ka program kan long kaba neh ba sah bad ka ban ïaid shakhmat bad ula kyntu ruh ïa ki ban don bynta ha ka Regeneration Meghalaya Project ban wanrah ïa ka jingïadei bad ka imlang sahlang bad ha ki shnong ki thaw khnang ba ka program kan long kaba seisoh bad kaba jop.
“Ha kane ka sngi jong ki nongrep, ngi ithuh bad ai burom ïa ka jingnoh synniang kaba khraw jong ki 4.5 lak tylli ki longïing ha ka rep ka riang kiba la kyntiew ïa ka jylla" la pynkut u Myntri Rangbah.
U Myntri Rangbah ula sam ruh ia ki ‘cheques’ FOCUS bad PES sha ki nongïoh jingmyntoi bad kumjuh ruh ïa ki nongïoh jingmyntoi lyngba ka Piggery Mission.
Kum shi bynta jong ka Meghalaya Farmers’ Day, u Conrad ula plie ïa ki 11 tylli ki Processing Facilities bad 4 tylli ki Cold Storage.
Shillong, Nohprah 4 : Wat la u Dr D.R.L Nonglait uba dei u Professor ka NEHU Khasi Department u la pynbna ba un ym pan tiket shuh na ka UDP ne na kano kano ka party ha kane ka election MP ban long ha u snem ban wan namar ki dang don bun syrtap ki kam ba u hap ban pyndep khamtam ha ka jingïakhun ban pynrung ïa ka Ktien Khasi ha ka Khyrnit kaba Phra, hynrei na ka liang u bah P.T Sawkmie MLA ba rim uba long uwei na ki kyrtong ba pan tiket ban ïakhun ïa ka MP Election Lok Sabha na ka UDP u la kren shai ba un ym kynran dien satia hynrei un ïaid beit shakhmat ban pan tiket hynrei ka shong pat ha ka party ïano kan ai ne jied ban pynïakhun.
U Dr Nonglait u dei uwei uba la paw kyrteng bha kum u kyrtong ba pan tiket na ka UDP hynrei kat kum ka jingpynshai jongu u la pynpaw ba ki don ki nongïalam ka UDP kiba la tyrwa ïa ka kyrteng jongu ban long kum uwei na ki kyrtong ka UDP na ka liang jongu um pat pan hi ïa kata ka tiket.
Hadien ba la dep ïakren bad ki nongïalam ka UDP bad u la dep ban pynpaw ba un pyrkhat sani bha namar ki dang don bun syrtap ki kam ba u dang dei ban pyndep, kumta hadien ba ula pyrkhat sani bha u la rai ban ym pan tiket shuh na ka UDP.Lah ban pynkynmw ba kiba la paw kyrteng bha baroh shi katta nalor u Dr D.R L Nonglait ki dei u bah P.T Sawkmie MLA ba rim ka Mawlai bad u bah Robertjune Kharjarin President ba rim ka HYC.Hadien ba u Dr DRL Nonglait u la pynbna ba un ym pan tiket shuh kiba sah mynta ki dei sa tang kitei ki arngut.
Na ka liang u bah Sawkmie haba ïakren bad u nongthoh khubor u la ong “ Na ka liang jong nga ngan ym weng ïa ka kyrteng ban pan tiket hynrei ngan pdiang ïa ka rai jongka party ïano kan ai tiket".
Nongstoiñ, Nohprah 4: Ka jingpyntrei ïa ka surok PMGSY kaba 6.2 kilometer na Athiabari shaduh ka shnong Umshiak jong ka khappud Meghalaya Assam, ka dang sahkut haduh mynta naduh ka jingwan pyndik jong ki pulit Assam ha u 2018.
Kumban shu pynkynmaw ba kane ka surok PMGSY kaba ka mang tyngka ban shna ïa katei ka surok ka long kumba 554.48 lak tyngka, hynrei na ka jingwan pyndik ki pulit Assam, ka la shu sahkut sah haduh mynta ruh.
Lah ruh ban pynkynmaw hangne ba na ka liang ka FKJGP Aradonga Area Unit hapoh ka jingïalam jong u Trellingstar D.Shira President bad u Enbok Marak General Secretary, ki la leit ban ïakynduh markhmat bad u Deputy Commissioner West Khasi Hills, ba un tuklar bad shimkhia khnang ba ka jingpyntrei ïa katei ka surok kan ïaid shait shait khlem kino kino ki jingeh.
Ki la ong ba ha ka jingshisha katei ka surok PMGSY ka dei kaba la sdang pyntrei naduh u Rymphang jong u snem 2018.
Hynrei da ka jingpynwit na ka por sha ka por da ki pulit Assam.
Kumta haduh mynta ruh ym shym la lah satia ban pyndep.
Ki nongïalam ki la pynpaw ba katei ka surok ba 6 kilometer, ka long ka jingkyrkhu kaba khraw ïa ki paidbah nongshong shnong bad ka long ruh kum u budlum jong ka roi ka par bad kan ïarap ïa ki paidbah ha baroh ki liang.
Ki nongshong shnong ki ban myntoi na katei ka surok Athiabari-Umshiak, ki kynthup ïa kiba shong ba sah ha ka shnong Athiabari, Salpara, Olongop, Ranighat, Malapara, Mazpara, Umshiak bad kiwei kiwei ki shnong ba marjan.
Ki nongïalam ka seng ki la ban jur ba ka sorkar jylla ka dei ban shim ka jingkitkhlieh na ka bynta ka bha ka miat jong ki paidbah ha katei ka thaiñ, da kaba kan peit ba kum kine ki kam pynroi na ka bynta ki shnong khappud, dei ban ïaid shaphrang bad ban pyndep beit.
Shillong, Nohprah 04: U Symbud Myntri Rangbah ka jylla u bah Prestone Tynsong u la ong ba ka long kaba kongsan ba ki pulit kin ïoh ïa ki jnghikai pyntbit khnang ba kin lah ban pynneh ïaka shongsuk shongsaiñ.
Ia kane u la kren mynta ka Lah Sngi U Blei ha North Eastern Police Academy (NEPA) Ri Bhoi District, haba plie ïa ka 53rd Basic Course jong ki pulit Deputy Superintendent of Police bad Sub Inspectors.
Ula ong ba u dap da ka jingsngewsih ban ïohi ba ki bor pulit kin shah kynthoh wat haba ki trei shitom ïa ka kamram kaba la bynshet ha ki bad ki la buh shwa sharud ïa la ka ïing ka sem tang na ka bynta ban shakri ïa ka ri.
Ula ai mynsiem ïa ki ophisar kiba don hapoh ka jaka shah hikai ba kim dei ban duh jingkyrmen hynrei ba kin bteng ban trei shitom ha kaba shakri ïa ka jylla bad ka ri.
Nalor kane, ula kyntu ruh ïa kine ki ophisar ba ki dei ban long kiba don akor bad ba kin kyntiew ruh ïa ka bor jong ka jingmut jingpyrkhat bad ba kin leh bha ha kane ka jingshah pyntbit ka jongki.
U Symbud Myntri Rangbah ula ïaroh ruh ïa ka NEPA khamtam haba dang shen kala ïoh ia ka jingithuh “UTKRISHT" na ka CBC bad NABET bad ula ïaroh ruh ïa u Director jongka Academy bad ïa baroh kiba trei ha kane ka Academy.
Ula banjur ïa ka jingdonkam ban tip bha ïa ka aiñ ka kanun bad kumjuh ruh ban don ka jingïadei kaba ïajan bad ki paidbah ha ka kam shakri paidbah bad ula ai mynsiem ïa kine ki samla ba kin sdang nalade ban wanrah ïa ka jingkylla bad ban ïoh ruh ïa ka jinghikai na ka Academy kaba long kaba bha tam hapoh ka ri.
Ha katei ka jingïalang la ïadon lang u Director General of Police ka Meghalaya u Dr L.R.Bishnoi, u Director jongka NEPA u Anurag Agarwal, ki heh pulit bad ki heh ophisar sorkar bad kiwei kiwei.
U Anurag Agarwal ula ai mynsiem ïa ki samla kiba ïoh jinghikai ba kin trei shitom ba kin long ki pulirt ophisar kiba tbit ha ka ban shakri ïa ka ri.
Katba u Course Director jong ka 53rd Basic Course Dr.M.L Zou Assistant Director (Lecturer) ula ai ka jingbatai shaphang kane ka kynhun ka ban ïoh jinghikai kaba long baroh 95 ngut kaba kynthup na Meghalaya SI=39, DySP=06, Manipur SI=08, DySP=14, Assam SI=15 bad Nagaland SI=04, DySP=09.
Kitei ki ban ïoh jinghikai ki kynthup 26 ngut ki kynthei bad 69 ngut ki shynrang.
Mawkyrwat, Nohprah 04: Ka Federation of Khasi Jaiñtia & Garo People’s (FKJGP) South West Khasi Hills District mynta ka sngi ka 4 tarik u Nohprah, 2023 Meghalaya ka pynpaw ka jingaikhublei ïa ka Joint Inspection kaba la jurip ïa ka surok na naduh shilliang jong ka Jingkieng Borbasing haduh ka lad Alikwareng ba la lamkhmat da u bah Prestone Tynsong u Symbud Myntri Rangbah bad kum u Myntri ba dei peit ïa ka tnad surok ka Jylla Meghalaya.
Haba kren ha ki lad pathai khubor ha ka Press Conference kaba la pynlong mynta ka sngi hapoh ka ophis treikam jong ka FKJGP, South West Khasi Hills District, u bah D.K.Nonglait, President ka FKJGP South West Khasi Hills District, u la pynpaw ka jingkhublei ba kyrpang ïa u bah Prestone Tynsong uba la shimkhia ban jurip ïa ka surok na shilliang Jingkieng Borbasing haduh ka lad Alikwareng kaba la pyntrei da ka National Highways & Infrastructure Development Corporation Limited (NHIDCL) ym ka dur jong ka Two Lane hynrei da ka Intermediate Lane bad kane kam shym la long katkum ka jingmang.
Kumta u la pynpaw ba ha ka jingjurip jong u Prestone Tynsong ryngkat u bah Tableland Lyngwa, IAS, Deputy Commissioner, South West Khasi Hills District, Mawkyrwat, u bah Pius Marweiñ, MLA/MDC ka Ranikor Constituency lem bad ki ophisar jong ka PWD (Roads) ki la kubur ba ka jingpyntrei ïa kane ka surok kam ïa hap katkum ka two lane kaba la dep ban pyntrei ha ki bynta kiba kham shakhmat.
Namarkata u bah Nonglait u la buh ka jingkyntu ïa ka NHIDCL ba ka dei ban pyntrei katkum ka jingbhah ne pyntrei beit da ka surok bah (Two Lane) namar katkum ka jingïoh jingtip ba ïa ki jaka ne jingsiew ïa ka land compensation la dep ban ïoh naduh u snem 1973 kaba long 100 phut kata 60 phut sha jrong bad 40 ha ki bynta ba hapoh.
“Lada kane ka jingjurip bad ki jingkren kim urlong kumba u bah Prestone Tynsong u la kren ha ki lad pathai khubor bad pynsngew ruh ha ka NHIDCL, na ka liang ka FKJGP ruh kan nym shong kli kti hynrei kan sa bud dien bad wat ban leh da ka PIL ruh", ong u bah D.K.Nonglait, President ka FKJGP South West Khasi Hills District.
Ha ka sngi la synran lang ruh da ki katto katne ki dkhot bad ki nongkitkam jong ka FKJGP South West Khasi Hills District.
Shillong, Nohprah 04: U President jong ka Voice of the People Party (VPP) u Bah Ardent Miller Basaïawmoit, u la ther tyngeh ïa kiti kiba la beiñ ïa ka Seng halor ka jingïakhih ban pynkylla ïa ka Reservation Policy.
Haba kren ha ki jingïalang jong ka Seng ha kine ki khyndiat sngi baladep na ka bynta ban pynshai ïa ka nongrim treikam bad ki mat treikam jong ka Seng bad ruh ka jingpynrung dkhot, u Bah Ardent u la ong ba ki la don katto katne kiba la kynthoih ha ki Social Media kiba la ong ba ka jingïakhih jong ka VPP halor ka Reservation Policy ka long ka jingma ïa ka jaidbynriew bad kane ka jingïakhih kam shym la poi shano shano.
Ki la kynthoh ruh ba kan poi ka por ba ki paidbah kin sa thang ïa ka dur tyngshop jong u Bah Ardent namar ba u la ïalam bakla ïa ki paidbah.
“Ha kine ki sngi imat ki don ki briew kumba ju don ba ong, ‘ha ka bieit ha ka shlur’, khlem da tip kumno ka jingïakhih ka sdang bad khlem da tip shano ka la poi ki la shu kynthoh kulmar", u la ong.
U MLA ka Nongkrem, u la ong ba ka sorkar ka dang thung ïa ka Expert Committee dang ha u bnai Nailar mynta ka snem bad ki dkhot jong kane ka Committee ki dang sdang ban treikam, hynrei ki la mih ki jingkynthoh kiba khlem nongrim bad khlem da tip ïa ka kam.
“Ngim dei ki khynnah ba ngin shu leit kylli man ka por na u Myntri Rangbah shano ka jingpynbeit thymmai ïa ka Reservation Policy ka la poi", u la ong.
U la ïathuh ba ka Seng ka la ïakynduh ïa u Myntri Rangbah halor ka jingtreikam ka Expert Committee ba la thung ban peit ban pynbha ïa kane ka Polisi bhah kam.
U Myntri Rangbah u la ong ba ka sorkar ka la ai por shi snem ïa kane ka Expert Committee ba kan pyndep ïa ka kam, hynrei na ka liang ka Seng ka la ong ba shisnem ka por ka la slem palat bad ong ba la kumno kumno dei ban pyndep noh hapoh hynriew bnai.
“Ka Seng ka tip la ka jong ka kamram ban trei bad kam dei ba ka ïalam bakla kumba la kynthoh", u la ong.
Lah ban kdew hangne ruh ba dang shen ha ka jingleit buddien da ka KHNAM na u Chief Secretary ka jylla, u Bah DP Wahlang halor ka jingtreikam ka Expert Committee, u Chief Secretary u la ïathuh ba kane ka Committee ka ladep shong jingïalang shisien lyngba ka Online bad kan shong biang ha ka 6 tarik mynta u bnai.
Lah ban kdew hangne ba ka VPP ka la pynlong ïa ka jingïakhih ha kine ki bnai baladep, ha kaba u Bah Ardent u la shah thngan haduh 221 kynta ne 9 sngi tam tad haduh ba ka sorkar ka la rai ban thung da ka Expert Committee ban peit bniah ïa kane ka kam bad u Chairman jong kane ka Committee udei u Nongbishar ba la shongthait jong ka Supreme Court jong ka ri India.
Nongpoh, Nohprah 04: Ki nongshalan syiar ryngkat bad ki kynhun sengbhalang ba kynthup ïaka CoRP bad HITO Ri-Bhoi District mynta ka sngi kila leit ban ujor syndon sha u Deputy Commissioner ka Ri-Bhoi halor ka jingshah khrong ki kali kit syiar haduh 30 hajar kawei ka kali ban ioh rung sha ka jylla Meghalaya ba kum ki bor district ki dei ban shimkhia halor katei ka jingeh ki nongshalan syiar.
Haba kren sha ki lad pathai khubor naka liang u Bah Bandari Ryntathiang President ka CoRP, Banpynshai Umbah Working President HITO Umsning Circle, Rangkynsai Skhemiew uwei naki nongshalan syiar kila pynpaw ka jingsngewkhia kaba jur halor ka jingdon jong ki briew kiba khrong khajna haduh 30 hajar kawei ka kali kit syiar.
Kila pynpaw ruh ba kitei ki briew kiba dei hi naka jylla Meghalaya kiba la shim haduh 30 hajar kawei ka kali kit syiar bad kane kala wanrah ka jingeh kaba khraw ïaki nongshalan bad ki nongkhaïi syiar namar ba ki hap ban siew haka dor ba heh bad lada kim siew kim ioh satia ban rung shaka jylla ban pynpoi ïaki syiar.
Dei halor katei ka nongrim naka liang ki sengbhalang, bad kumjuh ruh ki nongshalan bad nongkhaïi syiar kila kyrpad ïaki bor district ba ki dei ban shimkhia ïa katei ka kam halor ka jingdon ki riew shim kabu kiba thmu ban kamai jem da kaba shu khrong pisa naki kali kit syiar kiba rung shaka jylla Meghalaya.
Shillong, Nohprah 04 : U Myntri Rangbah ka jylla, Conrad K Sangma ha ka sngi Nyngkong u la ong ba lada wan ki rel kit mar ha ka jylla kan pynmyntoi shibun ïa ki nongrep jong ka Meghalaya.
Haba kren bad ki lad pathai khubor hadien ka jingïalang jong ki nongrep ha State Convention Centre, u Myntri Rangbah u la ong ba ka sorkar jylla ka dang ïa syllok bad ka sorkar pdeng haba ïadei bad katei ka bynta bad ruh bad ki padibah.
U la pynti ruh ba haduh mynta ka dang don ka jingpyneh bad dei na kata ka daw ka sorkar kam pat lah ban phah ïa ka jingtyrwa ban wanrah noh ïa ki rel kit mar.
“Ki rel kit mar khlem artatien kin long ka jingïarap kaba khraw bha, kan ïarap ïa ki nongrep bad ka imlang sahlang hi baroh hynrei haduh mynta bun kim pat pdiang," u la ong.
Shuh shuh u la ong ruh ba ka sorkar ka kwah ban ïaid da ka lynti kaba dei bad pynshai ïa ki paidbah namar kam kwah ban shu thom da ka bor.
“Naduh kaba sdang nga la kren da kaba shai ba katba ym pat lah ban pynbeit ïa kitei ki jingpyrshah jong ki paidbah ngin ym leh satia da ka bor.
Hooid watla ka long kaba donkam ban wanrah ïa ki kam pynroi hynrei kadei pat ban long ka kam pynroi kaba da pdiang da ki paidbah.
Dei na kane ka daw ba ngi kwah ban ïa syllok shwa bad ki paidbah bad ngin peit mynta kumno kane ka kam kan ïaid shakhmat," bynrap biang u Myntri Rangbah.
Da kaba ong ruh ba ïa kane ka sngi kadei kaba la buh kyrpang na bynta ki nongrep ka jylla, u Myntri Rangbah u la ba katei ka jingkynduh kadei eh ban ai ka jingithuh kaba kyrpang, ka jingpynshlur bad ka jingkyrshan ïa ki bad plie lad ïa ki ha ki mishon bapher bapher, ki lad ai jinghikai bad ki kor ki bor katkum ka juk mynta.
Shuh shuh u ong ruh ba kane kadei ka kabu ksiar na bynta ki nongrep ba kin wanrah bad kdew ïa ki jingeh ba ki kynduh bad ruh ba kin ïatai khnang ba ka jingmyntoi kan dei na bynta jong ki.
Halor ka jingkylli la ka sorkar ka don jingthmu neem ban buh khambun ki regulated market, u Myntri Rangbah u la ong ba nalor ki regulated martket ki don ruh bun ki iew nongrep namar ka sorkar ka la buh ïa kitei ki iew ha kylleng ki jaka da kaba ailad ïa ki nongrep ba kin don ïa ki synjuk bad pynïaid hi ïa kitei ki iew khnang ba yn ym don mano mano ruh ban shim kabu.
Na ka liang ka Myntri ka tnad ka Rep ka Riang, Kong Ampareen Lyngdoh pat ka la ong ba ka rukom long ka iew ka hat ha kane ka juk mynta ka la kylla baklybak.
Ka ong ruh ba lada phai sha ki regulated market ne ki iew die lang, bunsien la buh ïa ki mar rep kiba lah ban duh noh tang shiteng por hynrei mynta pat ka sorkare ka plie ka lad ba ki nongrep kin ïoh ban shalan wat sha ki iew bar ri.
Shillong, Nohprah 04 : U Myntri Rangbah ka Jylla Conrad K Sangma mynta ka Lah Sngi U Blei ula pyntip ba ka Sorkar Pdeng ka la pynsangeh ban pyntreikam ïa ka Members of Parliament Local Area Development Scheme (MPLADS) ym tang ïa ka Tura Parliamentary constituency hynrei ha baroh kawei ka Ri naduh ka por jong ka khlam COVID.Haba ïakren bad ki nongthoh khubor, u Conrad ula ong “Ha baroh kawei ka Ri ha ka por ba lyngshop ka ka khlam COVID ka Sorkar India ka la pynsangeh ïa ka jingtreikam ka MPLAD scheme.
Kumta, kam dei satia tang ha Tura hynrei ha baroh kawei ka Ri ba ka MP skhim ka khlem treikam shuh bad ïa kane la leh da ka Sorkar NDA ba ïalam ka BJP bad namar kata, phi lah ban kylli ïa u President ka BJP halor kane bad nga tip ba u tip bha".
U President ka Meghalaya BJP Rikman G Momin ula kynnoh ba ka MP ka Tura Agatha K Sangma kam shym la lah ban pyntreikam ïa ka MP skhim ha Ri-lum Garo.
U Myntri Rangbah ula kam ba ka MP ka Tura ka la shim ïa ka bynta kaba khraw bha haba ïadei bad ka jingpyntreikam ïa ki skhim ka Sorkar Pdeng ha Jylla.
“Nalor ka MP skhim phi dei ban sngewthuh ba ka kamram jong ka MP ka long ruh ban khmih ïa bun ki skhim ka Sorkar Pdeng.
Mynta ka ka MP jong ngi ka la shim ïa ka bynta kaba khraw bha la ka dei ha ka jingpyntreikam ïa ka PMGSY, ka dei da ka jingai jingmut jong ka bad jingbuddien ba kane ka prokram bad ka skhim ka la jam shakhmat bad dei ruh ïa ka jingpeit pyrman jong nga ba ki kam ki la ïaid shaid shaid" ong u Conrad.
“Ka la leh ïa shibun kiei kiei halor ki prokam bapher bapher bad ha ka Jal Jeevan ruh baroh ki jingkyrshan ba ngi ïoh na ka Sorkar Pdeng khamtam ha Ri-lum Garo ka la wan na ka MP khamtam haba ngi donkam ban leit ïakren ïa ki Myntri Sorkar ne ka Sorkar pdeng ban pan jingïarap" ula ong.
Aizawl, Nohprah 04: Ka Kynhun ïatreilang jong ki hynriew tylli ki Seng trai ri ha Mizoram, ka Zoram Peoples Movement (ZPM) ka la jop ïa ka elekshon sha ka ïingdorbar Thawaiñ jong ka Mizoram da kaba jop 27 Seat ha ka ïingdorbar kaba don 40 ngut ki dkhot.
Ka Mizo National Front (MNF) kaba la ïalam da u Zoramthanga, kaba la bat ïa ka bor synshar ha kine ki bun tylli ki snem, ka la shah rem kput da kaba jop tang 9 Seat.
U Zoramthanga ïalade ruh u la shah rem.
Da kane ka jingjop ka ZPM, u Lalduhoma uba la 74 snem ka rta bad uba long u nongïalam kane ka Kynhun, u lah ban long u Myntri Rangbah ba thymmai kane ka jylla kaba don khappud lang bad ka Myanmar bad Bangladesh.
U Lalduhoma, u IPS Officer barim ka India, u la ju long teng ruh u Security Officer jong ka Myntri Rangbah Duh ba la khlad noh jong ka India, ka Indira Gandhi.
Hynrei u la iehnoh ïa ka kam IPS ban ïakhun ïa ka elekshon Lok Sabha ha ka snem 1984 bad u la jop na ka Seng Congress.
Hynrei hadien u la phet noh na ka Congress bad udei u MP ba nyngkong eh ban shah pynduh ka jinglong dkhot katkum ka aiñ kyntiap Seng.
Hadien kane u la ïaleh kum u MLA na ki artylli ki Constituency, hynrei u la pyllait noh ïa kawei ka Constituency bad bat tang ïa ka Serchip Constituency, kaba u la jop biang mynta.
Hynrei ha u snem 2020, u la shah pynduh ka jinglong MLS na ka daw ka jingpynkheiñ ïa ka aiñ kyntiap Seng.
Ki khubor ba la ïoh na Mizoram, ki ong ba u Lalduhoma, udei ruh u Tymmen Basan jong ka Balang Presbyterian Chawlhhmun.
Nalor u Lalduhoma, kiwei pat kiba kham paw kiba la jop na ka Party ZPM, ki long ka Baryl Vanneihsanngi, kaba dang 32 snem ka rta kaba ju long ka TV Presenter bad ka dkhot jong ka Mizoram Municipal Council.
Kadei ka ruh ka Social Media Influencer kaba don la ka jong ka account ha Facebook, Instagram bad ju mih borabor ha ki rynsan Social Media.
Napdeng kiba la jop MLA na ka Seng ZPM, kaba la pynlyngngoh ïa kiba bun kadei ka jingjop jong u Jeje Lalpekhlua, uba long u player phutbol jong ka ri India bad uba la ju ïalehkai na ka Club Chennayin FC ha ka ISL.U Jeje u la pylliem ïa u Myntri ka Koit ka Khiah jong ka Mizoram.
Ka MNF ka la jop tang 9 Seat, ka BJP 2 Seat bad ka Congress tang 1 Seat ha kane ka elekshon MLA, ha kaba ïa ki vote la ñiew mynta ka sngi, namar ba ka 3 tarik ba la buh da ka ECI kadei ka Sngi U Blei.
Ka ECI ka la pynkynriah noh ïa ka tarik ñiew vote da ka jingpyrshah jong ki paidbah ka Mizoram, ka jylla kaba don palat 90 percent ki Khristan.
Jowai, Nohprah 04: Ka jingïalehkai phutbol Semi Final haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun Semi Final ba ar ka kynhun ïalehkai jong ka 7 Wasa United kala lah ban pynliem da 1-0 kol ïa ka Nangbah Mulang, ïa katei ka shikol na ka 7 Wasa United la thep da u Niponghi Sumer haka minit kaba 38.
Ka jingïakhun Semi Final ba lai kan long ha ka 9 tarik u Nohrah 2023 hapdeng ka Sailung Ialong pyrshah ïaka 7 Wasa United, kiba jop nangne kin ïoh ban ïakhun Final bad ka Ladthadlaboh.
Shillong, Nohprah 05 : Ki nongmareh marathon na Meghalaya ki la wan shakhmat ha ka jingmareh kaba 52 kilometer ha Kaziranga ha Assam kaba la long ha ka 03 tarik Nohprah.
Ïa kane ka jingmareh lane ka Ultra Run la pynlong kum shi bynta ban ïalap bad pynsngewthuh paidbah halor ka jingdonkam ban ïada ïa ki kyndad bad la ai kyrteng,“Run for the Rhino.
Ha kane ka jingmareh, ki la don ki nongïashim bynta na ki 17 tylli ki jylla jong ka Ri bad kumjuh ruh na Ri Japan bad Bangladesh.
Na ka jylla Meghalaya ki la don bun ngut kiba la leit ban ïashim bynta bad ha ka jingmareh kaba 52 kilometer, kiba la wan shakhmat ha ka liang ki kynthei ki kynthup ïa ka Kong Darishisha Ïangjuh kaba la wan ha ka kyrdan nyngkong bad ka Kong Rephica Becky Pde kaba la wan ha ka kyrdan kaba saw.
Na ka liang ki shynrang, u Bah Tlanding Wahlang u la wan ha ka kyrdan banyngkong katba u Bah Ranbokstar Wanniang u la wan ha ka kyrdan kaba saw.
Nalor kine, ki la don ruh ki nong Meghalaya kiba la ïashim bynta ha ka jingmareh kaba 10 kilometer bad ha ka thup kiba 26 kilometer.
Lah ban kdew ba kitei ki nongmareh kynthei bad shynrang kiba la wan shakhmat ha Kaziranga ki dei kiba la ju ïashim bynta ha kiba bun ki jingmareh thong ha kylleng ka Ri.
Na ka por sha ka por ki la ju wanrah nam wanrah burom ïa ka jylla.
Ki nongïalehkai kiba ju ïashim bynta ha kiba kum kine ki jingmareh kiba jngai ki hap ban kilan met jan man la ka sngi da kaba mareh da ki phew kilometre.
Ka jingtrei shitom jong ki ban poi sha ki kyrdan ba shalor ka dei kaba kiba bun ba lang kim ju kham ïohi.
Watla katta ki ïai tur shaphrang ban wanrah nam wanrah burom ïa ka jylla.
Shillong, Nohprah 05 : Ka North-Eastern Region (NER) Shillong ka la khur ia ka nam lahduh ha ka final jong ka Powergrid Inter-Regional Football Tournament 2023 da kaba pynliem da ki 2-0 kol ia ka Corporate Centre (CC) ha ka jingiakhun kaba long ha madan MFA artificial turf, Polo, Shillong ha kane ka sngi Ba-ar.
Ia ki kol jop na bynta ka kynhun la thep da u Dao Sutnga bad u SP Zou hapdeng ka jingiakhun kaba itynnad bha.
Ha ka jingsam ia ki khusnam, u Ashish Tamangjong ka Eastern Region-II u la ioh ia ka khusnam nongap kol ba kynsai katba u Zou bad Laldi ouia jong ka kynhun lahduh ki la ioh ban khur ia ka khusnam rangialehkai ba ioh thep bun kol bad rangialehkai ba kynsai.
La donlang ha kane ka sngi naduh u Upananda Kataki, Executive Director, Powergrid, SK Sharma, DGM, Corporate Centre, MK Baruah, Senior General Manager, Anjan Sanyal, SR GM (HR) bad Bah Cliff Nongrum na ka Meghalaya Football Association.
Shillong, Nohprah 05 : U Myntri Rangbah ka Jylla Conrad K Sangma hynne ka sngi u la kular hakhmat ka kynhun jong ka Meghalaya Football Association ban pynbha thymmai lut ia ka madan artificial turf jong ka Synjuk nalor ban pynbha ruh ia ka jaka khreh ki nongialehkai, ka jaka shong nongpeitkai bad ruh ka jingker.
“Ka Meghalaya Football Association ka pynpaw ka jingsngewkmen hadien ba u Myntri Rangbah u la kular ban shimkhia mardor ban pynbha thymmai lut ia kitei ki jingkyrpad ba ka Association ka buh," ong u President ka MFA Bah Hamlet Dohling uba dei ruh ha kajuh ka por u Nongaibuit jong u Myntri Rangbah ka Jylla.
La iathuh ba katei ka jingleit kynduh jong ka MFA ia u Myntri Rangbah kadei ban pynsngew ba katei ka madan phlang plastik ka la sdang ban jot hadien ba ka la ai ka jingshakri kaba haduh palat 10 snem.
“Kane ka madan plastik kaba la sdang ha u 2009 lyngba ka projek jong ka FIFA ka Win in India with India, ka la pynmyntoi bad ai jingkyrkhu ia bun ki samla bad pyntbit ruh ia ki haduh ba kin da long mynta ki rangialehkai ba kynsai ha ki rta bapher bapher kynthup naduh ki shynrang haduh ki kynthei," ong ka dorkhas ba ka MFA ka phah sha u Myntri Rangbah.
La kdew ruh ba kane ka madan phlang plastik ka la ioh ruh ban pynlong ia bun ki prokram ialehkai kiba heh ha ka jylla bad ruh ha ka ri.
Kine ki kynthup naduh ki lympung ialehkai U-18 I-League haduh ki lympung knieh rung I -Legaue, ka National Sub Junior Boys Tournament, ka Meghalaya State League, Shillong Premier League, ka North-East Olympic Games, bad kiwei kiwei ki lympung kiba jylla long ka rynsan ia ki samla ban pyni ia ka jingtbit jong ki ha ki sap ba ki don khamtam ban sei ia ki nongialehkai ban mihkhmat wat ha ki lympung ialehkai jong ka Ri.
Ka dorkhas ka ong ruh ba mynta katba nang iaid ki snem, katei ka madan ka la sdang ban duh bun jaka namar ka por jong utei u phlang plastik kadei tang phra snem kata ruh namar ka jingtreikam khlem sangeh namarba ym don kiwei pat ki madan kiba kum kitei ha ka nongbah.
“Kumta ban pyntikna na ka bynta ban kyntiew shuh shuh ia ka phutbol ha ka jylla bad ruh ban plie lad ia ki samla da ki jaka ialehkai kiba biang, ngi kyrpad ia ka jingiarap lang jongphi na bynta kine ki jingdonkam," ong ka dorkhas sha u Myntri Rangbah.
Baroh shi katta ka tnad kaba ïakhun pyrshah ïa u drok hapoh ka jylla ka dei tang ka tnad Pulit bad teng teng ka tnad Custom jongka sorkar pdeng, hynrei ka long ka sien ba nyngkong eh ba ka tnad sorkar ka Social Welfare naduh ba la shimti bad peit ïa ka da u Myntri bah Paul Lyngdoh ka la paw bha ban ïakhun pyrshah ïa u drok.
Lah ban ong ba ka long ka sien ba nyngkong ba ka tnad Social Welfare kan paw ha ki jingtreikam jongka pyrshah ïa u drok.
Kaba kam itynnad ka long mynta ka kynti wat ka tnad ka koit ka khiah ruh ka la ïasnoh kti lang ha kane ka kam.
Kine ki dak ki shin ki long kiba wanrah ka jingkyrmen ba yn lah ban rat dyngkong ïa u drok khnang ba ki khun samla kynthei bad shynrang kin im pat ka jingim kaba ïadei dur bad ka imlang ka sahlang.
Ka jingwanrah jongka tnad Social Welfare ïa ki mission treikam ha ka jingïakhun pyrshah ïa u drok da ka Drug Rehabilitation, Elimination and Action Mission (DREAM) bad Bringing Unity in Locale Against Drugs (BUILD) ban ïatrei lang bad ki Bor Synshar Shnong, ki Nongïalam Niam, ki Seng trei mon sngewbha ban ïakhun ïa u drok bad kiwei kiwei ka la long ka jingkmen bad jingkyrmen ïa ka jylla.
Ym lah ban len naduh ba u bah Paul u la shimti ïa ka tnad Social Welfare ka thong kaba hakhmat eh u la buh ka long ba un ïakhun pyrshah ïa ka thma bad u drok uba la pynjot pynpra ïa ka imlang ka sahlang bad ïa ki shnong ki thaw bad ki long ïing longsem.
Kane ka jingkut jingmut bad jingbuh thong jongu ka la nang ïaid shaid shaid da ki kam khamtam da ka jingïoh ïa ki ophisar kiba aiti ban trei ïa ka kam.
Wat la katta ruh dang shen u bah Paul u la pynpaw ba u dang donkam bun ki ophisar kiba tbit bad lah ban bud dien ïa ki skhim bad ki prokram na ki tnad sorkar pdeng na Delhi namar ka tnad Social Welfare ka don ka jingïadei bad kiba bun tylli ki tnad sorkar pdeng.
Ngeit skhem ba ka sorkar kan pynkhlaiñ shuh shuh ïa kane ka tnad namar ka tnad Social Welfare ka dei ban long ka tnad kaba heh namar ka dei ma ka ba peit ïa ki jingeh ki kynthei khynnah, kaba ri bad kdup ïa ki khun swet, a kiba la ngop bad kyrni ha ki jingdih buaid, ka dei kane ka tnad kaba peit ïa ka jingkoit jingkhiah jong ki kmie ba pun ba kha bad ïa ki khyllung bad bun kiwei kiwei ki kam ba ka peit.
Mynta lei lei da kaba buh ïa kane ka thong hakhmat eh ban ïakhun pyrshah ïa u drok, ka jingkit ka la nang khia nangkhia.
Ka jingkyrmen skhem ka long ba ki Dorbar Shnong, ki Nongïalam Niam, ki Seng Bhalang trei mon sngewbha bad ki paid nongshong shnong kin ïatrei lang bad ka sorkar naduh kane ka tnad social welfare, ka tnad Pulit, ka tnad ka koit ka khiah khnang ban lah ban pynurlong ïaka jingthrang.
Namar lada ym kyndit bynriew mynta sa tang katno ka jaidbynriew ka lah ban duh jait namar wei ba ki khun samla ki la ngop ha ki jingkyrni ba sniew kata kum ha u drok bad ka kyiad ka lawei jongka jaidbynriew ruh ka don hapdeng ka jingkah dum.
Kumta kane ka dei ka por mynta ban ïatrei lang noh khlem da phai shuh sha ka diang ka mon hynrei ban peit beit sha kawei ka thong kata ban rat dyngkong ïa u drok namar lada ïatrei lang naduh ki bor synshar shnong ki paid nongshong shnong bad ki seng bhalang trei mon sngewbha bad ki bor sorkar ym don jaka ïa kita ki nongkhaïi ne ki nongdih ba kin ïoh ban leh ïaki kam beaiñ la ka dei ha kaba pynïaid ïew ïa u drok ne kiba thied bad dih ne injek ïa u drok.
Kumba u Myntri Rangbah u la pynpaw ba ka sorkar ruh kan ïarap ïa ki Dorbar Shnong bad ki Seng Trei Mon Sngewbha kiba ïakhun pyrshah ïa u drok, kumba u la leh mynta ka sngi ïa ka Dorbar Shnong Mawlai da kaba ai 6 lak tyngka namar ki la sdang ïa ka Rehabilitation Centre na ka bynta kito ki khun samla kiba la ngop ha u drok khnang ba kin ïoh ban ïarap bad pynïaid shakhmat ia ka kam.
Khlem pep lyngba kine ki jingpynshlur ka sorkar ki Dorbar Shnong, ki Seng Bhalang trei mon sngewbha kin mih shakhmat ban ïakhun pyrshah ïa u drok.
Kaba donkam kyrkieh eh mynta ka long ba ka sorkar kan tei kloi noh ïa kita ki Rehabilitation Centre khnang ba kito kiba la ngop kin ïoh ban sah ha kum kitei ki jaka ba kin ïoh ki jingsumar bad jingïasyllok na ka sngi sha ka sngi.
Shillong, Nohprah 05 : U rangbah uba ju sngewtynnat ban mareh marathon bad uba la ioh khur bun ki jingjop ha ka iakob mareh, u Bah Badon Sing Tham, ba shong ba sah ha Mawlai, mynta ka kynti ruh u la ioh khur jingjop biang da kaba wan nyngkong ha ka kyrdan rta ia mareh jong u kaba 50 haduh 59 snem ha ka jingiakob mareh ha Guwahati kaba long ha ka 03tarik mynta u bnai.
U Bah Badon u la wan nyngkong ha ka Goal India Limited Guwahati Half Marathon , haba mih khmat ruh ia ka Meghalaya Police da kaba pyndep ia ka thong ha ki 39 mint, 42 second ha ka jingmareh kaba 10 kilometer.
Katba u Ramesh Chamlegi u la wan baar bad u Brig.
Hari Kirpal Singh u la wan ha ka kyrdan balai.
Ha ka Liang ki kynthei ba 50 haduh 59 snem kata ha ka thup kiba 10 kilometer ia ka nam lahduha ioh da i Kong Ibameri Shullai, bud sa ka Soniya Sharma ha kyrdan ba ar bad ia ka khusnam ba lai la ioh da ka Vihaya Gupta.
Ha ka thup ba 10 kilometer jong kiba 40-44 snem jong ki kynthei ia ka kyrdan ba nyngkong la ioh da ka Bandana Baruah, bud sa ka Kong Benita Nongrum ha kyrdan ba ar katba ia ka kyrdan baai la ioh da ka Basanti Sonar.
Ka thei na ka jylla ka Starina Jasain ka la wan baar ha ka jingiakob mareh ha ka thup ba 21 kilometer ha ka kyrdan rta ba 50 snem shaneng.
Katba ha ka iakob mareh ba 10 kilometer ong ki kynthei kiba ha ka kyrdan rta ba 25-29, la wan nyngkong da ka Sangita Bordoloi, baar ka Tarali Phukan bad balai ka thei na Meghalaya ka Dakahi Kyndait (Ba mih khmat ia ka Meghalaya Police).
Ha ka thup kiba 60-69 snem kiba mareh ha ka 10 kilometer ia ka khusnam ba nyngkong ioh da u James Tamang bna Meghalaya, ia ka khusnam ba ar da u Uday Rai bad balai pat la ioh da u Arabinda Deka.
Ha kane ka Half Marathon ki la don palat ia ka 5000 ngut kiba la poi ban ia shim bynta ha ka 21KM, 10KM bad 5KM ha ki kyrdan rta bapher bapher.
Kiba don jingthut ha ki dkhot met ruh ki shim bynta ha ka mareh ba 5KM bad ki don ruh haduh 800 ngut ki kynthei kiba la ia shim bynta.
I meirad Kmoin Wahlang iwei na ki nongmareh ba la heh rta bha na Meghalaya iba ju khur ruh ia ka jingjop man ki jaka ba I leit iakhun, i la leit ban shim bynta lang bad khur jingjop ruh ha ka thup jong ki.
Ia kane ka Half Marathon ha Guwahati la pynlong da ka Indian Army ryngkat bad ka sorkar Assam.
Kiba wan nyngkong ha ka thup mareh ba 21KM ki kynthup ia u Nazeem Pulikkal na ki liang ki shynrang bad ka Phurba Tamang ha ka thup ki kynthei.
U SHITANG RYMBAI-KUM U NONGSYNSHAR:Khliehriat, Nohprah 5: Khyndiat shaphang u nongthoh, u Dr Phervision Nongtdu u dei uwei na ki riew rangbah uba paw bha ha ri lum Jaintia bad ha ka jylla, u dei u Principal jong ka Jaiñtia Eastern College, Khliehriat, u dei uwei na ki nongthoh kot kaba long kum ka syniang ba radbah sha ka thoh ka tar jong u Khasi, kane ka khana shaphang u ma Shitang Rymbai ka dei kaba la sot na ka thup ‘Ka Thymmei ka Elaka Rymbai’ ba la thoh da u Dr Phervision Nongtdu.
Ka Dorbar ba kyrpang ka la sdang hadien ka jingleh niam jong u riew niamJotkiri ban ïa mir jingmut halor ka jingiakynad bad ka jing kynrum kynram hapoh ka Elaka, kumjuh ruh ban ïakren halor ki katto katne ki mat, kiba mih na ka jingleh niam ba kyrpang jong u riew niam kumne:-Ban pynim pat ïa ka niam ka rukom, ban jied ïa ki briew kiba khuid bad ki bym don jingthoh bria ban long ki nongleh niam(Lyngdoh), ban jied ïa u nongsynshar (Doloi) ba tikna.
Ka khana pateng jong ki longshwa man shwa ka iathuh ba ki nong shong shnong na kylleng ki jaka ki la ïa wan ban ïa shim bynta shit rhem ha katei ka Dorbar kaba kyrpang hyndai ba la pynlong ha shnong Rangad heh.
Ka la long ka Dorbar kaba shong kun bad kaba don burom, ka jing ia don lang ki riew niam Jotkiri bad u Shitang Rymbai, u kyrwoh jong u Syiem Sutnga, ki la pyn phuh pyn phieng shuh shuh ïa ka Dorbar.
Ki jingiathuh khana pateng jong ki longshwa man shwa ki iathuh shuh shuh, ïa ki jing iatai nia ha katei ka Dorbar ba ka la long kaba shongshit bad kaba khluit, ki la don ki rangbah napdeng ki nongialam jong ka elaka kiba la kren pyrshah ïa u Doloi bad kwah ruh ban pynduh pyndam noh ïaka elaka Ynru Chnong.
Ka Dorbar ka la neh haduh ar sngi lynter ban ioh iaka rai ba pura bad kiba dap doh.
Shuh shuh, katei ka Dorbar ba kyrpang ka la shah ïa ki kynthei ban ïa don lang tangba ym shah pat ba kin ïa shim bynta ha ki jingiakren bad ki jingia tai nia.
Ka Dorbar ka la rai ban bud ryntih ïa ki mat kiba la mih na ka jingleh niam ba kyrpang jong u riew niam Jotkiri bad ka la jied ruh ïa u Shitang Rymbai ban long u nong synshar ba shi por jong ka Elaka.
U Shitang Rymbai u dei u briew uba sngur mynsiem bad uba don ka jingsngew ba kyrpang ïa ki kynthei ki khynnah bad ka jingangnud ban ïada kyrpang ïa ki na ka jinghshah thom bor jong ki riew shim kabu bad ki ‘riew bymman.
U don ruh ka jingieid ba kyrpang ïa ki briew kiba duk bad kiba rangli, kitei ki jinglong jong u la bna ha kylleng ki shnong bad ki jaka, kumta ki nong shong shnong ki la khot ieid ïa u da ka kyrteng sin ‘Lahurnood’, ki nongialam bad ki nong shong shnong ki don ka jingkyrmen kaba khraw ha utei u nongialam ban pyn ioh biang ïa ka jingsynshar kaba khuid bad ka jingleh niam kaba long kyntang, ki la pynpaw ïa ka jingkmen kaba khraw haba u Shitang Rymbai u la pdiang ban long u nongsynshar bad u nongialam ka elaka.
U Shitang Rymbai nalor ba u long u briew uba jem nud, u long ruh u nong synshar uba shlur mynsiem bad uba shemphang ha ka rukom ka pyrkhat pyrdaiñ, ki khana tang ki iathuh shuh shuh ba ba ha shwa ba un shim ti ïa ka kam nongsynshar, u la don lypa ka jingangnud ban wanlam pat ïa ka jingsynshar kaba khuid ba suba bad ka jingshaniah hapdeng ki nong shong shnong.
U la pynlong ki jingialang ba khah khah ha man la ki shnong bad ki kyntoit jong ka elaka ban ïa mir jingmut bad ki nongialam shnong na ka bynta ban thaw ki lad ki lynti ban pynduh pyndam ïa ki jing ïa kynad bad ki jingkynrum kynram, u la iohi ruh ïa ka jingbym don ki pud ki sam kiba tikna ka la long ba ïa ki nong synshar ban ai ka jingsynshar kaba beit bad kaba ryntih, kumta u la pyn skhem ïa ki pud ki sam jong ka elaka bad sieh ïa u maw pud uba la tip kum u ‘Moo-Kya-Shitang’, ha ka jaka kaba don shatei lam mih ning ha shwa ban poi ka shnong Soo-Kilo ban pyn ïa khlad ïa ka Elaka Sutnga, utei u maw pud u la duh noh hynrei ïaka jaka ba u ju don u maw pud la khot ‘Kya Shitang’ kumjuh ruh u la sieh ïa uwei pat u maw pud ha ka jaka ba don shaphang shthie lam mih ngi na ka shnong Moosianglamare kaba don hajan ka karkhana pynmih dewbilat ka Adhinik Cement Ltd kaba la pyn ïa khlad ïa ka elaka Narpuh, ïa une la khot ‘Moo-Tang’, kitei ki maw pud ki dei ki matti jong u bad ki long dien ki la khot bad jer ïa ki ha ka kyrteng bad ka nam jong u.
Ha ka por synshar u Shitang Rymbai, ki pud ki sam jong ka elaka Ynru Chnong kaba ju tip mynta da ka elaka Rymbai ki long kumne:- Sepngi: Ki Saw Lyngdoh (Elaka Jowai), Shathie haduh Moolakur (Mulagool), Bangladesh, Mihngi: Ka wah Liardieñsoo kaba pyn iakhlad ïaka elaka Sutnga bad shathie lam mihngi haduh u Moo Tang kaba pyn iakhlad ïa ka Elaka Narpuh.
Kumba la dep kdew sha khmat, ka jingiakynad hapoh kane ka Elaka Ynru Chnong, ki la wanrah ki jingkynrum kynram ha ki kam synshar khadar nalor ba ki la long ruh ki daw ba la nang pyn pjah shuh shuh ïa ka jingiadei hapdeng ki shnong, ki la long ruh ki daw kiba la pynorpait ym tang ïa ka jinglong jingman jong ka niam ka rukom hynrei ki la pyn artatien ruh ïa ka jinglong khuid bad ka jinglong kyntang jong u Doloi ban long u nongsynshar ha ka juh ka por u nong pyndep niam.
U Shitang Rymbai, kumba la kdew sha khmat, u long u nong synshar uba shlur mynsiem bad uba don lypa ki mat treikam na ka bynta ban wanlam pat ïa ka jinglong kyntang ka niam ka rukom kumjuh ïa ka synshar ka khaddar kaba khuid ba suba, u don ka jingngeit kaba skhem, ki jingleh niam ha ka elaka la ki long kiba rit ne kiba khraw, ki long kiba kyntang, um ju kwah ban khleh khaw lang ïa ki bad ki kam saiñ hima sima kaba dei solonsar.
(Yn dang bteng).
Jowai, Nohprah 05: Kawei ka jaka jngohkai pyngngad ba dei trai da u Bah J Syngkon kaba don hajan ka Kupli Dam haka shnong Saphai West Jaiñtia Hills District kaba ai kyrteng ‘Himani Resort’ la plie paidbah ïa ka ha kane ka 2 Tarik bnai Nohprah.
Ha kane ka sngi plie ïa katei ka Resort la wan ban ïadon lang da u ma Lasky Rymbai Dy.CEM JHADC kum i kongsan, ha ka jingdonlang ka kong S.D.Shylla District Tourism Officer Jaiñtia Hills kum ka symbud kongsan, u Rangbah Shnong Saphai ki nongïalam shnong bad kiba haïing hasem ki paralok bad ki para nongshong shnong.
Ha kane ka Resort ki don ki jaka sah, Camping, jaka bam (Restaurant), ki lieng booting, jaka shongkai ba pyngngad harud ka wah Kupli.
Nongstoiñ, Nohprah 5: Kum ka jingpynthymmai biang ïa ki mat ba donkam kiba ka sorkar ka la bynshet ha ki bor pynïaid district hapoh ka jylla, ba kin pyntreikam ïa kiba bun ki mat na ka bynta ban ïada ïa ki paitbah, lada ki bor ka mariang kin wan lynshop ha kano kano ka por, ka ophis u Deputy Commissioner West Khasi Hills lyngba ka District Disaster Management Authority, ka la sdang ïa ka jingai jinghikai kaba lai sngi na ka bynta ki nongtrei ha ki tnad treikam sorkar khamtam eh ïa ki nongtrei ha art ylli ki Block Office jong ka West Khasi Hills.
Ïa katei ka jingai jinghikai la pynlong ha TRYSEM Hall ha ophis u Deputy Commissioner, ha kaba la pynïaid da u bah Jonathan Mawthoh District Disaster Management Officer, katba u bah Phyrnai Marbañiang Director ba la shong thait jong ka Department of Information & Public Relation u la long u resources person.
Ha kane ka prokram, la ïoh ruh ïa ka jingpynshai lyngkot na u bah H.K.Thabah Additional Deputy Commissioner, u ba la ong ba ha ar tylli ki Block ha West Khasi Hills ki la don la ki jong ki Disaster Management branch.
Hynrei kane ka jingai jinghikai kaba la sdang ha kane ka sngi ka dei kum ka jingpynthymmai biang bad namar ba ki don ruh ki mat kiba ka sorkar ka dang pynrung thymmai.
Nalor kata u la ong ruh ba ka jingai jinghikai, ka dei ruh namar ba ki don ki nongtrei ha ki ophis sorkar kiba la shong thait noh na ka kam, ki don ruh kiba la khlad bad kiba la shah pynkynriah kam sha kiwei pat ki district.
Dei halor kane ka nongrim ba ka DDMA ka hap ban pynthymmai biang bad ban ai jinghikai kumno ban ïarap ïa ki paitbah ha ki por ba ki shah lynshop ha ki bor ka mariang.
Nalor kata u la ong ruh ba ka long kaba donkam ba ki dorbar shnong ruh ki dei ban shimkhia halor kane ka mat, da kaba ïatreilang bad ka DDMA, khnang ban pynsngewthuh ïa ki paitbah ba haba ki bor ka mariang kin wan lynshop, kim dei ban ap tang na ka DDMA lane tang na ki bor sorkar, hynrei ba ki nongshong shnong ruh kin nang kumno ban ïarap haba don ki jingjia ki ba kyrkieh.
U bah Phyrnai Marbañiang u la batai bniah ha kaba ïadei bad ka jingpynlong aiñ jong ka sorkar ïa ki mat kiba ïadei bad ki jingshah ktah lada jia ki jinglynshop jong kii bor ka mariang.
U bah Marbañiang u la ong ba ka jingpynlong aiñ jong ka sorkar ïa katei ka Management, ka dei hadien ba ki la don ki nongmihkhmat na ki jylla jong ka ri India, kiba la rah ïa katei ka mat sha ka dorbar Parliament ha Lok Sabha bad hadien ba ka ïingdorbar ka la ïatai sani ïa katei ka mat, la mynjur bad pynlong aiñ ïa ka bad mynta baroh ki jylla ha ri India ki la hap ban pyntreikam ïa katei ka aiñ ha man kawei pa kawei ka district.
U la pynshai ruh ba kum ki paitbah nonghong shnong, ki hap ban don ka jingpynïadei kaba jan bad ki para nongshong shnong.
Namar lada jia kino kino ki jingwan lynshop kynsan jong ki bor ka mariang, ki hap ban ïasnoh kti lem bad ban ïadon bynta lang ha ka ban pyllait ïa kiba mynsaw bad kiba shitom.
Ha kane ka sngi la wan ban ïashim bynta da ki nongtrei jong ki ar tylli ki Block Office ka Mawshynrut bad ka Nongstoiñ.
Nangta ruh la wan ban ïashimbynta lang da ki ophisar jong ka tnad Meghalaya Home Guard jong ka West Khasi Hills.
Mawkyrwat, Nohprah 05: Ka ophis jong u District Social Welfare Officer (DSWO), South West Khasi Hills District ryngkat ka jingïatreilang bad ka ophis jong ka District Legal Services Authority, Mawkyrwat mynta ka sngi ki la pynlong ïa ka jingrakhe ïa ka sngi jong ki briew kiba duna dkhot met ha Hall jong ka Maharam Higher Secondary School, Mawkyrwat ha kaba u bah I.Lawrynniang, MCS, Block Development Officer C&RD Mawkyrwat u la long u kongsan.
U bah I.Lawrynñiang, MCS, Block Development Officer (BDO) jong ka C&RD Mawkyrwat Block haba kren kum u kongsan u la ong ba ïa kane ka sngi la ju rakhe ha kylleng ka pyrthei ha kaba ïadei bad ki briew kiba don ka jingduna ha ki dkhot met bad ha kajuh ka por u pynpaw ïa ka jingkmen ban ïa don ryngkat bad ki ha kum kane ka sngi kaba kyrpang.
Ha kajuh ka por u la pynkynmaw ba kum ki briew kim biang ha baroh ki liang, ki biang ha wei bad ki duna hawei namarkata, wat lada ki don hapdeng ki jingduna kim dei ban don ka jingsngewrem ne sngewpoh namar ba U Blei U la ai ha ki ïa la ka bhah ryngkat ki sap ki phong kiba kyrpang kiba ki dei ban pyndonkam na ka bynta ka jingmyntoi jong ki hi.
Shuh shuh u la ong ba ki don shibun ki ‘riew khraw ha ka pyrthei kiba hapdeng ki jingduna ha ki dkhot met, pynban ki paw hakhmat ka pyrthei da kaba pyndonkam hok ïa ki sap ki phong kiba U Blei U la mang kyrpang na ka bynta jong ki.
Namarkata, u pynshlur bad ai mynsiem ïa ki ban ym pynsngew ïa ki jingduna hynrei ban ïaid shakhmat bad ban shim ïa ki lad ki lynti kiba ka sorkar ka ai lyngba ki skhim bad kiwei kiwei ki jingïarap ba la mang kyrpang na ka bynta ban ïoh ïa ka jingim kaba pura ka ban ïa ryngkat bad kiwei pat ki para briew bad ban poi sha ka thong kaba ka phang ka long ban ïatreilang na ka bynta ban wanrah ïa ka jingkylla nangne shakhmat.
Ha kajuh ka por u la khot la wer ïa ki ban weng noh ïa baroh ki jingsngew briew hynrei ban rai bad kut jingmut ban kiew shakhmat ban ïa kito kiba biang pura bad ban long ki khlur bad nongmuna ïa ka ri bad jaidbynriew baroh kawei.
Ka kong Nosmi Hashah, Advocate, Chief Legal Aid Defence Counsel ha ka jingkren jong ka ka la batai kham bniah halor ka ‘Rights of People with Disabilities Act 2016’ bad ban pynthikna ba ki PWDs ki dei ban ïoh ïa ka hok kaba mar ïa ryngkat bad kiwei bad ban peit ba kim dei ban shah ñiew shiliang khmat ne duh noh ïa ka hok kaba ki dei ban ïoh bad ban ai ki jingïarap bad jingïada ïa kito kiba donkam ka jingïarap ha ki jingïatyngkhuh bad ka aiñ khnang ba kin ym shah iehnoh beiñ bad ban ïada ïa ki na ka jingshah ïuhroit bad thombor.
Ha kajuh ka por ka la wer bad khot ïa kito kiba donkam ka jingïarap bad ïatakhuh bad ka aiñ ba kin wan sha ka ophis jong ki da kaba pynsngew ba ka ophis jong ki ka kloi ban ïarap bad ai jingmut halor kita ki bynta.
Ha kane ka sngi u bah R.J.Wahlang, In-charge UDID, u la ai ka jingpynshai halor u UDID (Unique Disability Identification) kumno ban aplai bad halor ki skhim ne ki lad jingïarap kiba kito kiba don ïa utei u UDID ki lah ban aplai bad don hok ban ïoh.
La ïoh ruh ïa ka jingrwai bad jingshad kyrpang na ki briew ba don ki jingduna ha ki dkhot met bad ka jingsam ïa ki jingaisngewbha sha baroh kiba la ïa wan ha katei ka sngi.
U bah E.Tariang, District Social Welfare Officer, South West Khasi Hills District u la ai ka jingkren lamphrang halor ka jingrakhe ïa kane ka sngi, u bah S.Lyngdoh, MRW, Mawkyrwat C&RD Block, South West Khasi Hills District u la ai ïa ka jingkren pdiang sngewbha katba ka kong B.Wanniang, Supervisor, jong ka ophis District Social Welfare Office, South West Khasi Hills District, Mawkyrwat ka la ai ïa ki kyntien khublei.
Nongpoh, Nohprah 05: Kumba shityllup ka pyrthei ki ju rakhe ïaka sngi kyrpang jong ki briew kiba don ki jingduna haki dkhot met bala tip kum ka International Day of Person with Disabilities ka ophis u Block Mission Co-Ordinator, SSA-SEMAM Umling BRC ryngkat ka jingïatreilang bad ka Hans Foundation mynta ka sngi kala rakhe kyrpang bad ki briew kiba duna dkhot met bala pynlong ha ïing Dorbar Nongpoh.
Ha katei ka jingrakhe kyrpang ïaka sngi kiba duna haki dkhot met la wan ban shim bynta da u Bah Mayral Born Syiem MLA ka Nongpoh kum u kongsan haka jingdonlang u Raja Brahma ADC ka Ri-Bhoi kum u symbud kongsan, ka Jurimita Puzari Project Manager ka Hans Foundation, Lalchandami Marak JRDO ka Umling C&RD Block, PP Yadav BMC ka Umling BRC bad kiwei kiwei ki riew rangbah, ki kmie ki kpa lem bad ki khun jong ki kiba don jingduna haki dkhotmet.
Ha katei ka sngi la pynlong ruh ki jingïalehkai bapher bapher bala shim bynta da ki khynnah ba don jingduna haki dkhot met bad kumjuh ruh la pynlong ïaka jingsumar ei (Medical Check Up) ïa baroh ki khynnah bala peit bad khmih da ka Hans Foundation.
Haba kren ha katei ka sngi naka liang u Bah Mayral Born Syiem MLA ka Nongpoh kum u kongsan u la ai ka jingïaroh ïaka ophis u BMC SSA-SEMAM ka Umling BRC bala pynlong bad kynmaw burom ïa katei ka sngi bad khamtam ban kynmaw kyrpang ïaki briew kiba don jingduna haki dkhotmet, namar ki ruh ki don ka bynta bad ka hok ban im lem kumba long kiwei haka imlang ka sahlang.
U la ong ruh ba kum u MLA u sngewmyllung ban iohi ba ki khynnah wat hapdeng ka jingduna ki don ka sap ka phong kaba kyrpang kaba u Blei nongbuh nongthaw u la ai haki, bad kyntu ruh ba kum ka imlang ka sahlang kim dei ban ñiew beiñ lane ibeiñ ïaki hynrei ki ruh ki don ka hok ban im lem kumba long kiwei.
U la ong ruh ba kum u MLA um shym la shongthaid ban peit kyrpang ïa ki briew ba duna haki dkhot met naduh ki skhim sorkar bad naka liang jong u, u dang ïaleh ruh katba lah ban wanrah ki jaka pule ba kyrpang naka bynta kitei ki briew ba kyrpang namar ka long kaba eh ban shong bad pule lang bad kiwei ki biang namar ki donkam ka jinghikai bad ka jingpynleit jingmut kaba kyrpang.
Mawkyrwat, Nohprah 05: Kawei ka jingjia kaba la jia mynta ka sngi ka 5 tarik u Nohprah, 2023 ha ïew Mawkyrwat ha kaba la lap ïa kawei ka met ïap jong uwei u rangbah uba la thiah ha madan.
Ha ka tyllong khubor na ki pulit la ong ba katkum ka jingpyntip jong ki kaba ha ki por kumba 1:30 nohphai sngi ba ka la don kawei ka met ïap ha ïew Mawkyrwat ka dei kaba dei jong uwei u rangbah briew.
Kumta na ka liang ki bor pulit hapoh ka jinglam khmat jong u I.Thabah, Sub Inspector jong ka Mawkyrwat Police Station la ong ba ha ka jingtohkit la lap bad pynshisha ba ka met ïap ka dei ba la tip kum u (L) Tyngshainlang L.Marshillong, 30 snem na ka shnong Pyndenspar, Jakrem.
Hadien ba kata ïa ka met jong u la rah noh mar mar hapoh Civil Hospital Mawkyrwat ban pyndep ïa ka Postmortem bad ïa ka met ba sah la aiti noh ha kiba ha ïing ha sem ba kin pyndep ïa kaba donkam.
Katkum ka jingïoh jingtip na ka kmie jong u (L) Tyngshainlang L.Marshillong la ong ba une uba la khlad u dei uba ju mlien ha ka bam ka dih bad u khlem la katto katne sngi kata naduh ka 2 tarik u Nohprah, 2023.
U la jah ruh na ïing naduh ka 4 tarik u Nohprah, 2023 janmiet bad la ïohi khadduh ïa u ha ka por 11 baje mynstep ha ïew Mawkyrwat ha ka jingbuaid, ong ka tyllong khubor na ki pulit.
Shillong, Nohprah 05: U Symbud Myntri Rangbah ka jylla u Bah Prestone Tynsong mynta ka sngi ula pyntip ba ka sorkar ka la pynkhreh ban kyntiew kumba 15% haduh 20% ïa ka mang tyngka ïa ka tnad ba peit ïa ka rep ka riang na ka bynta une u snem ban wan, khnang ban kyntiew ïa ka kam rep kam riang hapoh ka jylla.
“Ha u 2023-24 na ka ka mang tyngka ba 900 Klur tyngka, ngi la kyntiew sha ka T.1194 Klur bad ha ka mang tyngka ka ban sa wan, ngi kwah ban dang kyntiew shuh shuh sa 15% haduh 20% bad nga ngeit skhem ba kane kan ïarap shibun ban kyntiew ïa ka rep ka riang hapoh ka jylla" ong u Symbud Myntri Rangbah haba kren ha ka jingïalang pynhap pyrda ïa ka Meghalaya Farmers Parliament kaba lai, kaba la long ha State Convention Center, Shillong.
U Bah Prestone ula ong, “Ki ri kiba don hapoh ka dewbah Europe, ki briew kiba riewspah tam ki dei ki nongrep bad kane ka ai mynsiem ïa ngi ki nong Meghalaya ba ki nongrep ki dei u budlum jong ka ïoh ka kot jong ka jylla jong ngi bad jong ka pyrthei baroh kawei bad ngi donkam ban pynlut por kham bun bad ban kyntiew ïa ka bhah mang tyngka ha ka liang ka rep ka riang".
U Bah Prestone ula ong, ba ha ka Farmers Parliament la mynjur ïa ka Resolution bad ïa kane ka rai la shim hadien ba la dep ban ïatai sani hapdeng ki nongrep bad ki ophisar ka sorkar jylla bad ka sorkar jylla kan sa shimkhia bha ïa kane ka Resolution.
U Symbud Myntri Rangbah ula kren ruh ha kaba ïadei bad ka jingeh ki nongrep kaba ki mad na ka jingshah ot kilo ki mar rep haba ki leit die ha ïewduh ne kiwei kiwei ki ïew.
“La bun tylli ki snem, ngi la ïakren shaphang ka jingshah ot kilo ki mar rep ha ïewduh ne ha kiwei kiwei ki ïew bad na ka liang jong ka District Council ki la phah ïa ka jingpynkylla ha kaba ïadei bad ka Establishment, Management and Control of Market Amendment Regulation Act 2021 bad u Lat ka jylla ula ai ia ka jingmynjur ïa kane.
Ngi la ai ka jingbthah ïa ka District Council ba kan bthah ïa ki Market Committee bapher bapher.
Ka ïew ka hat ka dei ka sobjek kaba hap hapoh ka jingkhmih jong ka District Council hynrei don ki briew kiba kynnoh beit ïa ka sorkar khlem da tip ïa ka sobjek Market ka dei jong ka District Council".
“Nga la ai ïa ka jingbthah sha baroh 3 tylli ki District Council jong ka jylla ba kin pynmih ïa ka Regulation kaba khlaiñ kat kum ka jingmynjur jong u Lat ka jylla bad ka sorkar jylla ban pyntreikam ïa ka ha kawei pa kawei ka Market Committee bad kawei na ka kyndon ka long bym dei ban khate lane ban ot kilo ïa ki mar rep mar riang na ki nongrep.
Nga pynthikna ha phi ba watla kam dei ka sobjek jong ka sorkar jylla hynrei ngin bud dien bad ngin sa phah ruh ïa ki jingbthah bad notis sha ki bor pynïaid district ba kin buddien lem ia kane ka kam khnang ba ki nongrep kin ia bit kinia biang" ong u Symbud Myntri Rangbah.
Ha kane ka jingpynhap pyrda ïa kane ka jingïalang jong ka Farmers Parliament la ïadon lang u MLA ka Mawkynrew u Bah Banteidor Lyngdoh uba long u Myntri sorkar barim ka jylla uba khmih ïa ka rep ka riang bad uba dei pat mynta u Adviser jong kane kajuh ka tnad , ki nongïalam ka Hills Farmers Union, ki ophisar sorkar bad ki nongrep kiba na ka kylleng ki bynta jong ka jylla Meghalaya.
Shillong, Nohprah, 03: Ka Shillong College Central Library, Shillong ka la pynlong ïa ka jingïathir ïatai sani kaba saw sngi ha u bnai baladep halor ka ka phang, “Beyond books: Unveiling the Digital Realm" na ka bynta ki samla kiba dang pule ha ka First Semester.
Ka jingthmu ba la pynlong ïa kane ka jingïatai ka long ban pynsngewthuh ïa ki samla pule ïa ka jingïaid stet jong ka por ba la donkam ïa ka Digital nalor ki kot pule bad ban pynsngewthuh ruh ha ki ïa ka bynta jong ka New Education Policy (NEP), ba ka College ka la thmu ban ai jinghikai sha ki samla pule katkum ka jingdawa jong ka por ban pyndonkam ïa ki teknoloji.
Ha kane ka sngi, la ai jingkren da u Vice Principal jong ka Shillong College u Bah Badondor Syiem u la pynpaw ba ka thong jong ka Library ka long ka shlem pule kaba kongsan bha, bad kyntu ruh ïa ki samla pule ban pyndonkam hok ïa ki tyllong jingtip ba ki ïoh na ka Library.
U Vice Principal u la kyntu ruh ïa ki samla pule ba kin phaikhmat da kaba pyndonkam ïa ka Digital khnang ban ïoh ïa ki tyllong jingtip kiba kham thikna.
La ai jingpynshai shuh shuh sha ki samla pule da ka Librarian jong ka College ka Kong B.Lyngdoh.
Ka la pyntip ruh sha ki samla pule ba ki tyllong jingtip ki don da ki hajar bad ki phew hajar tylli lyngba ka e-resources.
Ka la pyni nuksa ruh kumno ban pyndonkam ïa ka e-reader apps bad ïa kiwei pat ki rynsan, kaba pynshlur ïa ki samla pule ba kin nang kumno ban pyndonkam ïa ka e-resources kaba la don lypa la ka long na ka College lane na kiwei pat ki bynta.
Shillong, Nohprah, 03: Hynriew ngut ki Ophisar bad 9 ngut ki langrut jong ka Meghalaya Civil Defence & Home Guards Organization ki la shah pynkup burom da kaba ïoh pdiang ïa ka Commendation Disc bad Certificate na ka ophis Director General Civil Defence, Ministry of Home Office, New Delhi ha ka 61st Raising Day jong ka tnat Civil Defence and Home Guards.
Ki hynriew ngut ki Ophisar ki long u Joint Director ka Civil Defence Meghalaya u M K Sangma, u Joint Commandant General of Home Guards, Meghalaya u Bah RP Khongwar, u Senior Staff Officer jong ka Directorate of Civil Defence & Home Guards, Meghalaya u Bah B Mukhim, ka Commandant jong ka Central Training Institute, CD &HG ka Kong B.Kharkongor ka la ïoh pdiang ïa ka khusnam DGCD, MHA, New Delhi, Gold Disc, u Divisional Commandant jong ka Home Guards, Shillong u Bah PH Shylla bad u Junior Staff Officer, Directorate of Civil Defence & Home Guards, Meghalaya u Bah G Kharumnuid ki la ïoh pdiang ïa ka khusnam DGCD, MHA, New Delhi, Silver Disc.
Khyndai ngut kiwei pat ki langrut ki la ïoh pdiang ïa ka khusnam DGCD, MHA, New Delhi, Bronze Disc.
Haduh 225 tylli ki Commendation Disc & Certificate la ai khusnam da ka Ministry of Home Affairs ha kane ka sngi.
Shillong, Risaw 19 : Ka ïing bishar High Court jongka jylla mynta ka Sngi Palei ka la bthah ïa sorkar jylla ba kan pynthikna ba ka Jowai Municipal Board (JMB) kam dei shuh ban dang ailad ba u niut un dang kynton biang ha ka nongbah Jowai tad haduh ban da dep tei ïa ka jaka bret niut kaba paka.
“ Ka sorkar jylla ka dei ban pynthikna ba ka JMB ka dei ban lum thikna ïa ki niut bad ym dei ban dang shah ban lum ne kynton ïa ki niut ha kino kino ki jaka jongka nongbah Jowai tad haduh ban da dep tei ïa ka jaka bret niut kaba paka" ong ka ïing bishar ba la khlieh da u Chief Justice Sanjib Banerjee bad shong bishar lang ruh bad u Justice W.Diengdoh halor ka mukotduma PIL ba la ujor da ka Synjuk Ki Waheh Shnong Jowai.
Haba shong bishar halor kane ka mukotduma ki nongujor kiba la don mynta ka sngi ki la ai jingthoh ba wat hapdeng ki jingpynmih hukum ka ïing Bishar HC kam don ka jingwan lum thikna ïa ki niut ki nier na ki nongshong shnong ka sor Jowai.
Katba ka JMB pat ka pynpaw ba kumba la pynpaw mynshwa ba leh ruh kumta hi.
Ha ka hukum ba la pynmih mynshwa la pynpaw ba la shna ïa ka 10TPD Solid Waste Management bad la dep kumba 70 % ei ei ka jingtei bad la pynpaw ruh ban pyndep hapoh une u snem.
Na ka liang u Additional Advocate General u la ïathuh ba kam shym la don ka jingpynsuki ïa ka kam bad hapoh une u snem yn pyndep ïa ka jingtei.
Katba ka JMB pat kaba suki ka jingtreikam ka dei ban pynthikna ïa ka rukom lum niut jongka bad pyntip ruh sha ka ïing bishar kumno la lum ïa ki niut na ki ïing briew bad na ki jaka ïew tad haduh ban da dep tei ïa katei ka jaka bret niut.
Kane ka jingujor mukotduma na ka bynta ka bha ka miat ki paid nongshong shnong ka la long kaba seisoh.
Hynrei lada jia ba ka rukom treikam ka JMB kam pynhun ïaki paidbah ki nongujor ne kino kino kiba ïa kynduh jingeh ki lah ban ai jingtip sha ka ïing bishar, pynkut ka hukum ba la pynmih mynta ka sngi.
Shillong, Risaw, 19: U General Secretary jong ka All India Congress Committee (AICC) uba peit ïa ka Meghalaya u Manish Chatrath ha ka sngi Palei u la ong ba ki nongïalam kiba la mih noh mynshwa na ka Congress mynta ki la pynpaw ba ki kwah ban wan phai biang sha ka party.
“Ym dei tang ha Karnataka hynrei nga kren ha baroh kawei ka ri India.
Ki nongïalam ha baroh kawei ka ri India, kiba la iehnoh ïa ngi lane ki bym don jinghun bad kiwei pat ki party, mynta ki la kwah ban wan phai biang sha ka party.
Ki don katto katne kiba nga tip.
Ki la pyntip ïa nga bad bad kin sa khot lang ïa kiwei ruh ki nongïalam.
Haba ki briew ki ïohi ba ka saiñpyrthei ka la kylla bad phi sdang ban ïoh ïa ka jingjopo kin sa wan phai biang," ong u Chatrath ha ka jingïakren bad ki lad pathai khubor.
Haba kylli shaphang u Myntri Rangbah barim u Dr.Mukul Sangma bad kiwei kiwei pat ki nongïalam na Meghalaya kiba la mih noh na ka Congress, u Chatrath u la ong, “ha kaba ïadei bad kane ka Jylla, u President ka PCC u tip kham bha ban ai jubab ïa kane ka jingkylli.
"“Khlempep, katto katne ki briew ki dang don ka jingïadei.
Ngam ong ka kyrteng jongno jongno hynrei haba ka wan ka jingtyrwa na u President ka PCC, yn hap ban pyntip shwa sha ka AICC, ka ban sa shim pat ïa ka rai," u la bynrap.
Shillong, Risaw 19 : Ka Sorkar Jylla ka la tyrwa ban tei pynheh noh ïa saw tylli ki jaka thang briew kiba don ha ki saw tylli ki jaka sor hapoh ka Jylla.
ïa kane la pyntip da u Secretary ka Tnad Social Welfare ha ka kaiphod ba lyngkot, kaba la aiti sha ka Iing bishar High Court ka jylla ha ka jingshong bishar ïa ka PIL bala ujor da ka Seng Khasi Hima Crematorium mynta ka sngi Palei.
Ha ka hukum, ka ïing bishar ba kynthup ïa u Chief Justice Sanjib Banerjee bad Justice B Bhattacharjee, ka la ong ba ka kaiphod ka la kdew ïa ka jingtyrwa ban tei pynheh ïa ki jaka thang ba la don lypa ha ki saw tylli ki jaka kata ha Shillong, Tura, Jowai bad Nongpoh.
Ka kaiphod ka la kdew ruh ïa ka sor kaba saw, Nongstoin hynrei kam shym la don satia kano kano ka jingtyrwa ban tei pynheh ïa ka jaka thang briew kaba don ha Nongstoin.
Ka ïing bishar ka ong ba ha kaba ïadei bad ki saw tylli ki jaka sor kynthup ka Shillong, katto katne ki jingtyrwa ki dei kiba hapoh ka Special Assistance Scheme for Capital Investment 2023-24 hynrei kam shym la don jingkdew satia ba haduh katno ka kam kan ïaid ha kane ka jingtyrwa.
Shillong, Risaw, 19: U General Secretary jong ka All India Congress Committee (AICC) uba peit ïa ka Meghalaya u Manish Chatrath ha ka sngi Palei u la kob da kaba pynpaw ïa ka jingsngewskhem ba ka Congress ha kan jop ïa ka elekshon na Shillong bad na Tura Parliamentary Seat ha ka elekshon Lok Sabha, ban sa long ha u snem ban sa wan, bad takraiñ tyngeh ïa ka Sorkar MDA ba la ïalam da ka National Peoples Party (NPP) kaba la phiel ban pynurlong ïa ki jingkular ba ka la khlei sha ki paidbah jong ka jylla.
“Nga tharai kan don ka jingkylla ha ka elekshon Lok Sabha bad ngi don ka jingthikna ba ngin jop ïa kine ki ar tylli ki Seat," ong u Chatrath ha ka jingïakren bad ki lad pathai khubor.
“Ha kaba ïadei bad ka kynhun jong ka MPCC hapoh ka jingïalam jong u Bah Pala, bad phi ïohi hadien ba la thaw ïa ka Sorkar thymmai ha u bnai Rymphang-Lber, ki la mih ki jingkylla.
Kaei kaba ki la kular kim shym la lah ban pynurlong," u la ong bad bynrap, “ha ka samoi baladep ruh ki la khlei ïa ki kular kaba kim shym la pynurlong.
Mynta ki paidbah suki pa suki ki la sngewthuh ïa kaei kaba kane ka Sorkar ka leh.
Ka jingkyrduhkam kyrduh kam ka la nang kiew.
"Da kaba pynpaw ba ka jingpynkhreh ïa ka elekshon ka la nang ïaid shaid shaid, u Chatrath u la ong, “ha kaba ïadei bad ka elekshon ha rilum Khasi bad Garo, ngi don ïa ki nongïalam ba la kham rangbah, ki don bun ngut ki kyrtong bad ha kaba kut ka shong pat ha ka Screening Committee ha Delhi ban shim ïa ka rai bad hadien kata yn sa phah pat sha ka Central Election Committee ban shim ïa ka rai ïa kino ki kyrtong kiba kham don bun ka lad ban poi sha ka thong.
"Ha kaba ïadei bad ka jingïaid lynti jong ka seng Congress, u Chatrath u la ong bun na ki party ki la pynïasoh bad ka kynhun INDIA bad ka la long ruh ka kynhun kaba khlaiñ kaba don ïa ki nongïalam kiba la kham rangbah na kiba bun ki jylla.
“Lada nga sdang na Tamil Nadu, West Bengal, Delhi, Rajasthan, Madhya Pradesh, bad Punjab, ngi don bun ki jylla kiba heh bad ki nongïalam kiba tbit kiba long ki Myntri Rangbah.
Ka Bihar ruh kumjuh, ka Maharashtra bad kane ka Kynhun ka la long kaba khlaiñ da ka jingdon jong ki nongïalam kiba tbit katba sha kawei pat ki don tang ïa uwei u nongïalam," u la ong.
“Ngin sa ïa peit, namarba ngi dang don sa hynriew bnai bad hadien kata kito kiba dei kin sa hap ban ai jubab ïa kane ka jingkylli," u la ong.
Shillong, Risaw, 19: U President jong ka Meghalaya Pradesh Congress Committee (MPCC) Bah Vincent H.Pala ha ka sngi Palei u la ïathuh ba ka party ka la long kaba la pynkhreh na ka bynta ka elekshon Lok Sabha bad ka elekshon MDC, ki ban sa long u snem 2024.
“Ngi long kiba la pynkhreh ban leit sha ka elekshon lada dei ba ka long ha u bnai Rymphang lane lada ka long ha kano kano ka por.
Kan eka shong ha Sorkar Jylla kumno ban pyntip," ong u Bah Pala haba ïakren bad ki lad pathai khubor hadien ba la wai ka lympungbah State Youth Congress Convention ba la pynlong da ka Meghalaya Pradesh Youth Congress (MPYC) ha nongbah Shillong.
U la ong ba ka party kan sa phah da ka jingthoh sha baroh ki Block ba kin pynstet noh marmar ban phah ïa ki kyrteng jong ki kyrtong ki ban ïakhun na ka bynta ka elekshon sha ka Khasi Hills Autonomous District Council bad sha ka Jaiñtia Hills Autonomous District Council.
“Ïa kane ka kam ngin sa sdang naduh ka lah sngi U Blei ka ban sa wan.
Ha ka jingshisha ka jingpyntyllun ïa ka kam ka ju long naduh u Naiwieng bad ïa ka thup kyrteng la ju pynmih paidbah ha u Nohprah bad ngin sa pynbna ïa ki kyrteng jong ki kyrtong tang shu pyntip ïa ka tarik ban pynlong ïa ka elekshon," la ong u Bah Pala bad bynrap ba kan ym don kano ka jingpynkylla bad ba ka State Election Committee (SEC) bad ki District Election Committee (DEC) kin sa shong ban phah ïa ki kyrteng jong ki kyrtong.
U la ïathuh ruh ka rukom ban jied ïa ki kyrtong kan long hi kumjuh na ka bynta ka elekshon MP bad MDC.Haba kylli, hato kin don neem ki MDC jong ka Congress kiba la pynkhreh ban leit pynïasoh sha kiwei ki party, u Bah Pala ula ong, “ngam don jingtip eiei halor kata namarba u MDC na Mairang um shym la wan sha ka jingïalang (kaba la long dang shen).
Ngam lah ban ong eiei lada mano mano kin leit pynïasoh (sha kawei pat ka party) namarba ka aiñ Anti-Defection (ha ki district council) kam treikam satia.
"“Ngam lah ban ong lada iwei ne arngut kin mih noh na ka party hynrei ka jingshisha ka long bun kiba la pyntip ïa nga ba ki kwah ban wan pynïasoh sha ka Congress shwa ka elekshon," u la kam bad ïathuh ba ki don bun ngut ki nongïalam na rilum Khasi bad Jaiñtia bad kynthup ruh na rilum Garo kiba la pynpaw ïa ka jingangnud ban ïakhun ïa ka elekshon na ka seng Congress.
Une u nongïalam ka Seng Congress u la kam ba ki don ruh ki MLA, kiba lah ban aplai tiket na ka bynta ka eleshon MDC.“Ka Party kam don jingwit eiei lada ka aiñ ka shah ïa ki MLA ban ïakhun (ïa ka elekshon MDC)," u la ong.
“Dei tad ynda ka kam ka la ïaid shakhmat shwa u Nohprah, ngin sa sngewthuh katno ngut ki kyrtong ba ngin pynïakhun (na ka bynta ka elekshon MDC," u la bynrap.
Shuh shuh, u Bah Pala u la ong ba ka jingaiti ïa ka tiket na ka elekshon MDC kan shong beit ha ka rai jong ki Block namarba kam don kano kano ruh ka jingtuklar na ka High Command na Delhi.
“Ka shong beit ha ka jingstad jong ki Block, ïano kin tyrwa bad ïano kin mynjur kum ki kyrtong na ka bynta ka elekshon MDC.Uno uno u dkhot jong ka party u don ka hok ban pan tiket.
Lada ym don kyrtong, kino kino kiba kwah ban pynïasoh bad ban pan tiket ki lah ban leh ïa kata bad ngin ym don jingkhang satia ïa kaba kum kata," u la bynrap.
Shillong, Risaw 19: Ki Autonomous District Council (ADC) ka Meghalaya ba kynthup ka Khasi Hills Autonomous District Council (KHADC), Garo Hills Autonomous District Council bad ka Jaintia Hills Autonomous District Council (JHADC) mynta ka sngi Palei, ki la shim ïa ka rai ban pyntreikam noh ïa ka Digital India Land Record Modernization Programme (DIRLMP).
ïa kane ka rai la shim ha ka jingialang hapoh ka ophis treikam jong ka tnat Land Resources jong ka Ministry of Rural Development ka Sorkar Pdeng ha nongbah New Delhi.
ïa kane ka jingïalang la pynlong na ka bynta ban buddien ïa ka jingïalang ba la pynlong ha ka 3-4 tarik Jymmang 2023 halor ka Riti dustur, ki aiñ tynrai, ki aiñ ba mynta bad kiwei kiwei ki kam ba ki district council ki shim.
Kum shi bynta ban buddien ïa kane ka jingïalang, u Executive Member (EM) ka KHADC ba khmih ïa ka land bah Teibor Pathaw ula lum ïa ki dkhot ban kynduh ïa u Joint Secretary ka tnat Land Resources jong ka Ministry of Rural Development ka sorkar pdeng ha ka 10 Nailar 2023 bad ha kane ka jingïakynduh la ai jingmut ban pyntreikam ïa ka DIRLMP.La bthah ruh ïa ki ADC ba kin ïatreilang bad ka tnat Directorate of Land Records, Shillong ha ka ban pynbiang ïa ka jingtyrwa bad ban aiti sha ka sorkar jylla lyngba ka District Council Affairs (DCA) bad sha ka tnat Planning ban ïoh jingmynjur.
U Secretary ka Ministry of Rural Development Ajay Tirkey ula kyntu ïa ki jylla ka thaiñ shathei lam mihngi (North East) ba kin pynsted ha ka ban treikam lyngba ki kor Computer.
Ula pyntip ba haduh 95% ki jaka ki dei kiba la pynrung ha ki kor computer (digitalized) hynrei ka 5% kaba sah ka dei ha ka thaiñ Shatei Lam Mihngi ka Ri.
Ula pynpaw ïa ka jingdonkam ba ki ADC jong ka thaiñ kin jam lang ha kane ka lynti ban don noh ïa ka rukom khmih ïa ki jaka puta kat kum kane ka juk ba mynta.
Naka liang ki dkhot ka GHADC ki la pynpaw ïa ka jingdonkam ban pynsngewthuh paidbah haba ïadei bad ka jingbuh jingthoh noh ha ki kor digital ïa ki jaka puta.
Naka liang ki dkhot ka JHADC ki la pyntip ba ka district council ka la iaid shakhmat ban lum jingtip ïa ki jaka puta lyngba ki kor GPS Technology.
Naka liang u EM ka KHADC ula pyntip baka district council ka long kaba la pynkhreh ban pyntreikam ïa ka DILRMP namar ïa ka jinglum jingtip halor ki jaka puta la bsuh lang hapoh ka Khasi Hills Autonomous District (Regulation and Administration of Land) Act 2021.
Shillong, Risaw, 19: U President ka Meghalaya Pradesh Congress Committee (MPCC) Bah Vincent H.Pala ha ka sngi Palei u la ong ba ka Congress kam don jingwit ban ïatreilang bad kino kino ki seng saiñpyrthei hynrei lait noh bad ka Bharatiya Janata Party (BJP).
U Bah Pala u la pynpaw ïa kane halor ka jingkylli ba ka Congress ka la ai jingkyrshan ïa ka Executive Committee (EC) ha Khasi Hills Autonomous District Council (KHADC) ba la ïalam da ka National People’s Party (NPP) watla ka dei ka B-team jong ka BJP.Ïa ka Sorkar MDA ba la ïalam da ka NPP la kyrshan da ka BJP.Ka NPP ka la pynkylllem ïa ka EC ba la ïalam da ka UDP ha KHADC da ka jingkyrshan jong ka Seng Congress.
“Ki seng saiñpyrthei kin ym pyndonkam tang na kawei ka liang hynrei kin pyndonkam na kiba bun ki liang bad ka jingïatreilang jong ngi ha District Council ka long namarba ki ïashrut pamaki (ki paralok ka MDA-ka UDP bad NPP) bad ngi pyrkhat sani lada ka wan ka jingpynbeit thymmai ïa ka Sixth Schedule bad lada ka NPP ka kyrpad ïa ki nongïalam jong ngi ngi pyrkhat balei ngin shu ieh ïa la ka jong ka ‘jaidbynriew’, ngi ruh ngi don ka hok ban ai ïa ki jingsngew halor ka jingpynbeit thymmai ïa ka Sixth Schedule.
Palat ne duna, ki don kumba 6 tylli ki jingpynbeit thymmai kiba kham heh ha ka Sixth Schedule.
Dei ban buh jingmut ruh ba ka District Council hi ka dei kaba ïada ïa ka lariti, ka riti ka dustur bad ïa ka thymmei jong ki riewlum ritpaid bad ïa ki jaka ki puta jong ki bad kine ki ishu ha District Council ki ïapher na ki ishu ha ka Jylla, namarkata, ngim don jingwit ban ïatreilang bad kano kano ka seng saiñpyrthei, hynrei lait noh bad ka BJP," la ong u Bah Pala ha ka jingïakren bad ki lad pathai khubor.
U Bah Pala u la ïathuh ruh ba ka rai ban ai jingkyrshan ïa ka EC ba la ïalam da ka NPP ha KHADC la shim hadien ka jingïasyllok kaba bniah bad ki nongïalam ha Delhi.
“Ki (nongïalam na Delhi) ong ba ngim don jingwit eiei ban ïatreilang bad kiwei kiwei ki seng saiñpyrthei namarba lada ngi ïatreilang bad ki, kam mut ba ngin shah tyllep pat ïa ka saiñpyrkhat jong ki bad ngin ïai bteng ban ïaineh beit bad ka saiñpyrkhat jong ka Congress," u la ong bad bynrap, “kiwei kii lah ban ong katba ki kwah ban ong hynrei ka jingshisha hi ka long ba ka BJP kam don satia ha District Council bad kaba ar, ngi hap ban buh shwa ïa ki mat ki jura jong ka jaidbynriew hakhmat.
Ïa ka District Council la pynkha hapoh ka Khyrnit Bahynriew.
Lada ngi shu ieh lut tang ha ki, ka UDP bad ka NPP kin ym pyrkhat than shaphang kane hynrei ngi hap ban pyrkhat sani bha ïa kane ka kam kaba khia.
"Shuh shuh, une u MP ka Congress na Shillong u la pyntip ba ïa ka Bill ba la pynbeit thymmai jong ka Sixth Schedule la wanrah ha Rajya Sabha ha u snem 2019.
“Nangtei kin sa phah ïa kane ka kam sha ka Committee ka ban sa leit jurip sha baroh ki Jylla kiba pyntreikam ïa ka Sixth Schedule.
Ka Sorkar Jylla ka ladep ai ïa ki jingai jingmut.
Mynta, ka dei pat ka bynta jong ki ban pynrung ïa ki jingai jingmut jong ka Jylla lane jong ka District Councils (hynrei lym kumta) ngam tharai ba yn dang sah eiei shuh lait sa tang ban shu pynbeit thymmai ïa ka Sixth Schedule ka ban shim por tang 2-3 sngi (ban pyndep ïa ka kam)," u la ong.
Katkum ka jingong jong u, kaba sah mynta ka long sa tang ban wanrah ïa ka Bill ban ïathir ïatai hapoh ka Parliament.
U Bah Pala u la pynpaw ruh ba katkum ka jingsngewthuh jong u, ka BJP ka kwah ban pynbeit thymmai ïa ka Sixth Schedule kaba treikam ha ki 11 tylli ki ADC ha ka thaiñ Shatei Lammihngi bad kynthup ruh ha ka jylla Meghalaya.
“Kiwei ki jylla ruh ki kwah ïa kane namarba kan plie lynti ban ïoh kham bun ki song pynroi bad ban kyntiew ïa ka jingdon jong ki Seats.
Ka Sorkar Meghalaya ka ladep pynpaw ïa ka jingdonkam ban pynbeit thymmai ïa ka Sixth Schedule," u la bynrap.
Shillong, Risaw, 19: U Myntri ka tnat Jngohkai Pyrthei Bah Paul Lyngdoh ha ka sngi Palei u la ong ba ka jingpyrshah ïa ka jingpynlong ïa ka tamasa Shillong Cherry Blossom ban sa pynlong shen, ka dei ka jingpyrshang jong ki katto katne ban khanglad ïa ka jingkiew irat jong ki kam jngohkai pyrthei.
“Nga suba ba ka don ka jingpyrshang kaba na lyndet.
Ki don ki bor, kiba pyrshang ban khanglad ïa ka jingkiew irat jong ki kam jngohkai pyrthei," ong u Bah Paul ha ka jingïakren bad ki lad pathai khubor hadien ka jingkyntait ban ïakynduh ïa ka kynhun kaba la thaw ïa ka Joint Action Committee (JAC), kiba pynpaw ka jingpyrshah ban pynkut ïa kane ka tamasa ha ka sngi U Blei.
Ka JAC ka kynthup ïa ki seng na Ri-bhoi District,, kata, ka Meghalaya People United Front (MPUF), Ri-Bhoi Youth Organization (RBYO), United Hynniewtrep Movement (UHM), Saiñdur Tipkur Tipkha Ieng Ehrngiew u Hynñiewtrep (STIEH) bad ka Meghalaya People’s Social Organization (MPSO).
“Mynta ka sngi, u Director jong ka Tourism na Odisha ryngkat bad ki hynñiew tylli ki jylla ka thaiñ Shatei Lammihgi ki don ha Shillong na ka bynta ka jingïalang halor ka Tourism bad ïa kane jingïalang la pyni ruh lyngba ka Indian Express channel sha baroh kawei ka pyrthei, bad ka jingkiew irat ki kam jngohkai pyrthei ha Meghalaya.
Namarktaa, kine bor ba khim jingmut ki pyrshang ban khanglad ïa ka jingkiew shaphrang jong ka roi ka par," u la ong.
“Kumba nga ladep kren, kino kino ki lah ban pyrshah.
Hato kam ju long mynno mynno ruh? Ngim pat ju pynlong seh ïa ki tamasa ïaput ïatem ha ka sngi u Blei ha Shillong ha ki snem ba la leit noh?"la buh jingkylli u Bah Paul.
U la ong ba ka Sorkar kam shym la pynbor ïa ki paidbah ban leit sha kane ka tamasa.
“Ki paidbah ki don ka hok ban ym leit.
Haba phi ong ha ka sngi u Blei, hato ngin hap ban khang noh ïa ki Cinema Hall, ïa ki restaurant, ïa ki park bad ban phah lut ïa ki briew sha Ingmane? Hato ka Sorkar ka lah seh ban leh kumta? Kine ki dei tang ki kam biej," u la kynthoh.
“Hato phi ong ba u Blei u thaw tang ïa ka sngi u Blei, hato kiwei ki sngi kim dei ki sngi bym khuid? Phi lah ban kyrsum ha ki kam bymman ha kano kano ka sngi bad ban leit pat sha Ingmane ha ka sngi u Blei bad ban pynkhuid ïa ki pop ki sang bad leit biang ha ka Lah Sngi u Blei ban leh pop biang.
Hato kaba kumno kane ka rukom pyrkhat? u la ong.
“Mynta lada phi ong balei yn hap ban pynlong tamasa ha ka sngi u Blei, namarkata ngin hap ban pynkut noh ha ka sngi Saitjaiñ bad ki Seventh Day Adventist kin ong balei phi pynlong ha ka sngi Saitjaiñ, ka dei ka sngi khuid jong ngi bad lada phi pynlong ha ka sngi Thohdieng, ki Muslim kin pyrshah, ka dei ka sngi khuid jong ngi, haba kumta kumno pynïaid ïa ka jylla ha kata ka dur," u la bynrap.
Shuh shuh u Bah Paul u la ong ba ka jingeh hangne ka long ba katto katne ki briew kiba pyrkhat ba ki long kiba kham shemphang ban ïa ki briew kiba la jied da u paidbah.
“Lada ka long kumta balei ki jied ïa ngi? Balei kim shimti hi halade ban pynïaid ïa ka Sorkar? Phi don ïa ka kynhun Myntri, phi do ïa ka sorkar kaba phi la jied da ka iktiar jong ki paidbah.
Ha ka por ba phi thep ïa ka vote, phi pyrkhat ba phi kham shempang, phi kham stad, phi kham ïohi jngai ban ïa ki nongïalam ba phi la jied, kata, hi ka dei kaba bakla," u la bynrap.
Tura, Risaw 19: U Myntri Rangbah ka jylla u Conrad K Sangma mynta ka sngi Palei ula ong ba ki samla ki dei ki spah bah jong ka Jylla bad ka Sorkar ka la shim khia ban pyndonkam hok ïa ki sap bad ki phong ba ki don khnang ban roi ban kiew ka jylla.
“Ka dei ka kamram jong ngi kum ka Sorkar ban pynthikna ba ngin buh hakhmat eh ia ki samla ha kano kano ka kam ba ngi leh na ka bynta ka Jylla….
don ki khep ba ka Sorkar ka pynleit jingmut palat sha ka synshar khadar ban sam skhim.
Ka Sorkar sam skhim hi ka dei ka lynti kaba khim ban ïakhmih namar haba phi peit ïa ki skhim, phi kwah tang ban pyntrei ïa ki…bad phin ym sngewthuh ïa ka jingmut jong ka jingpyntreikam ïa ki skhim.
Hynrei, ngi la buh mynta ïa ki samla hakhmat eh jong ki bad sa shim ïa ka rai na ka bynta jongki" ula ong.
U Myntri Rangbah ka Jylla ula kren ïa kine ki kyntien ha ka jingïalang pynhap pyrda ïa ka jingrakhe dap 50 snem ne jubili ksiar jong ka Meghalaya Board of School Education (MBoSE) ba long mynta ka sngi ha Tura.
“Ka dei ka kamram jong baroh ki kynhun kiba don bynta ban leh ïa la ka bynta ha ka ban pynthikna ïa ka jingsaiñ dur bad ïalam lynti ïa ki samla ba kin long kiba lah ban tei, kut jingmut, ieid ri, long adkar bad ki nongshong shnong kiba tieng ïa u Blei" ong u Myntri Rangbah.
Kane ka jingrakhe ba lai sngi jong ka MBoSE kaba la kut mynta ka sngi ka dei kaba la wan ïashim bynta ruh da u Myntri ka Tnad Pule Puthi u Rakkam A Sangma, u Chief Secretary ka Jylla DP Wahlang napdeng kiwei pat ki kynrem ki lyndan bad ki Ophisar ka Jylla.
“Ka Meghalaya ka dei ka Jylla kaba rit haba nujor bad kiwei pat ki Jylla hapoh ka Ri kum ka Uttar Pradesh.
kumta, khnang ba ka Jylla kan poi ha kliar jong ka jingjop bad ka roi ka par, ngi hap ban pynthikna ba ngin lah pynmih ïa ki nongshong shnong kiba shemphang khnang ba kin lah ban noh synñiang sha ka roi ka par jong ka Jylla" ong u Conrad haba pynpaw ïa ka thong jong ka Jylla ban long kawei napdeng ki 10 tylli ki Jylla ba ha khlieh duh hapoh ka Ri.
U Myntri Rangbah ula ai ruh ka jingithuh ïa u synñiang jong ki nongïaleh ban ïoh ïa ka jylla ba pura bad ki nongïalam, kiba wat hapdeng shibun ki jingeh, ki la lah ban pynwan dur ha ka ban sdang ïa ka MBoSE ha u snem 1973, mynba ka Jylla ka dang shu kha da ka jingphiah na ka Assam.
“Nga kwah ban ai burom ïa baroh ki nongïalam jong ngi kiba la aiti shibun eh ha ka ban shim ïa ki rai kiba wanrah jingkylla wat hapdeng ki jingeh bad ki jingduna ba bun ha katei ka por, ban pynlong ïa ka MBoSE ban kot haduh une u mawmer" ula ong.
Kiwei pat kiba la ai jingkren ki kynthup ïa u Myntri ka tnad Pule Puthi Rakkam A Sangma, u Chief Secretary ka Jylla DP Wahlang bad kiwei kiwei.
U Bah Wahlang haba ai jingkren, ula ong ba ka jingdon ki briew ba la nang pule bad thoh (literacy rate) ha Jylla ka la kiew na ka 24.49% sha ka 80% haduh mynta da ka jingnang bun ki jaka pule na ka 40-50 tylli sha ka 2923 tylli kiba la ïasoh bad ka MBoSE ha kaba 1816 ki dei ki skul Secondary bad 421 ki dei ki Higher Secondary School.1) Athletics : Skhemlang Suba (shynrang) Glorify Kurbah (kynthei)Coach: Pleasantly Synnah2) Aquatics : Bapynshngain Syngwan bad Mebankitboklang Banai (shynrang), Pdiangsuklang Syngwan bad Ilarisuk Youroi (kynthei)Officials: Joebrenson Marwein & Maximilian Lyngdoh.3) Boxing : Eva Wayne Marbaniang ban mihkhmat ha ka Women 48 – 50 KgCoach\Manager: Larry Kharpran bad u Daniel W Marbaniang.4) Football Player: Wanboklang Lyngkhoi , Donborlang Nongkynrih, Fullmoon Mukhim, Donlad Diengdoh, Siwel Rymbai, Banskhemlang Mawlong, Everbrightson Sana Mylliempdah, Nickelson Bina, Damonlang Pathaw, Mebankhraw Khyriem Wahlang, Sheen Stevenson Sohktung, Kitboklang Pale, Overkindness L Mawnai, Chanmitre Thma, Banteilang Lyngdoh, Raikut Buam, Dawanplielad Myrshiang, Lionel Daniel Rympei , Rustomwell Khyriem, Maxderidoff Wahlang.
Football Manager: Beneslaus KhyriemFootball Head Coach: Khlainpyrkhat SyiemliehFootball Asst Coach: Dious LapasamPhysio: Baiainehlang Bareh5) Wushu : Lorenza Songthiang (Below 56 KG -Sanda),Coach: Francis R R SongthiangManager: Niawki Iakai6) Shooting : Balarishisha Rani (25 Meter Sports Pistol Women), Anjali Singh (10 Meter Air Rifle Women & 10M Air Rifle Mixed Team ), Rajdeep Ghosh (10 Meter Air Rifle Men & 10M Air Rifle Mixed Team) , Shirley M.Kharbuli (10 Meter Pistol Women)Manager : John Thounaojam7) Sqay :Salmi Phawa (Yudham -50 Kg Men) ,Fibestar Songthiang (Yudham -54 Kg Men )Kyrshanbor Romeo Songthiang (Yudham -58 Kg Men)Espiranzza Stella Songthiang (Yudham -50 Kg Women)Official: Hamylline Dkhar (Yudham -58 Kg Women)8) Golf : Johnwell G Momin, Jonathan Iawphnia (shynrang) Daphisha Phanbuh Shullai , Teesta Rawat (kynthei)Ki dkhot jong ka MSOA ki ban leit ryngkat ki kynthup ïa u Bah John F Kharshiing, Bah Finely L Pariat Male (General Secretary), u Bah Ksan Kupar Warjri , u Bah Dipshon Ryntathiang (Deputy CDM), A Ian A Lyngdoh (Deputy CDM) , Pynbianglang Laloo (Contingent Assistant Official), Joel Marbaniang (Contingent Assistant Official).
Shillong, Risaw 20: Baroh ar ki kynhun lehkai kriket ka Meghalaya ki la mad ïa ka namrem ha kaba ka kynhun jong ki shynrang ka la shah pynliem ha ka Maharashtra ha ka jingïakhun ka lympung Vinoo Mankad Trophy katba ki kynthei ki la liem ha ka Karnataka ha ka lympung Senior Women’s T20 Trophy, kaba la long hynne ka Sngi Thohdieng.
Katba na ka liang jong ka kynhun U-19 shynrang ka jylla ki la mad ïa ka namrem haduh 391 ron ha ka Maharashtra ha ka jingïakhun kaba la long ha Vijayawada, ka kynhun ki thei ka la shahrem da 10 wicket ha ka Karnataka ha Vadodara.
Ha ka jingïalehkai ka kynhun kiba la rangbah ka lympung Vinoo Mankad, ka Meghalaya ka la hap ban bowl nyngkong bad shah khyrwit haduh 466/6 haduh kaba kut jong ka 50 over pyrshah ïa ka Maharashtra, ha kaba u Digvijay Patil u la khyrwit haduh 239 na ki 139 bol shuwa ban shah pynhap ha u Angkit Tamang u ba la khur 3/85.
U Da-u-la-biang Shangpliang u la khur 2/88 katba kiwei pat ki wicket ki la shah pynhap lyngba ka run out na u Shavian Blah.
Ha ka batting, ka Meghalaya ka la ïohlad ban kynjoh tang sha ka 75/10 naki 26.4 over.
U Lensbirth Marak u la kamai 12 ron, u Shubham Rasaily 17 ron bad u Angkit 16 ron ki dei kiba la ïoh ban kamai khambun ron ïa ka jylla.
Haba phai sha ki thei pat, ka kynhun Meghalaya ka la shah pyntied nyngkong pyrshah ïa ka Karnataka bad ka la shah pynhap baroh tang hadien ba kynjoh sha ka 41 ha ka 12.2 over na ki 20 over ba la buh, ha kaba ym shym la don kawei ruh kaba tam palat ïa ka 7 ron na ka kynhun.
Hadien kane, ka Karnataka ka donkam tang 7.3 over ban kynjoh sha ka thong ba la buh khlem da shah pynhap shi wicket ruh.
Ka Meghalaya kan sa hap ban aireng sa ïa ka Tamil Nadu la Sngi U Blei.
Bad, ha ka Syed Mushtaq Ali Trophy, ka Meghalaya kan aireng pyrshah ïa ka Chhattisgarh mynta ka sngi ha Jaipur.
Shillong, Risaw 20: Ka Meghalaya State Olympic Association (MSOA) ryngkat bad ka tnat ba dei khmih ïa ka kam ïalehkai hynne ka Sngi Thohdieng ka la ïoh ban lumlang ïa baroh ki nongïalehkai ki ban sa mihkhmat ha ki kyrdan lehkai bapher bapher (Event) ha ka lympung lehkai National Games lyngba ka “Sent Off" program ban kitbok bad ai mynsiem khadduh ïa ki shuwa ba kin mih na jylla ban leit sha Goa.
ïa kane ka prokram la sdang ha ka por 4 baje janmiet ha State Convention, ha kaba la ïa don ryngkat baroh ki nongïalehkai bapher bapher, ki coach lem bad ki support staff.
Ha kane ka sngi la ïa donryngkat u Bah Shakliar Warjri, Myntri jong ka tnat Sports & Youth Affairs ka sorkar jylla kum u kongsan, ka Kong Isawanda Laloo- Director jong ka Sports & Youth Affairs, u Vujay Kumar-Commisioner jong ka tnat ïalehkai, u Bah Hamlet Dohling-President jong ka MFA u ba dang shah jied dang shen, lem bad ki dkhot nongkitkam jong ka MSOA.Haba ai jingkren ha kane ka sngi, na ka liang jong ka Kong Isawanda Laloo (Director jong ka Sports & Youth Affairs), ka la ai khublei ïa baroh ki nongïalehkai kiba la ïadonryngkatlang ha kane ka sngi bad ïa ka MSOA kaba la trei shitom ban jied ïa kine ki nongïalehkai ki ban sa leit shimbynta sha katei ka rynsan ïalehkai kaba heh jong ka ri bad ka la pynpaw ïa ka jingsngewsarong na bynta ki nongïalehkai kiba la khur takma ha ka 34th East Zone Junior Athletics Championship, ha Kolkata bad kyrmen ha kane ka National Games ha Goa kin wanphai ryngkat bad ka burom.
Na ka liang jong u Bah Shakliar Warjri u la ai khublei ïa baroh ki nongïalehkai kiba la shah jied ban mihkhmat ïa ka jylla sha katei ka National Games.
Shuh shuh, u la ai khublei ruh ïa ka MSOA bad ïa baroh ki Association kiba la ïatreilang ban pynthikna ba ka jylla kan nang ïai kiew ha ka liang jong ka Sports.
“Ka sorkar ka la trei shitombha ban wanrah ïa ki prokram bapher bapher ban kyntiew ïa ka Sports hapoh ka jylla ban sei madan ïa ki nongïalehkai kiba kynsai kiba lah ban wanrah burom ïa ka jylla, bad nga ngeit skhem ba ka jingïatreilang bad da ka jingtrei shitom jong ki nongïalehkai ki lah ban khur takma na bynta ka jylla" la pynpaw u Bah Shakliar.
Ha kane kajuh ka sngi, na ka liang jong ka MSOA ka la ïoh ruh ban pyni paidbah ïa ka ‘track suit’ kaba la pynkhreh kyrpang na bynta ki nongïalehkai sha katei ka National Games.
Ka kynhun ki nongïalehkai ka jylla kin sa mih ban leit sha Goa mynta ka sngi, ka 21 tarik Risaw, 2023.
Kumba ka paw na ka liang jong ka Meghalaya State Olympic Association (MSOA), ka don jingkyrmenbha mynta ka kynti ba ki nongïalehkai kin khur khambun ki takma na katei ka National Games khamtam eh ha ka phutbol.
Jowai, Risaw 20: Ka jingïalehkai phutbol ha ka kyrdan Super Division Football Tournament 2023 ba la ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai hynne ka Sngi Thohdieng ha madan Kiang Nangbah Stadium, Dongmihsngi Jowai.
Haba phai sha ka jingïakhun ka kynhun ïalehkai jong ka Ladthadlaboh SC kala lah ban pynliem da 3-0 kol ïa ka Sailung Ialong, ïa ki kol na ka Ladthadlaboh SC la thep da u Buromlangki Salahe haka minit ba 11, u Banteilang Shylla haka minit ba 31 bad u Kindness Mukhim haka minit ba 72.
La pyntip ba ka jingïakhun mynta ka sngi 21.10.2023 kan long hapdeng ka Nangbah Mulang pyrshah ïa ka Mynthong haka por 2 baje nohphai sngi.
Mawkyrwat, Risaw 20: Ka Nonglang Sports Club (NSC) ha kine ki khyndiat sngi ka la ïoh bam pynkhreh shait shait ïa ka jingrakhe jong jingkynjoh ka sports club ha ka karta ba 50 snem ne Golden Jubilee kaba dei ha u snem 2024.
Ha kane jong ka jingsdang ïa ka jingrakhe jong ka Nonglang Sports Club ïa ka jubili ksiar la pynlong ïa ki jait jingïalehkai bapher naduh kata naduh ka jingïalehkai kynjatbol, volleyball, jingïakop siat khnam, jingïakop mareh bad ïalehkai corom.
Ïa kane ka jingrakhe la ïoh ban plie pyrda da kaba rah ïa ka lama jong ka sport club da u bah Y.G.Lyngdoh, Working President jong ka Mawkyrwat District Sports Association (MDSA) ha ryngkat ka jingïadonlang ki senglongkmie jong ka shnong Nonglang, ki nonghikai skul bapher bapher jong ka shnong Nonglang, u Myntri jong ka Shnong Nonglang, lem bad ki nongkitkam jong ka Nonglang Sports Club.
Ha u snem 2020, ka sorkar pdeng ka la thaw da kawei ka National Educatoon Policy ban pyntreikam ha baroh ki skul, ki kolej bad ki skul bah jong ka ri baroh kawei.
Ka jingthmu jong ka sorkar haba wanrah ïa kane ka Polisi thymmai ka long ban nang pynbha bad kyntiew shuh shuh ïa ka pule puthi jong ki khynnah skul bad ki samla pule da kaba wanrah ïa kiei kiei kiba thymmai bad kiban kham ïarap ïa ka pule puthi ha ka ri.
Ha Meghalaya, hadien lai snem ba la wanrah ïa kane ka Policy, la ïohi na ka liang ka skul bah North Eastern Hill University (NEHU) ka la rai ban pyntreikam noh naduh ka snem pule lane ka academic year mynta u snem 2023- ’24, ka ban sdang naduh ka 1 tarik u Nailar 2023.
Hynrei ïa kane ka jingpynbna ka NEHU ban pyntreikam noh ïa ka NEP 2020 mynta hi snem la ïeng pyrshah jur da ka Synjuk ki Nonghikai College ha jylla kata ka Meghalaya College Teachers Association (MCTA) da kaba ong ba kadei ka rai kaba la shu leh kyrkieh khlem da ïa mynjurlang ki College kiba la affiliate bad ka NEHU.Na ka liang u Vice Chancellor ka NEHU, u Prof.PS Shukla ha ka sngi ba pynbna ban pyntreikam noh ïa ka NEP 2020 lyngba ki lad pathai khubor, kata ka 19 tarik u Naitung 2023, u la ïathuh ba ka skulbah ka la dep phah da ki shithi sha baroh ki jaka pule kiba la ïasoh ne hap ha ka jingkhmih jong ka NEHU ban pyntreikam noh ïa ka naduh ka 01 tarik Nailar 2023.
La pynshai ba lyngba ka NEP 2020, ka NEHU kan pyntreikam ïa ka Four-Year Undergraduate Programme (FYUP) bad kan pdiang ruh ïa ki jingpynrung thymmai ki samla pule da ka ba pdiang ïa ka Certificate jong ki Diploma bad ka Degree haba kut jong ka First, Second bad Third year.
U Prof Shukla u la ïathuh ba ka NEHU ka la dep ban pyntreikam ïa ka NEP 2020 na ka bynta ki kyrdan Post Graduate (PG) na bynta u snem 2022-2023 bad naduh 1 tarik Nailar 2023, ka NEHU kan pyntreikam ïa ka NEP 2020 na ka bynta ki kyrdan pule Under Graduate (UG).
U VC u la ïathuh ruh ba ka skulbah kam pat ïoh ïa ka jubab haba ïadei bad ka shithi ba la phah ban pyntreikam ïa ka NEP bad ki don katto katne ki College kiba pynpaw ka jingeh ban pyntreikam ïa ka.
Hynrei na ka liang ka NEHU ka la bthah ïa ki ban pyntip, balei kim lah ban pyntreikam khnang ba ka NEHU kan lah ban kner jingïarap sha kum kita ki College.
Nalorkata, u la ïathuh ba ha ki sngi ban wan kino kino ki College ki bym kot bor ban pyntreikam kin pyntip khnang ba na ka liang ka skulbah kan ïaleh katba lah ban kner jingïarap ban pynthikna ba ka jingpyntreikam ïa ka NEP 2020 ha Meghalaya ka long kaba seisoh.
Katba na ka liang ka MCTA pat ka la ong ba ka jingpyntreikam ïa ka NEP 2020, kadei kaba la shu rai hi da ka NEHU namar ba ha ka jingïalang jong ka Adacemic Council kaba 110, ha kaba ka MCTA ruh ka don ki dkhot ha kane ka Council, ym shym la shim kano kano ka rai ban pyntreikam noh ïa ka NEP 2020 naduh mynta snem, pynban ha kane ka jingïalang la rai ban ieh shuwa ïa ka jingpyntreikam, hynrei ban shna shuwa ïa ki Curriculum, ki Syllabus bad ka jingpynkhreh ruh jong ki College bapher bapher ban pyntreikam noh ïa ka NEP 2020.
Ka Synjuk ki Nonghikai ka la pynpaw ba ïamynta hi ki College kim pat long kiba la khreh, namar ba ka NEHU ka la shu pyntreikam kyrkieh, ha kaba kiba bun ki College kim pat biang ki Nonghikai ban sdang noh ïa kane ka Polisi kaba thymmai.
Ka MCTA ka la rai ruh ba naduh ka 1 tarik u Nailar 2023, ka sngi ba pyntreikam ka University ïa ka NEP, baroh ki dkhot kata ki nonghikai ba don ha kane ka Synjuk kin nym shim klas ïa ki First Semester ha baroh ki Subject/Lyngba kane, sa shisien pat ki samla pule kin mad jingeh namar ka jingïatyngkhuh hapdeng ki Nonghikai College bad ka NEHU.Ka sorkar jylla ruh kadei ban tuklar namar la sngewthuh ba ka la phah ka jingthoh sha ka Univeristy hadien ba ka la ïoh jingtip ba bun ki College kim pat long kiba la pynkhreh ban pyntreikam ïa kane ka Education Policy jong u snem 2020.
Kan long kaba bha shibun lada ka NEHU, ka MCTA bad ka sorkar jylla ki ïapynbeit kloi, khnang ba kan nym long ka jingduh ïa ki Samla pule.
Nongpoh, Risaw, 19: Ka Snohktilang Village Organization Umtamur-Umsehkhlieng kaba kdup ïaki 7 tylli ki SHGs ka la ïoh ban plie paidbah noh ïaka ophis treikam ba pura jong ka VO bala plie paidbah ïada da u Bah Mayral Born Syiem MLA ka Nongpoh kum u kongsan ban nang pyntyllun ïaki kam jong ka VO khamtam ban nang ai ka jingshakri sha ki para longkmie.
Ha katei ka sngi la sakhi ruh da ka jingdonlang kong Joyfie Nongrum, CC Incharge ka Umling C&RD Block, ka Kong Flora Makri President VO, Kong Riti Makri Secretary VO, Bah Rophael Makri Rangbah shnong Umtumur, Bah Silvanus Makri Rangbah shnong Umsehkhlieng lem bad kiwei kiwei.
Haba kren ha kane ka jingïalang, u Bah Mayralborn kum u Nongmihkhmat u la ai ka jingïaroh sha ki longkmie jong kane ka shnong ba ki la lah ban pynurlong ïaka jing angnud jong ki ban ioh noh da ka ophis treikam kaba pura bad kyntu ruh ïaki longkmie ha katei ka sngi ba ki dei ban nang ïaitrei shitom shuh shuh bad ban ïa kit ïa bah lang ïaka khia ka shon jong ki Longkmie bad khamtam haki kam shnong kam thaw.
U Bah Mayralborn ha kane ka sngi u la kyntu jur ïaki longkmie ba ki dei ban nang ban wad jingtip shuh shuh naki ophis sorkar bapher bapher kumno ban nang pyntyllun ïaki kam jong ka VO, u la ong ruh ba ngim dei bam shu sngap ïaki ktien jong ki briew kiba ïaleh ban batai stad hynrei ki dei ban da leit wat jingtip hi dalade naki briew kiba kham shemphang, u la bynrap.
Amlarem: Ka office jong U Electoral Registration Officer, 7-Amlarem (ST) Assembly Constituency, ka la pyntip paidbah ba ka Election Commission jong ka ri India, ka la hukum ban pynbiang ïa ka Draft Photo Electoral Roll jong ka 7-Amlarem Assembly Constituency ha ka Sub-Division kat kum ka tarik 01-01-2024.
Halor kane kito ki nongshong Shnong kiba la dap 18 snem ka rta katkum katei ka Tarik bad kumjuh ki bym pat don kyrteng ha ka Draft Photo Roll ki lah ban pynrung kyrteng ïalade ha ki Polling Station ba ki shong ki sah.
Kumjuh ruh ban ot ne weng kyrteng ïa kito kiba la ïap ne phet Shnong bad ïa ki jingbakla ruh yn pynbeit ha kane ka por.
Ha ka jingïadei bad kane, ïa ka Draft Photo Rolls yn pynmih ha ka 27-10-2023 ha ka ophis jong ka Electoral Registration Officer, Office jong u Sub-Divisional Officer (Election) Amlarem Sub- Division bad lyngba ki Booth Level Officers (BLOs) ha ki Polling Station.
Ïa ki jingtyrwa bad jingdawa ne jingujor kyrteng yn pdiang naduh ka 27-10-2023 haduh ka 09-12-2023.
Ka office jong ka Electoral Registration Officer, 7-Amlarem (ST) Assembly Constituency, ka pyntip paidbah ba ki Booth Level Officer kin sa wan ha ki Polling Station ban trei na ka bynta kine ki kam naduh ka 27-10-2023 haduh ka 09-12-2023.
Kumta la kyrpad ïa ki nong shong shnong ban ai ïa ki kyrteng jong ki nongthep Vote ba la ïap ne kiba phet Shnong, khnang ba yn lah ban ot noh ïa ka kyrteng jong ki ha ka Electoral Roll.
Ban ai jingïarap lem ïa ki briew sorkar (BLOs), da kaba bishar sani ia ki kyrteng bad ki dur la ki ïa hap ne em bad ka rta jong u/ka nongthep vote, ka ïahap ne em bad ka dur khmat kaba la mih ha ka Draft Photo Electoral Rolls, khnang ba kan nym mih ka jingkulmar ïa ki kyrteng bad ki dur.
Lada lap ïa ki ba kum kine sngewbha ban pyntip mar mar sha u Electoral Registration Officer lane sha u Booth Level Officer jong kato ka Polling Station hapoh ka shnong jong phi.
La kyrpad ruh ban pyllait ïa ka ïing skul/Community Hall (Polling Station) ha kitei ki sngi na ka bynta kane ka kam.
Kumjuh ruh ban ïarap ïa ki briew sorkar (Booth Level Officers) ha kino kino ki bynta kiba donkam ynda ki poi sha ka shnong jong phi.
Katkum ka jingbthah ka Election Commission jong ka Ri India, la kyrpad ïa ki Rangbah Shnong ba kin pynbna Paidbah hapoh ka Shnong jong phi ban peit bniah bad bishar sani bha ïaka Draft Photo Electoral Roll, khnang ban ym don kano kano ka jingbakla.
Nalor ka 01.01.2024 kum ka tarik ba lah ban pynrung kyrteng ha ka Electoral Roll, kat kum ka kyndon aiñ Registration of Electors (second amendments) Rules 2022 “Lada don kito ki ban sadap 18 (khatphra snem) ha u snem 2024 kat kum ki tarik 01.04.2024, 01.07.2024 bad 01.10.2024 ki lah ban nang ai lypa (advance) ïa ki application jong ki bad ïa kum kine ki applikashon yn sa leh bad peit (process) kat kum ki tarik ba ïadei jong ki.
"Kin sa don ruh ki sngi ba kyrpang (Special Campaign Dates) ha ka 11 tarik bad 18 tarik November, 2023 ha kaba phi lah ban phah ïa ki nong shong shnong jong phi ba kin leit mih kham bun sha ki Polling Station namar ba ïa kine ki sngi la mang kyrpang ba ki Booth Level Officers (BLOs) kin don baroh shi sngi ha ki Polling Stations.
Ïa ka jingtip ba kham bniah lah ban phone ha kine ki number harum kiba long ki tollfree numbers: 94854-32400 lane 18003453802.
Jowai, Risaw, 20: U MLA ka Jowai Constituency ma Wailadmiki Shylla mynta ka sngi Thohdieng ula plie paidbah ïa ka Iawmusiang Urban Health & Wellness Center kaba don mar pyrshah bad ka Jowai Police Station.
Kane ka jaka ai dawai sorkar ka hap hapoh ka jingpeit jong ka ophis District Medical & Health Officer West Jaiñtia Hills District lyngba ka National Health Mission, ha kaba ki paidbah kiba donkam jingïarap na kane ka jaka ai dawai kim donkam ban siew pisa eiei.
Hashwa ban plie ïa ka la don ka jingïalang ba lyngkot bala pynïaid da u Dr.K.Dhar Addl.District Medical & Health Officer, na ka liang u kongsan ma Wailadmiki Shylla ula ai ka jingïaroh ïa ka sorkar kaba la buh ïa ka thong kaba ha khmat eh kata ban pynbha ïa ka koit ka khiah.
