Halor kane ka jingïoh jingtip na ka liang ki pulit ha ka jylla ki la pynlong ïa ka “counter-insurgency operation" ha ka 09.11.2022.
Ïa ka ne ka team la khlieh da u SP(T)  ka ba kynthup lang ïa u  Addl.SP(T), SDPO(D), SDPO(R), CI(S), OC Phulbari, bad kiwei pat ki ophisar bad ki pulit ki ba la hiar ban khynra sha kane ka jaka ha Dibru Hills Forest Reserve.
Ha kane ka jingkynra ki pulit ki la lap ïa kine ki kynhun jong kine ki runar bad kumjuh ïa baroh ar ngut ki ba la shah rahbor, hynrei na ka liang kine ki kynhun jong ki runar ruh ki la ïohi ïa ki pulit, kumta ki la sdang ban siat sha ki pulit bad ban ïada ïalade ka la don ka jingïasiat mar kylliang ka ba la neh kumba 2-3 minutes.
Hadien ba kane ka jingïasiat ka la sangeh, ha kane ka jaka, na ka liang ki pulit ki la mih ban pynlong ïa ka jingkhynra bad shem ïa ki ar tylli ki met ïap ki bym pat lah ban ithuh na kane ka jaka, katba ki pulit ki la ïoh ruh ban pynlait im ïa ki ar ngut ki briew ki ba la shah rahbor ha kine ki kynhun runar.
Najan kine ki metïap, ki la ïoh kurup ruh ïa kawei ka AK series rifle bad kawei ka  Pistol ka ba la don ha madan, la ïoh kurup ruh ïa kawei ka pla ka ba don 23 tylli ki kuli 7.62 mm bad 09 tylli ki kuli 9 mm ki bym pat pyndonkam haryngkat bad ki kot ki sla.
Katba na madan la lap ruh ïa ki 33 tylli ki sop kuli ki ba la dep ban pyndonkam ki ba kynthup ïa ki 19 tylli jong ka 9 mm  bad 14 tylli jong ka  7.62 mm.
Halor ka ne ka bynta na ka liang ki pulit ki dang pynlong ïa ka jingtohkit.
Ha kaba ïadei bad kane ka jingjia na ka liang u Myntri rangbah ka jylla u la ai khublei ïa ki pulit ha ka jylla lyngba ka rynsan social media, halor ka jingtrei shitom jong ki  ban pynneh ïa shongsuk shongsaiñ ha ka jylla.
Lyngba ka jingshut penalti, pynliem noh ka Iatyllilang FC Wapung ia ka Jalapang fc wahiajer da 7-6 ha ka jingiakhun jong ka Open to all Knockout Football Tournaments 2022 kaba la pynlong bad pyniaid da ka West Jaintia Hills District Sports Association kaba la long mynta ka sngi hapoh Kiang Nangbah Stadium.
Da kane ka jing jop ka Iatyllilang FC Wapung ka la khur ia ki lai poiñ ha kane ka jingiakhun mynta ka sngi pyrshah ia ka Jalapang fc wahiajer ha kane ka lympung.
Ha ka jingialehkai kaba ar pat ka Seinpynbhalang Sahsniang ka la pynliem noh ia ka Mukhla Mission da ka juh ka rukom kata lyngba ka jingshut penalti bad ka Seipynbhalang ka la ioh ban thep da 4-1.
Seinpynbhalang Sahsniang ka la ioh ban rung sha kawei pat ka wat lyngba kane ka jingjop ha ka jingiakhun jong ka lympung Open to all Knockout Football Tournaments 2022.
Ka jylla Meghalaya mynta ka sngi ka la plie pyrda ïa ka lympung ïalehkai jong ka 2nd North East Olympic Games 2022 ha ka rukom kaba iphuh iphieng, bad ïa kane ka rynsan la plie ha SAI Training Centre mynta ka sngi ka 10 tarik Naiwieng ha kaba ka wan ban sakhi da ki phew hajar ngut ki paidbah, ki nongïalehkai bad ki ophisar sorkar ki bapher bapher.
Ha kaba la pdiang sngewbha ha kane ka sngi ïa ki nongwan peitkai ha kane ka sngi da ka jingshna ha ka khyrdop kiba la pynwandur kum ki jingkieng jri kiba pawnam bha kiba don hapoh ka jylla ka jong ngi.
Ka dongmusa jong ka Olympics kaba la shna itynnad bha ha ka jingohshrong bha da ki dieng ki tiar kiba don shane.
Ki nongïakehkai ha kane ka sngi ki la pyni ïa ka jingïaid march past, bad ka jingshim ïa ka jingbam smai ha kaba la lamkhmat da ka nongïalehkai karate na ka jylla ka jong ngi, ka Wandahunshisha Mawblei bad la sakhi ruh ïa ka jintbeh ïa ka dongmusa Olympic, kine baroh ki dei ki dustur jong kine ki jait jingïalehkai bad na bynta ka jingpynbyrngia ïa ki paidbah kiba don ha kane ka sngi ka don ruh ka jingtem jingput na ki ki kaitor kiba tbit bha ha ka rwai ka siaw, la ïoh ruh ïa ka jingrwai ïa ka theme song jong kane ka lympung ïalehkai ka jingrwai ‘Play’ kaba lah tem la put bad pynbit pynbiang da ka kynhun rwai Summersalt (Shillong) bad kiwei kiwei de ki nongrwai kiba na shatei ka Thaiñ Lam Mihngi, la ïoh ruh ïa ka jingrwai na ka kynhun tem Tarari Choir, Pynter Orchestra and Lamphang Syiemlieh bad la ki paralok; la ïoh ruh ïa ka Jingthang ïa ki bom rocket, ka jingpyni ïa ka laser show; ki jingshad tynrai jong ki jylla bapher bapher bad ka jingpyni ïa ka drone show.
La don ryngkat ruh da kiba bun bah ki heh sorkar bad ki ophisar jong ki tnat treikam ki bapher bapher kiba kynthup ïa ki Myntri sorkar, ki MLA ki nongkitkam jong ka Meghalaya State Olympic Association (MSOA) bad ka North East Olympic Association (NEOA), ki khlur ïalehkai kiba kynthup ïa ka ‘Dhing Express’ Hima Das.
Ka nongkren ha kane ka sngi kaba la lamkhmat ïa kane ka jingplie ïa ka 2nd North East Olympic Games 2022 la wan ban don ryngkat da ka aktres Mandira Bedi kaba la ong ba ka da dap da ka jingkmen ba kan ïoh ban don bynta lem ha kane ka sngi.
Ïa ka dongmusa Olympic torch la ai ha ka kti jong u Myntri rangbah jong ka jylla u Conrad K Sangma da u nongïamreh jong ka jylla u Marso Kyndait.
Ha kaba u Conrad u la shim ïa kane ka dongmusa bad ban buh halor jong ka jaka pynieng ïa kane ka dongmusa ka ban neh haduh ban da pynhap pyrda ïa kne ka lympung ïalehkai.
U Myntri Rangbah ha ka jingkren u la ong, “ka Meghalaya ka rakhe ïa ka jingdap 50 snem ïa ka jingïoh ïa ka jylla kaba pura bad kum shi bynta ban rakhe ïa kane ngin rakhe na bynta ki khynnah samla jong ka jylla.
Ngi la long skhem bha na bynta ban pynlong ïa ka jingïalehkai North East Olympic Games hapoh Shillong ha une u snem.
Ngi ngeit ba ki samla ki long ka bor bah na bynta ka ri baroh kawei.
Ngi dei ban ïarap ïa ki ha ka lynti kaba dei bad ka ban lah ban kyntiew ïa ki bad dei nangta ba ngi sa kwah ban pynlong ïa kane ka rynsan ïalehkai jong ka North East Olympic Games.
Ka jingïalehkai Sports kam dei eh tang ïa ka results hynrei ka dei ruh ïa ka jinglong jong u ne ka briew, kumno ba ngin long lada ngi rem, bad ban ïai pynsani bha ha ka jingïalehkai kaba khuid ba suba.
U myntri ba khmih ïa ka tnat Sports bad Youth Affairs Minister, u Bah Banteidor Lyngdoh, u la pdiang sngewbha ïa ki 3000 ngut ki khynnah ïalehkai bad ïa ki nongwan peitkai.
Ki Volunteers bad ki nongpynkhreh pynkhrum ïa kane ka rynsan ïalehkai ki la trei shitom bha ha ka ban pynbit pynbiang nadong shadong.
Ka jingïalehkai Sports ka long kaba kongsan bha na bynta ka jingim kong u briew bad ka ban ïarap ruh ïa u ba un smat un sting" u la ong.
Na ka liang jong u Bah John F.Kharshiing uba dei ruh u President jong ka MSOA u la ong “ngi la pyndonkam da kane ka kabu bad ka buit ban pyntrei ïa ki jingdonkam kiba thymmai na ka bynta ka jingbit jingbiang ïa ki nongïalehkai.
Ngi sngewnguh ïaka Sorkar kaba la wanrah ïa kane ka rukom ban pynkylla bad ban kyntiew ïa ka jingïalehkai.
U President jong ka NEOA, u Th Radheshyam u la ong ba ka jingthmu jong ka NEOG ïa kaba la pyllait ha u snem 2018 ka long ban ai ka nongrim ïa ki khun samla.
“Ngi kwah ban tei ïa ka jingangnud na ka bynta ki samla jong ngi bad ïarap ban jop ïa ka jinglah bad ka jingkot bor jong ki.
Ki samla jong ngi ki don ha ka imlang sahlang kaba biang palat ban tei ïalade" u la ong.
Ka Meghalaya ka don ïa ki lynti ban leh ïa kiei kiei ki ban sah kynmaw.
Ka jingieit bad ka jingsngewbha ïa kaba la pyni sha iwei pa iwei ka la long shisha kaba phylla", u la ban biang.
U Chief Secretary jong ka jylla Bah Donald P.Wahlang u la ong ha ka jingkren pdiang sngewbha jong u ba ki nongïalehkai ki dei ma ki kiba rah ïa ka jingkyrmen ka jingangnud ne ki jingphohsnew na ka bynta ka jylla.
Haba kut noh ka lympung ïalehkai phutbol kaba la tip kum ka 14th Independence Day Cup 2022, kaba la pynlong da ka Mawlasnai Social & Cultural Sports Clubs ha Mawlasnai, ka SK Living Football Club, ka la ïoh ban rah ïa ka namladuh, hadien ba ka la lah ban pynliem noh pyrshah ïa ka Ri bhoi United Football Club da 1-0.
Ha katei ka jingïakhun phainal, ka la long shisha kata ka jingïalehkai kaba itynnad bad shongshit eh, ha kaba  bala wan ruh ban sakhi da ki hajar ngut ki paidbah na katei ka thaiñ.
Ka kylla step jong ka jingïakhun kala long kaba ïakhaid khlem don ba ioh  pynkhih ïa ka jar bad kiba la pynkut ïa ka kylla step da ka jingïakhaid kaba 0-0.
Khyndiat minit mar ïa sdang ka kylla miet, ka uwei na ki rangialehkai ka SK Living FC, u la ioh ban ioh ban pynkhih nyngkong bad katei ka kol ka la neh haduh ba kut ka jingïakhun, kaba la pynlong ia ka SK Living FC ban rah ïa ka nam lahduh jong katei ka lympung.
Ka SK Living FC kala ïoh ban rah ïa ka song pisa kaba T.1.20 lakh ryngkat ka trophy bad ka Ri Bhoi United FC kala rah ïa ka song pisa kaba T.60 hajar ryngkat ka trophy.
La pynkut ïa katei ka lympung ïalehkai phutbol, da ka jingdon u Dr.CJK Warjri, BDO ka Bhoirymbong C&RD Block kum u kongsan ha ka ryngkat ka jingdon u Bah Shemphang Lyngdoh, kyrtong ka NPP na Mawhati kum u symbud kongsan, ki nongïalam jong ka Mawlasnai Social & Cultural Sports Club lem bad shibun ki riew rangbah na katei ka thaiñ.
Ka Tyrna Elaka Sidarship ha ka jingïatreilang bad ka Tourism Management Committee jong ka Dorbar Shnong kan sa rakhe ïa ka jingdap 125 snem ka shnong Tyrna ha ka 7 bad 8 jong u bnai Nohphrah, 2022.
Ha kane ka sngi kin pynlong ruh ïa ka 2nd Living Root Festival 2022 ne ka tamasa jynkieng dieng jri.
Haba kren sha ki lad pathai khubor u Sirdar jong ka Tyrna Elaka u Bah Andrias Wansai u la ïathuh ba ka shnong Tyrna kan sa dap ïa ka 125 snem na ka jingkynriah shnong na ka shnong kaba rim sha ka shnong kaba thymmai bad ka shnong kan sa rakhe kyrpang ïa kane.
Ka shnong Tyrna ka dei kawei na ki shnong kaba riewspah bha ha u soh u pai khamtam ha ka jingpynmih ïa u Sohñiamtra.
U Bah Andrias u la ong ba ka jingwan poi jong ki ban shong sha kane ka shnong thymmai kadei hadien ka u jumai bah jong ka snem 1897 bad ka la don ka jingkylla kaba shyrkhei naduh ki jingtwa, ka jingpra jong ki ïing ki sem bad kiwei de.
Ha kawei pat ka liang u Chairman jong kane ka Tamasa u Bah Donborwell Marbaniang u la ong ba na ka liang ka Committee kan pynlong ruh ïa ka tamasa kaba la tip kum ka 2nd Living Root Festival kaba long shibynta ban pynneh pynsah ïa ka mei mariang bad kyntiew ïa ka kam jngohkai hapoh katei ka thaiñ Tyrna.
U la ïathuh ba ka tamsa ba nyngkong la pyllong ha u snem 2018 bad hadien ki la thmu ban pyllong ha u snem 2022 hynrei na ka daw ka jingwan lyngshop ka khlam Covid-29 ki khlem ïoh shuh ban pyllong bad mynta u snem kin sa ïoh ban pynlong ïa kane ka tamsa ka ba-ar.
U la ïathuh shuh shuh ba u kongsan ha kane ka sngi un dei u myntri rangbah ka jylla u Conrad Kongkal Sangma bad katto katne.
U Bah Donborwell Marbaniang u la ïathuh ba ha kane ka prokram kin don shibun ki jingpynkhreh naduh ki jingpyni nam ba bun jait, ki jingshad, ki jingrwai tynrai, kum shi bynta ban pyni nam ïaka jingriew spah ka thaiñ Tyrna lem bad kiwei.
Ha kane ka sngi rakhe kan sa don ruh ka jingïakop thei bhabriew ki nongïashim bynta kidei ban don 18 snem shaneng bad ki nongïashim bynta kidei tang na ka thaiñ Shella konstiwensi.
U la ïathuh ba ha kane ka tamasa ba mynta kan don ruh ka jingïakop thei bhabriew naka bynta ki samla kynthei jong ka Shella konstiwensi kiba dang 18 snem haduh 25 snem.
Ki nongjop ha kane ka jingïakop thei bhabriew lane ka Miss Living Root kadei T.30,000 ïaki ba jop nyngkong, T.15,000 ïa ki ba wan ba ar bad T.10,000 ïa ki ba wan ba lai.
Katba na ka liang u jong u Secretary ka Tourism Management Committee u Bah Wosly Majaw u la ïathuh ba ka jingkieng jri kiba don ha kane ka thaiñ ki don kumba 3 tylli, kawei la plie na ka bynta ki nongwan jngohkai kaba ym duna shuh ïa ka 90 snem bad kine kiwei kiwei pat ki.
U President rangbah ka United Democratic Party (UDP) u Bah Metbah Lyngdoh, u la pynpaw ïa ka jinglyngngoh haba ïadei bad ka jingmih khubor ha kine ki khyndiat sngi ba un ïakhun na ki ar tylli ki Constituency.
Haba ïa kren ba ki nongthoh khubor ha ophis trei kam jong u, u Bah Metbah Lyngdoh u la ong ba um tip eiei haba ïadei bad katta ka khubor kaba mih, hynrei hadien ba ki paralok jong u ki la kylli ïa u la un ïakhun na ki ar tylli ki Constituency ha kane ka ilekshon ka ban wan kumba mih ha ki lad pathai khubor, u sa tip ïa ka daw.
“Nga kwah ban pynpaw ba ka khubor kaba mih ba un ïaleh na ki artylli ki constituency kata na Mawphlang bad Mairang kaba mynta u dei u MLA ka long kaba bakla," u la ong.
U la bynrap da kaba ong, “Kum ki lad pathai khubor lada ki don kano kano kaba ki kwah ban tip bha ki lah ban ïa kynduh ïa nga ban tip shai la ka dei ne em, ban pynbna ïa ka khubor ka bym dei ka long kaba bakla.
"Haba ïadei bad ka jingong ba ka seng kan ym don kyrtong na Mawphlang, na ka liang u Bah Metbah u la ïathuh ba la aiti ha u MLA ba mynta bad ruh ha ka UDP East khasi hills ban ïa shong  pyrkhat ban sei ïa u kyrtong na Mawphlang.
“Kumba long mynta ki don ki riew rangbah ki ba thrang ban mih pyrthei ban ïakhun ïa ka ilekshon kaban wan  na Mawphlang constituency," u la ong.
Haba ïadei ba ka jingpynbna ïa ki kyrtong ha kane ka wat kaba nyngkong, u Bah Metbah u la ong ka jingialang jong ka seng kan sa  ïashong ha kine ki khyndiat sngi , ha kaba kin sa ïoh ban pyllait noh  ïa ka kyrteng jong ki kyrtong.
“Kumba long mynta ki la don kumba 40 ngut ki kyrtong na ka seng , hynrei ki bor ba ha khlieh jong ka seng  kin sa ïashong ban pynbiet ha shuwa ban pynbna ïa ki kyrteng ," u la ong.
Shuh shuh u la bynrap da kaba ong ba baroh ki kyrtong kiba  la pyntikna  naduh ki MLA , ki MDC bad ki wei kiwei kiba hadien ba ki la ïoh ïa ka jyng mynjur ïa ka kyrteng na ki circle bad na ka District level bad kita baroh kiba ngi sngew ba ki la bit la biang ngin pynbna noh ïa ka kyrteng jong ki.
Ki riewtymmen jongngi ki ong ba ka “lawei jong ka Ri bad ka jaitbynriew ka shong eh ha ki samla" hooid kane ka jingong ka long kaba dei shisha bad shisien pyrkhat ïa kitei ki kyntien ka ktik bad kyrsiew thiah ïa ki khun samla jongngi khamtam jong ka Bri u Hynñiewtrep Hynñiewskum bad ka long ruh kaba shonghok bad shongnia.
Hynrei ka jingkylli ka wan ba hato kane ka lah ban long mo lada kita ki ban long ka lawei jong ka Ri bad ka jaitbynriew kim shim la shah hikai ne shah ïalam ha kiba la kham ha shuwa ka long kaba eh haduh katta katta ban pyrkhat.
Hato ka long kaba sngewdei mo ba ngin shu pynkit ba ka lawei ka shong ha ki samla balei nga ong kumne? namar ngi iohi ba bun ki samla kim sngewthuh ïa ka lawei ka mut aiu kata ka lawei haba ngi peit ha kane ka juk kaba mynta ka jingim jong ki khun samla ka shong syier bad ka synjor ruh haduh katta katta bad ngim tip ruh kan long kumno kata ka lawei kaba phyrnai jong ki namar ngim lah ban len shisha ba ki khun samla jongngi don bun bah kiba jot bad ngat ha ki jingmlien kiba sniew ba laiphew jait kiba kah dum ïa ka lawei ba phyrnai jong ki.
Ngi sngewsih ban ong ba balei ka long kumne? La sngewthait ban kynnoh shi kynnoh ïa ki kmie ki kpa namar lada ngi pyrkhat bad pynshong nongrim bha ngi sngewthuh shai ba ki kmie ki kpa ki dei ki Blei ba ar ha kane ka pyrthei bad dei lyngba ki kmie ki kpa kiba long ka saiñdur ïa ka lawei jong ka ri bad ka jaitbynriew kitei ki dieng pyngkiang baroh ki mih lehse dei na ka daw ba kham bun hi ki kmie ki kpa ki shongkha kloi ne dangrit ka ryta kim lah ban saiñdur satia ha ka rukom ba dei namar ïalade ruh kim pat shemphang bha ne kim pat iar ki jingmut jingpyrkhat la hap noh pynban ha ka ban sneng ban kraw khun kane keiñ ka buh pat ïa ka lawei jong ki samla ha ka jingeh.
Te shuh shuh lada ngi phai pat ha kane ka juk shai kaba mynta khamtam ïa kiba la heh la san kiba la khraw ka jingnang jingtip bad kiba la don ka kyrdan khamtam kiba long kum ki nongïalam ïa ka ri bad ka jaitbynriew ki la dei ban pyni kham bun ki nuksa kiba bha sha ki khun samla jongngi ba kumno ban tei ïa ka ri bad jaitbynriew pynban ngi iohi ka long da khongpong ka pynshlur pynban ban leh ïa kiei kiei kiba sniew mano pat keiñ ban pyni nuksa lem ïa ki khun samla lada ma ngi kiba la san ngim pyni.
Lada ngi phai khyndiat ïa ka mynnor bad sotti juk da kaba puson bad pynshong nongrim ha kito ki por kiba la leit noh la sngewthuh ba wat la ki briew kim don ka jingnang ka jingtip kum ha kane ka juk stad kaba mynta phewse ki briew ki im kum kiba la shai ki tip bad sngewthuh ruh kumno ban ri la ka burom ka akor ha ka iaid ka ieng ha ka kren ka khana ha ka riam ka beit ym don shuh ka tuh ka lute ka thombor lehbor, ka jingïapynïap, ka bam klop ka leh klop ne ka khwan myntoi shimet bad ki leh ïa kiei kiei kiba bha kiba long ki nuksa sha kiwei.
Hooid lehse ha kane ka juk stad kaba mynta ki briew ki la shai ngi la dei ban kham pynjanai ïa kaei kaba la pruid dak da ki longshuwa manshuwa pynban ha ngi mynta nalor ba ngi la shai katkum ka por pynban markhongpong.
Te dei hangne keiñ ka pynduh jingkyrmen haduh katta katta ïa ki khun samla kumno keiñ ki khun samla jongngi kin long ka lawei ba phyrnai ïa ka ri bad jaitbynriew lada khlem iohi shuwa ïa ka nuksa na kiba la san.
Te ha kane ka por kum ka jingkyntu ïa ki khun samla jong ka bri u hynñiewtrep ba phin sdang noh mynta ha ka ban ieng ha la ki jong ki kjat bad ban peit jngai namar ka ri ka donkam palat ïa phi ban long ki nongialam ha ka ban saiñdur thymmai ïa ka imlang sahlang kaba phyrnai.
Ka NEHU Student’s Union (NEHUSU) mynta ka sngi ka la leit pan jubab na u Vice Chancellor ka skulbah NEHU halor ka jingïoh jingtip ba dang shen ha ka 19 tarik u Risaw la pynlong ïa ka jingkhot interview thep kam jong katei ka skulbah sha nongbah Guwahati, ha ka jaka ban pynlong ha nongbah Shillong kaba dei ruh ka Headquarter jong ka skulbah.
Ka NEHU Student’s Union hadien ba ka la ïoh jingtip ba ïa ki lai tylli ki kam ba kynthup ïa ka kam University Engineer, ka Controller of Examination bad Librarian la pynlong ïa ka interview thep kam ha Guwahati, mynta ka sngi ki la leit ban ïakynduh ïa u VC ban pan jingpynshai.
Haba kren bad ki lad pathai khubor, u Advisor ka Nehu Student’s Union u samla Comingstar Kharsyntiew u la ong ba na ka liang u VC u la kyntait mardor ban jubab halor katei bad ki la kynnoh ba u VC u la ong pynban ba kum ki khynnah pule kim dei ban tuklar ïa kane ka kam.
U la ong ba kane ka jingleh jong u VC ka pynsuba sniew pynban bad ba ka lah ban don kaei re kaei sha lyndet, bad halor kane, ka NEHU Student’s Union ryngkat ka jingsynrop lang ka KSU Nehu Unit ki la rai ban buh por tang hapoh 7 sngi ïa u Vice Chancellor ba u dei ban jubab noh lem kumta ki la ong ba kin hap ban shim da kiwei pat ki sienjam ba kham tyngeh.
Haba bynrap u la ong ba ki bun napdeng ki jaidbynriew jong ngi ruh kiba la biang ïa ka kyrdan katkum ka jingdawa jong ki kam, da kaba buh jingkylli ba balei la khot pat ïa ka interview hapoh ka NEHU Guest House ha nongbah Guwahati.
U la ong, “Lada kita ki briew na shathie ki kwah ban ïoh kam ha nongbah Shillong ha NEHU balei kim lah seh ban wan interview shane, balei ban hap da leit pynkyrpang shathie? Kane ka paw shai ba ka don ka jingleh sop sop sha lyndet.
".
Ka kynhun myntri jong ka sorkar Meghalaya Democratic Alliance (MDA), mynta ka sngi ka la ai jingmunjur  ïa ka aiñ ba shipor (Ordinance) ban pyndam noh ïa ka Aiñ Khalai ka Meghalaya Regulation Gaming Act 2021 ha ka jylla shwa ban rah ha ïingdorbar.
Ka Sorkar MDA ka la ïaid shakhmat ban pyndam noh ïa ka aiñ khalai ha ka jylla, ha kaba mynta ka sngi ha ka  jingïalang jong ka kynhun myntri ka la mynjur ban pdiang ïa ka aiñ ba treikam tang hynriew bnai (Ordinance) ban pyndam noh ïa kane ka aiñ khalai Meghalaya Regulation of Gaming Act 2021.
Ka sorkar kan sa rah ha ka dorbar ban sa long shen ha kine ki sngi ban pyndam duh syndon ïa kane ka Aiñ.
Haba ïakren bad ki lad pathai khubor hadien ka jingïalang ki kynhun myntri, u Myntri Rangbah ka jylla, u Conrad K Sangma u la ïathuh ba hadien ba u Myntri ka tnat Taxation u James PK Sangma, u la pynbna ban sa wanrah da ka aiñ ba shipor (ordinance)  ban pyndam noh ïa kane ka aiñ khalai ha ka jylla, mynta ka sngi ka kynhun myntri ka la pdiang ïa kane ka aiñ shipor (Ordinance) ban pyndam  ïa ka Meghalaya Regulation of Gaming Act 2021.
“Ka jingthmu ban ai ka jingmynjur jong ki kynhun myntri ïa ka aiñ ba shipor ban pyndam ïa ka Meghalaya Regulation of Gaming Act 2021, ka long ban rah pat hapoh ka ïing dorbar, ynda la don ka jingpynlong ïa ka dorbar", la ong u Myntri Rangbah.
U la ong ruh ba khnang ban pynskhem pura ïa kane aiñ shipor (Ordinance) ka sorkar kan hap ban ap ïa ka jingpynlong ïa ka dorbar, hynrei ïa mynta ym pat ïoh kano kano ka jingtip kaba bniah ban pynlong ïa ka dorbar halor kane ka bynta bad ïa kane sa lah ban pynthikna ynda la ïoh ban ïakren bad u Lamphrang ka ïingdorbar thawaiñ ha ka jylla u Bah Metbah Lyngdoh.
Lah ban kdew ba ka sorkar MDA ka hap ban pyndam noh ïa kane ka aiñ ïakhalai hadien ba ki paidbah ka jylla naduh ki sengbhalang, ki kynhun niam kila pynpaw ïa ka jingpyrshah ban wanrah ïa ka jingïaleh khalai ha ka jylla.
Artylli ki jingïalehkai jong ki kynthei kiba hapoh ka 17 snem (U-17) la ïoh ban pynïakhun mynnin ka sngi ka 8 tarik Naiwieng ha ka jingïalehkai jong ka 2nd North East Olympic Games 2022 kaba la pynlong hapoh ka MFA Turf, Third, Ground Polo.
Ka Manipur ka la pynbam shiteng dorjon ïa ka Assam kata da 6-0 ha ka Group-1 ha ka sngi ïalehkai kaba ar jong kane ka Olympic Games 2022 ba la pynlong ha Polo.
Ka L.Babina ka la thep ïa ki saw kol na bynta ka Manipur ha ka minit kaba 10′, 29′, 43′ bad 72′ minit.
Katba ka Lokiangbam Shella Devi ka la ïoh ban thep ïa ka kol ha ka minit kaba 11 bad bud sa ka Serto Lynda Kom kaba la thep ïa ka kol ha ka minit kaba 72 jong ka kylla miet.
Katba ka Mizoram pat ka la pynliem noh ïa ka Meghalaya da 4-2 kol ha ka Group 2 ha ka jingïalehkai kaba ar jong kane ka Olympic.
Ka Meghalaya ka la ïa risa hadien ba ka la ïoh ban thep ïa ka kol kaba nyngkong ha ka minit kaba 13 lyngba ka bol ba la shut da ka Makrisha Songthiang bad tang hadien ar minit ka Mizoram ka la ïoh ban pynphai noh ïa ka kol.
Ka C Lalremruati ka la ïoh ban thep ïa ka kol ha ka minit kaba 26 bad tang hadien ar minit kata ha ka minit kaba 28 ka la ïoh ban thep sa ïa kawei ka kol ha kaba ka Sandra BN ka thei ïalehkai jong ka Mizoram ka la ïoh ban thep ïa ka kol lyngba ka khlieh.
Ha ka kylla miet jong kane ka jingïalehkai, ka Mizoram ka la tam kol da 4-1 ha kaba ka Lalremruati ka la ïoh ban thep ïa ka kol ha ka minit kaba 65 bad hadien kane ka Lalrinmawi ka la ïoh ban thep sa kawei ka kol ha ka minit kaba 73 jong ka kylla miet.
Ka kynhun ïalehkai jong ka jylla Meghalaya ruh ki la ïalehkai bha ha ka kylla miet ha kaba ki la ïoh ban pynphai ïa ka kol ha ka minit kaba 78 ha kaba ka Sunalinda Iawren ka la ai ïa ka bol sha ka Iarap Nongrum bad lyngba kane ka la shim ïa ka kabu ban thep da ka khlieh.
Da kane ka kol ka Meghalaya ka la ïoh mynsiem ban ïoh ban pynphai shuh ïa ka kol bad ka la ïai pyrshang ban ïoh ban pynkhyllem ïa ki kynroh ba skhem jong ki nongapbak ba shadien jong ka Mizoram hynrei ki thei ïalehkai jong ka Mizoram ki la ïa pyneh triang da ki ar kol lypa ba ki la tam haduh ban da kut ka por ïalehkai jong ka kylla miet.
Ha ka jingshisha ha ka jingïalehkai kaba nyng-kong, ka Assam ruh ka khlem ïalehkai sniew bad la sakhi ïa ka jingtrei shitom jong ki, hynrei da ka jingdon jong ki hynñiew ngut ki thei ïalehkai (U-17) jong ka Manipur kiba don ha ka kynhun jong ka ri India ka la pynlong ïa kane ka jingïalehkai ban noh shiliang lyngba kine ki thei ïalehkai kiba tbit bad kiba la kham paw ha ka ri.
Ka jingangnud kaba la slem bah jong ki paidbah ka thaiñ Rambrai ban ïoh noh ïa ka C&RD Block kala wan urlong mynta ka sngi hadien ba u Myntri Rangbah ka Jylla u Conrad K Sangma u la buh ïa u Mawnongrim ïa ka Rambrai C&RD Block.
“Ngin wan hangne tang ban shu buh lane plie tang ïa u maw nongrim hynrei ka Block kan sdang ban treikam naduh mynta ka sngi bad u BDO ruh un shong naduh mynta hi ka sngi", la ong u Conrad haba ai jingkren ha katei ka jingïalang.
U la ong ruh ba ban pynwandur bha ïa ka jingtreikam lehse kan dang shimpor kumba katto katne bnai hynrei u la kyntu ïa ka tnad C&RD bad ïa u BDO lem bad ïa u DC ba ka Rambrai Block kadei ban treikam pura noh nadong shadong kum ka Block kaba pura.
Shuh shuh u Conrad u la ong ba ka sorkar MDA kaba la ïalam da ka NPP kadei ka sorkar jong u paidbah bad ka jingplie ïa ka Rambrai Block kan long ka sien jam ïa ka roi ka par bad ka jingkyrkhu ïa ki shnog ki thaw hapoh ka thaiñ Rambrai.
U la ong ruh ba ki C&RD Block ki dei kiba kongsan tam ban ai ka jingshakri ïa u paidbah ha ka roi ka par bad ha ki skhim bapher bapher hapoh ka Jylla Meghalaya, kumta ka long kaba donkam haduh katta katta ban pynsuk ïa ki paidbah ban poi sha ki ophis Block ha manla ki kyndong kynshrot jong ka Jylla.
“Ki paidbah ka thain Rambrai ha ki por ba la leit ki hap ban ïaid ïa ki lynti kiba jngai ban poi sha ki ophis Block hynrei lyngba ka jingïoh ban plie noh ïa ka Block ha Rambrai kan wanrah ka jingïajan hapdeng u paidbah bad ka Block" u la ong u Conrad.
U Myntri Rangbah u la ong ruh ba ka sorkar la mang T.3 klur shiteng na ka bynta ban shna ïa ka surok na Mawrang sha Rambrai kaba jngai kumba 2 KM shiteng bad u la pynbna ruh ba ka sorkar kan kyntiew kyrdan noh ïa ka Rambrai PHC sha ka CHC bad ïa kane yn sa plie shen.
Ha kane kajuh ka jingïalang u Myntri Rangbah u la ïoh ruh ban sam ïa ki lad jingïarap sha ki nongïoh bynta kiba dei ki nongpynmihg mar bad ki ïa ki nongrep lyngba ka skhim FOCUS bad FOCUS PLUS bad la ïoh ruh ban sam ïa ki sniang bad syiar bad kumjuh ki song pisa sha ki kynhun treimon sngewbha jong ki longkmie ne ki SHG lyngba ka Yess Meghalaya.
Ka Ummulong Sports & Cultural Club ka la pynliem noh ïa ka Soomer da 2-1 ha ka jingïakhun jong ka lympung Open to all Knockout Football Tour-naments 2022 kaba la pynlong bad pynïaid da ka West Jaintia Hills District Sports Association kaba la long mynta ka sngi hapoh Kiang Nangbah Stadium.
Ki rangïalehkai jong ka Ummulong Sports & Cultural Club kiba la thep ïa ki ar kol ha kane ka sngi ki long u Tremiki Lamare uba ha kane ka sngi u lah ïoh ban thep ïa ka kol ha ka minit kaba 24 jong ka kylla step bad u Cleofast Bamon uba la thep ïa ka kol ha ka minit kaba 64 jong ka kylla miet.
Ka Soomar ka la ïoh ban pynphai tang shikol ha kane ka jingïakhun lyngba u Damechwa Dkhar uba la thep ïa ka kol ha ka minit kaba 29 ha kane ka jingïalehkai pyrshah ïa ka Ummulong Sports & Cultural Club.
Da kane ka jing jop ka Ummulong Sports & Cultural Club ka la khur ïa ki lai poiñ ha kane ka jingïakhun mynta ka sngi.
Ha ka jingïalehkai kaba ar pat ka SBSA ka la pynliem noh ïa ka Ïalong football club da 1-0 ha ka jingïakhun jong ka Open to all Knockout Football Tournaments 2022.
Katba ka SBSA ka la ïoh ban thep ïa ka shi kol lyngba u Das Dkhar uba la thep ïa ka kol ha kan minit kaba 74 jong ka kylla miet.
Watla ka Ialong ka la pyrshang katba lah ban pynphai ia ka 1kol ba ka la shah thep hynrei ka khlem ioh satia ki lad bad ki kabu ba biang ban ioh pynkhih jar.
Baroh 2 kine ki jingiakhun ha kane ka sngi ki la long kiba itynnad bad kiba la pynkhih ia ki mynsiem jong ki nongkyrshan kiba la wan ban ai sakhi ia ka jingiakhun ha kane ka sngi.
Ki dkhot jong ka seng Hynñiewtrep Youth Council (HYC) West Khasi Hills District hapoh ka jingïalam u Secretary ka seng u Bah Olivertwist Marngar ki la shah khang lad noh ha ki pulit katba ki dang mih kynsan ban rah plakad na jaka ba skila ap ha ka por ba wan ïaid lynti u Myntri Rangbah u Conrad K Sangma ban plie ïa ka Rambrai C&RD Block mynta ka sngi ha Rambrai.
Kane ka jingap lynti ki dkhot ka HYC ka long shi bynta ka jingïakhih ka Save Hynñiewtrep Mission kaba kynthup 9 tylli ki mat.
Namar ka jingshah khang lad noh ha ki pulit, kane ka jingthmu ban rah plakad ka la pulom noh hynrei kila shu ïa pyrta jam ban dawa ïa ka ILP lem bad kiwei ki mat.
Kane kala jia  mynta ka sngi ka 9 tarik u Naiwieng ha ka surok hapoh ka shnong Rambrai ha kapor ba u Conrad u dang thmu ban wan sha ka jingïalang plie ïa ka Rambrai C&RD Block lem bad ka jingsam ïa ki skhim bapher bapher sha ki nongïoh bynta lane sha ki nongrep jong katei ka thaiñ.
Haba ïa kren bad ki lad pathai khubor utei u Secretary ka seng u Bah Olivertwist Marngar u la ong ba ka jingmih jong ki hapoh surok kam dei ban kynthoh ïano ïano lane ban pynrem sorkar  hynrei namar ka daw jong ka jingpynslem  u Myntri Rangbah bad ka sorkar MDA halor kitei ki mat jingdawa ïa ka  Inner line permit nangta ban pynrung noh ïa ka ktien Khasi ha ka khyrnit kaba phra jong ka riti synshar ka ri India, ban  pynbeit ïa ka MoU halor u pud u sam ban kynriah noh ïa ki harijan lem  bad kiwei, ha kaba ka seng kam banse ban mih sha surok.
Ka seng ka la ong ruh ba lada u MR u dang pynslem shuh shuh ïa ki jingdawa jong ka ïa kitei ki mat kim banse ban ban shim ïa ka sienjam ban pynlong da ka jingïakhih kaba heh ha kine ki sngi ki ban sa wan ban nang ïai pynpaw ïa ki jingdawa na ka por sha ka por.
SHILLONGKa 5th Inter Dong League ba la pyniaid da ka Nongtalang Khlachympa Sports & Cultural Club (Seng Samla Nongtalang Khlachympa) Nongtalang, hynnin ka sngi 8 Naiwieng, 2022 kala pynkut noh ia akne ka lympung da ka jingiakhun phainal hapdeng ka Nongtalang Mission Youth Club pyrshah iaka Nongtalang Khlachympa B.Hakatei ka jingialeh kai phainal ka jingialeh kai ka long kaba shongshit haduh kattta katta khlem da don ba lah ban pynkhih jar haduh ba kut ka minit ialehkai hynrei ha kaba khatduh kitei ki kynhun kila hap ban pynkut noh ia ka jingiakhun lyngba ka jingiashut penalti hakaba ka Nongtalang Mission Youth Club ka la lah ban pynliem iaka Nongtalang Khlachympa B da 8-7.
Ia katei ka 5th Interdong League la wan ban khylliap pyrda da u  MLA barim ka ka 7 Amlarem, ma Stephanson Mukhim uba long kum u kongsan ha ka jing-iadonlang u MDC ka War Central, u ma Holando Lamin ryngkat bad u Advocate  uba long u Genl.
Secretary ka HYC Seng-kmie Central Body.
Ha katei ka League napdeng ki rangialehkai ba ioh rah iaka nam Top scorer la rah da u Ravi Manar, bad ha kane ka league u la ioh ban thep 4 kol naka kynhun na ka kynhun ialehkai jong ka Chnongklor Fc.
Ia ka nam Best Goal keeper la ioh ban rah da u Shining Star Myrchiang naka kynhun ialehkai ka Nongtalang Shnong-thymmai United FC, bad ia ka Emerging player la ioh ban rah da u Fleming Lyngdoh na ka kynhun ialehkai ka Nongtalang Shnongthymmai United FC.Katba ia ka nam Player of Tournament la ioh ban rah da u Dedychynnam Pohsnem naka kynhun ba u ialehkai ka Nongtalang Khlachympa B, bad iaka Best Dicipline team la ioh ban rah da ka kynhun Nongtalang Shnong-thymmai United Fc.
Lai tylli ki kynhun ki la ïoh ban rung sha ka Semi Final jong kane ka lympung 2nd North East Olympic Games 2022, kata ka Meghalaya, Mizoram bad ka Nagaland hadien ba ki la khur ïa ka jingjop mynta ka sngi ka 9 tarik Naiwieng.
Ha ka jingïalehkai kaba nyngkong ha kane ka sngi, ka Meghalaya ka la pynbam da shiteng dorjon ïa ka Arunachal Pradesh, (da 6-0) ha ka Group 2 ha ka jingïakhun kaba la long hapoh ka madan ïalehkai jong ka MFA Turf, Third Ground, Polo, mynta ka sngi.
Lai tylli ki kol ka Meghalaya ka la thep ha ka kylla step bad lai tylli pat hadien ka la thep ha ka kylla miet jong kane ka jingïalehkai ha kaba u Everbrightson Mylliempdah u la ïoh ban thep ïa ka kol ha ka minit kaba 8, u Figo Syndai u la thep ïa ki kol ha ka minit kaba 39 bad 62 , u Damonlang Pathaw u la thep ïa ka kol ha ka minit kaba 41, u Dajiedlang Wanshnong u la thep ïa ka kol ha ka minit kaba 57 bad bud khatduh pat sa u Nelson Rymbai u ba la thep ïa ka kol ha ka minit kaba 79 jong ka kylla miet.
Ka Arunachal, ka la ïalehkai bha watla ka la shah rem noh ruh hynrei kane ka kynhun ha kane ka sngi ka ka ïai pyrshang ban ïakhun tyngeh ha ha kaba la don ka khep ha kaba u Sangti Janai Shianglong u la ïoh ïa ka bol ban rah shajan ka kol hynrei ki rangapbak ba tbit jong ka Meghalaya ki la ïoh ban knieh noh ïa ka bol na u.
U Wanshong u la ïoh ïa ka kabu ksiar ban thep lyngba ka penalty, hynrei ka bol ka khlem leit rung sha jar namar ka jingtbit u rangapkol uba la kyndat noh sharud bad u Dajiedlang Wanshong u la ïoh biang ïa ka bol sa shisien bad u la thep da kaba suk ïa ka bol.
Haba phai pat ha ka jingïakhun hapdeng ka Mizoram pyrshah ïa ka Assam kala long ka jingïakhun kaba noh shilliang ha kaba ka Mizoram ka la pynjem khnap noh ïa ka Assam kiba don ruh ha ka Group 1 da kaba ka la pynliem noh ïa ka da 6-0, u Joseph Lalvenhima uba la ïoh ïa ka hat-trick ha kane ka sngi uba la thep ïa ki kol ha ka minit kaba 18 (P), 25  bad 37  ha ka kylla step jong kane ka jingïalehkai bad hadien kane u la thep sa ïa kawei ka kol ha ka minit kaba 62 jong ka kylla miet.
Ki artylli kiwei ki kol pat ki long kiba ka thep da u K Lalrosanga ha ka minit kaba 47’ bad u Rohlupuia pat uba la thep ïa ka kol ha ka minit kaba 51′ jong ka kylla miet.
Ka Assam ka la shah rem noh ha ka jingïakhun ba nyngkong jong ka pyrshah ïa ka Manipur ha ka sngi nyngkong bad ka la shah pynleit ïing mynta ka kynti.
Namar ha ka Group 1 don lai tylli ki kynhun kata ka Mizoram bad Manipur ki la ïoh ïa ka jaka ha ka semi phainal bad mano ban long nyngkong ne ba ar yn sa pynthikna da kine ki kynhun kin sa ïalehkai pyrshah para maki la sngi thohdieng.
Ha ka jingïalehkai kaba khatduh mynta ka sngi ka Nagaland ka la ïoh ïa ka jaka ban rung sha ka semi phainal hadien ba ka la pynliem noh da 4-0 ïa ka Sikkim ha kaba u Yhoto Lohe u la thep ïa ka kol ha ka minit kaba 19, u Thulunso u la thep ïa ka kol ha ka minit kaba 35′ ha ka kylla step, u Hivika u ka thep ïa ka kol ha ka minit kaba 55 bad u Pursunep u la thep ïa ka kol ha ka minit kaba 88 jong kylla ka miet.
Ka Sikkim  la shah pynliem noh ha ka Meghalaya da 6-1 ha ka jingïalehkai kaba lah long myn ha ka sngi nyngkong, ka Sikkim ruh ka la ngat lang bad ka Arunachal, hadien ba ka khlem shym la lah ban ïoh rung semi phainal.
Tangba kine ki ar kynhun kin sa ïalehkai pyrshah para ma ki na bynta ba kin ïa knieh ïa ka kyrdan kaba lai ha ka Group 2 la sngi thohdieng.
Katba ka Meghalaya pat kan sa ïakhun bad ka Mizoram na bynta ka kyrdan ba halor.
Ki jingïalehkai mynta ka sngi ka 10 tarik Naiwieng kan long hapdeng ki thei ïalehkai kiba hapoh k 17 snem (U-17), ha kaba ka Arunachal Pradesh kan sa ïalehkai pyrshah ïa ka Mizoram ha ka Group-2 ha ka por 11baje mynstep, bad ka Sikkim kan sa ïalehkai pyrshah ïa ka Manipur jong ka Group-1 ha ka por 3:30  janmiet.
Ïa ka Mawkyrwat Rural Haat hajan ka Community Hall, Mawkyrwat la plie paidbah mynta ka sngi da ka Kong Caramai Kharkongor, IAS, Deputy Commissioner, South West Khasi Hills District.
La sakhi lang u Prabhudutta Sahu u General Manager ka NABARD, u Bah L.T.Tariang, Additional Deputy Commissioner ka Mawkyrwat, u Bah Isagahah Lawynniang, Block Development Officer, Mawkyrwat, u Myntri shnong Mawkyrwat bad kiwei kiwei kiba shah khot sngewbha.
Lah ruh ban kdew ba ïa kane ka ‘Mawkyrwat Rural Haat’ la shna lyngba ka jingïarap pisa na ka National Bank for Agriculture and Rural Development (NABARD) hapoh ka skhim Gramya Vikash Nidhi Fund ryngkat ka jingïatreilang bad ka Block Development Office lyngba ka MNREGA Scheme bad ka National Rural Livelihood Mission (NRLM), bad Meghalaya State Rural Livelihood Society (MSRLS), District Mission Management Unit (DMMU), South West Khasi Hills District.
Haba kren ha kane ka jingïalang ka Kong Kharkongor ka la ong ba kane ka sngi ka long kaba kmen ha kaba la lah ban pynurlong ïa ka jingthmu lyngba ka jingïatreilang bad ka jingnoh synñiang na ka NABARD, MNREGA bad ka MSRLS- NRLM ba ka kane ka ïew kan long ka jingmyntoi bad ka jingkyrkhu ïa ki nongrep ha kaba ki lah ban pynïaid ïew ïa ki mar kiba ki pynmih ha ki shnong ki thaw jong ki bad ha kajuh ka por ka la ai jingmut ïa ki Self Help Groups (SHGs) ba kin long kiba ïatylli bad kiba ïatreilang barobor namar dei tang ka jingïatylli kaba lah ban wanrah bad pynurlong ïa kiei kiei kiba khraw.
Ka la pynpaw ïa ka jingsngewnguh ïa ka Balang Presbyterian kaba la ai jaka kylluid mynsiem na ka bynta ban thaw ïa kane ka Rural Haat da kaba kyntu ïa ki nongshongïew ban shim ïa ka jingkitkhlieh ha kaba sumar bad pynkhuid ïa kane ka ïew ka ban ai ka jingmyntoi bad jingkyrkhu ïa shibun ki longïing longsem.
Katba u Bah Isagaha Lawrynniang, BDO ka Mawkyrwat C&RD Block u la pynpaw ïa ka jingsngewkmen ban ïoh plie ïa kane ka ïew na ka bynta ka jingbit jingbiang jong ki nongrep kiba shong ha kane ka thaiñ.
U la ïathuh ruh ba ka Rural Haat Management Committee ka la shim ïa ka rai ban ailad ïa ka Photbaden SHG ban buh ïa ka jaka bam ne Restaurant ha kane ka Haat bad kumjuh ruh jong ka Tynnai bad ruh ban ailad ïa ki nongrep ban wan die ïa ki mar ki mata jong ki hapoh kane ka ïew.
Ha ka jingkren jong u Prabhudutta Sahoo, General Manager ka NABARD, Shillong u la pynpaw ïa ka jingsngewkmen ban ïadon ryngkat ha kaba plie ïa kane ka ïew ka ban long ka lad bad ka kabu ksiar khamtam ïa kito kiba pynmih ïa ki mar rep, ki tiar thaiñ ne shna kti bad kiwei ha kaba ki lah ban wanrah bad die ïa ki mar jong ki bad ban nang kham pynbha bad pynitynnad shuh ïa ki mar rep na ka bynta ban pynïaid ïew ïa ki.
Ha kajuh ka por, u Bah L.T.Tariang, Additional Deputy Commissioner u la ong ba ki Self Help Groups lyngba ka NRLM ki la lah ban wanrah shibun ki jingkylla ha ki longïing longsem, ha ka imlang sahlang bad ha ka dong ka thaiñ bad u la ai mynsiem bad pynshlur ban nang ïai tei shitom shuh shuh ban leh ïa kiwei pat ki kam kiba khraw ban kyntiew ïa ka imlang sahlang bad ha ka kam jngohkai pyrthei.
Ïa ka jingïalang la pynïaid da ka Kong Rila A.Kharlyngdoh, Block Project Manager, NRLM, ha kaba la ïoh ruh ïa ka jingkren na u Bah Eson A.Khongrymmai, DMM/MSRLS, ka jingrwai pdiang na ka Kjatsngi Village Organisation, Rangblang Sohsynñiang.
Kiwei pat kiba la ai jingkren ki long na ka Balang Presbyterian Mawkyrwat u T.Bn.
J.S.Khardewsaw, u Myntri Shnong Mawkrywat, u Bah R.R.Lyngkhoi bad kumjuh ruh jingshad na ki hep kiba rit kiba dei na ka Jingkyrmen & Syntiewbarit Children Group, Domjyrti, u Bah Juban L.Nongsiej, Project Executive Livelihood Promotion (PE-LP).
La pyllong ruh ïa ka jingjngoh ïa ki mar rep kiba la wanrah da ki SHGs Member napoh Mawkyrwat bad Ranikor Block.
:Hadien ka jingïoh ban rah ïa ka nam lahduh jong kane ka North East Olympic Games ha u snem 2018, ka Manipur ka la don jingkyrmen biang sa shisien ba khur biang ïa kane ka nam.
Ka jingïoh bad pdiang bad pynlong ïa ka 2nd North East Olympic Games 2022 kan ai shisha ïa ka jylla ka jong ngi ka jingitynnad ban sakhi ïa kane jingïalehkai kaba heh bha ha ka Thaiñ Lam Mihngi.
U M Rajendra Singh u la ai khublei ïa ka Meghalaya ha kaba ka la ïoh ïa ka lad ban pynlong ïa kane ka bynta kaba ar jong ka 2nd North East Olympic Games 2022.
Ka bynta kaba nyngkong jong kane ka lympung ïalehkai ka la long ha u snem 2018 hapoh ka jylla Manipur, ka jylla kaba lah ïoh ruh ban pdiang nyngkong ïa kane ka jingïalehkai kaba heh.
U Singh u khmih lynti kumjuh ba ka jylla jong u kaba don 449 ngut ki nongïalehkai kan lah ban pynurlong biang ïa kane sa shisien ban long ka nam lahduh ha kane ka lympung ka ban sa dang mynta.
“Ka jylla Manipur ka long ka jylla kaba ieid bha ïa ka jingïalehkai sport bad ngi la pynmih shibun bha ki nongïalehkai kiba tbit kiba la mih madan ha ki rynsan ïalehkai shabar ri.
Kiba kynthup ïa 25 ngut ki nongïalehkai Olympics," u la ong.
“Nga ngeit skhem bad ki khynnah shynrang bad kynthei jong ngi kin lah ban pynneh ïa ka nam lahduh jong ki jingïalehkai ki bapher bapher.
"U Singh u la ong shuh shuh ba ka jylla Manipur ka long kaba lah kloi ban ai ka jingkyrshan ïa ki nongpynïaid na bynta ka jingïaid beit ïaid ryntih jong ka lympung ïalehkai 2nd North East Olympic Games 2022 bad ka pynshlur ïa ka Meghalaya ba kan ïaid shakhmat ha ki kam ki jam jong ka watla lada ka ïakynduh jingeh.
“Namar khlem ki jingeh kane ka jingïalehkai ngin nym lah ban pynlong ïa kane ka jingïalehkai, kane ka dei kaba ngi ïohi ha baroh shi tyllup kawei ka pyrthei.
Kine ki long ki jingeh hapoh ka lympung ïalehkai jong ka Olympics, Commonwealth bad National Games.
Kine ki jingeh kin lah ban ïarap ïa ka Meghalaya ban pynkhreh shuh shuh ha shuwa ba kan pynlong ïa ka National Games bad nga ai khublei lem ïa ki baroh," u la ong.
Ka President jong ka ri India, ka ka Droupadi Murmu ka la pynsmai ia u nongnishar D Y Chan-drachud kum u nongbishar ba ha khliehduh jong ka ri.
U nongbishar D.Y.Chandrachud hadien kane ka jingshim smai jong u, u la kylla long u nongbishar uba sanphew bad uba ha khliehduh jong ka ri.
U la pynsmai ia u ha Rashtrapati Bhawan ha New Delhi bad mih bujli ia u nongbishar ba ha khliehduh ka ri u U.U.Lalit uba la shong thait noh hynnin ka sngi.
Hadien ba la dep pynsmai, u Nongbishar D.Y.Chandr-achud u la ong ba ka thong kaba ha khmat eh jong u, ka long ban shakri ia ki paidbah nongshong shnong jong ka ri.
U la ong ruh ba un trei na ka bynta ban wanrah ia ka jingkylla ha kaba ia dei bad ki kam bishar khadar.
La kha ia u D.Y.Chandrachud ha ka snem 1959.
La jied ia u nongbishar Chandrachud kum uwei na ki nongbishar jong ka Iing Bishar ba ha khliehduh jong ka ri ha u Jymmang 2016.
Shuwa jong kata, u la long u nongbishar ba ha khliehduh jong ka Allahabad High Court.
U la pyndep ia ka jingpule kiba ia dei bad ka ain LLB na Delhi University bad pyndep ia ka LLM degree bad jingpule Doctorate halor ka phang Juridical Sciences na Harvard Law School jong ka America.
Ha kane ka jingpynsmai ia u nongbishar D.Y.Chandr-achud kum u nongbishar khliehduh jong ka Iing Bishar ba ha khliehduh ha Rashtrapati Bhawan, New Delhi la don lang ruh u Vice President Jagdeep Dhankhar, Lok Sabha Speaker Om Birla, ki Myntri Sorkar Kmie kynthup ia u Amit Shah, u Rajnath Singh bad Kiren Rijiju bad kiwei ki heh ki hain bad ki kynrem kynlyndan.
Ka kynhun kaba pynïaid bad peit bniah ïa kane ka jingïalehkai North East Olympic Games ba la pynlong ha kane ka jylla jong ngi ki la trei shitom ban pynbit pynbiang ïa ka jingdonkam na ka bynta ki nongïalehkai kiba la wan na ki jylla bapher bapher jong kane ka Thain Shatei Lam Mihngi (North East).
U Chief Secretary jong ka jylla u Bah Donald Wahlang u la ai ka jingïaroh ïa baroh kiba la don bynta ban pyntikna ïa ka jingbit jingbiang na ka bynta kane ka jingïalehkai kaba heh ïa kaba ka jylla ïa ka ïoh ïa ka lad ban pynkhreh.
Watla ïa ka phutbol la nang pynïalehkai noh ha kane ka taiew, hynrei katkum ka jingpynbeit mynta ka sngi ka dei ka sngi sdang kane ka Olympic.
“Ngi la pyrshang katba lah ban pynbiang lut bad ha ka jingsngew ka jong nga, nga dei ban ai khublei ïa phi baroh kiba la don kti ha kane kam.
Baroh ki nongkitkam ki la trei khlem da pud" ong u Chief Secretary ka jylla.
U la ban ruh ba ka jingdonkam bad kaba kongsan eh kadei na ka bynta ka bha ka miat, bad ka jingïada kaba biang.
Kane ka jingïalehkai kadei ruh ka kaba 2 lane ka 2nd North East Olympic ba la pynlong ha kane ka thaiñ, bad ka Manipur ka la ïoh ïa ka kabu ban pdiang nyngkong ïa kane ka jingïalehkai kaba heh ha u snem 2018.
Dang shen u EOG 2022 Co-Chairman – Commissioner & Secretary jong ka sorkar pdeng u, Dr.Vijay Kumar D IAS u la ong ba ka jingpynlong ïa kane ka jingïalehkai ka long kaei kaei kaba heh bad kaba khraw na ka bynta baroh kiba don bynta, bad bun ki la trei khlem sangeh la ka long da ki sngi ne ki taïew ruh, hynrei kata ka long ka jingsarong na ka bynta ka jylla Meghalaya ban ïoh pdiang ïa kane ka jingïalehkai.
Ka Deputy Commissioner jong ka East Khasi Hills District, ka Kong Isawanda Laloo ka la ong “kaei kaba ngi la trei ka long kaba rit, hynrei ka jingmih na kane ka long kaba khraw, bad ha ka 10 tarik Naiwieng ngin sa ïohi ïa ka dur kaba itynnad kaba long tang kawei".
Kiwei pat kiba don ha kane ki kynthup ïa u Chief Executive Officer jong ka NEOG 2022 bad u Secretary na ka bynta ka sorkar Meghalaya, Bah Cyril VD Diengdoh IAS bad u Director jong ka Sports and Youth Affairs, Bah Shivansh Awasthi IAS.Ka Siejlieh Sport, Social & Cultural Youth Orga-nisation myn ha ka sngi saitjain jong ka taiew ka la ïoh ban rakhe lehkmen ïa ka jubili rupa jong ka jingkynjoh sha u Mawmer ba 25 snem jong ka kynhun, ha kaba u Ma Vincent H.Pala MP ka Shillong Seat u la wan ban pynher ïa ka lama jong ka jingsdang ïa katei ka sngi kyrpang kum u kongsan ryngkat ka jingiasynranlang u Bah Gabriel Wahlang MDC ka Nongstoiñ, Bah Bormanding Nonglang President ka West Khasi Hills District Congress Committee, u Samla Deborland Kharsyntiew Secretary ka shnong Siejlieh, u samla Bendrowell Hashah Secretary ka Siejlieh Sport, Social & Cultural Youth Organisation bad kiwei kiwei ki riew rangbah jong ka thaiñ kaba kynthup ruh ïa ki nongtrei jong ka seng Congress.
Ha katei ka sngi u kongsan u la ïoh ban pynher ïa ka lama jong ka kynhun bad ha kajuh ka por u la kynjat ruh ïa ka bol kaba long kum ka dak jong ka jingplie ïa katei ka sngi, namar la ong ba ka shnong kan rakhe ïa katei ka Jubili rupa haduh shi snem lynter lyngba ki jingialehkai bapher bapher bad la ïoh ban sdang ruh mynta ka sngi da ka jingïalehkai Kynjatbol bad ka Mawpoiñ na ka bynta jong ki kynthei.
U ma Vincent haba ai jingkren ha katei ka sngi u la pynbna ruh ba un ai haduh 5 lakh tyngka ïa ka kynhun ba kan pyndonkam na ka bynta katei ka madan shnong bad u la bthah ruh ïa u President ka kynhun ba un pynbiang noh khamkloi ïa ki kot ki sla khnang ba un ïoh ban pyllait noh ia ka cheque.
Kum shibynta ban pynshit pynshngaiñ shuh shuh ïa katei ka jingïalang la ïoh ruh ïa ki jingshad bad ki jingrwai na ki khun shnong, bad ïa katei ka sngi lehkmen la pynlong ha madan shnong Siejlieh Nongstoiñ West Khasi Hills District bad la wan ban ïa sakhilang ïa katei ka sngi lehkmen da ki khynnah skul, ki paid nongshong shnong bad la pynïaid ïa katei ka jingïalang da u Bah G.W.Nonglang President ka Siejlieh Sport Social & Cultural Youth Organisation.
Ka shnong Tynnai kaba jngai kumba 15 km eiei na ka Shnong  Mawkyrwat South West Khasi Hills District ka dei kawei ka shnong ka ba pawnam kaba ju pynmih shibun ki jait jingthaiñ ba ha rukom kiba ki shna hi dala ki jong ki kti (Handicrafts) kaba ki dang pynneh pynsah haduh kine ki sngi ba mynta ïa ka sap ka phong ba ki tymmen mynhyndai hynthai kila hikai ïa ki.
Na ka liang u nonglum khubor jong u Kynjatshai u la hiar kyrpang ha kane ka shnong ban wad bniah shuh shuh  halor kane ka bynta  ïa ka rukom thaiñ jingthaiñ bad ka rukom im jongki kaba man ka sngi.
Ha kane ka jingleit jngoh la lap shisha ba ki don shibun ki kynja jingthaiñ kiba la pynwandur itynnad da ki kti kiba ni bad kiba tbit jongki da kaba thaiñ ïa ki shang kwai, ki jingdeng kti, jingdeng shkor, ki synjat kti ki pla jong ki kynthei, ki syntiew, ki kynja pyrda ban wah ha ki phyllaw ïing bad shibun ki tiar ban buh pynitynnad ha ki ïing ki sem bad kiwei kiwei de katkum ka jingkwah jong ki briew.
Haba ïoh ïakren bad ka Kong Twintilis Shylla bad  ka Kong Tiralin Shylla kila ïathuh ba ki la shna ïa kawei ka kynhun kaba la tip kum ka “Shylla Shipara SHG Tynnai" bad kim  pat don kano kano ka jingshah ai hikai ban pyntbit ha ka rukom thaiñ jingthaiñ hynrei dei lyngba ka jinghikai ki meirad parad ki tymmen ki san ha ki por ba rim ba jah ki la ïoh jinghikai pateng kum ki khun ki kti.
Shuh shuh kila ïathuh ruh ba kane ka jingpynmih ïa kine ki jingthaiñ ha kiba bun rukom, ki shem jingeh namar ba ki hap ban rep ban riang bad bylla sngi ban pyndap ïa ki jingdonkam ha ïing ha sem jongki.
Hynrei ïa kane ka kam thaiñ, ki ïoh por tang ynda kila wan phai na ki lyngkha jongki, kata tang ha ka por mynmiet shwa ban thiah bad ha ka por mynstep shwa ban kin leit trei sha lyngkha haki jaka rep jongki.
Ki la ïathuh ruh ba kila ju leit ïashim bynta ha kiba bun ki jaka naka bynta pyni-nam ha ka jingïakop bapher bapher ban pyni ïa ki tiar jongki ha ki jaka kiba ju pynlong da ka sorkar,  ki kynja society hapoh ka District, ne wat shabar ka Jylla Meghalaya kum ha Nongbah Delhi, Hyderabad, Dispur, Agartala bad kiwei de kiba la shah khot sngewbha.
Kumta ki sngewthuh shai ba kane ka kam ka dei kawei ka lad ka kabu na ka bynta ban kyntiew ha ki kam ïoh kam ïoh jam.
Hynrei haba phai pat ha kawei ka liang, ki pynpaw ka jingsngew diaw mynsiem ba na ka liang jongki, ki ju ïoh jingïarap tang ha ki por ba mynshwa.
Na ka tnad ophis jong ka Industries na Nongstoiñ kila ïoh jingmyntoi shibun ba kila shimkhia naka bynta jongki ban ïoh leit ïashim bynta ha kiba bun ki jaka ki tiar ba maki ki pynmih ruh ki lah ban die hynrei hadien ba ka District South West Khasi Hills District kala ïoh la ka jong ka Ophis Treikam  ka ophis Industries, kam pat don kano kano ka jingïarap ne ithuh.
Ban pynmih ïa ki tiar thaiñ jingthaiñ (Handicrafts) ka long kaba jynjar bad kaba shitom ha kiba bun ki bynta namar ba ïa u siej bad ïa u thri ki hap ban thied ha ka dor kaba rem na kiwei pat ki jaka.
Haduh ban da ïoh ban pynbha, kata naduh ba sdang haduh ban da dep ban thaiñ ban ïoh die ha ïew, ka shimpor shibun na ka daw ba ki hap ban trei hi dala ki jong ki kti jong ki.
Ki la ong ba ki donkam tang ki kynja wait bad ki tari bad lada ki don ki kynja Machine ne ki kor ki bor ha ka jaka ban pyndep 2 sngi kawei, la lah ban pyndep noh tang da ki kynta bad ki lah ruh ban pynmih shibun ki tiar jongki.
Ki la pynpaw ruh ba ka Shylla Shipara SHG ki da thrang kumno ban pynneh pynsah ïa ki siej bad ïa u dieng thri ban thung ïa ki namar ha kine ki thaiñ Tynnai ki duna bha ban ïoh.
Ka kam ka dawa shibun hynrei ka duna ka jingpynmih bad bunsien lada mut ban die sha jngai ka dor kan long kaba rem hynrei ym banse ban die kham tad bym lah ban phah sha jngai.
Ki la ong ba lada ka sorkar ka ai jingïarap ïa ki ban kin ïoh ban thung ïa u thri kan long ka jingkyrkhu bad kan long shisha ka jingmyntoi ïa ki ban lah ban pynmih shibun ïa ki tiar thaiñ (Handicrafts).
Hadien ba ka BCCI ka la ithuh ïa ka Meghalaya Cricket Association (MCA), kane ka la long kum ka lynti bad ka jingkieng na ka bynta ki rang ïalehklai jong ka jylla, khamtam haba la ïoh ïa ka jingithuh ba pura, ba ka kynhun ki rang ïalehkai jong ka jylla ba kin da rung ruh shi syndon ha katta ka thup ïalehkai ba kham shalor ne ka elite group.
Ha kane ka kynti kaba mynta, ka kynhun ki rang ïalehkai ka jylla, ki la la khreh ban leit ban ïakhun sha ka lympung ïalehkai jong ka Vijay Hazare kaban long ha Kolkata.
Ha shwa ba kane ka kynhun kan mih na kane ka jylla, la ïoh ïa ka lad ban ïakren bad u coach ba la thung kyrpang da ka BCCI ïa kane ka kynhun ïalehkai ka Meghalaya Dheeraj Yadav, ha kaba u la ïathuh ba ma u lem bad ki khynnah ba ïalehkai ki la ïoh ban ïa lum lang mynta la jan shiphew sngi hangne hapoh ka nongbah, bad ha kane ka por ba la ïa lum lang, ki khynnah ki la ïoh ïa ka jingkilan bad kumjuh ban ïoh ban ielehkai kumba kato katne tylli.
Halor ka jingïoh ïa ka kabu ban jam sha ka kyrdan ïakhun ka Elite Group, u Yadav, u sngew ban ong ba kane ka dei ka bynta kaba khraw tam namar ha kane ka thup ki don lang ruh ki jylla ïalehkai ba la bna nam bha ka ri kum ka Karnataka, Delhi, Vidarbha bad kumta ter ter kaba da kylla ka dei ka kabu ksiar ïa ki khynnah ka Meghalaya ban ïoh ban ïa shut tyrpeng ne ban pynpaw ïa la ki sap ba jylla bad ki jylla kiba kum kine.
Haba jubab pat halor ka jingkylli ki hato don ne em pat ki nongïalehkai kiba da tbit bad ba kynsai bha ha kane ka kynhun, ka jubab na u Yadav ka long ba kum ka kynhun kam dei kaba duna, da kaba u la ai nuksa ïa u kapten ka kynhun u Diphu Sangma, uba la mihkhmat ruh ha ka Duleep Trophy bad ka jingdon ki rangïalehkai kiba kum kine, khlem pep kan plie bha ka lad ka lynti katno tam lei lei haba shem ka ïew ïa-die bad ïa-thied rangïalehkai naka bynta ka lympung ka IPL ruh kan sa plie shen.
Halor ka jingkylli kaba kham bniah ïa ka rukom ïalehkai ki khynnah ka Meghalaya ïa ka kriket, kaei kaba u lap bad shem da ka jingdon lang ka jong u bad kane ka kynhun ka long, ba kum ki nong ïalehkai, ki rangïalehkai ka Meghalaya ki dang donkam ban kham tip bad ngam jylliew bha ïa ka jingtip kaba bniah shaphang ka kriket.
Ha kane ka lympung ka Meghalaya kan sa mad bad ïakhun ïa ki jylla kiba la kiew bad tbit bha ha ka rukom ïalehkai ka jong ki.
Na ka bynta ki bym pat tip hangno ka shnong Thadnongiaw ka don, kane ka shnong ka don 38 km na Shillong bad kumba 5 km mihngi na Bhoirymbong harud Surok Kali na Bhoirymbong sha Mawlasnai.
Kane ka shnong ka kham paw bha ha Ri Bhoi bad ka la ïoh kyrteng kumne, namar ki Nongwan IEW PYNSING hyndai, kaba la don ha kane ka shnong, ki ju leit saitjain ha ka wah kaba don hajan bha bad kane ka shnong, ki la ju thad jain ha madan ka shnong bad sa ïoh kyrteng ka shnong ‘THADNONGIAW’.
Mynta kane ka iew ka la kynriah ha Liarkhla.
Kane ka iew ka la rit bha bad la kylla kum ka iew dukan shnong.
Ka don ruh kawei ka iew Pynsing ha Shnong Jatah hapoh ka hima Khyrim hi.
Ka Shnong ka hap ha Raid Iapngar (Ri Bhoi District) jong ka Hima Khyrim Syiemship, hapoh Umroi Constituency bad u Nongmihkhmat ba mynta ia kane ka Constituency u dei u MLA, u Bah George Lyngdoh Mawphlang, uba long u khunrangbah jong u Bah E.K Mawlong(RIP), Chief Minister barim jong ka Meghalaya.
U Bah George u long uwei na kiba paw khmat bad tbit tam ha ki jingiatai-iakorbar ha Assembly bad wat ha ki kam ki jam shabar jong ka Iingdorbar thaw Aiñ ruh.
Katkum ka jingiathuh jong u Rangbah shnong, u Bah Bernadus Rymbai, kiba la seng ia kane ka shnong ki dei na ka kur Rymbai ba wan ha Ri Pnar bad ki kur Makri ba wan ha Khadar Lyngdoh jong ka thain Nongpoh bad namar ym don ki bui ne ki jingthoh kynmaw, ym tip shuh ha ka snem aiu ki la seng shnong bad mano ba la shongshnong nyngkong eh hangne.
Mynta ha kane ka shnong ki don 147 tylli ki tnum iing, ki shynrang ki don 849 ngut, ki kynthei 400 ngut bad baroh ki don 1249 ngut ki khlieh briew.
Kiba kham bit kham biang ki don 35 tnum iing katba kiba dang tlot ha ka ioh ka kot ki don 112 iing.
Kiba don khyndew lajong ki don 137 iing bad tang 10 iing kim don.
Ki kur bapher ha kane ka shnong ki don ki Rymbai (kiba kham bun), Makri (ba-ar ha ka jingbun) bad kiwei ba Kham duna ki dei ki kur Marpan, Makri, Marsharing, Shadap, Syngkli, Saring, Muktieh, Jyrwa, Kharbithai, Thabah, Malngiang, Kharsahnoh bad Diengdoh.
Ha Shnong don tang kawei ka Kyntoit ne ha Dong.
Ki nongkitkam shnong ki dei: Rangbahshnong u Bah Bernadus Rymbai, Secretary u Bah Pynshngain Marpan, u Bah Batskhem Marpan, Rohinshai Jalong, Binsen Nianglang, Synjuklang Marpan, Shemphang Marpan, Lurshai Ranghang, Pascal Marwein, Markus Shadap, Kabriel Marsharing, Thomas Marsynting, Wosning Jalong, Seiborlang Makri, Boniphas Rymbai, Korbor Makri, Wosdream Makri bad u Bah Benansius Rymbai.
Ki shnong kiba iajan bad kane ka shnong ki dei (sha Mihngi) ka Kdonghulu, Liarkhla, Liarbang, Khliehmustem bad Mawshud, (sha Sepngi) ka Mawbri, Liarshuid bad ka Khweng, (shathie) ka Tyrsha Mihngi bad ka Tyrsha sepngi.
Napdeng kine ki shnong ki don kiba dang ri Niangryndia bad ki don ruh kiba tbit bha ban thain Jain Ryndia bad pynwandur (design) ban thain ia kiwei kiwei ki rukom jain Ryndia katkum ba kwah ki nongphah thain ba ki donkam, khamtam ha Shnong Khweng.
Katkum ka jingiathuh jong u Rangbahshnong kumba 80 na ka 100 ki nongshongshnong ki im khamtam na ka rep ka riang: da kaba rep Kba, rep jhur bad ki im ruh na ka rep Synsar namar u Synsar iaid Iew bha.
Ki khlain bha ruh ban rep jhur, kumba long kiwei kiwei ha thain Bhoirymbong bad Umroi, bad ki shalan ha Shillong bad sha Assam ne kiwei ki jaka kumba long ia u Sying.
Bun ki Kali na Assam bad nawei ki wan thied Sying, Synsar bad kiwei kiwei ki mar-rep kiba na kine ki thain ter ter haduh Mawlasnai, Tyrso bad Sohphoh.
Hynrei ka dor iew jong u Sying kam long satia mynta la bun snem.
Ki rep ruh ia ki Soh bah, sohpieng, Sohpriam, Sohphan, sohtrun bad Kiwei Kiwei kiba iaid Iew bha namar ka shnong ka jan iew.
Don khyndiat tnum iing kiba ri Niangryndia ban die pateng ia ki sop khniang ha kiwei kum sha Shnong Khweng bad kiwei.138 iing ki don khyndew lajong katba tang 9 iing ki dei ki nongshongsap kiba repwai ha khyndew jong kiwei.
Ki don kiba ri jingri.
Ki don ruh kiba repsam da kaba shu iasam ia ki jingmih na ka jaka rep, ym marshiteng hynrei ioh kham bun ki nongrepsam.
Kane ka shait jia ia kiba bun jaka rep lane kiba don jaka rep hynrei ki duna briew ban rep.
Kham bun hi kiba shu ai wai ban lait na bun ki jyrwit jyrwat.
Ki don tang khyndiat ngut kiba treikam sorkar, nonghikai skul bad nongthain jingthain.
U la iathuh ruh ba ka Shnong ka la shai bha bad baroh kiba la nang ban thoh bad ban pule.
Hangne ki don kawei ka L.P bad kawei U.P skul katba ki skul ba kham heh kyrdan ki don ha Mawbri, Mynken bad ha kiwei ki shnong jong ka thain Umroi bad Bhoirymbong lane hab leit pule ha Shillong.
Ka shnong ka la ioh Skhim um na ka PHE, na Block ka MGNRES (100 sngi), skhim MDC bad MLA kum na u Bah E.K Mawlong, Bah S.W.Rymbai, Ngaitlang Dhar, Bah George Lyngdoh Mawphlang, Hector Marwein, P.Mawphniang, Fabian Lyngdoh, Albinus Lyngdoh bad Rangkynsai Kharbuki.
Halor ka Jingkylli balei ki nongshongshnong ki donkam ia ki MDC, ki MLA bad M.P u Rangbahshnong bad ki Nongkitkam shnong ki la jubab ba ki donkam ia ki ban wanrah ia ka roi ka par ha Shnong ha thaw, ban pynioh ia ki jingdonkam jong ki paidbah, ban thaw ki Aiñ kiba bha na ka bynta ki nongshongshnong bad ban iatai, iatei bad iasaid na ka bynta ka bha ka miat jong ka Jylla bad ka Ri ruh.
Haba la kylli na ki halor kino ki Nongrim ban jied ia ki MLA ha kane ka ilekshon 2023, ki la jubab ba halor ka Nongrim ba uno uno u batbit kum u nongialam, u ba lait na ka jingshah pynbudnam bad u ba lah ban wanrah ia ka roi ka par ha shnong jong ngi bad ha ka constituency Umroi baroh kawei ia kum uta kin jied.
Halor ka jingsaindur ia la ka shnong Thadnongiaw na ka bynta ka lashai lashisngi, u Rangbahshnong bad ki nongkitkam shnong ki la jubab ba kin saindur kham bha ba kan kiew ka shnong ka thaw ha ki lynti ki synkien, ban kiew ha ka ioh ka kot, ban ratdyngkhong ia ka biej ka them bad ia kino kino ki jingsniew ha Shnong.
Ia ki khynnah bad ki Samla pat ki la ong ba kin hikai bad kdew lynti ban ri ia la ka akor ka burom, ban burom ia kiba halor bad kiba la san la rangbah.
Ki la jubab ruh ba kin kyntu ia ki ban minot, trei shitom, leit skul leit pule bad leit training ha ki lain bapher ban kiew shaphrang, ban iohkam iohkam bad longheh longhain, ym ban sahdien, shah niewbein bad shah synshar ha kiwei pat ki jaitbynriew.
Ki la ong ruh ba ki ju khot ia ki riewshemphang ha Shnong ban hikai bad kdew lynti lem kumno ban leh bad im ha la ki iing ki sem, ha ka imlang sahlang bad ha Shnong ha Thaw.
SHILLONG:Ka phlim Khasi, ka 9 Lad kaba la shna bad pynmih da u Commander Shangpliang, shen, yn sa pyni biang ha ki cinema bad na ka bynta katei, u nongshna ïa katei ka phlim, u Commander u la kren khyndiat halor katei: “Sa shisien pat, nga buh ka jingkyrpad hakhmat ki paidbah ban wan ai ka jingkyrshan, ha kaba ïadei bad ki jingpyni ïa ki phlim Khasi na ka por sha ka por, te na ka liang jong nga, ngi la sdang ban pyni biang ïa kane ka phlim 9 Lad ha Bijou Cinema Hall naduh ka sngi Thohdieng haduh, kata 4 tarik haduh ka 10 tarik mynta u bnai, te ka por ka dei 11:30, 2:00 baje janmiet, 5:00 baje janmiet bad ha ka por 7:00 baje janmiet.
Te mynta ïa kaba ka la sdang ban pyni ha Bijou Cinema Hall, te nga buh ki jingkyrpad ïaphi baroh ba phin ai ka jingkyrshan te kumba na ka por sha ka por nga la ju kren hi ba ka jingkyrshan ïa kine ki phlim Khasi, ka long ka jingkyrshan ïa ki samla don sap naduh ki aktor aktres, ki nongring camera man, make-up bad baroh khoit.
Te sa shisien nga buh pat ka jingkyrpad ïaphi ba ïa kane ka phlim 9 Lad, la pyni biang mynta, te sngewbha ban leit peit.
Nalor kata, ki bun kiba la ju kylli ïanga ki ong pyni biang lano, te kane ka long ka kabu na ka bynta jong phi, namar hooid ngi la pyni mynshuwa, te hynrei, ha ka por ba ngi pyni ïa kane ka phlim, ka dei ha ka por ba don ka jingkhang dam ne ka lockdown, na ka daw ka jingwan lynshop ka khlam Covid-19, ngi pyni biang ar sien ruh, ka don ka kylla ba ar jong ka khlam Covid-19, te ngi ngeit skhem mynta ba kam don shuh kano kano ka jingjia ban pynthut ïaphi ki paidbah, te phi lah ban leit peit sa shisien, sngewbha ban ai ka jingkyrshan, sa ïakynduh ha Bijou Cinema Hall ha ka por 11:30, 2:00 baje janmiet, 5:00 baje janmiet bad ha ka por 7:00 baje janmiet.
Khublei shibun.
".
Ha kine ki sngi ba la dep, ka Ïing Bishar ba ha khliehduh jong ka ri, ka la shim ïa ka rai ban dang ailad ïa ki ïa ki rit paid Schedule Caste bad Schedule Tribe, ïa kiba la ñiew ba ki dei ki jaitbynriew kiba dang duna ka ïoh ka kot, ba kin dang ïoh ïa ki jingmyntoi jingbhah kam, kumjuh ruh ïa ka bhah ïoh jaka pule.
Kane ka jingshim rai jong ka Ïing Bishar, kaba kynthup ïa ki san ngut ki nongbishar, kiba ka pynjanai ïalade ha ki mukotduma kiba ïadei bad Ka Riti Synshar jong ka Ri India, ka long halor ka mukotduma kaba pyrshah ïa ka 103rd Constitutional Amendment jong ka Sorkar India.
Ha katei ka jingshim rai kaba la eh hi triang, lai ngut ki nongbishar ki la ai rai ba ki jait bynriew SC bad ST ki dei ban dang ïoh ïa kitei ki jingmyntoi bad ar ngut ki nongbishar ki ong ba dei ban pynkut noh.
Wat la kata ka jingmyntoi SC bad ST kan dang bteng, hynrei, na ki dak shin kiba paw ki pyni na kane ka jingai rai, ka long ba ki jingmyntoi SC bad ST kin ym slem shuh ba ki lah ban kut noh.
Kine kiei kiba mih na ka Ïing Bishar, ki dei ban pynsngewthuh ïa ki riew Schedule Tribe ba kim dei ban shongthiah thai ha kata ka jingïoh jingmyntoi riewlum rit paid.
Hynrei, ban ïeng rangbah ha kaba pyntbit ïalade ha baroh ki liang, la ka long ka trei ka ktah, ka kamai kajih, ka seng kam seng jam bad ha ki jingpule ba ngi duna ïa kiwei pat ki jaitbynriew jong ka ri India.
Kaei kaba lah ban sngewthuh na ka rai jong ka Ïing Bishar ba ha khliehduh jong ka ri, ka long ba ki ar ngut ki nongbishar kim kwah shuh ba kata ka jingmyntoi ïa ki rit paid kan bteng.
Shuh shuh, wat kita ki lai ngut ki nongbishar kiba ong ba kita ki jingmyntoi ki dang dei ban bteng, ki ong ruh da ka sngewkhia mynsiem ba kine ki jingïoh jingmyntoi ki dei ban don ruh ka por ha kaba yn pynkut noh ïa ki.
Dei ban pynkut noh ïa kane ka rukom pyrkhat kaba pynjaituh na ka daw ba don kata ka Reservation Policy ba pyntrei kam da Sorkar India bad ruh da ka  Sorkar jylla.
Ka nongbishar Bela M.Trivedi, kaba long kawei na kine ki lai ngut ki nongbishar, wat la ka la ai jingkyrshan ïa ka Reservation Policy, hynrei, ka la bynñiaw ruh ha kajuh ka por da kaba ong, “Ka la dei ka por ba hadien 75 snem ba ka India ka la ïoh ïa ka jinglaitluid, ba dei ban peit biang ïa kane ka jingmang kyrpang na ka bynta ka bha ka miat jong baroh lang".
Ka la ong ba ka jingmang kyrpang ïa ka jingdon jong ki nongmihkhmat Schedule Castes bad Schedule Tribe ha ki Ïing Dorbar Thawaiñ Lok Sabha bad ha ki Ïing Dorbar Thawaiñ jong ki jylla ki dei ban kut noh hadien 80 snem ba ka ri India la ïoh ïa la ka jong ka Riti Synshar jong ka Ri.
Ka Trevidi ka la ong ba la pynduh noh ïa ki nongmihkhmat Anglo-India sha ka ka Ïing Dorbar Parliament bad Ïing Dorbar Thawaiñ jong ki jylla ha ka 25 tarik u Kyllalyngkot, 2020 lyngba ka 104th Constitutional Amendment.
Ka la ong ruh ba kane ka dei ban long na ka bynta kito ki jaitbynriew kiba la ïoh ïa ka jingbhah kyrpang bad bteng ruh da ka ong ba lada leh kumne, kan wanrah ïa ka jingïaid shaphrang ha ka jingsynshar paidbah, ka ri kaba lait na ka jingïapher kyrdan jaitbynriew bad ba ïa ryngkat kyrdan baroh.
Ka Ri Khasi Jaiñtia ka dei ka Ri kaba bun kyrhai ki khana puriskam, ki khana kiba haduh mynta mynne, ki dang ïaid saphriang bad ka jingïathuh jong ki long shuwa jong ngi.
Hynrei kaba kham phylla na kine ka long ka jingdon shisha kita ki dak ki shin, kiba paw shynna ha ki sawdong sawkun jong ngi, kiba ïeng sakhi ban pynshisha halor ki khana kiba ki longshuwa ki ju ïathuh pateng.
Kawei na kine ki khana ka long halor ka Syiem lapaten, ka Lyngdoh Pale, ka Kur Myrjoh, bad ka Raid Nongbri kaba don ha Ri Bhoi district.
Ban tip halor kane ka khana,  na ka liang u Kynjatshai, u la hiar sha kawei na ka shnong kaba don ha ka Raid Nongbri, kata ka Umsaw Nongbri ban sakhi da la ki jong ki khmat ïa ki dak ki shin kiba ïadei bad kane ka khana.
Ha ka jingleit hiar jong kine ki nongthoh khubor sha kane ka shnong, ngi la shem ïa u maw uba don ïa ka dak kjat ksew ha Mawlai Mawrip, u maw uba don halor u mawsiang uba la tynrong bha ha ki marbyrsiew, ba la kam ba ka dei ka pliang ai ja ksew ka syiem Lapaten; ka Umden Lapaten kaba ki ju pynlong ka nguh ka dem shisien ha ka san snem u Mawkba bad kiwei kiwei.
Ban ïoh ka jingtip ba pura halor kine ki khana, na ka liang u Kynjatshai u la hiar sha ka shnong Kbet, kaba don marjan bad ka shnong Umsaw Nongbri ban wad bad ban ïashem ïa u Lyngdoh ka Raid Nongbri u bah Amos Lyngdoh, u ba la bat ïa ka kyrdan Lyngdoh naduh ka snem 1986.
Mynta u ne u rangbah u la don 81 snem ka rta.
Haba ïakren bad u Lyngdoh Ka Raid u bah Amos Lyngdoh, u la ïathuh ba ki Raid na Ri Bhoi kiba hap ha ka Hima Mylliem ki kynthup ïa ka Raid Mawthoh, Marlein, Nongbri bad ka Nongtluh bad ha ka Raid Nongbri ki don hynñiew tylli ki shnong nangta ha ka Raid Nongbri ka don la ka jong ka khana halor kumno ka Syiem Lapaten, ka Lyngdoh Pale bad ka kur Myrjoh ka duh noh ïa la ki longkynti jong ki sha ki Nongbri.
Ha ka por mynhyndai, ïa ka Raid Nongbri la phiah ha ki lai bynta ban shynshar, ka phang mihngi ka dei ka bynta jong ka Lyngdoh Pale, ka phang shatei ka dei jong ka Myrjoh bad ka phang sepngi haduh lam mihngi ka dei ka bynta jong ka Lapateng bad namar ba ka Lapaten ka dei kaba hakhlieh duh kumta la synshar ïa kine ki jaka da ka Lapaten.
Ka Syiem Lapaten ka don ki shipai kiba dei ki 60 tylli ki ksew, kiba kynthup ïa ki 30 tylli ki ksew rongïong bad 30 tylli ki ksew ronglieh, bad namar ba kane ka Syiem ka don ki ksew kiba khlaiñ bor ban pahara, kumta ïa ka Muluk jong ka Syiem Lapaten, ym ju don mano mano ruh ba lah ban jop thma ïa ka.
Ka Lyngdoh Pale ka dei ka para jong ka Syiem Lapaten, kaba dei hi na ka jait Syiem hynrei namar ba ka Syiem Lapaten ka bynnud ban ai ïa ka kyrdan Lyngdoh sha kiwei ki kur, ki jait kumta ka la bynshat noh ïa kane ka kyrdan ha ka para jong ka, kata ka “Lyngdoh Pale".
Ka kur Myrjoh, kaba dei kawei na ka kur ha ka Raid, kaba don ïa ka bynta kaba khraw ha kane ka khana bad lyngba ka buit jong ki, la lah ban pynduh pyndam noh ïa ka jingsynshar ka Syiem Lapaten bad ïa ka jingsynshar ka Lyngdoh Pale na kane ka Raid, hynrei kane ka kur ruh ka hap ban phet noh na kane Raid.
Kaei kaba pynlong ïa ki ba kin phet, hangne yn sa batai bha katba dang ïaid ka khana.
Ki Nongbri, ki dei ki briew kiba wan phet na ka Raid Marngar, ha ki por hyndai, u Syiem Marngar bad u Syiem Kuba na Ri Dkhar ki ïateh lok, bad ki ju ïa leit ïa wan bha.
U syiem Kuba u don kawei ka Sier kaba u ri bad haba u wan kai shane sha Marngar, kane ka Sier ka wan bud ïa u, hynrei haba u ne u Syiem Kuba u la leit pahai kane ka Sier ka la sah ha Marngar, hynrei ki briew na Marngar kiba beh mrad, ki siat noh ïa kane ka Sier bad da ka jingsheptieng ïoh ki shah pynïap namar ba ki la kum pynïap ïa ka Sier ba ri u Syiem, kumta ki la mih noh na Marngar bad wan sha Nongbri bad sah ha kawei ka krem kaba la tip kum ka “Sara lane ka Syrpeng".
Ki la shong la sah bad ynda ki la don kumba 10 snem ei ei ki la ban halor ka Muluk Lapaten; kumta ki la wan ban sah hangne bad kin hap ban dem ban nguh bad bud ïa ka aiñ jong ka Syiem Lapaten, kaba hadien ka mih ka jingïaleh pyrshah.
Ban pynrem ïa ka Syiem Lapaten, ka long tang lyngba lada lah ban pynïap ïa ki 60 tylli ki ksew kiba long ki nongpahara ba khlaiñ bor jong kane ka Syiem, kumta ki Nongbri bad ka Kur Myrjoh ban pynrem ïa ka Syiem Lapateng, ki la ïa suh buit halor kane bad phah ïa uwei u briew na ka jait Myrjoh ban pan shong shakri ha ïing jong ka Syiem Lapaten.
“Ka Syiem Lapaten ka la pyntip ba ym don kam ei ei shuh na ka bynta jong u hynrei tang ka kam ban ai ja ïa ki ksew, kumta u la kohnguh bad tang hadien katto katne sngi u la pyntreikam ïa ka buit jong ki da kaba ai bih ha ka bam jong kine ki ksew; u la pynlwet ïa u “Khohriew" u kynbat uba long bih ha ka bam jong kine ki ksew, bad kine ki ksew baroh 60 tylli ki la ïap noh.
"Dei hadien ba la ïap kine ki 60 tylli ki ksew jong ka Syiem Lapaten, kane ka Syiem ka la shah rem noh ïa la ka Muluk ha ki Nongbri, hynrei shuwa ba kan mih noh na kane ka jaka, ka la buh kawei ka mana ïa kiba ki dei ban ai ïa ka nguh ka dem, ka duwai ka phirat ha ka kyrteng jong ka, shisien ha ka san snem bad ïa kane ka nguh ka ki ju leh ha kawei ka pung ka ba ai kyrteng ka “Umden Lapaten", ki ju kñia hangta shisien ha ka san snem.
Ka Raid Nongbri, sa shisien ka la kwah ban knieh sa ïa ka jaka ka puta jong ka Lyngdoh Pale, bad namar ka jinglehthma ha ka por hyndai kam dei da kaba ïa pom ïa pynïap, hynrei ban rai ïa ka rem bad ka jop, ki la buh da ka jingïakop ba ki briew ka Lyngdoh Pale bad ki briew ka Nongbri ba ki dei ban kem ïa ki khnai dohkhan bad ki khnai piahlang haduh 12 tylli ki tharo lane ki khoh shwa ban ïeng ka sngi.
“Ki Nongbri ki la leh da ka buit, bad ïasnoh kti bad kawei ka tymmen na ka jait Myrjoh.
Kane ka tymmen ka dei kaba nang bha ban kren ban kñia.
Ha ka sngi ba don ka jingïakop, kane ka tymmen ka la phah ban kem khnai dohkhan bad bthah ïa ki Nongbri ba kin leit hajan ba don siej bad shim ïa kawei ka kyrteng kaba ong ma ka bad kyrdem lai sien ha madan; ki Nongbri ki la leh kumta bad tang shiphang ki la lah ban pyndap ïa la ki khoh da kine ki khnai.
Sa shisien ka jingïakop ban kem ïa ki khnai Piahlang, kane ka tymmen ka la bthah ïa ki Nongbri ban leit sha madan bad kren ïa ka kyrteng bad kyrdem lai sien bad kane ruh kumjuh ka jia ha kaba ki Nongbri ki la jop bad pynrem ïa ki briew ka Lyngdoh Pale.
Kumta ki la pynlong ïa ka dorbar ban pyndep ïa ka kñia ka khriam, bad dei hangne ba ka Lyngdoh Pale ruh ka la duh ïa la ka jong ka bor bad ki Nongbri ki ka ïoh ïa ka jaka jong kane ka Lyngdoh Pale.
Shuwa ba kan aiti ïa kine ki jaka, ka la buh ka rai ba ki khun ki hajar kiba shong ha ka jaka ka Lyngdoh Pale, shuwa ba kin rep, kin riang, ki dei ban kñia, ar tylli ki khunsyiar ha ka kyrteng ka Lyngdoh Pale.
Ha kaba ïadei bad ka jait Myrjoh, namar ba ka don bynta ban suh buit bad ki Nongbri ban knieh ïa ki jaka ka Syiem, hadien ba ka Lapateng ka tip, ba u pynïap ïa kine ki ksew, ka la tim ïa kane ka jait da kaba ong, “kane ka jait, kane ka kur kan ïap ha u Khla, u thlen ha ka dieng, u siej ha u pyrthat, ha ka um, ha ka thliew, lada ki sah ha kane ka Raid Nongbri, kumta kane ka kur Myrjoh ka la mih bad phet noh na ka Raid Nongbri, haduh mynta ka kynti kim ju wan kiew ha kane ka Raid.
"Halor ka Raid Nongbri u bah Lyngdoh u la ïathuh “Hadien ba ki Nongbri ki la ïoh ban leh trai ïa kine ki jaka jong ka Lapateng, ka Lyngdoh Pale bad ki kur Myrjoh, ki la wad Syiem, u Syiem jong ka raid Nongbri ym dei uba wan na Dkhar, hynrei u dei u Syiem Khasi, kiba wan na ka Pahsyntiew, na ka liang ki Nongbri ki la khroh, ki wad ïa ki arngut shipara bad ki wanrah noh shane bad ki pynshna ïa ka ïing, ki pynrep ïa ki lyngkha, ki kular ban long kiba ha khlieh duh ban long Syiem.
"Ha ka jingleit jurip jong ngi, ngi la lap ïa uwei u maw uba don ka dienkjat ksew bad haba ngi kylli halor kane na u Lyngdoh ka Raid, u la ïathuh, “kane ka dienkjat ksew ka dei ka dien jong uwei na ki ksew ka Syiem Lapateng u ba leit bud ïa la u trai ha ki por ba u leit ïew sha ki ri dkhar.
"U la ïathuh ruh ba ka pliang ba ka Syiem ka ju ai ja ïa ki 60 tylli ki ksew ka don ha lynti ïaid kjat halor u Mawsiang, katba ka ïing jong ka Syiem Lapaten ka don ha ka jaka ba ju pynlong ïa ka Shad Kynthei mynba ki dang bat ïa ka niam tynrai.
Ka Umden Lapateng kaba mynta ki la pynlong lyngkha kba.
Ha kane ka shnong Umsaw Nongbri, u don ruh u Mawkba, u Mawsiang ha ka dur ka dabor ka ba heh, bad une u maw u don hapdeng ka khlaw bad kaba kham phylla ha une u maw ka long ba ha ka por rkhiang, kane ka um ka  ju rngad bha hynrei ha ka lyiur bah dap ka um ha une u maw bad mih ki ñuit bad kumjuh u kba, bad une u kba u mih man u snem naduh ki por hyndai haduh mynta bad ïa kane ka jaka la ju tip kum ka “Niamathlong" kaba mut Mawkba.
Mynta kane ka shnong, kam shym la bud shuh ïa ki riti, ki dustur jong u mynbarim namar ka jingwan ka niam Khristan ha kane ka shnong, hynrei ka dak ka shin ka paw bad ki briew kiba pynneh ïa kine ki khana ki dang don haduh mynta mynne ban sakhi ïa ka khana halor ka Syiem Lapateng, ka Lyngdoh Pale ka Kur Myrjoh bad ki Nongbri.
Yn pyllait paidbah noh ïa ka music video kaba la ai kyrteng “Kynsan Kynsan" ha ka 19 tarik Naiwieng, 2022 ha ka por 5 baje janmiet ha ka rynsan “MEWAN KHONGJEE OFFICIAL CHANNEL PRODUCTION".
Katei ka music video ka dei na ka phlim ka ban sa wan kaba la ai kyrteng ka “Phin Sa Kynmaw".
Katei ka music Video ka dei shaphang ki shijur ha kaba ka jingieid kaba rhem bha hapoh jong ki, hynrei kynsan kynsan ka wan ka jingkah u lyoh u ba dum ha ka jingim jong u shynrang ha kaba ka kynthei ka shet kylla noh ïa la u baieid.
Ïa kane ka music video “Kynsan Kynsan" la rwai da u Ram Suchiang bad la don bynta ruh ban ak da u tyngshop Rangkynsai Lynching, ka puron Sherillin Khongwar bad u tyngshop Bakhamsan Nongbri.
La thaw ïa kane ka jingrwai da u Caldyson Khongjee.
Ïa kane ka music video la ring dur da u Amos Suting bad la pynmih da u Mewanbha Kupar Khongjee.
U President ka Meghalaya Pradesh Congress Committee (MPCC) u Bah Vincent H Pala, u la pyntip ba ka seng ka la dep  ban shong jingïalang halor ka manifesto bad mynta ki la phah sha Delhi ba kin pynbiang lang namar ka dei ban ïahap bad kaba pynkhreh ka AICC bad ka Research Team kan pynbiang ïa kane.
Na ka liang u Bah Pala u la ïathuh ba ha kane ka manifesto , kila pyni shaphang ka jingeh ban ïoh kam ïoh jam, ka ‘Management of Finance’ namar kumba long mynta ka sorkar ka shu leh jubor, kam don kata ka lad ban wad ki lad ki lynti ban ïoh jingmyntoi ka jylla, ban pynshlur ban pyndonkam ïa ki kor ki bor katkum ka juk ba mynta, ban kyntiew ha ka kam jngohkai pyrthei bad ban ïarap ïa ki briew jong ngi da ki mat trei kam ki ba biang bad ki kam pynroi ban ai kam aijam ïa ki samla bad ban kiew ka ïoh ka kot.
“Ban don ka jingïadie ïathied katkum ki aiñ ki kyndon bad ki ri kiba marjan kum ka ri Bangla-desh namar ka thaiñ shatei lamih kan mat jingeh lada jia eiei, ban khaïi shabar ki wei pat ki ri kum ïa ka doh, ban don ka jingthep kam kaba  khuid ba suba bad ym ban shu ïadie ïathied," u la ong.
Haba ïadei bad ki Nongrep u la ong, “Don kam ban pynbiang ïa ki synbai jhur ban ïoh ïa u soh u ba babha, bad ngi dei ban tih bniah bha haba ïa dei bad kane, ban sngew-thuh ïa ka jingeh kaba ki nongrep ki mat , ngi don ïa u shyrmit uba bha bad ki wei ki jaitsoh kiba ngi pynmih bad ban teh lakam ïa ka jingshalan tuh ïa u.
"U Bah Pala u la bynrap da kaba ong, Ngi dei ban kyntiew haba ïa dei bad u synsar, u ba ngi pynmih na ka jylla jong ngi, ha ïew shi kilo ka dor ka poi 150 tyngka bad na ka shi kilo haba kila shna pynbha u mih haduh lai tylli ki synshar  bad u wei uwei u shongdor haduh 300 tyngka , ngi don kam ban wat ki lad ki lynti ban don la ki jong ki jaka pynmih ba kan kiew ka ïoh ka kot.
Haba ïa dei bad ka thaiñ jingthaiñ u la ong ka la don kam ban don ka jaka ba kyrpang , bad ban ailad kyrpang ïa ki longkmie namar kumba 40% na ki longïing ha ka jylla kiba kamai ki dei ki longkmie.
Kane kan ai kam ai jam ïa ki longkmie ha ka jylla , ngi dei ban khaïi ïa kine shabar ka jylla bad ngi kwah ban kyntu ïa ka sorkar ban pynbna da ka rel kaba kyrpang na ka bynta ki jylla shatei lamihngi ban ngin ïoh ban pynkit ïa kine ki mar kiba ngi pynmih na ka jylla.
Haba ïa dei bad ka pule puthi u la ong, ngi don kam ïa ki Private university namar ki Central university ki don la ka jong ka lynti ban thung ïa ki Vice Chancellor tang na ki kato katne ki briew.
U la bynrap da kaba ong ba kin kyrpad ïa ki nongïalam jong ki kynhun balang ban mih sha khmat ban buh ïa kine ki skul bah ha ka jylla bad ki long kiba kloi ban ai jingkyrshan.
Haba ïadei bad ka jingai jingïarap ïa ia ki Balang bapher bapher ,u la ong ba kala don kam ban don ka mang pisa na ka bynta baroh ki jait niam, haba don ka jingïaseng baheh ha ki niam bapher bapher.
“Ngi ïohi ba ki Balang ki don kam ïa ka um, ki surok, ka light bad kane kala dei ban don la ka jong ka mang pisa na ka sorkar.
Dei na katta ka daw ngin don ka jingthmu ban mang kyrpang ïa kane ka song pisa na ka bynta jong ki," ong u Bah Pala.
U President ka Meghalaya Pradesh Congress Committee (MPCC) u Bah Vincent H Pala u la ong ka sorkar MDA ka la kulmar, ka jingtrei kam  jong ka kam shong shuh ha ki rukom ban trei kam, ki shim ram da ki hajar klur bad ki pynsep ei ïa ka pisa jong ki paidbah.
“Baroh ki Skhim ki dei ka pisa jong u Paidbah, ka sorkar kala dei ban shna ïa ki jingtei kiba donkam, ban pynbiang ïa ka koit ka khiah, ban pynbiang ha ka pule puthi bad ha kiwei kiwei ki kam pynroi ki ban ïoh jingmyntoi jong ki paidbah," u la ong.
U la bynrap da kaba ong, “Ngam ong ba baroh ki skhim kiba ki ai kim donkam, hynrei ka dei ban don ka skhim na ka bynta kiba kiba na sor, na ka bynta ki nongrep, na ka bynta ki nongkyndong, bad dei ban don la ki jong ki jong ki skhim lada ngi kwah ban pynbha ïa ka ïoh ka kot.
"U la ong kumba ka long mynta ki shu leh kulmar, ki sam kulmar bad kane kam dei ka sien kaba nyngkong.
Ngi ïohi ba ka rukom synshar khadar mynta ka long kaba shu leh kutlad tang ban ïoh vote namar ki sngewthuh ba lada dei hi da ka ilekshon kaba beit, ki paidbah kin kyntait ïa kane ka Sorkar.
“Ki la Pynbiej ïa u paidbah khamtam ïa ki ba na nongkyndong bad ki baduk da kaba shu thied  5000 ne 10 hajar ne 20 hajar," u la ong.
U la bynrap ruh da kaba ong, “Kane ka dei ka pisa paidbah bad ngim ong ba kim dei ban shim hynrei ym dei ban shah pynbiej ha kano kano ka party.
Ki dei ban sngewthuh bad ngi ïohi ba ki paidbah ki sngewthuh ïa kata.
"Ula ïathuh ruh ba kat shaba ki leit, ki ju pynshai ïa kane ba ka pisa kaba ki ai ka dei ka jong ngi u paidbah, ym ban shah pynbiej.
U Bah Pala u la ong ruh ba ki pdiang ïa kino kino ki kam pynroi hynrei ki don ki bynta kiba ki la klet imat kum ka Lumshnong la dep pynbna ïa ka block da ka sorkar barim  ha kine ki sngi ki pynbna biang, sa kawei  ruh ïa ki  surok kiba la dep shna naduh mynno katta ruh ki buh Mawnongrim.
“Ka jingleh ka jong ki ym pat ju lap ha ka ri India baroh kawei ban pynbha ïa ki surok, ki CHC , ki PHC ki hap ban buh mawnongrim da ki kyntiew kyrdan katta ka dei ban buh Mawnongrim, kane ka dei ba ki la sngew kutlad, bad kim don ki projek kiba thymmai  bad ki shu pyni jubor justi ïa ki paidbah ba ki la trei," u la ong.
Ki dawai kynbat ba u khun bynriew u pyndonkam na ka bynta ba un shait un khlaiñ, un khiah krat khiah stang bad ba un lait na kiba bun ki jingpang, ki long kiba u khun bynriew u la pyndonkam mynta da ki spah spah snem ha ka pyrthei.
ïa kane ka jait jingsumar da ki dawai kynbat ki long kito ki jaitbynriew riewlum, ki jaitbynriew kiba dang sah khyrdong hangne hangta.
Ym tang katta, ka jaitbynriew Hynñiewtrep ruh ka la pyndonkam ia ki dawai kynbat mynta la da ki spah snem.
ïa kane ka jingstad dawai kynbat, la ai pateng da kito kiba tip ïa kane ka rukom sumar na kawei ka pateng sha kawei pat.
Shuwa ba ki Phareng ki ïoh ban iuhkjat ha ka thaiñ Shatei Lam Mihngi bad hangne ka Ri Khasi Jaiñtia, ki khun u Hynñiewtrep ki la da tip him kumno ban sumar ialade na kiba bun ki jingpang.
Hangne ha ka Bri U Hynñiewtrep, ngi tip kumno ban sumar ia ki khun kiba dang rit jong ngi.
Ha ka por ba ki dang khunlung bad dang rit bad haba ki ioh ia ka jingpang kpoh, ha kine ki sngi kiba mynta, ngi ai ia ki khun jong ngi da ka dawai Gripe Water.
Hynrei, ki longkmie jong ngi, ki la tip kumno ban sumar ia ki da kaba ai da  Ñiangsohpet.
Wat haduh kine ki sngi, haba pang shitmet, pang baiong khlieh bad suhkhriat, ki pynsleh ia u nongpang da ka umsoh Kwit.
Ki khun u Hynñiewtrep ki tip ban sumar ialade.
Haba pangjyrhoh, ki briew ki khleh ia ka umngap bad u Sohmarit bad shen shen u nongpang jyrhoh u jem noh.
Sngew lyngngoh ba tip ba u Khasi uba long uba stad haduh katta katta ban sumar ia kito kiba khein shyieng.
Ha kane ka jingsumar kaba kynthup ia ka jingpynbeit shyieng bad sop pat ia kata ka jingmynsaw da ki kynbat ba ki nongsumar ki kheit na khlaw.
Hadien ba kine ki kynbat ki la sdang ban duna bad ban duh jait bad ba shitom ban ioh na ka daw jong ka jingthang khlaw dusmon jong ki briew bad ruh na ka saw jong ka jingrep bun, ha kaba ki nongrep ki hap ban pynngat ia ki khlaw bad ban thang ia ki dieng ki sieh bad ki tnad khnang ba kan sboh ka khyndew, mynta ki la sdang ban thung noh ia kine ki kynbat dawai ha ki jaka lajong.
Sngew tynnad ban tip ba don katto katne ki briew hangne hangne ha Ri Khasi jong ngi kiba nang ban shan ia ki dawai Homeopathic na u jynthung Jinseng uba mih tang ha ki katto katnje ki jaka jong ka pyrthei, kum ha Korea bad Ri Khasi Jaiñtia.
Ha kane ka long ba une u jynthung u long bha ha kine ki jaka na ka daw jong ka jinglong kyrpang jong ka suinbneng.
U President barim jong ka Ri India, u Dr.APJ Kalam uba wan na nongkyndong, wat lada u la long uwei na ki stad saian ha kaba pynmih ia ki tiar pynbthei nuclear hynrei, u la long pat uwei uba sngewthuh bha bad pynshlur ia ka jingrep ia ki jynthung ban shna dawai kynbat ha Ri India.
Ka Sorkar ka dei ban pynshlur ia ka jingrep ia ki jynthung bad ki kynbat ban shna ia ki dawai kynbat.
Ki briew ki shaniah ia ki dawai namarba ba lah ban thied  ia ki ha ka dor kaba kham tat.
Ka jingdih ia ki dawai kynbat kim ktah ia ka jingkoit jingkhiah jong u nongdih ia kita ki dawai hynrei ki pynkhlain ia ka bor met bad bad pynkoit na ki jingpang.
U MDC ka Mylliem u Bah Ronnie V Lyngdoh u la ong ba ha ka Mylliem konstitwensi ki paidbah kim dei kiba beij, ban shah pynbiej.
Haba kren sha ki lad pathai khubor, u Bah Ronnie uban ïakhun ïa ka MLA elekshon 2023 na Congress,  u la ong, “hato ki paidbah ki donkam ka jingïarap tang ha ka por elekshon, shano kita ki skhim FOCUS ki jah baroh 5 snem, u paidbah u thngan tang san snem, u paidbah u donkam tapmoh khlieh lane kita ki sniang ki syiar tang mynta la jan elekshon.
Lada kane ka sorkar ka ai mar sien jop nga ngeit ba kito kiba ïoh 2 tylli lane 4 tylli ki sniang nga ngeit ki la roi haduh 10-15 tylli".
U la ong ba la jied ïa kine kiba ïoh jingmyntoi ruh tang ka sem syiar ruh kim don bad kane ka long tang ka jingpynlut phut ïa ka pisa paidbah ban pynjop elekshon.
“Lada ki don shisha ka jingthmu mar sien jop hadien shi snem ba la dep ban mang lyngba ka Dorbar Tyngka sam noh bad 10 snem ki paidbah ki la kiew".
Haba kylli halor ka jingduna kane ka thaiñ, u Bah Ronnie u la ong, “Ka Mylliem ka donkam bun khamtam ki lynti synkien, umbam umdih, Tele-communication, ka bording ka bym don jingthut, jaka sumar, jaka pule bad kiwei kiwei ki jingdonkam ha kane ka thaiñ bad ka jylla hi baroh kawei".
Haba kylli halor ka bor pisa ka treikam bha ha ka por elekshon, u Bah Ronnie u la ong, “Ki paidbah kidei ban pyrkhat bha bad hato kita ki pisa ba sam ki lah mo ban weng ïa ka jingeh.
Lada phi sam baroh san snem te ka biang keiñ, sam mynta shwa elekshon te lada ki paidbah ki beij ki shet kylla ïa ka dor lajong".
U Bah Ronnie u la ong ba kane ka sorkar MDA ka pynbeij da kaba ong ba kan thaw ki kolej, ki opihs treikam bapher bapher kumne kumtai hynrei ka lah mo ban pybndep tang hapoh 1-2 bnai ïa kita.
U la ong ba kum ki paidbah kidei ban sngewthuh bha kaei ba ki ïoh na kane ka sorkar bamsap.
U nongïalam ka United Democratic Party (UDP) u Bah Bindo M Lanong u la ong ba ka jingleit dawa Khasi State jong ka HSPDP sha Nongbah Delhi ka  dei tang ka kam politik suda.
Haba kren bad ki lad pathai khubor, u Bah Bindo u la ong ba kan leh aiu kata ka HSPDP halor kane ka jingdawa namar ki don tang shikham bad lada ki kwah ba kane ka jingdawa kan urlong la dei ban ïakhot lang ban khlaiñ ka jingdawa.
“Da u Bah Hopingstone Lyngdoh, uba la sdang katto phew snem ruh kam poi shaei shaei, ka don ka jingdonkam ban phiah ïa ka jylla hynrei leh katkum ka nongrim", u la ong.
U la ong ruh “Ki Garo ki dei ki briew ba bha bad ngi lah ban im bad ki hynrei bad kiwei ki jaitbynriew ngim lah ban ïa im lang ka don ka jingsngewthuh jingmut bad lada ngi kwah ban imlang kumba ju long naduh ba sdang kam leilei hynrei lada na Khasi bad Garo ki kwah ki lah ban ïa phiah".
“Ki Garo ki dei ki briew ba bha bad ngi lah ban ïa im lang hynrei lada ki kwah ban ïa phiah lang da ka jingïasngewthuh jingmut lang kan ym leilei ban phiah ïa ka jylla Meghalaya," u la bynrap.
Ka ophis jong ka Animal Husbandry & Veterinary Department (AH&VD), South West Khasi Hills District ka la pynlong ïa ka jingai jinghikai bad pynshai paidbah ban pynsngewthuh ha ki paidbah kumno ban ïada ïa ki jingri na ki jingpang ba bun jait ha ka 15 tarik Nohprah ha kaba 300 ngut ei ei ki paidbah na ki 7 tylli ki shnong jong ka thaiñ Shngimawleiñ, South West Khasi Hills District ki la wan ban ïashimbynta.
Ïa kane ka prokram la pynlong ha phyllaw jong ka Shngimawleiñ Government Upper Primary School ha kaba u kongsan u dei u Bah Polin Lyngdoh Marshillong, Headmaster jong ka Shngimawleiñ Government Upper Primary School ryngkat ka jingïadonlang ki doktor napoh ka ophis jong ka Animal Husbandry & Veterinary Department (AH&VD), South West Khasi Hills District, bad ki longkmie longkpa kiba long ki nongïashimbynta ha kane ka sngi.
Kiwei pat ki nongkren bad kiba long ki nongai jingpynshai ki long ka Dr.I.Wanniang bad ka Dr.F.L.Lyngkhei.
Ïa ka jingïalang ha kane ka sngi la pynïaid da u Dr.B.K.Mawthoh, District Animal Husbandry & Veterinary Officer, South West Khasi Hills District, ka jingkren lyngkot na u Myntri jong ka Shnong Pyndenmawthawïang, u bah Homly Lyngdoh bad ka jingkren khublei na u Dr.W.Lyting, Animal Husbandry & Veterinary Officer, South West Khasi Hills District.
La pynshit pynshngaiñ ïa kane ka prokram da ka jingrwai na u Bah Moris Lyngdoh Marshillong.
Ka UDP Ranikor konstitwensi ka la pdiang burom ïa kumba 100 ngut tam ki nongkyrshan jong ka NPP, INC bad kiwei kiwei ki party kiba wan pynïasoh thymmai ïalade sha ka UDP ha ka jingdon lang u MLA/MDC jong ka Ranikor konstitwensi u Bah Pius Marweiñ.
Na ka liang u Bah Pius Marweiñ u la u la kyntu ïa ki paidbah kiba dang wan pynïasoh thymmai sha ka Party UDP ba kim dei ban sngew thymmai ha ka Party hynrei ki dei ki trai, ym don barim ym don ba thymmai phi la longtrai ha kajuh ka party.
Ha kane ka juh ka sngi u la ïoh ban pynskhem ïa ki nongkitkam jong ka UDP Ranikor Zonal Unit, Women Wing bad Youth Wing.
Ki 3 tylli ki Village Organization kiba hap ha Nongpoh konstitwensi, kiba kynthup ïa ka Kynthuplang VO na shnong Mawlong, ka Ïasnohktilang VO na Mawphrow bad ka Ïasnohktilang VO na Niangbari Lum, kiba la shah jied kyrpang na ka ophis u Block Development Officer, ha ka 16 tarik Nohprah ki la shah pynkup burom ha u Bah Mayraldborn Syiem, MLA Nongpoh.
Ha katei ka sngi ba la pynkup burom ïa kitei ki VO, la sakhi da ka jingdon u Bah Balajied Ranee MDC, ki ophisar na ophis BDO Umling, u Bah RB Shadap President ka Ri-Bhoi Dorbar lem bad shibun kiwei pat.
U Bah Mayralborn Syiem, haba kren ha katei ka sngi, u la pynpaw ba katei ka jingpynkup burom ka long kum ka jingpynshlur bad ka jingai mynsiem ïa kitei ki longkmie kiba trei shitrhem lyngba ka jingkyrshan jong ka NRLM halor ki kam bapher bapher ba ki shakri ha ki shnong ki thaw bad khamtam ban kyrshan ïaki para longkmie ha ki shnong ba ki don namar lada don kiba ithuh haka kam kaba ki trei kan long ka jingai mynsiem, khnang ba kin nanglah ban treibha shuh shuh.
Kawei na ki jinghikai ba khraw bad kordor eh jong u Jisu Khrist ka long phi long ka jingshai ka pyrthei to ïaid ha ka jingshai bad to phin pynshai kumta ïa ka jingshai jongphi ha khmat ki briew baroh.
Kine ki jinghikai shong tynrai la khmih lynti ba kin tyllun kin long doh long snam bad shat phyrnai ha ka jingim jong uwei pa uwei ba kawei pa kawei ki ba ngeit jong ka Balang Khristan shityllup.
Hynrei kaba sngewsih eh ban ïohi ba kane ka jinghikai kam ïoh jaka bad kam treikam satia ha kine ki juk jongngi mynta kyrpang eh ha kiba bun ki Khristan kiba ha ka jaidbynriew Khasi jongngi.
Kawei na kaba ki Khristan kim bit ban klet ïa ka ban kynmaw ka long ba la ju peit sha ki kum ki jingshai ka pyrthei bad la ju khmih lynti ruh ba ki Khristan khamtam kum ha kane ka jaidbynriew kaba ki kham bun paid ban ïa kiwei kin pynpaw shabar bad khring ruh ïa kiwei (influence) sha kata ka jinglong jingim ba bha, ba itynnat bad ba donburom.
Hynrei pynban ki long da khongpong.
Balei ka long kumta? Khlem pep imat! namarba ka jingshai kaba ha ki ka la lam byrdum noh.
Katkum na ki khanasamari ba la dep ki khristan ki kham bun ban ïa kiwei pat ki kynhun briew bad kynhun niam ha Meghalaya hi, hynrei don pynban da u dak jingkylli uba heh, balei keiñ ka jylla kaba kum kata ka long kumne kumba ka long mynta? Ha jan man la ki bynta jong ka imlang sahlang ka don tang ka jingjot bad jingpyut plak kaba la pynsniew dur khait ïa ka jaidbynriew tipbriew tipblei ka mynnor bad ka mihpli tang ka jinglehraiñ bad jingjah burom kat shaba phai.
Balei? Hato ym dei ba ka jingshai itynnat ka la lip rong noh sui? to ngin ïa kren luk liak katto katne shaphang kane ka jingshisha kat kumba ngi iohi.
Ki dukan kyiad ba kham bun hi ki kham ïoh nong ym na kiwei pat hynrei na kita kiba kam sarong ba ki long ki jingshai ka pyrthei.
Ki jingïaknieh jaka pura, ïa knieh um ha kor sorkari, ïa knieh bor ïa knieh shuki bad kiwei kiwei ruh ki kham jia hapdeng kita kiba kam ïalade ba ki dei ki jingshai jong ka pyrthei.
Ki kam awria ki jingleh bor bad jingbret khun madei la leh kham bun hi da kita kiba kam Khristan ïalade.
Ki aiñ ki kanun ba la shna da ka sorkar bad da ki shnong ki thaw la pynkdiah bad pynkheiñ lyngkhot lyngkhai kham bun da ki Khristan hi.
Mano ba nud dih duma, biri sikret sahuh haba ïa peit phutbol ha madan polo, haba ïa shong kali ha ki phyllaw wat hapoh hospital, ha ki jingtrei sorkar bad ha ki jaka iew jaka hat lait na kita kiba kam jingshai ïalade? Wat ha phyllaw ïingmane ruh kiba bun kim salia.
U Jisu u hikai mo kumta? Ki Balang aiu ki la kren halor kane? Ne ki sngewrem pynban haba ka Skyline Publication ka pynmih ïa ka dur u Jisu ryngkat u sikret ha ka kti hangno kata ka company ka iohi kumta ïa u Jisu ym dei ha kita kiba kam Khristan ïalade?Ka jaidbynriew rit paid kum ka jongngi kaba kham don bun ki Khristan bad kaba la ioh la ka jylla pura mynta sawphew na artylli ki snem ka la dei ban tyngshain tam ha ka ri hi baroh kawei, hynrei balei pat ka long da khongpong? Ki nongmihkhmat ba donburom jongngi kiba kham bun ki dei ki Khristan, hynrei balei keiñ kim lah pynpaw pyrthei ïa kata ka jingshai kaba ha ki? Ka roi ka kiew jong ka jaidbynriew shityllup ka shong tylli ha ka bor bad ha ki kti jong ki hynrei balei keiñ kam paw bad kam poi shano shano ruh? Sngewsynei ïa ki bapli ki nonghikai nalor ba la iai khniot beiñ ïa ki na ka por sha ka por mynta pat la thom syndon da ka bor ïa ki.
Hato kim don hok mo ban im lem kum kiwei pat ki shakri jong ka jaidbynriew? Ban da dei ba ki nongmihkhmat ba donburom jongngi ki kynmaw ïa la ka nongrim katta ka jylla jongngi kam la kylla long phi ka Model state ha India?Ki shnat trei kam ba pher bapher jong ka sorkar ki jan dap da ki briew kiba man ka kut taiew ki sum ki sait ki riam ki beit da ki sut ki but ba har rukkom ban pynphuh pynphieng ïa ki ïingmane Blei jong ki hynrei balei pat tang poi ha ki kamra trei kam ha ki pdeng taiew bun na ki ki kylla dur bad kylla rong noh? Balei ruh hap ban pynjaw ummat ïa ki hajar hajar ngut ki briew bad ki nongkyndong bapli kiba wan ud wan nam ha ka burom ba sbun jong ki? U Jisu u ju hikai mo ban lehbeiñ ïa kiba rit ba ria bad kiba duna jingtip? U hikai ruh mo ban trei kam sop sop hapoh ka miej ne ka 1/10 jong U ka trei kam hapdeng para briew? Ka’m la dum noh mo ka jingshai Khristan kaba ha ki?Kumno pat ki shnong ki thaw ha kylleng jong ka ri Khasi ki long ki man.
Hato ym dei kiba kham bun na ki nongïalam shnong nongïalam hima ki dei ki Khristan lane ki nongïalam Khristan? Ban da dei bym pat long aiñ ka hok ban tip paidbah kumno ki shnong ki thaw ha ka ri kin long ha pyrshah jong kine ki skim thymmai jong ka sorkar kmie? Phi tharai kin nym bun kyrhai sadhai ki longlwit bad ki Jongksha? Ne don hi imat tangba ym pat paw pyrthei.
Hato kiba bun na ki Rangbah Shnong Khristan ki nud ma ban pynpaw paidbah ïa ki jingioh jingpynlut pisa bad ïa ki rukom trei kam jong ki ba ki bym pat long Khristan kin bud nuksa lem ïa ka jinglong jingim ba lah shaniah jong ki? Ne ki don pynban lada dei lei lei ban pyntreikam ïa ka hok ban tip ha ki shnong jong ki.
Kine ki jingshisha ba la kdew haneng nalor kiba bun kiwei pat ki kdew tyngkrein ba ka jingshai kaba dei ban don ha ki Khristan ka la kylla Pongpet bad dei na kata ka daw ruh ka Balang Khristan ha kine ki sngi ka shah kren beiñ ym kumba shah kren ne shah lehbeiñ ka Balang kaba nyngkong kaba ieng ha ka nongrim jong ka jingshisha.
Kyntang ïa wai ki jinghikai jong u Jisu Khrist hi kin iai sah kiba kordor bad kiba donbor ha ki shkor jong kita kiba sngew ha ki dohnud jong kiba pdiang bad ha ki jingmut jong kiba kloi ban leh ïa kine ki jinghikai jong u.
Ka Balang hi kan iai sah ka Balang kaba khuid bad kaba kyntang wat la ki don bun ki ‘langiong kiba pyrshang ban pynthohbria ïa ka.
Ka jingshai kaba u la wan ban tbeh kan iai sah kaba phyrnai bad tyngshaiñ ha kane ka pyrthei kaba dum iong ngit.
Ka don ruh namarkata ka jingkhot ïa kiba kum kita baroh ba kin kylla thiah kylla dem katba ka por ka dang don bad ba kin wan phai bad dem ha pyrshah ka Jingshai khnang ba ka lah ban pynher noh ïa u thiat jingdum uba ha ki.
U MDC ka seng Congress ka Mylliem konstitwensi u Bah Ronnie V.Lyngdoh u la ong ba ka ka Ïingbishar ka hap ban tuklar ha kiba bun ki khep namar ba ka sorkar kam ler.
U Bah Ronnie u la ong ba ka jingsahdien ym tang ha Mylliem konstitwensi hynrei ha baroh kawei ka jylla ka pynlong ïa ka Iingbishar ba ka la hap ban tuklar ha kaba ïadei bad ka jingpyntreikam ïa ki kam pynroi jong ka sorkar jylla.
Haba ïakren bad ki katto katne ki nongthoh khubor u Bah Ronnie u la ong, “Nga dang ïohi ka kot khubor mynne ba ka Ïingbishar ka la pynmih ka hukum ïa ka sorkar jylla, ïa ka tnad PWD bad ka NHAI ban pynbha lane ban maramot noh ïa ka surok Shillong-Jowai".
U la ong ba ym dei tang hangne ha konstitwensi ka dang sahdien hynrei baroh kawei ka jylla.
U la ong ba kane ka sorkar Meghalaya Democratic Alliance (MDA) ba ka la pheil lut ha baroh ki liang khamtam ha ka kam pynroi.
Ha kane ka juk kaba mynta baroh ngi la ïa pyndonkam ïa ki mobile phone naduh kiba riewspah haduh kiba duk, hooid ngim lah ban len ba ki mobile ki ai jingmyntoi shibun eh ïa ngi khamtam ia kito kiba nang ban pyndonkam ïa ka jan baroh ki ri jong ka pyrthei ki pyndonkam ïa ki Mobile namar la sngewthuh lyngba kine ki tiar (science) jong ka juk kaba mynta la lah ban pynsuk ïa ka rukom treikam lyngba ki khubor ban ïa kren ne pyntip na kawei ka jaka sha kawei pat kum ha ki por kiba kyrkieh (Emergency Case) bad kumta ter ter.
Ha kane ka jylla jongngi la jan baroh ngi pyndonkam ïa ka Mobile phone hynrei kawei kaba sngewsih ban ong pat ka long ba kham bun hi kim nang ban pyndonkam ïa ka balei nga ong kumne? Namar ngi ïa iohi hi da la ki jong ki khmat ba don shisha ki bym sngewthuh ïa ka jingpyndonkam ïa ki mobile ki pynlut kai ïa ka por da ki bun bun kynta tang ha ka ban ïa kren ne khñiot mobile la ha ki Office treikam ha iew ha hat ne wat ha ki lynti syngkien teng teng ha ka ban ïa kren ïa ki kam ki jam ym ju don por ne pynleit jingmut hato kane kam pyndkoh mo ïa ki kam ki jam? Kum ban shu kren tohmet noh la shu pyndonkam pathar palat khlem sngewthuh.
Kaba kham i shyrkhei eh mynta ka long ïa ki khynnah samla khamtam kiba dang pule hato kane kam pynthut mo ïa ka jingpule ka jong ki? Ki don katto katne ki riew rangbah kiba peit jngai ïa ka lawei jong ki khun samla ki bynniaw haduh katta katta bad ki ong ruh ba ki kmie ki kpa kiba mynta ki la ai mon bad ai laitlan palat ïa la ki khun shisien peit pat i kumba ki kmie ki kpa kim da isalia than eh ïa la ki jong ki khun don pat kiba ong ba ka la ïa heh la ïa san ka la ïa sngewthuh hi dei hangne kein ka pynjot thiaw ïa ki khun samla sa ong ba ki khun iohmon kim ju long eiei balei ka imlang ka sahlang ka hiar haduh katne katne khamtam ha ka shongkha shongman bym pat dei por hato ngi kum ki kmie ki kpa ngi ju pyrkhat mo shaphang kane?Ne ngi hun ngi kmen ha ka jingsngew sarong ban ong ba ki khun jongnga ki don la ki jong ki jong ki mobile kynmaw ka jingsarong ka wanlam sha ka jingjot hooid sa tang lada ym banse eh haba ki leit pule shabar hynrei shisien ba ki don ha la ïing syndah ki kmie ki kpa la dei ban khang shisyndon ba kin bat mobile namar ka wanrah ïa ka jingma kaba khraw bad ka ktah ruh ïa ka jingluksan ki kmie ki kpa ha ka liang ka pisa ka pilaiñ bad dei lyngba ki mobile ruh ba ngi lah ban ïa kren mon laiphew jait bad ki paralok kaba lehse ka wanlam ruh ïa ki jingmut ki jingpyrkhat kiba bakla bad lyngba ki mobile ngi lah ruh ban buh ïa ki dur kiba sniew bad kiba pynlong pat ïa ka jingkwah brai ka doh bad kumta ter ter.
Khyndiat lada ngi phai pat sha kawei ka bynta ka long ba ki Doctor bad ki stad wad bniah ki ong wat pynlut por than ha ka ban kren mobile namar kan buh ïalade ha ka jingma kaba khraw jong ka jingpang bampong (brain Cancer).
Kum ha kane ka juk Standard kaba mynta ki briew ki ïa beh ïa ka style ne Fashion don shibun ki jait mobile ne headset kiba kynthup ïa ki wire ki ban pyndait ha ki shkor ha ka ban sngap jingrwai (music) kine ki headset ki long kum ki antenna.
Ki ïarap ïa ka Eletromagnetic Radiation (EMR) ba shyrkhei ban rung beit sha ki tyndong shkor jongngi bad ki ktah beit ïa ki thied jabieng kane kan wanrah ïa ka jingma kaba khraw la ong ki doctor bad stad wad bniah bad sa kawei ruh donkam ban husiar ban lait na ki jingma namar ba bunsien haba ngi thiah ngi ju buh lang ïa ki mobile ha syngkhlieh ne hajan shkor ngim ju pynlip shuwa ban thiah ngi dei ban tip ba ki mobile ki don ka bor tan (magnet) kaba khlaiñ bha khlem pep kan ktah beit ïa ka jingkoit jingkhiah bad bunsien lada phim pynlip ïa ki mobile kin don lehse ki paralok kin pynduh thiah duh dem da kaba kren kai ïa kane katai hynrei lada phi pynlip noh shuwa ban thiah lehse ngin ioh thiah suk kynjai haduh ban da wan ka step bad khlem pep ki mobile ruh kin ioh ban shongthait.
Kane ka dei ka samoi kaba biang ban ïatai bad ïathir na ka bynta ka bha ka miat bad ka lawei kaba phyrnai jong ki paid ka ri lum Khasi jong ngi, namar dei ha kine ki por ba kiba bun ki donkam ka syrdeng ai jingpynshai kaba ïar kaba lah ban pynkhih jingmut ïa kiba bun ha kane ka khep ban lait ka jingtim jingtla bad ka jingsah mutlob bad sah ha ka jingduk jingkyrduh ha kine ki san snem ban wan.
Baroh hap ban shim ka jingkitkhlieh na ka bynta ka rai jong ka hok, ka rai na ka bynta ka lawei, ka rai jong ki khun ki kti, ka rai jong ka imlang ka sahlang, ka rai jong ka ïoh ka kot bad ka rai ka jingïaineh bad nangsuh thied ban lah ban kiew ha ka khet sha ki kynjang kiba shalor ban phong ïa ka pangsngiat jong ka nam bad ka burom hakhmat ka pyrthei baroh kawei.
Kane ka kynti ka dei ka thma ha ka jingpyrshang jong uwei pa uwei ban pynsngewthuh ïa kiba bun halor ka jingdonkam ban shim ïa ka rai shimet khnang ba lah ban pynurlong ïa kitei ki rai kiba la kdew haneng baroh, dei ha kine ki sngi ki ïa ba ka por ka la ih ban ïathir halor ka nongrim jong ka elekshon, ka nongrim jong u kyrtong, ka nongrim jong ki seng saiñ pyrthei, ka nongrim jong ki kur ki kha, ki paradoh parasnam baroh, kam myntoi ba ha kane ka juk  ba man ka por ban kyang shla lada sakhi ki jingduna bad ki jingtyngkhuh jingeh lada phim lah ban ai rai ha ka shap kaba lah ban pynkup bor bad u nongïalam uba lah ban saiñdur thikna ïa ka lawei baphyrnai ka jong ngi.
Ka long ka jingïathir kaba eh hynrei hap ban pyrshang namar ym lah ban kdew ne ban ong ba baroh kiba wan ban pasiaw ha ki tyngdong shkor jongphi; ka long kaba dei lut ne kaba bakla lut, hynrei uwei pa uwei u donkam ban sngewthuh shai shuwa ba ha kine ki por phim dei ban ngop ha ka jingshah pynbiej, ki jingshah pynthame bad ki jingshah pyndonkam bakla, ne ban pyrkhat tang ka myntoi shimet, lada lait shuwa tang kane phin sa lah ban rai.
Dalade shimet ngi hap ban pynshong nongrim bad puson na kaei kaba ngi ïohsngew bad na kaei kaba ngi ïohi ha kip or ba la dep, bad lada ka dei kaba phi sakhi ka jingbha hapdeng ba phi la puson khlem dab uh halor ka jingmyntoi shibit ka mut phi la thikna bad skhem ha ka nongrim bad thikna ba ka rai jongphi ka shong hok.
Ka long ruh kaba donkam ba lada phi ishan khmat ïa u kyrtong phin sangeh ka khmat ïakren kaba markhmat kam lah ban buhrieh ïa ka jingmut bas ha lyndet wat lada u pynskhem ïa ka nongrim kaba um shym la mut ban pynurlong, bad lada um lait ban kren shaid shaid ne um lah ban kren pynbiej hynrei ka khmat kaba shai bad kaba sngur kaba dap da ka mynsiem jong ka jingkwah ban wallam ka jingbha bad ïeng ha ka nongrim jong ka jinglah ban pynthikna  ïa ki hok ka khmat ka shai ka phalang ka ktah ruh ka jingsngew jongphi, hynrei kynmaw lada phi dang tare bad shah pynngop kine phim ym ïohi da lei lei ruh namar ka spah kan sur matlah ïa ka jingmut jingpyrkhat bad kan pynkmen tang ha ka mynta hynrei ha manla ka sngi jong kine ki san snem kan pynsah kyrdot ïa ka jingim jongphi.
U soh ba ngi dei ban kheit u dei ban long uba ngi lah ban bam, hynrei lada phi kheit ïa uba ym long ban bam ka long ka jingduhnong na ka bynta jongphi hi.
Ha kine ki por lehse ki khun samla kim lah ban kot ka jingmut jingpyrkhat halor ka jingtreikam ka elekshon, ki nongsaiñ pyrthei bad ka jinglah ban treikam ka dorbar thaw aiñ na ka bynta ka bhalang na ka bynta ka lawei jong ki, hynrei donkam ki nongbsuh jingmut wat ong ba kam donkam ne wat ong ba ka dei tang ka kamkai ne ka tamasa namar ha ka ri synshar paidbah bad ha ka jaitbynriew kaba rit paid kum ka jongngi lada ngim lah ban ïoh ki nongïalam bad ka seng kaba thikna ban wanrah ka jingshngaiñ ïa ka jaitbynriew, shisien ka sngi ngin ym slem ban jahduh na ka ri lajong.
ka jingïaineh bad sah junom ka shong eh ha u nongïalam uba stad, uba sngap ïa ka sur u paidbah, uba lait na ka ramhah spah shimet, uba lait na ka kwah nam kwah burom, uba lait na ka heh tyngam bad uba lait na ka jinglong ñiangkohnguh.
Ngi donkam ki nongïalam kiba skhem ka jingmut jingpyrkhat halor ka nongrim ba ki don, kiba ieid hok ïala ka jong, kiba teimot ïa ka  meidot ki padot, kiba rah ïa ka nam bad ka burom ki khun samla bad kiba lah ban ïalam bad ïengskhem la ha ka suk ka shipa.
Ha ka jingïalehkai phutbol jong ka Golden Jubilee Knock Out Football Tournament ka Dien FC ka la pynliem noh ïa ka Ïai Pyrshang lyngba ka tie breaker ha ka jingïalehkai kaba nyngkong ha kane ka sngi.
Haba phai pat sha ka jingïalehkai kaba ar ka  Pyndenglanglo ka la pynliem noh ïa ka Dong Mawlein United da 5 la 0.
Ha kane ka sngi plie ïa kane ka tournament la plie pyrda da u Secretary shnong Pyndengrei u Bah Wickfield Syiemlieh, Chairman Ferly Paul Marwein ha ka jing ïadon lang bad u Aassistant Secretary jong ka shong Pyndengrei u Bah Wadlad Ïawphiaw bad ki nogkitkam jong ka Pyndengrei Sports Club.
Ka jingïalehkai ba nyngkong mynta ka sngi ha ka liang jong ki kynthei kan long hapdeng ka All-Stars FC pyrshah ïa ka Lyngngam FC ha ka por 9 baje mynstep.
Katba ka jingïalehkai kaba ar ha ka liang jong ki shynrang kan long hapdeng ka Lowingwell FC pyrshah ïa ka MPSC ha ka por 11 baje mynstep.
Bad ha ka jingïalehkai kaba lai ha ka liang jong ki shynrang ka Dumbur FC kan sa ïalehkai pyrshah ïa ka ïengeh Daw FC ha ka por 1:30 mynsngi.
:Ka music video jong ka jingrwai “ALE" na ka phlim ‘SATAR’, ka dei kaba la pynmih da u Emdor Suchiang, katba ki nonghikai shad ha kane ka jingrwai, ki kynthup ïa ka Wanbet Shympliang & Micky Lyngdoh.
Ïa ka Visual, la shimti da ka Elvest Thabah Studio.
La shna ïa katei ka jingrwai da u Elvest Thabah.
U khlieh jong ka Director of Photography(D.O.P), dei u Elvest Thabah.
Katba ki Asst.D.O.P, ki kynthup ïa u Pynshongdorlang W.Laithma, Wanstar Thabah.
Costume Designer/ Styling Make Up ne MUA, ki kynthup ïa u Wanphrang Kharbuli(Bahbah Wan).
La pynbiang ïa ka sur jingtem da u Dezanz Runhaluz (Chilang Studio).
Katba ki nongrwai ki long u Micky Lyngdoh & Ibapyntngen Syiemlieh.
Ki nongshim bynta ha kane ka jingrwai, ki kynthup ïa ki tynshop bad ki puron ka Khasi, u Micky Lyngdoh & Badashisha Mawthoh.
La thaw ïa ki jingrwai da u Micky Lyngdoh.
Ka jaka ba la ring na ka bynta katei ka jingrwai, ka dei ha Cham Cham Village (Sah Ksaw East Jaintia Hills).
Katei ka kynhun ka ai khublei ïa ka Mercy mawthoh, Franky Dkhar, Riang Dkhar, Dawanmi Suchiang, Chan Sutnga bad baroh ka kynhun jong ka Sahksaw.
:Ka jingrwai Khasi, ka Jubab bashai, kaba la rwai da ki nongrwai, u Ram Suchiang & Larihun Lapang, ka la dep pyllait paidbah ha ka 13 tarik, Nohprah 2022.
Ïa katei ka jingrwai, la pynbiang da u Ram Suchiang.
Katba la pynmih ïa katei ka jingrwai da u Small Nongbah.
Ki tyngshop bad ki puron jong ka Khasi ba la shim bynta ha kane ka jingrwai, ki kynthup ïa Pyllaitmitre Lypon & Abalin Nongkhlaw & Shallin Sun.
Ïa ka Makeup Artist, la shimti da ka Ïabynta Lyngdoh.
Katba la shna ïa katei ka jingrwai da u Skhembha Kharsati.
:Ka music video jong ka album jingrwai ba thymmai, ka “Kliar", kaba dei na ka kynhun tem ‘Summersalt’, ka la dep pyllait paidbah myn ha ka 14 tarik, Nohprah, mynta u snem.
Ha katei ka jingrwai, la thoh ïa ki jingrwai da u Bah Kit Shangpliang, la tem da ka kynhun tem Summersalt.
Haba kren shaphang katei ka jingrwai, la dep ban rekod ïa ka ha Yash Raj Films Studios, Mumbai, India bad ki Recording Engineer, ki kynthup ïa u Shantanu Hudlikar, Manasi Tare bad u Abhishek Khandelwal.
La khleh ïa ki sur ai jingtem bad lam lynti ïa katei ka jingrwai da u Shantanu Hudlikar ha Orbis Studios, Mumbai.
La shna ïa katei ka jingrwai da u El Dhar, katba u Asst.director, dei u Melembatki Kharsati.
Ïa ka Post Production & Color grade, la shimti da u Nixon R Kharbithai bad ïa ka Make Up(MUA), la shimti da ka Aunadine L Phanbuh.
Ïa ka Script writer, la shimti da ka Cheryl Rynjah, na ka bynta ka 1st AC ne assistant camera, la shimti da u Leander B Kharsynteng bad Pynbiang Kharkongor.
Ïa ka Craft, la shimti da ka Tovey Syiem.
Ïa ka kam Casting Agent, la shimti da u Bankyrshan Kharnaïor.
Katba ki nongshim bynta ha kane ka jingrwai, ki kynthup ïa ki puron bad ki tyngshop Khasi, ka Kong Banatimon Mawlong, Florentina Sun, Rangkynsai Lynshing, Wanbhabok Kharnaïor, Medonkupar Kharnaïor bad u Edward Marquis Kharnaidu.
U President barim ka People’s Democratic Party (PDF) na Mylliem u Bah Gilbert Laloo, u la pynïasoh noh ïa lade sha ka All India Trinamool Congress (AITC) ha ka 15 tarik Nohprah 2022.
U President ka seng u Bah Charles Pyngrope, u la pdiang burom ïa u Bah Gilbert sha ka seng ha ka jingïadon lang u Vice President u Bah James Lyngdoh bad u President ka TMC Mylliem Block u samla Samuel Hashah.
Haba kren ha kane ka jingïalang, u Bah Laloo u la ong hadien ka jingïaid lynti da ki snem bad ka jingdon ha ki seng bapher bapher, ka la don ka jingïarai lang bad ki nongkyrshan ban pynïasoh noh bad ka TMC.U Bah Laloo u la ïathuh ruh ba ki nongkyrshan jong ka Mylliem ki la shim ïa kane ka rai ban wan pynïasoh bad ka TMC namar ki sngew tynnad ban don bad ka seng kaba heh bad khamtam kaba dei ka seng kaba dang khuid dang suba ka bym don bynta eiei bad ka sorkar MDA.U Bah Laloo u la bynrap ba ïa ki mat halor ka sorkar MDA kin sa ïakren ha kiwei pat ki rynsan bad u don ka jingsngew kaba skhem ba ka TMC kan sa synshar ha u snem 2023 hapoh ka jingïalam jong u President ka seng.
U Bah Laloo u la ïaroh ruh ïa ka Myntri Rangbah ka jylla West Bengal kaba la wan rah shibun ki kam pynroi ha ka jylla wat la ka long ka jylla kaba heh bad u don ka jingngeit ban ïoh pynurlong ïa ka jingthmu jong ka seng khamtam ha ka jylla kaba rit kum ka jylla Meghalaya.
Na ka liang u President ka seng u Bah Charles Pyngrope u la kyntu ïa ki nongïalam ka seng na Mylliem ban trei shitom ban ïoh ïa u soh ka jingjop.
U la ong ruh, “leit sha ki paidbah da kaba sngewrit, kynmaw ba haba phi leit sha u paidbah phim dei ki kynrad hynrei phi dei ki shakri kiba phi hap ban peit na ka bynta ka jong ki".
“Don kiba kwah ban pynsngewthuh bakla ïa u paidbah ban ong ba nga bamsap hadien ba nga la long MLA la shiphew snem bad hadien ba nga la long CEM ha KHADC ym don ba nud ban ong ba nga bamsap bad lada don ba nud ruh ngan ym map namar ba nga khlem bamsap", la ong u Bah Ardent Basaiawmoit.
U Nongïalam ka seng saiñ pyrthei Voice of the People Party (VPP) u Bah Ardent ula kren ïa kitei ki kyntien ha ka 15 tarik u Nohprah 2022 ha ka jingleit ïuh kjat jong u ha  Mairang Constituency ban pynshai ïa ki paidbah nongshong shnong jong katei ka Constituency ba ki lah don kiba kwah ban pynsngewthuh bakla  bad kiba kwah ban pynthohbria ïa ka kyrteng jong u da kaba kynthoh ba ‘u Bah Ardent’ u dei uba bamsap uba khlem leh eiei hapoh ka Assembly.
U Bah Ardent u la pynshai ba kine baroh ki dei tang ki jingkynthoh bad ula ong ba tang ki paidbah ki tip ïa kaei kaba ula leh bad ula pynkynmaw ruh ïa ki paidbah ba ha ka elekshon  2018 ula rem noh tang 76 vote bad ula ong ba ka daw ba u rem kam dei namar ba u tuh ïa ka MLA Skhim bad u khlem rem namar ba u khlem  lah ban ïasait hapoh ïing dorbar thaw aiñ hynrei ula rem noh namar ba u ïeng ha ka nongrim jong ka jaitbynriew, bad ula ong ruh ba ha utei ujuh u snem ka la don  ka jingiakhih kaba jur hapoh nongbah Shillong bad katei ka la ktah ïa ki paidbah nongkyndong kiba im da kaba rep,  ki nongñiah kali kiba kamai  ja kpoh da kaba kamai kali, ka long ka jingduhnong kaba khraw ïa ki paidbah namar ka jingiakhih.
U la ong ba kitei baroh ki dei na ka daw jong ka jingbym don ki aiñ ki ban ïada ïa ka jaitbynriew.
U la bynrap ruh kaba ong, “Nga kham lah ba ngan phet na ka seng ban ïa kaba kynriah na ka nongrim kaba nga ïeng na ka bynta ka jaidbynriew, ngam shym la ïaleh elekshon ban kamai spah bad ngam shym la ïaleh elekshon ban ïoh bor ban ïoh burom hynrei nga ïaleh elekshon ban long ka jingkyrkhu ïa u paidbah bad dei halor kane ka nongrim ba nga sa thaw ïa ka seng VPP".
Ki dawai kynbat ba u khun bynriew u pyndonkam na ka bynta ba un shait un khlaiñ, un khiah krat khiah stang bad ba un lait na kiba bun ki jing-pang, ki long kiba u khun bynriew u la pyndonkam mynta da ki spah spah snem ha ka pyrthei.
Ia kane ka jait jingsumar da ki dawai kynbat ki long kito ki jaitbynriew riewlum, ki jaitbynriew kiba dang sah khyrdong hangne hangta.
Ym tang katta, ka jaitbynriew Hyn-niewtrep ruh ka la pyndonkam ïa ki dawai kynbat mynta la da ki spah snem.
Ïa kane ka jingstad dawai kynbat, la ai pateng da kito kiba tip ïa kane ka rukom sumar na kawei ka pateng sha kawei pat.
Shuwa ba ki Phareng ki ïoh ban ïuhkjat ha ka thaiñ Shatei Lam Mihngi bad hangne ka Ri Khasi Jaintia, ki khun u Hynniewtrep ki la da tip him kumno ban sumar ïalade na kiba bun ki jingpang.
Hangne ha ka Bri U Hynniewtrep, ngi tip kumno ban sumar ïa ki khun kiba dang rit jong ngi.
Ha ka por ba ki dang khunlung bad dang rit bad haba ki ïoh ïa ka jingpang kpoh, ha kine ki sngi kiba mynta, ngi ai ïa ki khun jong ngi da ka dawai Gripe Water.
Hynrei, ki long-kmie jong ngi, ki la tip kumno ban sumar ïa ki da kaba ai da  Ñiang-sohpet.
Wat haduh kine ki sngi, haba pang shitmet, pang baïong khlieh bad suhkhriat, ki pynsleh ïa u nongpang da ka umsoh Kwit.
Ki khun u Hynñiewtrep ki tip ban sumar ïalade.
Haba pangjyrhoh, ki briew ki khleh ïa ka umngap bad u Sohmarit bad shen shen u nong-pang jyrhoh u jem noh.
Sngew lyngngoh ba tip ba u Khasi uba long uba stad haduh katta katta ban sumar ïa kito kiba kheiñ shyieng.
Ha kane ka jingsumar kaba kyn-thup ïa ka jingpynbeit shyieng bad sop pat ïa kata ka jingmynsaw da ki kynbat ba ki nongsumar ki kheit na khlaw.
Hadien ba kine ki kynbat ki la sdang ban duna bad ban duh jait bad ba shitom ban ïoh na ka daw jong ka jingthang khlaw dusmon jong ki briew bad ruh na ka saw jong ka jingrep bun, ha kaba ki nongrep ki hap ban pynngat ïa ki khlaw bad ban thang ïa ki dieng ki sieh bad ki tnad khnang ba kan sboh ka khyndew, mynta ki la sdang ban thung noh ïa kine ki kynbat dawai ha ki jaka lajong.
Sngew tynnad ban tip ba don katto katne ki briew hangne hangne ha Ri Khasi jong ngi kiba nang ban shan ïa ki dawai Homeo-pathic na u jynthung Jinseng uba mih tang ha ki katto katne ki jaka jong ka pyrthei, kum ha Korea bad Ri Khasi Jaiñtia.
Ha kane ka long ba une u jynthung u long bha ha kine ki jaka na ka daw jong ka jinglong kyrpang jong ka suiñ-bneng.
U President barim jong ka Ri India, u Dr.APJ Kalam uba wan na nongkyndong, wat lada u la long uwei na ki stad saïan ha kaba pynmih ïa ki tiar pynbthei nuclear hynrei, u la long pat uwei uba sngewthuh bha bad pynshlur ïa ka jingrep ia ki jynthung ban shna dawai kynbat ha Ri India.
Ka Sorkar ka dei ban pynshlur ïa ka jingrep ïa ki jynthung bad ki kynbat ban shna ïa ki dawai kynbat.
Ki briew ki shaniah ïa ki dawai namarba ba lah ban thied  ia ki ha ka dor kaba kham tat.
Ka jingdih ïa ki dawai kynbat kim ktah ïa ka jingkoit jingkhiah jong u nongdih ïa kita ki dawai hynrei ki pynkhlaiñ ïa ka bor met bad bad pynkoit na ki jingpang.
Jingstad ngi wad sawdong pyrthei, jingshai ka ri ngim tip ei ei, kidei ki kyntien shong sbai ba la sot na ka poitri u Myllung Soso  Tham.
Haba ngi puson jylliew ïa kine ki kyntien i kumba kim thew tang ïa ka jingstad hynrei ka thew ruh ïa kiba bun kiwei pat ki bynta ha ka jingim jong ngi kum ki khun Khasi.
Ka thew ruh ïa ka jingduna ha ka jingtip jong ngi ïa ki khlur ka ri (nongïalehkai) kiba la wanrah nam bad burom ïa ka ri bad ka jaitbynriew kiba dei hok ban ïoh ïa ka nam bad ka burom katkum ki kam barieh ba ki la leh ban pynpawnam ïa ka jaitbynriew Khasi Jaiñtia jong ngi sha kiwei pat ki jaitbynriew ha ka ri India  ba ïar bad sha ka pyrthei hi baroh kawei.
Kane ka la leit long ha ka jingleit ïakynduh jong u Kynjatshai bad kawei ka longkmie ïamareh kaba pawnam bad kaba la wanrah nam bad burom ïa ka jaitbynriew Khasi hynrei bun napdeng jong ngi ngim pat tip bad ïohsngew shaphang jong ka.
Kane ka dei ka Kong Rephica Becky Pde kaba dei ka Ultra Runner  lane kita ki nongmareh kiba mareh palat ïa ka 50km bad kaba la ïoh ruh ïa ka nam Ultra Queen of North East, kaba don mynta ha ka top 10 hapoh ka ri India baroh kawei napdeng ki para nong ïa mareh.
Ka Kong Rephica ka la leit ïashim bynta ha kiba bun ki lympung ïamareh hapoh ka ri.
Ka Kong Rephica ka dei kaba trei has Excise Department, hynrei hapdeng ka kam, ka dei ka briew kaba ïaleh ban pynlait por ban kilan met manla ka sngi na ka bynta ka jingmareh jong ka.
Watla ka kam mareh, kam da dei ka kam ba ka imja, hynrei ka jingieit jong ka ïa ka jingïamareh bad ruh ban ïoh ïa ka met ba koit ba khiah bad ban lait na shibun kiwei pat ki jait jingsniew kiba teh ïa ka jingim briew, ka la pynlong ïa ka Kong Rephica ban poi shaduh kane ka kyrdan ban ïoh ïa ka nam Ultra Queen ha ka thaiñ shatei lam mihngi jong ngi.
Sa kawei pat ka bynta kaba kham sngewtynnad shaphang jong ka Kong Rephica, ka long ba ka mareh ruh ban long kum ka jingïalap bad ka nuksa ïa ki samla khamtam ïa kito kiba la ngop ha ki jingkyrni ba bunjait ba kin phai khmat sha ka kam ïalehkai bad ban kiar na kine ki jingmlien ba sniew jong ki.
Ka la ïathuh ruh ba ki don shi paralok bad ki ju pynlong ka jingleit mareh na Shillong sha Sohra ban ïalap ïa ki khun samla ka ri ban kiar na u drok bad kiwei pat ki jingdih kiba sniew, kiba ymdei tang ba ki pynsniew ïa ka met jong ki samla kiba ngop ha kine ki jingsniew hynrei ki pynsniew dur ïa ka imlang sahlang baroh kawei.
Haba kren shaphang ka kam mareh, ka la ïathuh ba ka la mareh mynta la 8 ne 9 snem bad ka hap ban kilan 3 ne 4 kynta  manla ka step, kata da kaba mareh manla ka sngi kumba 15-21 km, na NEHU, Mawïong Bye Pass, Sanker bad New Shillong.
Ym tang katne, hynrei ka ju leit mareh ruh palat ïa ka 40km man la ka sngi U Blei na Shillong sha Sohra.
Kadei ruh kaba la jop ha shibun ki jingleit ïa mareh ha kylleng ka ri India.
Dang shen ka Kong Rephica ka la jop ruh ha ka jingïamareh ba 30km ba la long ha Arunachal Pradesh.
Kiwei pat ki jingjop ba ka la ïoh ha ka jingïamareh ki long kum ha ka jingïamareh ba la long ha Gujarat Jamnagar ba 21km, ha Vishakhapatnam Navy Marathon ha u snem 2019 ha ka jingjngai ba 42 km, ha Drass Kargil International Marathon ha u snem 2018 ha ka jingjngai ba 21km bad kiwei pat ki jingïamareh kiba ka la wan ha ka kyrdan ba nyngkong.
Ka Kong Rephica ka la mareh ruh 24 kynta ha Delhi bad lah ban pyndep haduh 165 km ha u snem 2021 bad wan ha ka kyrdan ba hynriew bad shibun kiwei pat ki jingïamareh kiba ka la ïashim bynta ha kylleng ka ri.
Ha ka sngi U Blei kan sa leit ïashim bynta ruh ha ka jingïamareh ba 6 kynta hapoh Guwahati Stadium ba la pynlong da ka NEEPCO, ka jingïamareh ba 6 kynta lynter bad kan sa leit ïashim bynta ruh ha ka jingmareh ba 12 kynta hapoh Kolkata.
Ngim lah hi ruh ban len bad kiba bun hi kiba wanrah nam bad burom ïa ka ri Khasi Jaiñtia jong ngi, ki dei ki nongïalehkai, la ka long ha kano kano ka bynta.
U MLA barim ka Raksamgre konstitwensi, u Benedic R Marak, u la pynpaw ba ka rai ba u la shim ban iehnoh ïa ka National People’s Party (NPP) ka dei ka jingadnud  pyrshah ïa u Myntri rangbah ka jylla u Conrad K sangma namar ba  u la weng ïa u na ka shuki jong u Chief Executive Member (CEM) ka Garo Hills Autonomous District Council (GHADC).
Haba kren sha ki ladpathai khubor ha ka 15 tarik Nohprah, u Benedic R Marak u la ong, “halor ka  District Council, nga la dei u CEM ka GHADC la 8 bnai  hynrei balei u Myntri Rangbah , u la leh shiliang ïa nga da kaba u la weng jubor ïa nga na ka shuki CEM bad haduh mynta u khlem pat ai kano kano ka jubab  halor kane".
U Benedic u la ong,  “ka jingpynïasoh sha ka NPP ka la dei ka ba la slem bha namar ba nga ieid ïa u kpa jong u Conrad K Sangma, hynrei mynta kumno u Conrad u la ai ka jingshakri ïa ka jylla, ha ka por ïalap elekshon u ong ngin wanrah ïa ka jingkylla hynrei ngam tharai ka long kumta namar ka  jylla mynta ka don hapdeng  ka jingjot".
“Mynta ha ba ngi la pynïasoh ïalade sha ka BJP nga tharai kan don ka jingkylla  ha ka jylla bad ka jingkam jong u Conrad K Sangma ban wanrah ïa ka jingkylla mynta ka jylla ka la jot, nga kwah ban kylli ïa u Myntri rangbah ka jylla, balei u la weng ïa nga na ka shuki CEM haba nga la shah jied na la ka jong ka Constituency bad nga la ïoh ka lad ban don ha ka shuki hynrei u la weng ïa nga" u la bynrap.
U la kynnoh ruh ba ha District Council mynta ka Christmas ka la jan hynrei haduh mynta ki nongtrei kim pat ïoh pisa, la 3 snem mynta ki mad ïa ki jingeh, ki dei ban pyrkhat ïa ka jingmyntoi ha ka jylla hynrei ki khlem leh kumta, bad u la buh ruh ka jingkylli ïa u Myntri Rangbah ka jylla balei u weng ïa u na ka shuki CEM.Haba kylli u la ong, “Ngi la ju ïakren bad baroh ki MDC ka NPP kiba la mynjur ruh ba kane ka jingweng jubor u Conrad, ïa nga ka dei ka rai ka bha bakla ,bad  u Conrad K Sangma u dei u nong shynshar  u ba shynshar donbor".
“Nga la shu sngap jar la bun snem mynta hynrei kane ka la dei ka por ïa nga ban kren, kane jingbishar jongki ba ngan ym lah ban jop shuh ha u snem 2023 kam dei ka jingshisha , hynrei ngan sa ïoh jingjop namar ba ki nongkyrshan jong nga ki la jied ïa nga bad ki la phah ba ngan pynïasoh sha ka BJP", u la ong.
U la ong ba ka NPP kan sa babe ba ka la kyntait ai tiket ïa u bad ym dei ma u ban babe namar mynta u la la don bad ka BJP.Ha ka jingiakynduh markhmat u Kynjatshai ryngkat bad u Chan Kun uba napoh Bageshwar District jong ka jylla Himachal Pradesh, u la long uwei na ki nong mareh marathon ba 50km shajrong ba la tip ha ka ktien phareng kum ka Ultra Runner bad u long ruh hajuh ka por kum u nong ñiah cycle, bad u nongkiew lum ha kylleng sawdong jong ka ri India baroh kawei.
U Chan Kun uba dang 39 snem ka rta, da ka jingsngewkhia ka mynsiem, u la sdang ia kane ka jingiaid lynti ka jong u da kaba ñiah da ka cycle sha kylleng sawdong jong ka ri India kaba long 20,000 km na bynta ban pynsaphriang ia ka khubor shaphang ka jingkylla ka suiñ bneng.
U Chan Kun u la iehnoh (resign) ruh ia ka kam kompeni kaba u la trei myn ha u snem 2019 ban pynkhreh ialade na bynta kane ka jingiaid lynti kaba eh jong u.
U Chan mynta ka kynti ha ka sngi kaba 107 ka jingiaid lynti ka jong u, u la wan ban iuh kjat hapoh nongbah Shillong ha ka lynti iaid jong u kaba long kylleng sawdong jong ka ri India ha kaba u la ñiah beit tang da ka saikil.
U la sdang ia kane ka jingiaid lynti jong u ha ka 28 tarik Nailar kaba dei ruh ka sngi rakhe ia ka National Sports day.
Ha kaba u la kiew sha ki lum thah jong ka Jammu bad Kashmir, Punjab, Haryana, Maharashtra bad u la hiar shapoh South India bad kiew pat sha Kolkata bad wan shane sha thaiñ Lam Mihngi (North East).
Ka thong ka jong u ka long halor ka jingdonkam ban thung ia ki dieng kaba long ka lawei na bynta ki pateng ban wan hadien, u la ong ruh ba lyngba kane ka jingiaidynti da ka saikil ka long ruh ban kyntiew ia ka jingñiah saikil hapoh ka ri kum kawei na ki lad ki lynti na bynta ban leit ban wan hapoh ka ruh ban pynduna ia ka jingjaboh jong ka lyer ba ngi ring mynsiem bad kumno ba ngin lah ban iakhun tyngeh na bynta ka jingpher jong ka mariang.
Ha ka jingiaid lynti jong u ha kylleng sawdong jong ka ri India u la leit ruh ha ki skul, ki college ha kaba u la iakynduh ia ki khynnah skul, ki khynnah pule ban kren ban pynsngewthuh ha ki ia ka jingkylla jong ka mariang bad ka jingdonkam ban thung ia ki dieng ki siej bad kawei ruh ban pyndonkam da ka saikil kum kawei na ki lad ha ka leit ka wan shane shatai namar ba kam pynmih kiei kiei kiba jaboh ba ktah ia ka mariang.
U Chan Kun uba la sdang ia ka jingthung dieng naduh u snem 2018, u la ong ba katba nang iaid ki sngi ki dieng ki nang khyllem, ki khlaw ki la nang syllen bad ka jingjaboh ka lyer ka nang kiew arsut na ka lyer jaboh na ki kali kiba ka jingbun ki kali kiba mih kat nang iaid ki sngi, u ong ba da kaba thung ia ki dieng ka long ruh kaba donkam bha ba ngin hap ban ri ban sumar bha ia ki namar lyngba ka jingthung ia ki dieng kan iarap ban teh lakam ia ka jing jaboh jong ka lyer.
U la iathuh ruh ba ha ka por ba u don hapoh ki lum thah Himalayas, u la shem shisha ia ka jingjulor jong ka mariang kaba ka jingshit kyrang jong ka sngi na ka jingkhluit jong ka pyrthei ka la pynlong ia ka jingtyrkhong ia ka khyndew ka shyiap bad kaba ktah ruh ia ka jingpynum ia ki lum thah bad ia ka rep ka riang.
U la ai ruh lai tylli ki jingmut na bynta ban pynsaphriang ha kylleng sawdong jong ka ri ba ngi dei ban don ka jingsngewthuh ban thung ia ki dieng ki siej, ym dei ban thung tang ia uwei u dieng hynrei ban wan iatylli lang baroh ban thung ia ki dieng ban pynsan ia ki khlaw, u la ong ruh balei ngi donkam ban thung ia ki dieng? haba ngi la don lupa ia ki khlaw hynrei ngim sngewthuh pat ba ka jing jaboh jong ka lyer, ka um ka nang iai kiew kat nang iaid ka por bad ki dieng ki nang khyllem te u ong ba ngi dei ban thung ia ki dieng namar ki long shisha ka lawei na bynta ka pateng ka jong ngi ka ban wan, namar ngi ngim nym don sah hangne ha pyrthei hynrei dei ki pateng ki jong ngi ki ban wan ban shem jingeh hadien habud lada mangi ngim sumar mynta.
Bad lyngba ka jingthung ia ki dieng ki siej, ka jing ñiah da ki cycle haba ngi iaid ngi ieng, lane ban pyndonkam ruh da ki kali ba iaid da ka lait (light) kane ka lah ba ngin pynduna ia ka jingjaboh jong ka lyer.
U Chan uba ju ñiah ia la ka saikil manla ka sngi kumba 150km na bynta ban pyndep ia ka ka jingiaid lynti ka jong u kaba long 20,000km baroh ha kylleng sawdong jong ka ri bad haduh mynta u la dep ban iaid lynti ia ka jylla Uttarakhand, Himachal Pradesh, Jammu and Kashmir, Punjab, Haryana, Delhi, UP, Rajasthan, Gujarat, Maharashtra, Goa, Karnataka, TN, Kerala, Telangana, Andhra Pradesh, Odisha, Assam bad mynta ha nongbah Shillong ha kaba un sa leit sa ban iaid sa sha Silchar bad nangta sha Agartala sha kylleng sawdong ki jylla jong ka thaiñ Shatei Lam Mihngi bad un sa hiar sha Bengal, Bihar, Jharkhand, Chattisgarh, Madhya Pradesh, Uttar Pradesh bad un sa pynkut pat hapoh nongbah Delhi ia ka jingiaid lynti kaba 20 hajar km.
U nongwad RTI ka jylla u Bah Disparsing Rani u la ong ba kiba bun na ki projek ka Smart City Project ym pat shym la paw dak pyntrei eiei katba katkum ka RTI kaba u la pan na ka Meghalaya Urban Development Authority (MUDA) halor ka mang tyngka kaba la ïoh na bynta ka jingpyntrei ïa ka Shillong Smart City Project ka long kumba 638.78 klur tyngka na bynta ki jingpyntrei ïa ki 11 tylli ki projek bad ka jingïaid kine ki jingpyntrei ka la kynjoh kumba 31.20% bad na ka liang ka sorkar pdeng ka la pyllait ïa ka pisa kaba kot 245 klur tyngka hynrei katba ka jingpyntrei pat kam pat ym ïohi dak eiei.
Haba kren sha ki lad pathai khubor ha ka 14 tarik Nohprah, u la ong ba ki 11 tylli ki kam kiba la ïoh ka mang pisa na bynta kane ka jingpyntrei na ka tnat Ministry ka Housing ka sorkar India ki long, ka jingpyntrei ïa ka Smart Road ba 6 KM, ka jaka pynieng kali ha Motphran, Waste Water Treatment Plant, ka jingkynshew umslap, Commercial Complex ha Polo, Fire Safety, Development of tourism cum cultural Center, Ka jingtei bad jingpynbha ïa ka iew Municipal Market Laitumkhrah, ka jingpynbha ïa ki jaka pynïeng kali ha Shillong, ka jingpyntrei ïa ka ICCC bad ka Traffic Awareness ïa ki khynnah skul ha ki jaka pule jong ki.
U la ong ba na kitei ki projek kiba la ïohi ba ki don ki jingpyntrei ne ba ki kam ki la paw dak ka dei tang ka jingpynbha ïa ka jaka ïeng kali, ka jingtei ïa ka Commercial Complex ha Polo hynrei katba kiwei pat ym pat ïohi dak eiei.
“31.20% ki kam la dep pyntrei ka sorkar ka la kam, hynrei kata ka Smart Road ba 6 KM ym  pat ïohi dak, ka Mechanised multi-level Car Park MLP ha Motphran Junction, Waste Water Treatment Plant lyngba ka in-situ Nallah Treatment Technology, ka Rain Water Harvesting, Fire Safety, Development of Tourism cum Cultural Center, Construction and Re-development jong ka ïew Laitumkhrah Municipal Market, ka jingpyntrei ïa ka ICCC bad ka Traffic Awareness na bynta ban ai jinghikai ïa ki khynnah skul ha ki jaka pule jong ki bad kine ki projek ym pat shym la ïohi dak eiei ba ka la don ka jingpyntrei kumba la kam ha ka RTI bad ki projek ba kala don ka jingpyntrei katkum ka jubab na ka RTI ka dei tang ka jingtei ïa ka Commercial Complex bad ka jingpynbha ïa ki jaka ieng kali," u la ong.
U President ka All India Trinamool Congress (AITC) Meghalaya u Bah Charles Pyngrope u la ong ba ka TMC kam don ïa u kyrtong Myntri Rangbah bad ka shong ha ki nongïalam ka seng na ka jylla ba kin shim ïa ka rai halor u kyrtong u ban sa long Myntri Rangbah lada ki ïoh ïa ka jingjop.
Haba jubab halor ka jingkylli ba ka kyrteng u Dr Mukul Sangma ka mih kum u kyrtong ban long kum u Myntri Rangbah ha ka jingïalang kaba la long shen ha Tura, u Bah Pyngrope u la ïeng naba shong bad ong, “To ngan pynshai haba ïadei bad kane, u Abhishek Banerjee u la ong ba ki khun na kane ka jylla, Ngi baroh ngi dei ki khun jong ka jylla, u khlem ong ïa ka kyrteng jongno jongno ruh, ka dei ka jingbatai bakla jong ki nongthoh khubor".
U la bynrap, “Nga shong hajan jong u Abhishek Banerjee bad u khlem ong ba kin don u kyrtong Myntri Rangbah bad lada ka seng ka sngewthuh ba ka don kam ha shuwan ka ilekshon , hangta ka seng kan sha shim ïa ka rai bad ym don mano mano na ngi ban pyrshah ïa katta.
"U la bynrap shuh shuh da kaba ong ba ka seng ha ka jylla yn ym wan ban tuklar da mano mano na shabar ka jylla, bad ka shong ha ki nongïalam na ka jylla ban rai mano ban dei u kyrtong Myntri Rangbah.
Haba ïadei bad ka jinglong nongïalam ha ri lum Garo bad Khasi ba ïoh ka don ka jingbym ïasngewthuh jingmut hapoh ka seng, u Bah Charles u la ong kam don ei ei kum kata, namar ma u, u dei u President jong ka seng, bad ka dei ka kamram ka jong u ban ïalam ïa ka seng sha khmat.
Haba kylli la kin don ki MLA ki ban wan ban pynïasoh bad ka seng ha shuwa ka ilekshon sha ka ïingdorbar thawaiñ, u Bah Charles u la ong ba ka jingkhang jong ka seng ka plie la ka dei ïa ki MLA , ki MDC ne ki riew rangbah ban wan pynïasoh sha ka seng.
Hadien khyndiat sngi ba uwei na ki MLA barim ka TMC u Bah Himalaya Shangpliang u la pynïasoh noh ïa lade bad ka BJP, bad thmu ruh ban ïakhun na kane ka seng, na ka liang u bah Charles u la ong ka jing rung jingmih ka dei ka rai jongki , na ka liang ka seng kam lah ban khang ïano ïano ruh.
U la ïathuh ruh ba ïa ka thup kyrteng kaba nyngkong jong ki kyrtong kin sa pyllait noh ha shuwa ka Khristmas.
U MLA ka Bharatiya Janata Party (BJP) u Bah Sanbor Shullai ha ka 15 tarik Nohprah u la pan ka jingkyrshan ba pura na ki paidbah ha ka jylla na ka bynta ka BJP khnang ba ka jylla kan ïohi ïa ka jingpyntreikam ka Inner Line Permit (ILP) ha ka Jylla.
Haba kren bad ki lad pathai khubor, u Bah Sanbor Shullai u la ong, “Ai ïa ngi 31 ngut ki MLA, khnang ba ka BJP kan ïoh ïa u lakam shynshar ha ka jylla, bad ngin sa ai ha phi kat kaba phi kwah".
Na ka liang u President ka BJP u Bah Ernest Mawrie u la bynrap ïa kane ka jingkam jong u Bah Sanbor Shullai da kaba ong, “Kumba la dep ong u Bah Sanbor, ailad ïa ngi ban bat ïa u lakam shynshar ha ka jylla bad ngin sa leh ïa kaba donkam".
U Bah Ernest u la bynrap shuh shuh ruh ba halor ka jingpynrung ïa ka ktien Khasi bad Garo hapoh ka khyrnit ba phra jong ka riti shynshar ka Ri India, “ka Sorkar Pdeng ka dang shong bishar ïa kane namar bun ki ktien ki ban hap ban pynrung hapoh ka khyrnit ba phra bad kam lah long ban pan mynta ban ïoh noh".
Halor ka jingweng noh jong ka BJP na ka sorkar MDA u Bah Ernest u la ong ba ym lah ban jubab eiei halor kane ka bynta namar ba ki bor ba halor kim pat bthah eiei.
La pynhap pyrda noh ïa ka lympung ïalehkai jong ka 1st Knock Out Cricket Tournament myn ha ka 14 tarik Nohprah.
Ïa kane ka lympung la pynïaid bad pynlong da ka Pyndengrei Social and Cultural Sports Club.
Ha ka jingïalehkai phainal ka Mawshynrut Cricket Association ka la pynliem noh ïa ka Starway da 32 ron.
Ka Mawshynrut Cricket Association ka la lah ban kamai 56 ron bad ka Sarway pat ka la lah ban kamai tang 24 ron.
Kane ka lympung ïalehkai jong ka 1st knock out cricket tournament la pynlong kum shi bynta ban rakhe ïa ka jingdap 50 snem jong kane ka Klob Pyndengrei Social and Cultural Sports Club.
Ka jingïalehkai kriket jong East Khasi Hills Cricket Association ka la poi noh sha kaba kut mynta ka sngi ka 15 tarik Nohprah, kane ka jingïalehkai kadei na ka bynta ki khynnah shynrang kiba hapoh 13 snem ba la tip kum ka T20 Challengers Trophy 2022.
Ha ka jingïalehkai kaba lai jong kane ka tournament ka  Symper Rangers ka la ïalehkai pyrshah ïa ka Laitlum Hitters.
Ka Mawlynnong Fighters ka la jop ïa ka jingïakawang toss bad ka la jied ban tied nyngkong ha kaba ka la lah ban kamai 98/7 ha ki 20 Over.
U Paulenon Sohkhlet u la ïoh 16 (39), u Hamebandap War u la ïoh 14(34) bad u Merapbor Dohling u la ïoh 2/16 ha ki 4 Overs.
Ka Laitlum Hitters ka la lah ban ïoh 93/10 ha ki 19.2 Over, u Mekhraw Pyrkhat Pathaw u la long u nongïalehkai uba la kamai bun ron ha ha kaba u la ïoh 16 (23), u Menang Shangpliang u la ïoh 15(25) bad u Hame bandap War u la ïoh 5/2 ha ki 4 Over.
Ha kane ka jingïalehkai ka Mawlynnong Fighters ka la lah ban pynliem noh ïa ka Laitlum Hitters da 5 ron.
Baroh lai tylli ki kynhun ïalehkai ki la ïa jop mar shi sien.
Da ka jingpeit ïa kiba lah ban kamai bun ron eh ka Laitlum Hitters bad ka Symper Rangers ki la ïoh ban rung sha ka phainal.
Haba phai pat sha ka jingïalehkai phainal ïa ka jingïalehkai la hap ban pynïalehkai noh tang 15 over hadien ba ka suiñ bneng ka la dum kloi.
Ha kane ka jingïalehkai phainal ka Symper Rangers ka la ïalehkai pyrshah ïa ka Laitlum Hitters.
Ha ka jingïakawang toss ka Symper Rangers ka la jop bad ka la jied ban ap bol nyngkong.
Ka Laitlum Hitters ka la ïoh ban kamai 74/7 ha ki 15 Over.
Ha kaba u Mihsalan Lyngdoh u ka long u nongïalehkai uba la lah ban kamai bun ron da 28(21) bad u Othaniel Lyngdoh Nonglait u la ïoh 2/12 ha ki 3 Over.
Ka Symper Rangers ka la ïoh 75/6 ha ki 14.3 Over.
U Dame Wanbiang Shadap u la ïoh ban kamai bun ron he ha kaba u la ïoh 13(16), u Melvin Warjri u la ïoh 1/6 ha ki 3 Over.
Ha kane ka jingïalehkai phainal ka Symper Rangers ka la jop da 3 Wicket bad ka la long ka nam lahduh bad ka Laitlum Hitters ka la long ka runners-up.
Ïa ka nam Player of the Match ka ïoh ban rah da u Mihsalan Lyngdoh bad ïa ka nam Player of the Tournament la ïoh ban rah da u Othaniel Lyngdoh NonglaitKa East Khasi Hills Cricket Association kan sa pynlong sa ïa ka jingïalehkai kriket jong ki kynthei kiba hapoh 17 snem na ka bynta ka lympung Challengers Trophy hapoh ka Seng Khasi School Ground kaba don hapoh Marbisu ha ka 16 bad 17 tarik Nohrpah 2022.
Ha kaba lai tylli ki kynhun ïalehkai kiba la jied na ka jingwad ïa ki khynnah don sap (Talent Search) kaba dang shu dep ban long dang shen kin sa ïalehkai pyrshah para maki bad ïa kane ka Tournament kan long ha ka rukom jong ka T20 match.
U Bah Prestone Tynsong, Symbud Myntri Rangbah ka sorkar jylla bad uba dei ruh u Myntri ka tnat PWD, u la hiar Nongpoh ha ka 15 tarik Nohprah, ban leit buh Mawnongrim ha shnong Umskun, ka shnong kaba jan eh na Nongpoh, na ka bynta ban tei ïa ka surok kaba don ïa ka jingjngai ba 2km tam bad kaba la pynmang ha ka jinglut kaba T.4 klur tam.
Kiba don ha katei ka sngi, ki kynthup ïa ka Kong Macdalyne Mawlong, MDC Umsning bad kaba dei ruh ka Kyrtong jong ka NPP na Nongpoh, nangta ki heh ophisar na ka tnat PWD lem bad shibun ki riew rangbah jong katei ka thaiñ.
U Bah Prestone Tynsong, haba kren ha katei ka sngi, u la ong ba kane ka sorkar MDA ka dei ka sorkar kaba trei shisha na jingmyntoi ki paidbah bad katno tam ba ka dei kata ka sorkar kaba leh ïa ka jingdonkam ki paidbah, ha kaba ka nuksa ka dei ïa katei ka surok, namar naduh ka sngi ba ki nongïalam shnong ki la leit ban kynduh ïa u, kumta hi la urlong noh kata ka surok.
U la ong ruh ba katei ka surok kan sa sdang noh shen, khnang ba kan ai jingmyntoi ïa ki paidbah hapoh katei ka shnong bad uba la pynmih ruh ïa ki kyntien hakhmat ki paidbah, ba lada katei ka surok kam sdang hapoh shi bnai, kaba mut ba ki paidbah ki lah ban leit pynpra noh ïa utei u Mawnongrim uba la pynieng mynta ka sngi.
Ki dkhot jong ka Maitshaphrang, ka seng kaba beit ïa ka bha ka miat jong ka imlang ka sahlang ha Meghalaya, ka la pynsngew sha ka Shongknor jong ka Meghalaya State Commission for Women (MSCW) ha ka 14 tarik Nohprah halor ka jingdonkam ban pyntreikam ïa ka Meghalaya Compulsory Registration of Marriage Act (MCRMA) 2012.
Kane ka kynhun hapoh ka jingïalam jong u Bah Michael N.Syiem ka la kyntu ïa ka Shongknor ban pyntreikam ïa kane ka aiñ ban ïada ïa ki longkmie bad ki khun na ka jingshah ieh ha ki longkpa.
U Bah Michael u la ong ba ka dei ban don ka jingpyntreikam pura ïa kane ka Amendment Act jong kane ka aiñ.
Une u rangbah u la ïathuh ruh ba kane ka aiñ ba ka kdew shai ba ka dei ban don ka jingïathoh shongkurim kaba ithuh da ka aiñ na ka bynta ki jingdonkam bapher bapher kiba ïadei bad ka sorkar.
Kane ka aiñ ka kdew shai ruh ba dei ban ai ïa ki syrnod shongkurim sha kito kiba ïathoh shongkurim katkum ka aiñ.
U la ïathuh ba ka jingpyntreikam tikna ïa kane ka aiñ kan pyllait ïa ki longkmie ba kin shah ieh khunrei.
“Nga la ïohi da la ki jong ki khmat katno ka jinglehtrai khlieh jong kiwei pat ki jaitbynriew ha ka jylla namarkata ka daw kumno kein ngan ong ba kane ka dei ka jaitbynriew ka jong ngi " la ong u Bah Ardent M Basaiawmoit.
Ïa kitei ki kyntien u Bah Ardent uba dei ruh u President rangbah jong ka seng Voice of the People Party (VPP) ula kren ha ka jingïalang pynshai paidbah kaba la pynlong da ka seng ha ka 15 tarik Nohprah 2022 ha Pyndengumïong jong ka Mairang konstitwensi.
U Bah Ardent ula ong ba u la lap da la ki jong ki khmat ba ka jaitbynriew Khasi ka la duh noh ïa ka jinglong trai ha la ka ri bad ula ong ruh ba lada ïa bakla para Khasi ha Motphran ki ïa kloi ban ïakyndang kti ban ïakop hynrei lada jia ha Khyndai Lad, lada jia ha Laban bad ha Polo ki hap ban phun ïa ki seng bhalang ban wad jingïarap ha la ka jong ka ri.
Ula pynkynmaw ruh ba ha kine ki 50 snem kiba la leit noh ka mynsiem jong u ka bitar ïa kita ki nongïalam kiba la shim ïa ka jylla kaba pura namar ba kila shimti ha ka por ba ka ri ka  dang riewspah ka dang ïatylli bad kaba dang ïaid beit ïaid ryntih ka hynrei mynta haba ïa phai sha ka jaidbynriew kam don shuh kata ka jingïabeit ïaryntih, kam don shuh kata ka jingïatyllilang bad ka jur sa tang ki jingïapra ha ka jaidbynriew ha ka synshar khadar ha ka Hima bad ki longïing ruh ki paid ki pra namar ba ka ïoh rung ka bamsap ka khwan myntoi lyngba ka politik lyngba ki nongsynshar jong kane ka jaitbynriew.
“Kam don shuh ka jingshong shangain bad Ka jaidbynriew ka don ha thmit jong ka riat bad kumba long mynta ka um ka la poi ha ryngdang jong ngi kum ka jaidbynriew, wat ai ba kan poi ka por ba ngin hap ring mynsiem bad um bad lyer lada poi kata ka  por ba ngi hap ban  ring mynsiem bad lyer bad um ka la kut kata ka por ïa ngi kum ka jaitbynriew  bad kata kam jngai shuh na ngi lada ngi bakla ha u snem 2023", la bynrap u Bah Ardent.
U Nongaiktien ka National People’s Party (NPP) u James Sangma u la ong ka jingpynbna skhim ka Chairperson jong ka All India Trinamool Congress ka Mamata Banerjee, ka dei tang na ka daw ba ka ilekshon kala jan.
U Nongïalam ka NPP u la ong kum kine ki jingkular ka dei tang ban pynbeij ïa ki nongthep Vote.
“Hangne kaei kaba ngi dei ban peit ka dei ïa ki jingpynbna kiba ka sorkar MDA kala pynbna, ka sorkar MDA ka la wan rah shibun ki skhim pynroi, kata ka long kaba donkam," u la ong.
U la bynrap da kaba ong, “Hato ka TMC ha ka jylla lajong kala lah ban pynurlong ïa ki kular ki jong ki, lada kim pat lah, nga tharai ki paidbah ka jylla Meghalaya kiba don ka jingnang jingstad kaba biang kin sngewthuh bad ïohi, ba haba kim lah ban pynurlong ïa ki kular ha Bengal kumno kin lah ban pynurlong hangne.
"U la ong ruh ki paidbah ka jylla ki tip kumno u Myntri Rangbah u Dr.Conrad Sangma u la pynurlong ïa ki kular, hooid kam dei baroh 100% hynrei u la lah ban pynurlong shibun, kane ka long kaba donkam, ban ïa kaba shu kular hynrei khlem lah ban pynurlong ïa ka.
U la bynrap ruh da kaba ong, “Ka jingthmu ka lah ban dei kaba bha, hynrei kan long kaba biang lada ngin peit bniah namar ka 1000 tyngka ka dei tang na ka bynta ki longkmie, lada ka long ha kane ka dur balei kim ai ïa ki samla ba kin lah ban phai khmat ban seng kam seng jam bad ban ïeng ha la ki jong ki kjat, balei ki iehnoh ïa ki nongrep.
Ban leh shiliang kumne ha shuwa ka ilekshon kan ktah ïa ki paidbah.
"U James u la bynrap da kaba ong, " Ngi dei ban shim ba kane ka long tang ban shu pynbeij ïa ki paidbah ha shuwa ka ilekshon.
"Haba ïadei bad ka jingkynthoh ba ïa ka sorkar MDA la pynïaid da u Myntri Rangbah na kiwei ki jylla, u James Sangma u la ong ba kane ka jingkren ka long ka bym ïahap satia.
“Ngi tip ba u Myntri Rangbah jong ngi u la trei shitom na ka bynta ka roi ka par jong ka jylla, ban ong ba la shah pynïaid da mano mano kata, ka long ka jingkren khyllung khynnah bad ka bym don nongrim haei haei ruh", u la ong.
“Ka kamram jong ki doctor, ki nurse bad baroh ki nongtrei jong ka tnat ka koit ka khiah ka dei ka kam Blei, ban shakri ïa ki briew khamtam ïa kiba pang ba shitom bad kiba donkam shisha ïa ka jingïarap" la ong u Bah Macmillan Byrsat u Chairman Meghalaya State Law Commission bad u MLA jong ka Nongstoiñ ha ka 14 tarik Nohprah ha ka jingïalang plie ïa ka Mawlangkhar Sub Centre.
U Bah Byrsat u la ong ba kane ka Sub Centre kan ai ka jingshakri ïa kiba pang ba shitom ïa ki 10 tylli ki shnong kiba hap hapoh ka West Khasi Hills District.
U la kyntu ïa ki paidbah ba kin shim ïa ki kabu bad baroh ki jingmyntoi da ka jingdon jong kane ka Sub Center bad ban ïoh ïa baroh ki jingsumar na ka bynta ka koit ka khiah bad u la pynshlur ruh ïa ki longkmie ba kin leit kha ïa ki khyllung ha ki jaka sumar khnang ban ïoh ïa ka jingkoit jingkhiah bad u ka kyntu ruh ban kiar na ka jingshongkha khynnah.
Ha kane ka sngi u MLA ryngkat ki Doctor bad ki ophisar sorkar kila pynlong ruh ïa ka jingjurip ïa katei ka Sub-Centre kaba don ïa ka OPD section, Immunization, Labour Room and Post Natal.
Kiba la don lang ha katei ka jingïalang plie ïa katei ka Sub-Centre ki kynthup ïa u Deputy Commissioner ka WKHD u Bah Garod LSN Dykes, Dr.S.A.Lyngdoh DMHO, WKHD, u Dr.W.Sutnga ki nongtrei ka tnad ka koit ka khiah, ki Sordar shnong, bad ki nongshongshnong jong ki 10 tylli ki shnong kiba hap hapoh kane ka Sub Center ha Mawlangkhar.
Man ka elekshon shisien ha ka san snem ka ju don ka jingïakhih khoh-reh jong ki nongsynshar kiba don ha ka bor sorkar ban thung maw nongrim, ban plie pyrda, ban khap ribon, na bynta ki kam pynroi kiba ym tip kiban long kam ne em.
Ha kine ki sngi, kane ka sorkar ka la plie ïa ki Civil Sub-Division, ïa ki Community and Rural Development Block, ïa ki PWD Division, ïa ki Police Outpost, ia ki Police Station, bad bun kiwei pat ki jait jingplie.
Ka elekshon kan sa wan sa kumba ar bnai ban thep ïa ka vote, bad ki myntri sorkar, kiba don ha ka bor, kila pynshongshit man ka sngi da ki prokram ba lai phew jait bad ki paidbah ruh ki sngew muja bha namar ba ïoh bai kali ei, ïoh sha, ïoh dud bad don lei kiba kham leh shalak, ki ai bai sngi tang ban wan sha ka jingïa-lang ban pyni ïa ka jingbun briew khnang ba kiba ïaleh pyrshah kin tieng kin syier.
Ym tang katta, ka jingsam sniang, sam syiar, ka sorkar kam dei kaba sniew na bynta ka jing-thmu kaba bha ban kyntiew ïa ka ïoh ka kot jong ki nongrep bad kumjuh ka jingsam ïa ka pisa sha ki Self Help Group (SHGs), ki Producer Groups (PGs) khnang ban kyntiew ïa ki nongkyndong ki nongrep.
Hynrei ka rukom leh ka sorkar ka long kaba bakla, I kumba ka dei kaba shu leh kyrkieh tang ban ïoh burom, bad ka jingkwah ka long beit tang ban paw pyrthei ba la sam ba la ai hynrei khlem kano kano ka jingbuddien kaba thikna, khlem pyrkhat bha shwa ban leh.
Mynta bun ki sniang ki syiar kiba ïap noh tang shu poi ha sem.
Kane ka jingleh ka long kaba bakla, ka long tang kum ka tamasa leit pdiang khusnam ha ka por ba pyllong ïa ka tamasa.
Ka jingsam ïa ki jingri jingdup kam dei ban long kum ka kam tamasa, ka donkam ïa ka jingpule bniah ïa ka jinglong ka jaka ka puta, ka jing-long ka suiñbneng, ka mariang, bad ka rukom im jong ki jingri katkum ki jaka khnang ba kin lah ban im, ban heh ba kan long ka jingmyntoi shisha ïa kiba pdiang ïa ki.
Ong katba ong, kiba don ha ka sorkar kim dei ban sngew rem ba kane ka jingleh shongshit tang shwa ka elekshon, kam dei ka kam kaba mut hok shisha hynrei ka dei ka kam kaba thmu ban shu pynbiej ïa ki paidbah bapli kiba shisur shidur.
Ka jingkwah sam sniang, sam syiar ki myntri sorkar kam don jingmut than, namar ba kim ym lah ban heh ban sngaid plung bha na ka kti jongki hynrei lada ka sorkar ka mut shisha, ka dei ban leit sam ïa ki sha ki man ki shnong, ban jied hok ruh ïa kiba dei hok, kiba don ka jingthmu, kiba la ieid ïa ka kam ri jingri, ym ban shu ai katba dei u nongkyrshan ka party khnang ban pynbiej san snem.
Ka jingjied da ki nongïalam ka party ïa ki briew ban ïoh skhim, ka long kaba bakla bad ka dei tang ka jingmut ban thied vote, ym na bynta ban kyntiew ïa ka ïoh ka kot, ka kamai kajih jong ki nongshong shnong.
Ka jingpynlut ka sorkar kumba 16 klur tyngka ban thied sniang thied syiar nabar jylla, kam dei shuh kaba kai bad kam dei ban long ka jingkitkhia ïa ka jylla hynrei ka dei ban long ka jingpyn-sting ia ka jingdonkam sniang, syiar ka jylla ha ki snem ban wan bad lada kam long kumta, ka long kumba theh kai ïa ka pisa u paidbah tang ban pynsngewbha.
Ha ka jingthoh hapoh ka Facebook Account jong u Bah Shemphang Lyngdoh, Kyrtong ka NPP na Mawhati Constituency, u la pynpaw ba u dap da ka jingkmen kaba khraw eh, ba u la lah ban pynïakynduh ïa shi kmie shi khun bad ki shi para jong u Kordorlang Shadap na Umpohwin Pdeng ha ka shnong Sahsniang – Jaiñtia Hills, kata hadien ba kim ïakynduh ne ym ithuh ithaw shuh la kumba 17 snem eiei.
Haba ïadei bad katei ka khana, la pynpaw ba katei ka jingïakhlad hapdeng u Kordorlang Shadap lem bad ka kmie jong u, ka dei ha u snem 2005, kata ha ka por ba u Kordorlang u dang don kumba 3 ne 4 snem eiei, ha kaba ka kmie jong u ruh ka dei kaba trei bylla sha ki thaiñ Lad-Rymbai bad hapdeng ka jingduk ka kmie ka la ïa tyngkhuh ïa ka jingshem lanot, ha kaba u para barit jong u Kordorlang Shadap, u kem pang bad u khlad noh ha Civil Hospital Jowai.
Ha ka jingthoh jong u Bah Shemphang Lyngdoh, la pynpaw ruh ba hapdeng katei ka jingjia ba sngewsih bad jingshem lanot, ka lah ieh noh ïa u Kordorlang Shadap ha kawei Longkmie, khnang ba kan bah hi marwei ïa u khun ba la khlad, khnang ban pynpoi noh sha la shnong ha Umpohwin.
Ha kaba kum katei ka jingshem lanot bad jingkulmar jingmut, katei ka kmie jong u Kordorlang Shadap, ka lah klet ban kylli kyrteng ne jait ne wat ïa ka jaka shong jong katei ka longkmie kaba la shimti ïa u Kordorlang Shadap bad kaba la pynlong ban nym lap shuh ïa la u khun, hynrei ka la ioh ban ïashembiang tad haduh mynta ka sngi ka 14.12.2022, la pynpaw ha ka jingthoh jong utei u rangbah.
Ka jingthoh jong utei u rangbah, ka pynpaw ba ki ai ïa ka jingsngew nguh ïa ka Kong Ïalam Suchiang na ka shnong Sahsniang, kaba la shimti ïa u Kordorlang Shadap na katei ka Longkmie na Umpowin bad khamtam eh ba ka la ri ban sumar ban pynheh pynsan ïa u kum ïa u khun lajong haduh kat kine ki sngi.
“U Blei un kyrkhu ïa i bad ïa ki kam ba bha jong i".
U la pynpaw ruh ïa ka jingsngewnguh ruh ïa u Bah Gilbert Sten, Nicholas Sten, John Paul Mujai, Tbn D Sten, Hos Shadap, Rigida Sten, Rock Nongkhlaw, kiba la leit ban don ryngkat ha katei ka sngi, kaba kitei kiba haïing na Umpowin, ba ki leit ban kynduh sha ïing sha Sahsniang.
Ka shnong Mawksiar (Phlangkynshi) South West Khasi Hills District ka la ïoh surok rong hadien ka jingap slem kaba 50 snem mynta.
Ïa kane ka surok kaba 10 km na Jakrem sha Mawksiar la shna ha ka jinglut kaba T.7 klur na ka skhim Central Roads Fund (CRF).
U Myntri ka tnad PHE, uba dei u MLA ka thaiñ, u Bah Renikton Lyngdoh Tongkhar MLA ka Mawkyrwat Constituency u la plie pyrda ïa u maw nongrim jong kane ka surok ha ka 14 tarik Nohprah, ha ka jingdon lang ka DC ka Kong Cara Kharkongor, Bah S.I Laso Assistant E.E.PWD jong ka Mawkyrwat Division, ki myntri shnong, ki riew rangbah bad ki paidbah.
Haba kren ha kane ka sngi u Bah Tongkhar u la pynpaw ka jingsngewnguh ba kane ka surok ka dei kawei ka surok kaba la rim tam kaba la don kumba 58 snem eiei kata naduh ba ka jylla Meghalaya kam pat ïoh jylla dang shah shynshar haka jylla Assam.
Ha kajuh ka por kum u nongmihkhmat ka thaiñ, u la kyntu ïa ki paidbah ba kim dei ban pynlehnoh ei ïa la kajong ka hok ba ki dei ban wan shakhmat ban thep ïaka vote ban jied ïa ki nongmikhmat ïa u briew ba ki dei hok ban jied.
U ngeit skhem ba ha kane ka Elekshon MLA 2023, ki briew kim long shuh kum ha ki por ba la dep ba ki tieng ïa u Adhaar Card bad ka Elekshon MLA 2023 kan ïaid beit ïaid ryntih ha baroh ki liang.
U Bah Tongkhar la pyntip ruh ba ha ka 22 tarik u Nohprah 2022 yn sa plie noh ïa ka jaka sumar nongpang ka Hospital 100 jingthiah kaba don ha Mawkyrwat bad kane ka long kawei ka jingmyntoi ïa ki paidbah jong ka District hi baroh kawei.
Watla ka jylla ka la pynïeng ïa ka khyrdop Entry-Exit Point ha Umling Ri-Bhoi ban talasi ïa ka rung ka mih jong ki mynder hynrei kaba sngew lyngngoh ka long ba la lap jan 30 ngut ki bar jylla kiba la wan poiwir ha nongbah Shillong ha ka step jong ka 14 tarik Nohprah, bad kiba la wanrah ryngkat ki khun ki kti ban wan da ka jingthmu ban shong ban sah bad ban kamai kajih hangne bad ki la ïalum lang ha Umshyrpi, Rilbong.
Haba kylli, ki la ong ba ki wan na jylla Rajasthan ban wan die ïa kata ka kot kaba ki khot ka Magic Book bad haba bniah ki la ong ba ki dei hi ki briew kiba ïaid kylleng jong ka Ri ban leit die ïa kata ka kot bad ki la ong ba ki la shang ha kylleng ka Northeast India bad ha ki khep ki khep ki sah miet da ki taïew.
La sakhi ba kiba wan baroh ki dei tang ki riew kynthei ryngkat ki song ba la kit ïa ki jaiñ ki nep bad ki khiew shet khiew tiew.
Ka Khasi Students Union (KSU) Upper Shillong bad Mawprem Circle hadien ba ka la ïoh jingtip ïa kane, ki la pyntip marmar sha ki pulit bad kin shimkhia ban pynphai noh ïa ki.
Haba kren sha ki lad pathai khubor, u President ka seng Bah Shngaiñlang Sohkhlet u la takraiñ tyngeh ïa ki bor talasi bad ïa ki bor ba dei khmih ïa ka rung ka mih jong ki mynder da kaba buh jingkylli ha ka jinglyngngoh, “kumno kat jan 30 ngut ki ïoh rung beit wut wut khlem don mano mano ba khang, shaei ki jah kita ki nongtalasi" la ong u Bah Shngaiñlang Sohkhlet.
U la ong ba kane ka pynpaw ïa ka jingtlot jong ki bor ba dei khmih.
“Ngi dap da ka jingsngewkhia ka mynsiem ban ïohi ïa ka jingtlot jong ka sorkar, naduh na Umling kim shym lah ban shimkhia ïa kane bad ban shu ailad ïa ki briew kiba na bar ban shu wan buhai shnong hangne ha shnong jong ngi", u la ong.
U la ong ba ynda ka seng ka la pyrshang ban kylli, kine ki briew kim don wat ïa ki kot ki sla kiba biang bad kim batai shai ki wan ban leh aïu ha nongbah Shillong.
Ka jingïalehkai phutbol jong ka Mawpdang Sports Club Football Tournament 2022 kaba la pynïaid bad pynlong da ka Mawpdang Sports Club kaba la long hapoh ka madan ïalehkai jong ka shnong Mawpdang ka la poi noh sha kaba kut.
Ha kane ka sngi la wan ban ïadon lem ryngkat u Bah Eugeneson Lyngdoh MLA Mawphlang Constituency kum u kongsan, Dr.Osaphi Smithson Jyrwa kum u symbud kongsan, Bah Amos Duia Sordar Mawpdang, Bah Artist Kharumnuid EC member shnong Mawpdang, Bah Armika Syiem Rangbah dong Lumjingkieng,bad ki paidbah kiba la wan ban sakhi ïa kane ka jingïalehkai ha kane ka sngi.
Kane ka lympung ïalehkai Mawpdang Sports Club Football Tournament 2022 ka la sdang naduh ka 5 tarik Naiwieng bad kaba la pynhap pyrda noh mynta ka sngi ka 14 tarik NohprahLa don haduh 32 tylli ki kynhun kiba la ïa shim bynta ha kane ka lympung ïalehkai jong ka Mawpdang Sports Club Football Tournament 2022.
Kine ki kynhun ïalehkai kiba la ïa shim bynta ha kane ka lympung ïalehkai ki long ka Tylli Kawei FC, Labourer Fc, Fivestar FC, Bañuin FC, Mawmang FC, Tynring FC, Rynjah Fc, Kiewshaphrang FC, Brothers United, Mawkasiang Sporting Boys, Khasi United FC, V.f.
c, Mawpat Circle II, Nongbri FC, Mawpdang A, Umpling Kicker, Night Riders FC, Mawiong FC, Diengpasoh FC, Umroh FC, The Knight FC, N.f.
c, Ramson FC, Friend United FC, Sporting Spirit, Umsaw FC, Riwar United, P.f.
r, Smit FC, Kremsetkut FC, Mawpdang B, Nonghali FC.Ha kane ka jingïalehkai phainal mynta ka sngi ka V.F.C ka la pynliem noh ïa ka FC.FBOS lyngba ka tie breaker.
Ka V.F.C kaba long ka nam lahduh ha kane ka lympung ïalehkai ka la ïoh ban khur ïa ka song pisa kaba long 1 lak tyngka ryngkat bad ka trophi.
Ka FC FBOS kaba long ka runners-up ka la ïoh ban rah ïa ka song pisa kaba long 50 hajar tyngka bad ka trophi.
Ïa ka nam top scorer lane u rangïalehkai ba la ïoh ban thep bun kol tam la ïoh ban rah da u Buddy u nongïalehkai jong ka Nonghali FCKatba ïa ka nam rangïalehkai ba kynsai tam (best player) la ïoh ban rah da u nongïalehkai jong ka V.F.C u Sangti.
Ïa ka nam rang apkol ba kynsai tam (best goalkeeper) la ïoh ban rah da u Nester Roy Thangkhiew bad ïa ka nam Discipline team la ïoh ban rah da ka kynhun ïalehkai jong ka P.F.R.U Bah Jyrwa u la ai khublei ïa ka Mawpdang SC kaba la treishitom bha na bynta ban pynlong ïa kane ka lympung ïalehkai katba itynnad bad kaba jop.
U Bah Osaphi u ong ba kum ma u bad ka ïing ka sem u ai ka jingsngewnguh ïa ka Klob kaba la pdiang ïa ka jingtyrwa jong u ban bei tyngka ïa kane ka tournament kum shi bynta ban kynmaw ieid ïa ka lyngkhuh ban dap ar snem ïa u kpa jong u, u Bah Osaphi.
U la ai Mynsiem ruh ïa ka Mawpdang SC ba kan nang ïai kiew irat ha ki kam bapher bapher ha ka imlang sahlang, bad ha ka jingkyntiew ïa ka jingïalehkai phutbol ha ka shnong ha la thaw baroh kawei.
U Bah Eugeneson uba la long kum u kongsan ha kane ka sngi, u la ong ba ka jaitbynriew ka jong ngi bad ka jingïalehkai phutbol ka ïa ïaid ryngkat, bad la don ki rangïalehkai napoh ka jylla ka jong ngi kiba la paw bha ha ka rynsan ïalehkai phutbol, u la ong ruh lada ngi ïanujor bad kiwei ki jylla jong ka thaiñ lam mihngi ka jylla ka jong ngi ka dang duna palat ïa ki nongïalehkai ban mih madan ha ki rynsan baheh jong ka ri.
U dap da ka jingsngewkmen haba u ïohi ïa ki Sports Club, ki association bapher bapher lada ki pynïaid ïa kum kine ki tournament ïalehkai ba ki long ka jingprat lynti bad ka jingpynim ïa ka jingïalehkai phutbol hapoh ka ri ka jong ki kiba long ruh ka jingai Mynsiem ïa kiba bun ki khynnah kiba donkam ïa ka jingkyrshan.
U la kyntu ruh ba ki Sports Club ki dei ban kham phai khmat kham bun sha ki heprit ki jong ngi haba ki pynïalehkai ïa ki tournament ki bapher bapher, ba kin plie ka lad ka lynti ïa ki, namar lada ngi shu khmih lynti ïa u khynnah ba la heh ba un ïalehkai bad lada ngi khlem da plie ki lad ki lynti ïa u naduh ba u dangrit kam don jingmut.
Te kum ka jylla hi ngi khmih lynti ba ki rangïalehkai ba kynsai kin mih madan ha ki rynsan ïalehkai kiba heh lyngba ka jingprat lynti ba kin lah ban mihkhmat ïa ka jylla bad ïa ka ri hi baroh kawei lyngba ka jingkyrshan iwei ïa iwei ba ngin lah ban kiew shalor ong u bah Eugene.
Ka kynhun ki nongniah Taksi ba kamai Umsning-Nongpoh, ki la ïoh ban rah ïa ka namlahduh ha ka lympung ïalehkai phutbol kaba la pynlong da ka  Umsning Tourist Taxi, kata hadien ba ki la lah ban pynliem noh pyrshah ïa ka kynhun ki nongñiah Umsning Auto Truck da 3-2.
Lah ruh ban kdew hangne, ba ka nongrim kaba la pynlong ïa ka Umsning Tourist Taxi ban pynlong ïa katei ka lympung ïalehkai, ka long kum shibynta ban wanrah ka jingïalang bad ka jingïa ithuh ithaw hapdeng ki nongñiah kali kamai na ka thaiñ Umsning.
Ha katei ka jingïakhun phainal, ka la long ka jingïakhun kaba ïakhun bad kaba biang bor, hynrei ha ka jingïakhun ka kynhun ki Nongñiah Taksi ki la lah ban pynliem noh ïa ka katei ka kynhun ki Nongñiah Auto Truck.
Haba pynkut ïa katei ka lympung ïalehkai phutbol, la sakhi da ka jingdon u Bah Jason S.Mawlong, MLA Umsning lem bad kiwei.
Ka kynhun ki nongñiah Taksi kaba la ïoh ban khur ïa ka namjop, ka la ïoh ban khur ïa ka song pisa kaba T.20 hajar, katba katei kaba la sham rem ha ka phainal, ka la ïoh ban khur ïa ka song pisa kaba T.10 hajar.
Ka Federation of Persons with Disabilities ka kynhun kaba kynthup ïa ka Meghalaya Deaf Association, ka Khasi Disabilities Association, Garo Hills Association of the Deaf, ka West Khasi Disabled People Organization, ka Meghalaya Liberation Association of Visually Impaired bad ka All Meghalaya Association of Persons with Disabilities, ki la phah da ka jingthoh sha ka Meghalaya Human Right Commission, Shillong, ban ujor pyrshah ïa ka jingkren jong u bah Sein Osborn Kharjana pyrshah ïa ki briew kiba duna dkhot met.
Na ka liang ka FPWD ka la phah da ka shithi sha u Chairman/Secretary ka MHRC ha ka 9 tarik u Nohprah bad la aiti ruh ïa kane ka jingujor sha ka Commissioner for Person with Disabilities, bad ki la kyntu ba kin shimkhia bad leh da kaba tyngeh pyrshah ïa u kyrtong ka Congress na Sohïong.
Ka Synjuk lyngba ka shithi kaba ki phah ka ïathuh ba u Bah Sein Osborn Kharjana u ba dei u Kyrtong ka seng Congress na Sohïong ula kren pyrshah ïa ki briew ba duna dkhot met ha kawei ka jingïalang paidbah ka ba dang shen kaba la pynlong ha Sohïong.
Ha ka jingkren jong u, u la ong, “Nga ju ong ïa kane kawei ka ktien ba, haba ngi jied ïa u Rangbah Shnong, phi ju jied ïa uba matlah u rangbah shnong dei ne em? phi ju jied ïa uba kyllut? ngin nym jied ïa uba kyllut ngin nym jied ïa uba kyllut, ïa u bym nangkren, ïa u bym lait kren ruh em balei phim jied ïa uba matlah, ïa uba kyllut ïa u bym lait kren balei ym jied? kadaw ka long ba u don jingduna ha ka dkhot met bad ngi tip hi ruh ba um lah ban synshar, kata ka dei ka jingjia barabor".
Ka kynhun kala pynpaw ba ka jingkynthoh jong une u Rangbah ka dei ka jingpynkheiñ ïa ki kyndon jong ka Chapter II bad XVI jong ka Rights of Persons with Disabilities Act, 2016.
Ban the lakam ïa ki riew shimet lane ki kynhun ban ñiewbeiñ ïa kiba duna dkhot met, Ngi kyrpad ïa ka MHRC ban shim khia lem ïa kane ka kam bad ban ai ka jingbishar kaba kloi haba ïadei bad kane.
Ha ka juh ka por ka FPWD ka la aiti lang ruh ïa ka dur khieh kaba une u rangbah u la kren ha ka jingïalang kaba la long dang shen.
Tang shi taïew ei ei hadien  ba ka Meghalaya High Court ba donburom ka la ai ka rai (verdict/judgement) ban ailad biang ïa ki nonghikai bym dei sorkar (govt.
aided teachers/professors) ban ïa shimbynta biang ha ki kam sain hima-sima da kaba  pynduh pyndam noh shi syndon  ïa ka rai jong ka sorkar (govt.
notification), mynta ka taïew pat, ka sorkar Meghalaya lyngba ka office jong ka Deputy Commissioner ka la  ai hukum syndon sbak ba, baroh ki nonghikai na ki jaka pule  ba la ïoh jingïarap na ka sorkar (govt.
aided institutions)  ki dei ban leit duty election lut baroh  khlem jingmap ne jingpyrkhat shuh wat tang khyndiat ruh kaei kaban ktah ïa ka pule ka puthi jong ki khynnah pule.
Ka hukum ka wan ym dei na ka tnat ka thoh ka pule (Education Department) hynrei beit beit na ka tnad Election jong ki District.
Ban ai hukum ba baroh ki nonghikai na ki jaka pule kin leit duty election lut,ka long ka rai khlem pyrkhat, ka bym lah satia ban pdiang  ne ka bym pynshong nongrim satia.
Mano pat ban peit bad pynïaid ïa ki skul ha ka por leit training election ki nonghikai baroh? Hato! kalong hi ba, ha ka por leit training ki nonghikai baroh kumba  ar ne lai taïew ei ei, hap  ai shuti (declare holiday) ïa ki skul baroh? Hato! lada don tang ki principal bad vice principal khlem don lang katto katne ngut ki nonghikai, lah hi ban peit ne pynïaid ïa ki skul kiba don da ki spah bad da ki hajar ngut ki khynnah pule? Hato, long hi ban shu ieh ïa ki khynnah kumto ba kin shu ïaleh katba mon ha skul? Hato, long hi ban  shu leh kamkai ïa ka jingnang jingstad ki khynnah pule tang namar ka tamasa election? Hato, long hi ban phah peit   ïa ki bym dei nonghikai ïa ki khynnah ha ka por leit training election ki nonghikai? Hato, ki kmie ki kpa ki hun hi ban shu phah kai sha skul ïa ki khun khlem ki nonghikai haduh ar ne lai taïew? Kine kiei kiei ki dei ki katto katne ki jingkylli kiba lah ban mih bad ktah halor ka jing phah duty lut ka sorkar ïa ki nonghikai baroh.
Imat, ki shu ïaleh khlem da pyrkhat bha  tang ban bit ban  biang ka kam jongki khlem da pyrkhat bha ruh kaei kaban ktah pat ïa ka pule puthi  ha ka jylla jongngi.
Imat, ymdon ki nong plan (planners) ha kane ka sorkar mynta.
