Katei ka jingjia ka la jia ha ka por 2:30 baje mynstep.
Ka la don ka jingantad ba ki runar ki la rung hapoh katei ka skul ban wad ia ki kot ki sla kiba donkam, hynrei kim lap eiei satia bad kumta ki la thang dusmon noh ia ka skul.
La iathuh ba ha katei ka jingjia ki runar ki la thang ia ki lai tylli ki kamra bad kawei ka kamra jong ki khynnah klas X.La pynthikna ba ka dei ka jingshah thang namar ba kate ka skul ka dei ka bym don bording ilektrik bad ym don ba shong basah hangtei.
Shillong, 12 Rymphang:Ka Khun Hynniew-trep National Awakening Movement (KHNAM), ha ka kyrwoh jongka mynta ka sngi, ka iai pynpaw ia ka jingpyrshah jongka, halor ka jingthmu ban wan rah lynti rel sha Shillong.
Ka kyrwoh jong ka seng, ka shim ba ka jingkren jong u Dr Mukul Sangma ba ka lynti rel kan pynkiew ia ka kam shang pyrthei ha ka jylla ka long kaba ka seng kam lah ban pdiang bad ka dei tang ka buit ban ialam bakla ia u paidbah ka jylla.
Ka kyrwoh na ka KHNAM, ka ong ba ka Gangtok, Sikkim ka jngai haduh 125 km na ka kad rel ha New Jalpaiguri bad 114 Km na ka kad rel ha Siliguri.
Ka Darjeeling ka jngai haduh 62 km na ka kad rel ha New Jalpaiguri bad ka dei ka Toy Train kaba shimpor haduh 7 kynta ban poi.
Ladakh ka jngai haduh 700 km na ka kad rel ha Jammu, 434 Km na ka kad rel ha Srinagar bad 494 km na ka kad rel ha Manali.
Ka Munnar, Kerela ka jngai haduh 110 km na ka kad rel ha Aluva Railway Station, 130 km na ka kad rel ha Ernakulam bad 135 km na ka kad rel ha Madurai.
Ka Shillong ka don ka jingjngai kaba duna ia ka 100 km na Guwahati Railway station bad ka shim por tang 2 kynta tam ban pyndep.
Bun na ki surok ba poi sha ki jaka shang pyrthei, kiba don ha ka jylla ki long kiba sniew bha bad lada u Mukul u kwah ban kyntiew ia ki kam jngoh kai pyrthei, u dei ba pynthikna shwa ba ki surok ki ba pyniasoh bad ki jaka jngoh kai haka jylla kin long kiba bha, ong ka kyrwh jong ka seng.
“Ka seng kan iai pyrshah ia ka lynti rel namar haduh mynta ngim iohi ia kita ki Mechanism ban khanglad ia ka jingrung kyrthep ki mynder sha ka jylla", pynkut ka kyrwoh U bah Thomas Passah, President, KHNAM State Youth Wing.
Nongstoin, 12 Rymphang:Ka jingiaseng Assembly kaba 111 jong ka Balang u Blei Meghalaya bad Assam ka la long ha kane ka sngi u Blei ha ka Balang Mawiong Lumsyntiew Nongstoin, ha kaba da ki phew hajar ngut ki paid riew ngeit jong katei ka Balang na kylleng ka Ri Khasi bad Jaintia, ki la tuid sha ka Madan New Nongstoin ban wan sngap ia ka khubor na ka ktien ka jong u Blei.
Katei ka jingiaseng Assembly ka la sdang ruh naduh ka 9 tarik mynta u bnai bad la pynkut noh ia ka mynta ka sngi u Blei kaba long ka jingiaseng paidbah, ha kaba ha ka jingiaseng kaba nyngkong kaba la long ha ka por 10 baje mynstep ha ka sngi u Blei, la pynsngew ia ka ktien u Blei da u Pastor Dr.OL Snaitang.
U pastor Snaitang u la kren ia ka ktien u Blei kaba u la sot na ka Kitab u Daniel lynnong kaba 5 ka dkhot 22 ter ter haduh 28 bad u la kren ruh shaphang u Syiem Belshassar da kaba u la pyniasyriem ia ka jingim jong u bad ki khun khristan kiba mynta kiba ieng ban pyrshah ia u Trai ka bneng da kaba iaroh bad mane Blei ia ka ksiar ka rupa ka nar bad ia u dieng u maw bad kane ka long ka pop leh khnang, haba ngi la tip ba ka bymdei hynrei ngi dang leh khnang.
Shuh shuh u la kren ruh shaphang ka jingduh buaid, ka jingshong kha klumar bad u la ong ruh da kaba leh kum kitei ki pop ka paw ba ngim burom shuh ia u Blei u ba pyniaid ia ka jingim ka jong ngi bad dei na kine ki daw ba u Blei u la phah ia ka kti ban thoh ia kine ki kyntien “MENE, MENE, TEKEL bad PARSIN" kaba mut MENE u Blei u la niew ia ki sngi jong ka hima jong phi bad u la pynkut ia ka, TEKEL, ia phi la thew ha ka tarajur bad la shem ba phi sting eh, PARSIN, ia ka hima jong phi la phiah bad la ai ha ki Mid bad ki Persha.
Ha ka jingiaseng kaba ar pat kaba la long ha ka por 1:30 nohsngi,la ialam ia ka jingiaseng da u Dr.A.C.Moore bad la ioh ia ka jingren na ka ktien ka jong u Blei bala Sam da u Rev.Dr.B.R.Sohkhia, u ba la kren ruh shaphang ka jingbishar ka jong u Blei ha kaba u ba rit bad u ba khraw kin hap ha katei ka jingkhang bishar.
Nalor ki Nongkren kiba la sam ia ka ktien ka jong u Blei ha katei ka jingiaseng la ioh sngew ruh ia ki sur jngrwai kwaiar na ka Balang U Blei District Mawten, Youth Assembly Choir, Balang U Blei Mawiong Lumsyntiew, Balang U Blei Qualapaty Shillong bad kiwei kiwei.
Shillong,12 Rymphang:Ki nongñiah kali kmai ne ki Local Taxi mynta ka sngi ki la rakhe kum ka sngi burom jong ki bad ka dei ka jingrakhe kaba sdang bad kaba nyngkong eh kaba kin iai kynmaw burom man la u snem.
La buh ia ka 12 tarik kum ka sng jong ki, da ka East Khasi Hills Local Taxi Welfare Association ha ryngkat bad ka jingiatreilang bad ka Taxi Association na Nongstoiñ bad Jowai.
Ki nongñiah Taxi ki la jied ia ka 12 tarik kum ka sngi burom jong ki naba ka dei ruh ka sngi ba uwei na ki nongniah kali sha ki thaiñ Nongkhlaw u Jeskalur L.Mawdoh uba niah ia ka Tourist Maxi Cab u la shah kem bad la shah pynngat ha ka kyndon aiñ 307 IPC kaba dei ka kyndon kaba la ong ba u don jingthmu ban pyniap briew bad ka dei ruh ha katei ka sngi ba ka kali ba niah u Jeskalur ka la tyngkhuh bad ka kali u myntri rangbah ka jylla u Dr.Mukul Sangma ha 3 Mer Upper Shillong ha ka por 1:30 baje nohphai sngi.
Hynrei hadien ba la mih ki kynhun bapher ban pyrshah ia katei ka jingpynngat kyndon aiñ pyniap briew la weng noh ia katei ka kyndon bad la pynngat noh tang ha ki kyndon 279,336 bad 427 IPC.Ki nongniah kali kamai ki la sdang ia ka jingrakhe sngi burom nyngkong jong da kaba pynlong ia ka jingialang ha Iewduh (Stand Jeep), Shillong.
La pynbna paidbah ia ka 12 tarik u rymphang kum ka sngi ki nongniah kali da u myntri barim ka sorkar jylla u bah A.L Hek.
Kiwei pat kiba la donlang ha katei ka jingialang ki long u bah N Syiem, SP City (Traffic), u Bah Peter A Dohkrut -President ka Shillong Law College Student’s Association, u Bah Disparsing Rani u nongaibuit ki nongniah Taxi ha East Khasi Hills, u President katei ka Association u Bah John Thabah, u bah W.Jyrwa -Secretary, ki nongniah taxi kamai na kylleng ki jaka jong ka nongbah bad kumjuh na nongkyndong.
Lah ban pynkynmaw, ba ha ka 12tarik Rymphang 2016, ka kali kamai jong U Bah Jeskalur, ka Max, ka la syllud malu mala ia ka kali jong u myntri rangbah ha khongdong 3mer, upper Shillong bad mar kumta hi la kem ia u da ki pulit, ha kaba la kynnoh ba u mut ban pyniap ia u myntri rangbah.
Shillong, 13 Rymphang:Namar ka ju jia bunsien ba kiba shah kem ki ju ud pang, ka State Commission for the Protection of Child’s Right (SCPCR) ka la bthah ia ka Directorate of Health Services (DHS) bad kumjuh ruh ia u Superitendent ka Civil Hospital Shillong ba kin thaw ia ka kynhun ne ka board jong ki doctor ban peit bniah ia ka jinglong jingman ka koit ka khiah ki ba shah kem kumjuh ruh ki koidi bad dei ban phah ruh ia ka jinglap jong ki sha ka Commission.
Katei ka jingbthah ka SCPCR ka dei hadien ba u Manager ka Marvelene Inn u Edmund Paul Khar-ir u la shah kem hynrei u la ud pang bad u thiah pang ha Civil Hospital, Shillong.
Ka kong Meena Kharkongor Chairperson ka State Commission for the Protection of Child’s Right (SCPCR) ka la ong ba sngewkhia halor katei ka jingleh ki nongshah kem bad ka la ong ba ka dei tang ka buit ba pynslem ia ka jingtohkit.
Ka la iathuh ruh ba ka la ia kynduh ia u DHS bad Superitendent ka CHS ha kaba ki la mynjur ban leh ia kane bad shen kin sa thaw noh ia ka Board ki doktor, ka la ong ba ka la ai ruh da ka jingthoh ha ka jingiakynduh mynta ka sngi.
Shillong, 10 Rymphang:Ha ka janmiet sngi palei ki pulit ki la kem ia u Manager jong ka Marvelene’s Inn kaba don hapoh Rilbong, Shillong u bah Edmund Paul Kharir, 36 snem karta ha kaba ia dei bad ka kes kaba ka khynah 14 snem karta ka la shah batbor ha katei ka Guest House kaba long trai da u khun u bah HDR Lyngdoh, myntri kam pohing u Nathaniel O Rymbai.
Utei u Manager u la shah kem halor ki kyndon aiñ kiba ia tyngkhuh bad ka POCSO Act, la iathuh ba utei u Manager u la ud pang bad la pynrung ia u hapoh Hospital.
Katei ka jingshah kem jong u, ka dei ar bnai hadien ba katei ka kes ka la iaid ha kaba ki la don bun ngut kiwei pat kiba la shah kem.
Ka Chairperson jong ka State Commission for the Protection of Child’s Right (SCPCR) ka kong Meena Kharkongor ka la pynpaw ka jingsngewkhia halor ka jingshim kabu ki nongshah kem da kaba ud pang tang ban lait na ka jingshah tohkit.
“Ngan thoh sha u Superintendent ka Shillong Civil Hospital bad nga ia kynduh ruh ia u ha ka lah sngi u blei ban ia kren halor katei ka bynta khnang ba ki briew ba shah kem kin ym lah ban shim kabu da kaba ud pang tang ban lait na ka jingtohkit" ka la ong da kaba bynrpa ba katei ka buit jong ki ka long tang ban pynkyllain ia ka jingtohkit.
Ka la ong ruh ba kan thoh sha u DHS halor katei ka bynta.
Lah ruh ban kdew ba na ka liang ki sengbhalang ba kynthup ia ka TUR bad CSWO ki la ia dawa ba u myntri ka tnad pohing u bah HDR Lyngdoh u dei ban risain halor ka jingjia kaba la jia ha ka Guest House kaba la long trai da u khun jong u.
Lah ban pynkynmaw ruh ba ha ka jingiakynduh bad ki nongthohkhubor kham mynshuwa u khun jong u bah HDR Lyngdoh u bah Nathaniel O Rymbai u la ong ba ia ka Building la long trai da u kpa jong u katba ia ka Guest House pat u long trai ma u.
Lah ruh ban pynkynmaw ba ha tei ka jingiakren bad ki nongthohkhubor u Manager u bah Edmund Paul Kharir u la ong ba um tip eiei shaphang katei ka jingjia bad u la ong ba um shym la buh nongsaid ain ialade namarba u khlem leh eiei kaba sniew.
Shillong, 2 Naiwieng:Ka Supreme Court, ka la pyn kynriah sha ka 16tarik mynta u bnai, na ka bynta ban ai rai, halor ka bor jong ki Rangbah Shnong, ha Ri Khasi Jaintia.
Kham mynshwa, ka kashari, ka la buh ba kan rai kut, halor ka iktiar jong ki Rangbah Shnong, mynta ka sngi; hynrei, namar ka jing bunkam jongka, ka la kynriah noh sha ka 16tarik mynta u bnai.
U Bah Pynskhem borlang K Sawian, uba dei uwei na ki nongmudui pyrshah, halor ka rai jong ka High Court, kaba la pynduh bor ia ki Rangbah Shnong, ha Ri Khasi Jaintia, haba iakren tang bad U Rupang, u pynpaw, ba na ka liang jongu, u don ka jingkyr men kaba thikna bha, ba ka jingbishar, kan long sha ka liang jongki.
Hynrei, namar ba ka kashari kam don lad ban leh da kumwei, ka la shu buhteng noh ban pynmih ia ka rai kut jongka, ula ong shuh shuh.
Lah ban pynkyn maw, ba U Bah Pynskhem borlang K Sawian, u bah Lber Laloo, U bah Madal Sumer lem bad U Bah Gavin M Mylliem, ki la ujor sha ka Supreme Court, ha ka 14tarik Nailar 2015, ban pyrshah ia ka rai jong ka Megha laya High Court, kaba ha ka 27tarik Kyllalyngkot 2015, halor ka iktiar ki Rangbah Shnong.
Shillong,10 Rymphang:Kumba ka long mynta la iohi ba ka UDP ka la sdang ban woh daw woh dong ia ka rukom treikam jong u Chief Executive Member ka KHADC, u bah Pynshngaiñ N Syiem ha kaba katei ka seng ha ka shithi ba la soi da u nongialam ki MDC ka seng UDP, u bah Teinwell Dkhar bad ka Secretary kong Rona Khymdeit, ha kaba ki la ai por ia u bah P.N Syiem ban jubab ia ki 9 tylli ki mat hapoh ka 7 tarik u rymphang hynrei um lah bad u la pan por haduh ka 16 tarik ban pynshai ha ka jingialang EC bad jingialang PDF.Mynhynnin ka miet ka la don ka jingialang ka UDP ban pyrkhat na bynta katei ka kam, hynrei haba ia kren bad ki nongthohkhubor u General Secretary jong ka u Dr.Jemino Mawthoh u la ong ba katei ka seng kan ap haduh ka 16 tarik kumba u bah P.N Syiem u la pan por.
Ki lad khubor ki la iathuh ba ka UDP kam sngewhun ia ka rukom treikam jong u CEM bad ka la kwah ban pynhap noh ia u na katei ka shuki bad ban shimti dalade hi ia ka kam nongialam ha KHADC.U nongthohkhubor u la kylli na u nongialam ka UDP ha KHADC u bahTeinwell Dkhar, ha kaba ula ong ba ka sur ia kren baroh ka dei ban pynhap noh ia u bah Pynshngaiñ ban ia treilang bad ka seng Congress.
“Nga la pynpaw ha ka jingialang ba nga ialade shimet ngam sngewtynnad ban ia treilang bad ka seng Congress, naba ngi lei ha Shella konstitwensi ngi don ka jingiakhun tang bad ka seng Congress, hynrei nga shu pynpaw kum u riew shimet hynrei baroh ka shong ha ka Party aiu kan leh, ngi don ka Party Level ngin hap ban sngap ia ka rai jong ka Party" ong u bah Teinwell haba ia kren bad ki nongthohkhubor.
Lah ban kdew ba ha kine ki khyndiat sngi ba la dpe ki nongialam ba hakhmat ka UDP kum u bah Bindo M Lanong , Dr.Jemino Mawthoh ki la kren shai ba mynta ka kynti ka la dei sa ka pali ka UDP ban shimti ia ka kam CEM naba ki la ailad ia kiwei pat ki Party ha ki por ba la leit bad haduh mynta, haba kylli na u bah Tein halor kane u la ong ba baroh kan shong ka jingpynbeit ka Party.
“Ngin peit hadien ka 16 tarik ha KHADC"Kumba ka long mynta la iohi ba ka shuki jong u Chief Executive Member ka KHADC u bah Pynshngaiñ N Syiem ka la synjor naba ka UDP ka seng kaba don 6 ngut ki MDC bad kaba donlang hapoh ka kynhun jong ka PDF kam shym la sngewtynnad ia ka rukom treikam jong u bah Pynshngaiñ bad ka la don ka jingpynkhih ia ka shuki jong u.
La kylli na u bah Prestone Tynsong hato lada ka UDP ka donkam ia ka jingkyrshan jong ka seng Congress ban pynhap ia u bah P.N Syiem ka seng Congress kan ai ne-em ka jingkyrshan ia ka UDP, “Kumba ka long mynta ngim pat don kano kano ka jingiakren, nga la iohi ha ki kotkhubor ba ka la don ka jingia buh por ha ka 16 tarik ban ia kren ia kitei ki kam kynrum kynram jong ki, ngin peit ia ka 16 tarik kumno ka long, ioh ka nang shkem pynban ne ioh ka don ka jingiapait pynban para UDP ruh" ong u bah Prestone Tynsong u myntri ka tnad District Council Affairs.
Hynrei la sngewthuh na ka jingkren jong u bah Prestone ba lada ka UDP ka skhem, ha ka jingieng pyrshah jong ka ia u bah Pynshngaiñ khlem pep ka seng Congress kan ai ka jingkyrshan naba ha ka jingiakren ia kaei ka ba jia ha ka elekshon 2018 u la ong ba ka seng Congress kan ia trei bad no badno ruh haba ka kam ka dawa, “Haba ka kam ka dawa wat bad u ksuid ruh ngi hap ban ia thiah lang" ong u bah Prestone haba kren sha ki nongthohkhubor.
Na katei ka jingiakren la sngewthuh ba ha District Council kam pat shym la don kano kano ruh ka jingiakren hapdeng ka UDP bad ka seng Congress ban thaw ia ka EC thymmai hynrei la sngewthuh ba kaei ka ban mih ha ka 16 tarik na ka jingiakren ha ka jingialang PDF la ka UDP kan hun ne kam hun hangtei ka lah ban mih eiei bad la sngewthuh na katei ka jingiakren bad lada ka UDP kam hun khlem pep ka seng Congress kan kyrshan ia ka UDP ban pynhap noh ia u briew uba ka la sospon uba bat mynta kum u Chief Executive Member u bah Pynshngaiñ N Syiem.
Shillong, 3 Naiwieng:Ha ka sngi ba ki kyrtong jong ki sengsaiñ pyrthei bapher bapher ki la leit ban thep kyrteng ialade kum ki kyrtong ki ban ia khun ha ka elekshon shiteng samoi na Nongstoiñ Konstitwensi, la iohi ba la wan ban synran ia ki da ki nong ialam seng, kaba la pynshngaiñ bad pynphuh mut phuhmat ia ki kyrtong ha kaba ia u bah Diosstar Jyndiang, la iohi ba la wan synran da ki nongialam rangbah ka HSPDP ba kynthup naduh u General Secretary Central Body u bah Witting Mawsor, u President ka West Khasi Hills u bah KP Pangniang bad u MDC katei ka konstitwensi u bah LG Nongsiej.
Hynrei la iohi ba ia u bah Gabriel Wahlang kyrtong ka seng Congress la wan ban synran ia u da u bah HDR Lyngdoh, bah N.Nongdkhar lem bad ki nongbud hynrei ym shym la iohi pat ba u Dr.Adviser Pariong uba don palat 9000 vote ha Nongstoiñ ba un wan synran ia u bah Gabriel.
Haba ki nongthohkhubor ki la kylli na u bah Gabriel, balei ba u Dr.Pariong um shym la wan ban synran lang ia u, ka jubab ba u bah Gabriel u la ai ka long ba u Dr.Pariong u dei u Doktor sumar nongpang bad u hap ban sumar bad ai dawai ia kiba bun bah ki nongpang kiba wan ban ap ha jaka sumar jong u (Clinic) bad dei halor katei ka jingbunkam palat ba um lait por ban wan synranlang mynta ka sngi ba un thep kyrteng.
Katei ka jingbym lait por u Dr.Pariong ban leit synran lang ia u bah Gabriel ha ka sngi thep kyrteng ka la pynartatien ia ki paidbah nongkyrshan jong ka seng Congress ha Nongstoiñ, namar ba tang ban leit synran thep kyrteng kaba bam por tang kumba shiteng kynta eiei um don por katno tam ban leit ialap elekshon (kanbas) na ka bynta jong u kylleng ki jaka jong katei ka konstitwensi.
Lah ban pynkynmaw ba ha ka elekshon MLA 2013 u Dr.Pariong u la ioh 8500 vote tam bad u la shah rem ha u Maieid Hoping kumba 2500 vote eiei bad ha ka elekshon MDC u Dr.Pariong u la ioh 9500 vote tam bad ha katei ka sien ruh u la shah pynrem salit ha u bah L.G Nongsiej, hynrei ka jingkylli kaba mih mynta ka long hato la kitei ki 8500 lane 9500 vote jong u Dr.Pariong kin leit beit beit sha u bah Gabriel Wahlang? Lane katno vote nangtei kin jah? Hynrei kine baroh kin paw shai lut ha ka 24 tarik u naiwieng ka sngi niew vote ha Nongstoiñ.
Bun ki jingiakren ki la mih ha Nongstoiñ mynta, ba ka jingbym leit synran u Dr.Pariong ia u bah Gabriel ka lah ban dei ka dak ba nyngkong eh ba upyni ba un ym patiaw eiei shuh ia ka seng Congress.
Lah ban pynkynmaw ba ha ka 29 tarik u risaw u Rupang u la ioh ban ia kynduh ia u Dr.Pariong ha Clinic jong u kaba don ha Iew Nongstoiñ ha ka sngi ba ka Congress kam pat pynbna tiket bad ha katei ka jingiakynduh u Dr.Pariong u la kren duh jingkyrmen ia ka tiket bad u la ong ba u la sngew thikna ruh ba un duh tiket naba u bah Gabriel u la dep khawai lypa bad ia pajut kti kylleng ki jaka bad ki paidbah bad ha katei ka jingiakynduh la iohi ba ki don bun ki nongpang hapoh Clinic jong u bad haba peit ia ka jingbunkam bad na ki sur kren jong u la sngewthuh ba un ym pynbunkam shuh ialade ha kane ka elekshon shiteng samoi kaba pyni ba u kham lah ban pynleit jingmut noh ha la ka jong ka kam.
Ha kawei pat ka khubor, u President u bah Blassing Marngar jong ka seng Congress na Mawkawah Unit mynta ka sngi u la iehnoh kam kum u nongialam katei ka seng ryngkat bad ki paralok jong u kiba ia donlang hapoh katei seng bad ia ka shithi risaiñ u la aiti mynta ka sngi sha u President ka Nongstoiñ Block Congress Committee.
Utei u nongialam Congress u la leit ban pyniasoh ialade sha ka seng UDP.Shillong, 12 Rymphang:Ki paidbah jong ki 7 shnong ki la kyndit ban iohi ha ki kotkhubor ba u myntri sorkar uba dei ruh u MLA ka Pynursla konstitwensi u bah Prestone Tynsong u la pynbna ha ki kotkhubor ba ha ka 15 tarik yn plie ia ka Civil Sub-Division Pynursla hynrei tang 7 tylli ki shnong ba kynthup ia ka Mawkliaw-Kemrang, ka Tyrngei, Mawlatang, Suktia, Nongla, Mawsiangei bad Diengsiar kin lait na ka jingpeit jong ka Pynursla Sub-Division bad u bah Prestone u la iathuh ruh sha ki nongthohkhubor ba ka daw ka dei namar ba kitei ki shnong ki kwah hi dalade ban dang don hapoh Sohra Civil Sub-Division ha kaba u la ong ba ki la ai da ka jingthoh da ka Synjuk Ki nongsynshar Shnong.
Katei ka khubor ka la pynkyndit ia kiba bun ki paidbah jong katei ka thaiñ naba kim don jingtip eiei shaphang katei ka jingleh ka Synjuk ki Nongsynshar khlem da khot jingialang paidbah ne ka Public Hearing ban sngap ia ka sur u paidbah shano u kwah ban leit ia soh sha Pynursla ne Sohra.
Katei ka jingmih khubor ka la pynbitar ia ki paidbah nongshong shnong jong ka Mawkliaw-Kemrang ka shnong kaba heh tam na kitei ki 7 shnong kaba long ruh ka jaka pdeng jong katei ka thaiñ ha kaba mynta ka miet ka la don ka jingialang jong ki riew rangbah jong katei ka shnong ban shong pyrkhat kumno ban leh.
Haba ia kren bad u Convener jong katei ka jingialang u bah Bires Laso u la ong ba ka jingialang ka la shim ia ka rai ban lei tai jingthoh sha u bah Prestone Tynsong ba u dei ban kyrpad ban pynrung kynthup ia ka Mawkliaw –Kemrang hapoh jong ka Pynursla Civil Sub-Division bad u la iathuh ruh ba ha katei ka jingialang u Matabor (Rangbah Shnong) jong ka Mawkliaw Kemrang u la rai ban leit weng noh ia ka kyrteng ba u la soi ha katei ka shithi ka Synjuk Nongsynshar kaba ka la phah sha ka sorkar (kumba u la pynsngew hapoh ka dorbar kutsnem kaba la long ha ka 30 tarik u nohprah 2016 ba ka jingsoi dei ka jingshah pynbor ha ka jingialang jong ki katto katne ngut kaba u la rai ruh ha ka dorbar ba un weng noh hynrei um pat dep ban weng ia ka kyrteng lajong ka la mih shuwa pynban ka jingpynbna na ka sorkar).
Katkum ka jingiakren bad u bah Laso u la ong ba katei ka dei ka jingialang kaba nyngkong ban pyrkhat tang na bynta ka Mawkliaw-Kemrang hynrei u la ong ba u la dep ban ia kren ia kiwei pat ki sordar ba kynthup ia u sordar ka Mawsiangei, sordar ka Nongla, (Tyrngei kam shym la leit sha ka jingialang ka Synjuk nongsynshar) bad kitei ki sordar ki la pynsngew ba kim kwah ban don hapoh Sohra hynrei ki kwah ban rung noh hapoh Pynursla Sub-Division namarba ka don hajan eh ia ka shnong kaba lada ia khein ia ka jingjngai bad ka Sohra ka la long bun bun shah.
U bah Laso u la iathuh ruh ba ha katei ka jingialang baroh ki la pynpaw ia ka jingbitar ia ka leh stad jong u Sordar ka Lai-Kyntoit u bah Rojian Khongshei uba dei u Chairman jong ka Synjuk bad u la kynthoh ruh da kaba ong ba ki paidbah ki 7 shnong kim don jingtip ba ka don kum katei ka Synjuk naba ki Rangbah Shnong, Sordar, Matabor kim shym la iathuh sha u paidbah ba ki ia thaw Synjuk hynrei ka la pynkyndit ynda la iohi ha ki kotkhubor ba ka don katei ka Synjuk.
Ka Kemrang Social Welfare Organisation (KSWO) ka la rai ban pynlong da ka jingialang paidbah ha ka 18 tarik mynta u bnai ( sngi saitjaiñ) ha Mawkliaw-Kemrang bad ha katei ka jingialang yn khot ia ki paidbah na ki 7 shnong ba kin wan ban pynpaw ia ka sur jong ki hangno ki kwah ban don ha Pynursla ne Sohra, ia ka por yn sa pynbna kham hadien.
Lah ban kdew ba ha katei ka jingialang kaba la long mynta ka miet ki la don naduh ki riew rangbah, ki seng samla bad ki nongkitkam shnong jong ka Mawkliaw-Kemrang ba kynthup ia u Rangbah Shnong bah Thomsing Mawkon.
Shillong, 03 Naiwieng:Ka tamasa iabam ka pyrthei kaba san sngi kynthih ka International Terra Madre (ITM) ne ka International Mei-Ramew  ka la sdang mynta ka sngi ha Shillong da ka jingiashim bynta palat 100 tylli ki jaitbynriew kiba sah ha ki 58 tylli ki ri ka pyrthei.
Ia kane ka tamasa iabam la plie paidbah da u Myntri Rangbah ka jylla u Mukul Sangma.
Ka jingialang plie ka la long kaba ishongkun da ka jingdon ki nongialam ba pawkhmat na ki ri bapher bapher kum na ka Amerika kynthup ia ka Winona Laduke kaba iakhun ia ka kam Vice President ka Amerika ha u snem 1996, ki nong ialam ba pawkhmat na ri Canada,  ka khubor ba la pyni ia ka jingkitbok na u Khun Syiem ka ri Wales.
Ka jingplie la sdang ha NEHU Convention centre  ha kaba la pynlong ia ka jingpyni ia ka jingpdiang burom da ki 41 tylli ki jaitbynriew  kynthup na  Meghalaya bad Nagaland ba la don lang ki  600 ngut ki nongmihkhmat bad ki heh ki hain na ki 100 tylli ki jaitbynriew.
Ki khynnah ba don jingduna na ka Bethany Society ki la ai ia ka jingrwai pdiang burom ha  kane ka sngi bad ruh la pynshongshit da ka jingrwai na ka Shillong Chamber Choir na ka bynta ki nongwan iashim bynta ha kane ka tamasa baheh jong ka pyrhei.
Ha ka jingkren jongu, u Myntri Rangbah u la sdang kaba rwai ia ka jingrwai Mei Ramew.
U Myntri Rangbah ka jylla u la ong ba ka kyrteng ‘Meghalaya’  ka mut ka jaka shong jong u lyoh.
Kane ka jaka ka dei kaba ieid kyrpang ka mariang bad u lyoh ruh u ieid ia kane ka jylla.
"Ar tylli ki jaka ka Sohra bad ka Mawsynram ki dei ki jaka ba jur slap tam ha ka pyrthei kiba don ha kane ka jylla Meghalaya", u la ong.
U la ong ba ka dei ka kabu ban pdiang burom ia ki paidbah na kylleng ki ri ka pyrthei ban wan ha kane ka jylla kaban ai jingmyntoi shibun ia ki trai shnong bad kiba wan.
" Kane ka dei ka rynsan ban pynriewspah ia ka jingtip ban pynlong ia ka lynti ka jingim kaba iai neh", u la ong.
Katkum ka jingong u Sangma, kane ka jingiakynduh lang kan long ka kabu ban pynriewspah ia ka jingtip tynrai.
U la ong ba ka sorkar ka buh thong ban kyntiew ia ki nongkyndong ha ka rukom kaba kham pahuh bad ioh jingmyntoi lyngba ka rep ka riang.
“Ka sorkar kan pynlong ban wanrah ia ka jingim kaba iai neh bad kaba ioh jingmyntoi na ki jaka nongkyndong.
“Ka jingneh ka rep ka riang ka dei ka jingneh ka ioh ka kot", la bynrap u Sangma.
Kane ka tamasa iabam tynrai kan neh san sngi bad yn pynkut ha Law Kyntang ha ka 7 tarik Naiweng.
Shillong, 3 Naiwieng:U LK Advani, Member, Parliamentary Standing Committee jong ka Information and Technology, ka sorkar India un wan sha nongbah Shillong lashai ka sngi ka 4 tarik u naiwieng bad un shong ha ka jingialang ka ban long naduh ka por 9 haduh 11 baje mynstep ha Hotel Polo Towers, Shillong.
Shillong, 03 Naiwieng :U Bah K.Kynpham D Samiam, uba dei uwei na ki nongthoh artikel niam mynta ka sngi u la pynmih pyrthei ia ka kot kaba u ai kyrteng “Nga La Shem ia U".
Ia katei ka kot la pyllait paitbah da u Rev P Hynniewta, uba dei uwei na ki Pastor Rangbah jong ka KJP Synod Sepngi.
La ioh ban pynlong ia katei ka prokram kaba shongkhia shibun eh ha iing jong ka Shella Presbytery, kaba don ha Mawkhar Shillong.
Haba kren kum u Kongsan  u Pastor Hynniewta u la pynpaw ba u dap da ka jingkmen kaba khraw haba U Blei U la plie ia u ka lad ban ioh pyllait ia katei ka Kot kaba kordor kaba U Bah Kynpham u la pynmih pyrthei ba kan sah pateng pakit ha ka histori ka thoh ka pule.
U Kongsan u la pynpaw ruh ka jingsngew nguh ia u nongthoh, uba la trei ni bad uba la lah ban wan rah ia kiei  kiei kiba U Blei U leh ha ka rukom thoh kaba shai bha.
Kumjuh u kongsan u la ai ka jingkhublei bad kitbok kit rwiang ia u nongthoh ba un nang lah ban noh synniang lem ha ka thoh ka tar la ka long ha ki kot niam ne kiwei.
Shuh shuh u Kongsan u ai ka jingkitbok bad ka jingduwai ba kyrpang na ka bynta kawei ka shakri jong u Blei ka Kong Shembhalang Samiam kaba la long ka shakri kaba U Blei U khot kyrpang ha ka Ribaibal jong u snem 1995 na ka Balang Presbyterian Nongshken.
Lah ban pynkynmaw hangne ba ha katei ka kot la thoh shaphang ka histori ka jingtrei bad ka jingialam jong U Mynsiem U Blei ia ka Kong Shembhalang Samiam, naduh u snem 1995.
Kiwei pat kiba kren ha katei ka jingialang ki long u Nongthoh, uba la wanrah ia ki daw bad ki jingthmu kiba la pynlong ia u ban sei bad ban tyngkai noh ia ki kam kiba khraw jong U Blei kiba dang jia haduh mynta.
U Nongthoh u pynpaw ba u kwah ban tyngkai ia kitei ha ka almari ka thoh ka pule jong ka khasi lieterature.
Nalor u nongthoh, la ioh ruh ka jingkren na i Tbn B Swet Jones Rapmai,Tbn P.D Wanbah, Mr R.M Khongjee.
La pyniaid ia ka jingialang da i Tbn C.M Syiem  jong ka Balang Presbyterian Umlyngka.
La pynwai ia ka  jingialang da ka jingduwai i Rev A.I Kharshiing Ka prokram ka long kaba i phuh i phieng bad kaba jop.
Shillong, 03 Naiwieng:Ka kynhun kieng atiar ka Garo National Liberation Army(GNLA) ka la pynlait noh ia u Block Development Officer (BDO) ka Chokpot u Jude Rangku T.Sangma  ha kane ka sngi Hatmajai hadien shi taiew ba la set ia u hapoh khlaw.
U la Jude u la wan poi sha iing ha kane ka sngi Hatmajai por 5 baje mynstep hadien ba la iaid phra kynta ia ki lum ki wah.
Ka GNLA ka la rahbor ia u Jude ha ka por ba u dang iaid lynti na Deku Deganggre ban leit phai sha Tura ha ka sngi Hatmajai ba la dep.
Une u BDO ba la rahbor u la poi sha iing ha Nazing bazaar mynta ka step.
Kiba haiing hasem  jong u ki la ong ba u la thait la jrem bha namar ba u la hap ban iaid kjat haduh phra kynta lyngba ki lum ki wah ba rben na jaka set ka GNLA.Kila iathuh ba ka GNLA ka ai bam ia u tangba ka jaka thiah jaka dem kam long kaba biang bad na ka liang kiba haiing, ki la ai nguh ia u Blei ia kane ka jingri jongu.
Ha ka taiew ba la dep, ka GNLA kala rahbr ia u Jude da kaba kam ba u la thok ia u Myntri Rangbah ba ka GNLA ka la shim noh ia ka pisa ba T.40 klur ba thmu ban siang rong ia ka surok ha  Chokpot.
Hynrei na ka liang ka GNLA ka lakyntait ba shim ia kane ka pisa.
Shwa ban pynlait,ka GNLA ka la pyntip hynnin ka sngi sha kiba haiing jong u BDO ba kan pynlait noh ia u.
Ka  GNLA ka la kam ba ka jingpynlait noh ia u ka long hadien ba ka la lap ba kam don eiei kaba pyrshah ia u BDO.Shwa ia kane, ki ophisar MSC ki la rai ban pynlong ia ka jingsangeh treikam ha baroh kawei ka ri lum Garo lada ka GNLA kam shym la pynlait noh ia u BDO.Shillong, 4 Naiwieng:Ka Jaintia National Council (EJNC&WJNC) hadien ka jinglap jong ka Seng ia ka jing shah pyndonkam bakla bad ka jing ia die ia thied pathar ia ki GI PIPE hapoh Rilum Jaintia kiba don iaka muhor jong ka PHE.GOM daki riew Shimet,ki kontraktor ki jaka Sait Kali, ka la kyntu ia ki bor bahalor ka PHE ba kin phah tohkit da ka CBI.Katei ka seng ka la ong ba ki GI Pipe kidei tang naka bynta ka Jing donkamjong ki Paidbah ki Shnong ki thaw bad ymlah hi ruh ban iadie ia thied ia kine ki nar um.
Hynrei kaba pynlyngngoh iaka seng ka long mynta ki por ki GI PIPE kiba don ia ka Muhor jong ka PHE.GOM ki long kiwei na ki Pipe kiba iaid iew bha ha kaba lah ban shem ia kum kine ki jait Pipe ha ki Ing briew,Jaka Sait kali,ki Surok ByePasbad haka kylleng sawdong ka Rilum Jaintia, kaba i phylla ban iohi ka long ba naduh ba shah pyndonkam bakla bad ia die ia thied pathar iaki GI PIPE ka PHE,  bun bah ki jingtei jong ka tnad PHE kila sahteng kiba dei naka bynta ban sam umbam umdih iaki shnong ki thaw bapher bapher jong baroh  ar tylli ki Districts ka Rilum Jaintia.
Halor kane kajuh hi ka mat kum ka jingpynshai paidbah ba naka liang ka EJNC-Central Council haka 7 tarik u risaw kala dep  phah jingthoh  sha u Prof.RC Laloo Myntri ka tnad PHE ban kyrpad iaka por jong u ban ia kynduh bad ki dkhot ka seng ryngkat ka Dorkhas ban aiti sha une u Myntri.
Ha ka 15tarik, u risaw ki nongialam jong ka EJNC kila leit hiar sha Secretariat,Shillong ban kylli halor ka tei ka jingthoh ba ka seng ka la aiti bad ha ka jing iakren bad ki Personal Secretary (PS) jong u tei u Myntri kila iathuh ba u Dr.Laloo u don shabar ka jylla bad kin sa pyntip shaki nongialam ka seng ia ka Tarik kynduh ynda kila ioh ktien na u.
Hynrei haduh kane ka Tarik ba pyllait ia kane ka Khubor naka liang ki PS jong u Bah RC Laloo kim pat ai ktien eiei ruh em ia ki nongialam ka EJNC.Katei ka seng ka kyntu ia u Myntri ba dei Khmih iaka tnad PHE ba un pyllait iaka por kaba kordor jong u ban ia kynduh bad ki dkhot ka seng ban iamir jingmut halor kitei ki Mat bala kdew haneng.
Nongstoin, 03 Naiwieng:Ha ka sngi hat majai jong ka taiew, lai ngut ki kyrtong ki ban iakhun ha kane ka elekshon shiteng samoi na ka Nongstoin constituency kila leit ban thep kyrteng ha u Returning Ophisar bad kitei ki lai ngut ki kyrtong ki kynthup ia u bah Gabriel Wahlang kyrtong na ka seng Congress, kong Fenella Lyngdoh Nonglait kyrtong shimet bad u bah Diosstar Jyndiang kyrtong na ka HSPDP.Ia katei ka jingwan jong ki kyrtong ban thep kyrteng la poi nyngkong eh u bah Jyndiang ha ryngkat ka jingwan synran lang ki heh jong ka seng sain pyrthei, ba kynthup ia u bah KP Pangniang, bah Witting Mawsor bad bad bah LG Nongsiej ha ryngkat ki nongkyrshan kiba bun, hadien la wanpoi sa u bah Gabriel ban thep kyrteng la sakhi ruh ia ka jingwan ban synran lang da u bah HDR Lyngdoh, bah N.Nongdkhar lem bad shibun ki nongbud bad khatduh la wan poi sa ka kong Fenella.
Na ka liang jong u bah Jyndiang haba iakren sha ki nongthoh khubor u la pynpaw ba ki mat treikam kaba ha khmat eh ki jong u ka long ban pyndep beit ia ki kam jong u Maieid ha kane ka kynti kaba mynta kiba la shu sah teng mynta bad ba un pyrshang ban bud ia ki dienjat ki jong u Maieid.
Na ka liang jong u bah Gabriel, hadien ba la dep ban thep kyrteng haba iakren bad ki nongthoh khubor u la ong ba  ki mat ba kongsan eh ka jong u  ha kane ka kynti kaba mynta kalong ba bun ki samla kiba thrang ia ka lawei ka jong ki bad bad khlem u nongialam kin jah lynti noh, kumta ma u kum u nongialam un pyrshang ban ia pratlynti na ka bynta ka lawei ka jong ki bad u la ong ruh ba um lah ban kular pynioh kam ioh jam lut ia baroh, hynrei un ialam ia ki ha ka lynti ba kin iaid khnang ba ki lah ban poi sha ka thong jong ka lawei ka jong ki.
Katba ka kong Fenela Lyngdoh Nonglait ka la pynpaw ba ka mat kaba kongsan  kaba  ma ka kan shim nyngkong eh ka long halor ka jingshah khang tieh dewiong kaba la ktah  shisha ia ka ioh ka kot jong  jaitbynriew kaba mynta bad kumjuh ban iarap na ka bynta ki longkmie ban plie ia ki ka lad ki lynti ba kin ieng ha la ki jong ki da kaba wanrah ia ka ioh ka kot.
Shuh shuh u nongthoh khubor u la iohlad ruh ban kylli halor ka daw ba ka ieng ialeh pyrshah ia ka seng HSPDP bad na ka liang jong ka ka la ong ba dei namar  ba ki la iaid lait  ia ka sur jong ki paitbah myn ha ka 29 tarik jong u bnai ba la lah bad la iuhroit ruh  ia ka sur jong u paitbah khlem kano kano kajingkren lane kynjoh ktien, hynrei la shu iaid lyndet bad haba nga iohi ia ki paidbah nongkyrshan kiba don ha madan ngam lah ban iehnoh ia ki.
Shillong,  4 Naiwieng:Ka Pasteur Institute, kaba don ha Lawmali Shillong ka la dap pura shi spah snem ha ka jingai shakri ia ki paidbah ka jylla.
U Myntri Rangbah ka jylla u Mukul Sangma u la ong ba donkam ban pynkhlain bad ban pynkhie im ban pynkhlain ia ka Pasteur Institute da kaba iasnohkti lang bad kiwei ki kynhun jong ka pyrthei.
Ia ka  Pasteur Institute, Shillong la seng da ka sorkar phareng, ha ka por u patsha Edward VII  da ka jingnoh synniang ki paidbah ha ka por ba dang don ka Bengal bad Assam  ba synshar ki phareng.
Ia u maw nongrim la pyn ieng da u Chief Commissioner ka Assam, u sahep Archdale Earl K.C.I.E  ha ka 4 tarik Naiwieng, 1915.
Ka tnad ka koit ka khiah ka la shimti ia kane ha u snem 1987.
Ia kane ka institute la ju tip paidbah kum ka jaka ai snam ha kaba ki briew na kylleng ki wan ban ai snem ha kane ka jaka.
Haba kren ha kane ka sngi u Myntri Rangbah u la ong ba kane ka tnad sorkar ka la pynim ia kiba bun ki mynsiem briew.
U la ong baka dei ka kamram jong ka sorkar  ban pynlong ia ka kaba khlain bad kaba bit ba biang ha ka jingshakri ia ki paidbah.
U la ong ba u dang thaw lad ban iakren bad kiwei ki tnad jong kiwei ki ri ban wan iatreilang bad kane ka tnad ka sorkar jylla khnang ba kan long kaba bit dor bad kiwei ha ka pyrthei.
“Lada ngi shim kabu ia ka jingdap 100 snem jong kane ka tnad, ngi lah ban thaw ia ka kabu ia ki briew da kaba wanrah ia kiwei ki briew nabar ban ai shuh shuh ia ka jingpyntbit na ka bynta ban shakri khambha ha ka pateng ban wan",  u la ong.
U la ong ba katba ka RIMS kaba don ha Imphal ka la kham iaid shakhmat, ka Pastuer Iinstitute pat ka dang sahdien shibun watla ka la long kaba la rim bha.
Ha kane ka sngi u Mukul u la pynlait ruh ia ka kot sahkynmaw jong kane ka jingdap shispah snem.
U la sam  syrnot ruh sha ki nongsam ai sngewbha ba ju wan borabor ha kane ka sngi kynthup ia u Philip Marwein bad ka Kong Deborah Shylla.
Nongpoh, 04, Naiwieng:Ka Dorbar ki Rangbah Shnong Ri Bhoi District (DKRSRBD) lem bad ka Synjuk ki Rangbah Shnong Umiam-Umroi, ka la pynrem jur ia katei ka Synjuk jong ka Synjuk Rangbah Shnong Eastern Ri Bhoi (SRSER) kaba la thmu ban theh umpjah ia ka jingthmu iaid paidbah lashai ka sngi bad ka la ong ba ka jingpymih khubor ka dei khlem kano kano ka jingshisha bad ka nongrim.
Hadien ka jingmih khubor na ka SRSER, kaba la kynthoh ia ka SNSBH halor ka jing kyntait ban ia kynduh ia u Dr.Mukul Sangma,  ka synjuk ki rangbah shnong Umroi-Umiam ka la pynlong ia ka jingialang kaba kyrkieh mynta ka sngi ha Umroi Nongrah ryngkat ki nongialam ka DKRSRBD bad  ka la pynrem jur ia kane ka jingpynmih khubor.
Ki nongialam ka Synjuk ki Rangbah Shnong Umroi-Umiam ki la pynpaw ia ka jingsngew kyndit ia ka jingpynmih khubor katei ka synjuk rangbah shnong Eastern Ri-Bhoi ia ka SNSBH.Ki la ong ba jingmih khubor ka dei tang ka jingialam bakla ia u paidbah jong ka Ri Khasi Jaintia, kaba la leh da uwei na ki nongialam jong ka DKRSRBD u ba dei u Vice Chairman Bah F.M Mawphniang lem bad u wei pat u Rangbah Shnong jong ka Bhoirymbong Lumsohpieng Bah Scaling Basawiamoit.
Ki la ong ba ka jingkam jong u bah Mawphniang bad u Bah Basiawmoit ba don 80 ngut ki rangbah shnong ba pyrshah ka long ka bym shisha bad ka bym don nongrim namar ha katei ka jingiakynduh jong u Bah Mawphniang la don tang kumba 10 ne 15 ngut ki rangbah shnong.
U la ong ba ha ka jingshisha  u Bah Mawphniang u la wan ban ia shimbynta ha ka jingiakynduh bad ki nongialam jong ka SNSBH ha ka 2 tarik u Naiwieng kaba la long ha Mawpat, hynrei dei tang namar ka jingbym sngap ki nongialam ka SNSBH ia ka jingai jingmut jong u ban leit iakynduh ia u myntri rangbah, la pynlong haduh ban da pynmih syndon ia katei ka sur da kaba shim kyrteng ruh ia ka synjuk ki rangbah Eastern Ri Bhoi.
U Bah Rocky Kylla kum u Chairman bad u Bah BB Makdoh kum u Vice Chairman, ki la pynshai ruh, ba kane ka jingpynmih ha ki kot khubor ka la ktah ia ka jingmut jingpyrkhat jong ki paidbah khamtam eh ia ka them Ri Bhoi District bad ki la pynrem jur ia kitei ki ar ngut kiba la mihkhmat ia ka SRSER kaba kynthup ia u Bah Mawphniang bad u Bah Basawiamoit kaba la pynklumar jingmut ia ki paidbah ka Ri Khasi Jaintia.
Ka jingpynmih khubor jong kitei ki ar ngut ka dei tang na ka daw ba ka SNSBH kam shym la mynjur ia ka jingai jingmut jong u Bah Mawphniang ban leit ia kynduh ia u myntri rangbah hadien ba u la khot ia kren ia ka SNSBH.U Bah Kylla u la ong ba ka jingkyntait ka SNSBH ban iakynduh ia u Dr.Mukul Sangma ka long halor ka nongrim ba ka jingkhot ka long tang ban ia kren halor ka VAB hynrei kam shym la kren shai pat ban ia kren halor kiwei kiwei ki mat jingdawa.
Ka DKRSRBD ka la kyrpad ia ki paidbah nongshong shnong ka them Ri Bhoi bad ka Ri Khasi Jaintia ban wan iashim bynta ha ka jingleit tur sha Secretariat ban pynbor ia ka sorkar jylla ba kan pynurlong noh mardor ia ki mat jingdawa ba la shim bad rai lyngba ka jingiaid proseshon ha ka 30 tarik u Risaw.
Ha kawei pat ka khubor ka Confederation of Ri-Bhoi People (CoRP) ka la pynrem jur ia ka jingkren theh um pjah jong u Bah Field Marshal Mawphniang ia ka jingthmu leit kyrniom ki rangbah shnong sha Secretariat lashai ka sngi ka 5 tarik Naiwieng ban dawa pynurlong ia ki mat jingdawa.
Nongstoin, 03 Naiwieng:Hadien ka jingthep kyrteng jong ki lain gut ki kyrtong hynne ka sngi sa u kyrtong ka UDP u bah Moslandar Marngar u la leit ban pyndep ia ka jingthep kyrteng ha khmat u RO na ka bynta ban iakhun ha kane ka election shiteng samoi na ka Nongstoin Constituency ka ban sa long ha ka 21 tarik mynta u bnai.
Na ka liang jong u tei u samla bala ioh tiket na ka seng UDP haba iakren bad u Rupang u la pynpaw ia ka jingsngewkmen halor ka jingioh ia ka tiket na ka UDP, bad kumjuh u la ai khublei kyrpang ruh ia katei ka seng kaba dei kawei na ki seng Riewlum kaba don ia ka jingiatylli kaba la ibit ia u kum u kyrtong ban iakhun ha kane ka election.
Shuh shuh u Rupang u la iohlad ruh ban iakren bad u tei u samla halor ka thong ka jong u kaba ha khmat eh na ka bynta kane ka constituency lada un poi sha ka thong, bad na ka liang jong u tei u samla u la pynpaw ba ka thong kaba ha khmat eh ka jong u lada un poi sha ka thong ka long ba un shim khia ha kaba iadei bad ka jingshitom bad jingjynjar eh jong ki samla pule ka thain ha kiba bun rukom.
Shuh shuh u la pynpaw ruh ba lada un poi sha ka thong un ialeh naduh ka met bad mynsiem na ka bynta ban wanrah bad pynioh ia ki jaka pule ( Institution ) kiba la bit la biang ha kane ka thain kiba iahap kat kum ka juk kaba mynta ha kaba ki samla pule ki donkam bad u la ban jur ruh halor ka jingjynjar jong ki samla ka thain ha kaba iadei bad ka ioh kam ioh jam ban ia nujor bad kiwei pat ki District ha ka Jylla.
U bah Moslandar u la pynpaw ruh ba ngim lah ban bud thik ia ki nuksa jong u Maieid hynrei ngin pyrshang katba lah, namar u Maieid u la lah ban seng shibun tylli ki skul bad u ba la pynioh ia ngi ia ka jingnang jingstad bad mynta kala dei sa ka kamram ka jong ngi ki samla lada ngin poi ha ka bor ban peit bad ialam ia ki samla pule jong ka thain ha ka lynti na ka bynta ka lawei ka jong ki.
Shillong, 3 Naiwieng:Ka Synjuk ki Nongsynshar Shnong ka Bri u Hynniewtrep lyngba ka kyrwoh ba la phah da u General Secretary u bah RL Blah ka la ong ba ha ka 2 tarik ha ka jingialang jong ka Executive Committee jong ki, ki la rai ban iaid beit ia ka rai jong ka 30 tarik U Risaw kata ban leit tur beit sha khmat khyrdop ka Secretariat ha ka 5 tarik u naiwieng, 2015.
“Sa shisien ka Synjuk ka pynkynmaw bad ka kyrpad jur ia phi ki paidbah  kiba long ka kti ka mon ka kti ka diang ha kane ka jingiaksaid na ka bynta ka Ri bad ka jaidbynriew ba phin iamih ryntih biang sa shisien ha ka 5tarik Naiwieng 2015 ban leit tur sha khmat ka khyrdop jong ka Main Secretariat" ong ka kyrwoh khubor.
La pynbna ruh ba ha katei ka step kan don ka jingiakynduhlang ha Madan Laban Sports Club (kaba don ha lyndet Red Cross) ha ka por 10:30 baje mynstep.
“Ngi kyrpad ia baroh ki Dorbar Shnong ban pyrta shnong ha ki shnong ki jong phi ban kyntu ban ia mih paidbah ha katei ka sngi" ong shuh shuh ka kyrwoh.
Ha kawei pat ka khubor ka Synjuk Ki Rangbah Shnong (SKRS) Ri Jaintia ka pyntip bad kyntu ia uwei pa uwei u Rangbah Shnong ha ki Dorbar Shnong bapher bapher ha Ri Jaintia ba kin pynbna bad pyrta Shnong ban ia mih paidbah ban wan kiew sha Shillong ha ka 05 tarik u Naiwieng, 2015 ban ai ia ka jingkyrshan kaba pura ia ka Synjuk Ki Nongsynshar Shnong ka Bri U Hynniewtrep (SNSBH) Khasi Jaintia.
Kumta la kyrpad jur ia ki Rangbah Shnong ba kin sngewbha ban shim khia ia kane ka kam iap kam im ka jaidbynriew bad ban sei briew ar shah ia kiba poi ha ka kane ka proseshon ba ladep.
Shuh shuh sa ha kawei pat ka khubor ka Dorbar Ki Rangbah Shnong Ri Bhoi (DRSRB) mynta ka sngi ka ka la rai ba kan ai ka jingkyrshan ba pura sa shisien ia ka SNSBH bad ka kyntu ia uwei pa uwei u nongshong shnong bad ki Rangbah Shnong ha ki Dorbar Shnong bapher bapher ha Ri Bhoi ba kin ia mih paidpah ban kiew sha Shillong ha ka 05 tarik u Naiwieng, 2015 ban ia iaid lang sha khmat ka khyrdop Secretariat main Building kumba la rai ha ka 30 tarik U Risaw, 2015 ha ka Procession Bah.
Katba ha kawei pat ka khubor kaba dang ioh lum Ka Synjuk Ki Rangbah Shnong Ri-Bhoi kaba kynthup ia 80 tylli ki shnong ka la rai kut ba kan ym leit ban ia don bynta lang ha ka proseshon ba la khot da ka Synjuk Ki Nongsynshar Shnong ka Bri u Hynniewtrep ka ban long ha ka 5 tarik u naiwieng.
Ia katei ka rai katei ka Synjuk k ala shim ha ka jingialang jong ka Executive Committee jong kaba la long mynta ka sngi namarba ki nongialam jong ka SNSBH kim shym la treh ban leit ia kren bad u Myntri Rangbah ka jylla u Dr.Mukul Sangma ha ka jingkhot ia kren jong u na ka bynta ka VAB.Katei ka Synjuk ka kwah ba ki nongialam ka SNSBH kin ia phylliew jingmut bad ka sorkar ban ia kren ba ia ka VAB yn pynlong aiñ noh lyngba ka jingmynjur noh u Lat.
Ia katei ka kyrwoh khubor la soi da ki 17 ngut ki Rangbah shnong ba kynthup ia u bah S.Basaiawmoit RS Lumsohpdeng, P.Dkhar RS Umroi, bad kiwei pat.
Shillong, 4 Naiwieng:Ka Jaintia Students’ Union sengkmie haka jing pyllait khubor mynta ka sngi lyngba u Education Secretary Samala Deibha Y Syngkon, u pynpaw iaka jingsngewkhia halor ka jingshah ieh bein ka Kiang Nangbah Govt College Jowai ha ka Tnad pule puthi jong ka Sorkar Jylla, kata naduh ka Building kaba neh kumjuh da ki phew phew snem mynta, ka Hostel naka bynta ki samla pule, ka tulop jong ki nongtrei (Non Teaching Staff) bad kiwei kiwei ki jing duna ki bym la thew shuh kumba la dawa da ka KNGCSU.Ka Kiang Nangbah Govt.
College ka dei tang ma ka ka College Sorkar kaba don ha Ri Lum Jaintia hynrei haba ia nujor iaka jingkiew ki samla pule man la u snem bad ka jinglong jingman jong kane ka College kam ia hap shuh.
Na kadaw ba ka College Building ka neh kumjuh man la u snem ki samla pule ki mat iaka jingeh ha kaba ioh rung klass ban bteng shuh shuh iaka jingpule ka jongki haki kyrdan ba kham shalor.
Na ka liang ka JSU ka la kubur ruh ba dang mynta u snem ruh ka la leit ai iaka dorkhas sha u Education Minister Dr.R.C Laloo ha kaba na ka liang jong u ruh ula kular ban ban pynioh iaki Additional Class room naka bynta kane ka College, hynrei haduh mynta kine ki jingdawa bad ki jingdonkam ba kyrkieh hapoh ka College ym pat ioh satia.
Kumta na ka liang ka JSU ka kyrshan pura ia ka KNGCSU halor kine ki jingdawa ki jongka  kiba shong nongrim bad kaba donkam eh haduh katta katta.
ka JSU kala krenshai ruh ba ka long kaba la kloi ban kyrshan Pura iaka Seng ki Samla pule kane ka College (KNGCSU) la ka long ha kano kano ka dur ne ki lad jingiakhih namar kane ka dei naka bynta ka jingmyntoi jongki Sala pule kane ka College bad iaka thain Ri Lum Jaintia baroh kawei.
kumta na ka liang ka Sorkar ka dei beit ban pynioh noh kloi ia kine ki jingdawa jongka KNGCSU ban lait na kino kino ki kynrum kynram.
Shillong, 04 Naiwieng:Ka shad Nongkrem kaba lah ban ong kaba rim tam napdeng ki Hima, ka la kut mynta ka sngi ha madan Shad Smit ka jaka treikam jong ka Hima Khyrim kaba dei ka jaka sah jongka Syiem Sad.
Ha kane ka kynti, ka DDK ka la pyni live ia kane ka shad Nongkrem ha kaba ki briew ki lah ban peit ruh ha TV.Ka shad ka la kut hapdeng ka jingphuh jingphieng kaba ju long shisien shi snem ryngkat ka niam ka rukom jong ka Hima Khyrim kaba jngai kumba 20 km na nongbah Shillong.
Ki nongshad kyn thei bad shynrang bad ka riam tynrai ki la wan ban iashimbynta ha kane ka shad kaba kut mynta ka sngihadien san sngi ba la pyndep ia ka niam ka rukom, ka Pomblang Syiem.
La pynlong ia kane ka shad da ka jingpyndep ia ka jingainguh ia u blei nongbuh nongthaw ba un theh sei ia ka bha ka miat bad ka roi ka par, ka rep ka riang.
U Syiem ka Hima Khyrim lem bad ki lyngdoh ki pyndep ia ka niam ka rukom Pom Blang, da kaba ainguh ia u Lei Shyllong.
Ha kane ka shad kumba ju long tang ki kynthei ba dang sotti ki lah ban iashim bynta ha ka jingshad katba ia ki shynrang kam shym don kano kano ka jingbuh kyndon.
Ki heh sorkar, ki briew nabar ri ki wan ban peit ia kane ka shad kaba dang neh naduh mynshwa haduh mynta.
Shillong, 4 Naiwieng:Ka long kaba sngew shutia shi rukom, hynrei, ka dei ka jingjia, kaba shisha bad kata ka long ba mynta ka sngi, ki nongthoh khubor, ki la shah shet, ha ka kyrteng jong u nongialam ba rangbah jong ka Ri, U LK Advani.
Kat kum ka jing pyntip, ba la phah da ka tnat pathai khubor ka sorkar Jylla, hynnin ka sngi, la iathuh ba U LK Advani, uba dei u dkhot jong ka Parliamentary Standing Committee on Information and Technology, jong ka sorkar India, un don ha Hotel Polo Tower, naduh 9baje mynstep haduh 11baje mynstep, ha kaba un don ha ka jingialang ha kitei ki por.
La bthah ia ki nongthoh khubor, kiba kwah ban don lang ha katei ka jingialang, ba kin ai kyrteng sha ka tnat pathai khubor ka sorkar Jylla, Information & Public Relations, Shillong, ha kaba une u nongthoh khubor, ula leh ia kaba donkam bad ai kyrteng hynnin hi ka sngi lyngba ka email.
Mynta ka step, ha ka por 9baje mynstep, une u nongthoh khubor, ula poi ha ka por 9baje ha Polo Tower, ha kaba la iohi, ba ki la don ruh kiwei kiba kieng video camera bad mar mar, ula pan ia ka pass na uwei na ki nongtrei jong katei ka tnat, uba don ha katei ka jaka.
Mar ia ioh, ula kieng ia ka pass, da ka jingkhmih lynti, ba ka jingialang, kan sdang ha ka por kaba biang.
Ap shi ap bad iaid sharum shaneng, haduh ba la thait sa u syngkai bad ynda ha ka por 10.00 haduh shiphew shiteng, ki la nang ia mih bun ki paralok nongthoh khubor, ha ryngkat bad kiwei de ki nongtrei jong ka tnat DIPR.Ki la don ki paralok, kiba la iakren bad ki katto katne ki briew, kiba don ha katei ka Hotel, hynrei, la sngewthuh na kitei; ba ka don tang ka jingialang iakren hindi jong ki katto katne ki tnat sorkar, ba kynthup ia ka anthopology department bad haba la don napdeng jongki, kiba pyni ia katei ka pass, kitei ki briew, kiba don ha polo tower, ki la kyndit ba kam shym don ka jingthmu ban khot ia ki nongthoh khubor.
Ynda kham hadien, haba la ia wad khubor, la sngewthuh ba ka kyrteng jong U LK Advani, kam don satia, na ka bynta katei ka jingwan sha Shillong, tangba ki briew jong ka DIPR, ki kynnoh, ba ki ioh ia katei ka jingbthah na ka ophis U Deputy Commissioner, Shillong.
Shillong, 04 Naiwieng:U President ka BJYM u Anurag Singh Thakur (MP) u ong ba  ki samla ki dei ban long ki paia ba skhem ym ban shah pynshoi ne pynbiej ha ki bor khwan myntoi.
U Thakur u la wan iakynduh ia ki nongkit kam ka party ha kane ka jylla ha ka 3 tarik ha Shillong ha kaba u la ai jingmut ban pynkhlain ia ka party ha kane ka jylla.
Haba kren ha ka jingiakynduh bad ki nongialam ka BJYM ha kane ka jingwan jngoh, u Thakur u la ong ba ka jing kynnoh khang doh masi ka BJP, ka dei tang ka jing kynnoh khlem nongrim suda da kiwei pat ki seng sain pyrthei ban pynbiej ia u paidbah.
“Ka ri India ka dei ka ri ba shah laitluid ia ka bam ka dih bad ki jing ngeit katkum ka riti synshar", la ong u Thakur bad bynrap kane ka ham saia ha Meghalaya ka dei kaba bakla suda namar ka party hi ka ieng beit ha ka nongrim ka roi ka par bad ban wanrah ka jingsynshar kaba khuid katkum ba dei hok.
U la ong ba  u paidbah um dei ban shah ialam bakla halor kane  hynrei kum ki samla ki dei ban skhem haka  nongrim bad ban long ka nuksa naka bynta ka sain pyrkhat ba thymmai  bad batei  ba bha iaka imlang sahlang ym ban ialam bakla ne khwan myntoi ialade shimet.
U Thakur u la ong ba kum ki samla ba kin long borabor ki ba trei shitom bad minot iala ka kam ban don ka jingkitkhlieh iaka imlang sahlang ialeh borabor ban ieng skhem hala ka nongrim ban ym shaniah ha kiwei hynrei ban trei shitom ban ieng hala ki jong ki kjat.
U la ong ruh ba ka ri hi baroh kawei ka donkam haduh katta katta ia ki samla na ka bynta ban kyntiew iaka ioh ka kot bad ia ka jing syhshar kaba khuid ba iaid beit iaid ryntih naka bynta ban weng iaki jingduk  jingkyrduh bad jingsahdien hynrei ban kyntiew iaka imlang sahlang ha baroh.
Ia u Thakur la synran lang u Gopi Ghosh ba peit ia ka BJYM Meghalaya.
Ha kane ka jing ialang ki nongkitkam ka BJYM Meghalaya la ai  jingkren lyngkot ruh da president ka BJP Meghalaya u bah Khlursing Lyngdoh bad la pynshngian lang ruh da u Dipayan Chakraborty u general secretary BJP Meghalaya ha ka jingialang la pynlong ha ka Conference Hall jong ka Presbyterian Church of India Lower Lachumeir Shillong.
Ia ka jingialang la pyniaid da u State President BJYM Meghalaya Egenstar Kurkalang ha kane ka jing ialang u tei u.
U Bah Egenstar Kurkalang ula ong ba ka jylla  Meghalaya la donkam kyrkieh palat ba u paidbah un kyndit bynriew noh bad puson bha  namar kumba  ba long mynta kane ka sorkar kam don ka jingkitkhlieh ia u duk u suk bad iaka roi ka par haka jylla ki pynlong khiew jakai iaka synshar khadar tang haka jing rhah bor bad khwan myntoi suda.
U Bah Kurkalang u la ong ba u paidbah u nang iakynduh ia ki jingeh ba har rukom bad ka jylla ka nang hiar ha man ki liang  iaka jylla la shah ialam bakla haki khwan myntoi bad dei ban kyndit bynriew noh kloi mynta ban khylle biang iaka burom bad ka iktiar jongka jylla bad ban wanrah daka sorkar ba don jingkit khlieh bad ka jingsynshar kaba khuid ba suba ban pynkupbor biang ha u paidbah  ia la ka jong ka hok kumta ban wanrah iakane donkam ka jingtrei shitom ban jing ia trei lang ki samla namar ki don iaka bynta ka ba khraw.
Shillong, 4 Naiwieng:Ka Jaintia Students’ Union sengkmie haka jing pyllait khubor mynta ka sngi lyngba u Education Secretary Samala Deibha Y Syngkon, u pynpaw iaka jingsngewkhia halor ka jingshah ieh bein ka Kiang Nangbah Govt College Jowai ha ka Tnad pule puthi jong ka Sorkar Jylla, kata naduh ka Building kaba neh kumjuh da ki phew phew snem mynta, ka Hostel naka bynta ki samla pule, ka tulop jong ki nongtrei (Non Teaching Staff) bad kiwei kiwei ki jing duna ki bym la thew shuh kumba la dawa da ka KNGCSU.Ka Kiang Nangbah Govt.
College ka dei tang ma ka ka College Sorkar kaba don ha Ri Lum Jaintia hynrei haba ia nujor iaka jingkiew ki samla pule man la u snem bad ka jinglong jingman jong kane ka College kam ia hap shuh.
Na kadaw ba ka College Building ka neh kumjuh man la u snem ki samla pule ki mat iaka jingeh ha kaba ioh rung klass ban bteng shuh shuh iaka jingpule ka jongki haki kyrdan ba kham shalor.
Na ka liang ka JSU ka la kubur ruh ba dang mynta u snem ruh ka la leit ai iaka dorkhas sha u Education Minister Dr.R.C Laloo ha kaba na ka liang jong u ruh ula kular ban ban pynioh iaki Additional Class room naka bynta kane ka College, hynrei haduh mynta kine ki jingdawa bad ki jingdonkam ba kyrkieh hapoh ka College ym pat ioh satia.
Kumta na ka liang ka JSU ka kyrshan pura ia ka KNGCSU halor kine ki jingdawa ki jongka  kiba shong nongrim bad kaba donkam eh haduh katta katta.
ka JSU kala krenshai ruh ba ka long kaba la kloi ban kyrshan Pura iaka Seng ki Samla pule kane ka College (KNGCSU) la ka long ha kano kano ka dur ne ki lad jingiakhih namar kane ka dei naka bynta ka jingmyntoi jongki Sala pule kane ka College bad iaka thain Ri Lum Jaintia baroh kawei.
kumta na ka liang ka Sorkar ka dei beit ban pynioh noh kloi ia kine ki jingdawa jongka KNGCSU ban lait na kino kino ki kynrum kynram.
Shillong, 4 Naiwieng:Ia ka tala ba ju shna ha kane ka ri Khasi ba la tip kum u ‘Tala Mylliem’ u la pynshaiong ia ka sap jong ki Khasi ha ki nongwei kiba wan nabar ri ha ka tamasa iabam Mei Ramew kaba dang iaid mynta bad kan kut ha ka 7 tarik ha Maw phlang.
Kaba sngew sih ka long ba kam don ka iew kaba biang watla u dei jait Tala ba kynsai bha katkum ka jinglap ki nongwei nabar ri kiba iohi ia une u tala.
U Bah Micheal Syiem mynta ka sngi haba kren sha ki nongthoh khubor u la ong ba la iohi ia ka jingkynjik kynjak jong ki nongwei haba iohi ia une u jait tala uba khampher ban ia kiwei pat nalor ba shna da ka kti jong u briew.
“Nga la ioh ia ka jingiakren na kiba bun ki nongwei bar ri kiba wan iashim bynta ha ka tamasa bam ne Tere Madre bad nga sngew lyngngoh ia ka jingong jongki ba kim pat ju lap ia u jait shabi uba kum une sha kiwei pat ki bynta jong ka pyrthei", la ong u Bah Michael.
“Bun na ki nongwan jngohkai pyrthei nabar ri ki la ong ba ki la leit shang kylleng ki jaka jong ka pyrthei hynrei kim pat ju lap ia u tala kum une uba khampher bad ba shna da ka kti" la ong u Bah Michael bad u la bynrap, “hynrei mynta une u tala u la sdang jah namar ka jingbym don ka iew ka hat".
“Nga la ong ia ki briew ban shna ia une u tala ba ngan leit pyni ha ka iew Tere Madre bad ban ioh ia ka jingmut jong ki briew kiba wan sha kane ka tamasa halor une u tala" u la ong.
“Kawei ka daw kaba kane ka kam shna tala ka la nang jah ka dei namar ba kim lah ban iakhun bad ki kompeni shna tala, shabi bad namar ba hangne la shna da u briew, ka long kaba rem dor bad kham shem jingeh ban leit iakhun ha ka iew", u la ong.
“Nga pyrkhat ba ngan pynim biang ia kane ka sap shna tala bad shaba ki Khasi ym ban long ki shabi, tala hynrei ban ai jingsah kynmaw ia ki nongwankai pyrthei hynrei haba nga pyni ia kine ki tala, ki shabi hynnin ka sngi, bun bah ki nongwan nabar ri ki kwah ban thied" la ong u Bah Michael bad bynrap, sngewsih ba um lah ban die namar ba u la shu phah shna tang na ka bynta ban pyni nam ha kane ka iew.
“Nga kyrpad ia ki paidbah ban iarap ban pynkhie im bing ia kane ka karkhana shna shabi, tala jong u Khasi" u la ong bad kane kan iarap ia ki briew ban thaw kam thaw jam.
U la ong ba kine ki tala, shabi la shna da ki katto katne ki briew kum u Bah Dipsi lem bad ki nongiarap jongu na shnong Laitlyngkot.
U la ong ba ka dor ka long kumba T.300 kiba rit bad kham rem kiba kham heh bad ki dei kiba skhem bha.
Shillong, 4 Naiwieng:Ka North Eastern Service of All India Radio, Shillong kan rakhe ia Ka Jubili Rupa da kaba pynlong da Ka Seminar bad Special Cultural Extravaganza “Silver Waves" ha ka 6 Tarik naiwieng ha ka por 11 baje mynstep ha KJPA Conference Hall (Ha Pyrshah U Soso Tham Auditorium), ka seminar kan long halor ka phang “Service and Impact of North Eastern Service" ha kaba ka Dr Helen Giri (Retired Head, Department of Creative Art, NEHU), Sri Rubaiyat -ul Ali (Technical Director, National Informatics Centre, Guwahati) bad u Mr.Ashish Bhatnagar (DDG Engineering, AIR, Pune) kin ai ia ki jingthoh jong ki.
Ha ka por 4:30 haduh 7:30 janmiet, Ka “Silver Waves" Ka Tamasa Jong Ka Jingshad Tynrai jong 7 tylli ki Jylla Shatei Lam Mihngi kynthuplang Ka Sikkim kan long ha  U Soso Tham Auditorium ha 6 tarik naiwieng 2015.
Ki Nongshad kin pyni rong kin pyni ia la ki Jingshad Tynrai kiba kordor jong ki Jaitbynriew bapher bapher.
U Lat Jylla Meghalaya U Shri V.Shanmuganathan un wan ban long kum U Kongsan.
Ia ka North- Eastern Service of All India Radio, Shillong la sdang ha ka 3 Tarik Kyllalyngkot 1990 bad ha kine ki 25 snem ba la leit noh ka la noh synniang ha ka ban pyni bad pynpaw pyrthei, pynneh bad pynkiew ia Ka Kolshor Tynrai jong ka jylla shatei lam mihngi lyngba Ka Radio na U 50 KW SW Transmitter uba don ha Mawjrong Kyrdemkhla bad lah ban ioh ruh lyngba Ka DTH ha baroh kawei Ka Ri India.
Ka jingseng bad jingsdang ia Ka North Eastern Service 25 snem mynshwa ka long ban lum ban lang ia kiei kiei kiba dei shaphang ki jingrwai trai ri, jingshad tynrai bad kaei ka rukom im, rukom synshar khadar khamtam jong ki Riewlum ha jong ka jylla shatei lam mihngi bad ban pyntip sha ka pyrthei baroh kawei lyngba ka radio network.
Shillong, 5 Naiwieng:Halor ka jingjia, kaba la jia hajan Civil Hospital, mynta ka sngi, ki la don 10ngut ki pulit, kiba mynsaw, kaba kynthup ia 5ngut ki pulit kynthei.
Ka don kawei ka pulit kynthei, kaba la mynsaw, da kaba shah kawang maw, namar ba ka dei kaba don ha ka lain kaba ha khmat eh ha ka jing ia pyni bor bad kitei ki riew shim kabu.
Ka jingkawang maw, ka la pynjulor ruh ia kawei ka kali jong ki pulit, ka Special Purpose Vehicle.
Ka jingthwet ia kitei kiba donkti, ka dang iaid shakhmat, ong ka khubor pulit.
Ha ka jingiakulmar mynta ka sngi hapdeng ki pulit bad ki paidbah hakhmat u Mot Kiang Nangbah hajan Civil Hospital ha ka proseshon ba la khot da ki Rangbah Shnong, ki la don haduh 10 ngut ki pulit kiba la mynsaw bad kitei ki lng u Seberian Lyngkhi Head Constable, u J Kharmuti, Smtenu Sangma, Phelgamson C Momin, HC Prakash Ch Momin, K.B Chetri.
Smt Silse G Momin, A Wanisha War, M Basaiawmoit.
Katba na ka liang ki paidbah pat la ioh jingtip ba ki don 4 ngut ki khynnah samla kiba la mynsaw bad la pynkit ia ki hapoh Civil Hospital hynrei namarba dei ka jingmynsaw kaba rit la phah noh ia ki sha ing.
Shillong, 5 Naiwieng:30 ngut ki nong ialam jong ka Synjuk Ki Nongsynshar Shnong ka Bri u Hynniewtrep, ki la leit sha Secretariat ban ia kynduh ia u myntri rangbah ka jylla bad ki myntri ka sorkar jong u.
La ialam ia ki dkhot da katei ka Synjuk da u Dr.Werlok Kharshiing, President ryngkat u bah RL Blah u General Secretary.
Tang mar ia poi hapoh Secretariat beit beit ki la rung hapoh ka kamra jingialang bad ki la shong hangtei kumba 10 minit eiei bad hadien kata la wan poi sa u myntri rangbah u Dr.Mukul Sangma ryngkat ki kynhun myntri jong u bad la iohi ba ki myntri kiba la poi lang sha katei ka jingialang ki long u Prof.RC Laloo, Prestone Tynsong, Ampareen Lyngdoh, Deborah Marak, AL Hek, Zenith Sangma, Sniawbhalang Dhar, kong Roshan Warjri; hynrei ym shym la iohi pat ia u bah HDR Lyngdoh u myntri ba peit ia ka District Council Affairs bad ym shym la iohi ruh ia u myntri ki kam Aiñ ka sorkar bah Rowell Lyngdoh.
Tang mar ia rung u myntri rangbah la iohi ba ki Rangbah Shnong ki la ieng ban pdiang burom ia u bad hadien kata la iohi ba u myntri rangbah, u la leit sha manla ka jaka shong ki rangbah shnong ban khublei kti ia ki bad hadien ba la wan phai biang sha ka shuki ba u shong u la sdang ia ka jingialang da kaba pynithuh iwei ia iwei ha kaba u la sdang shuwa nalade ba u dei u Dr.Mukul Sangma myntri rangbah ka jylla bad la bud sa kiwei pat ki myntri sorkar ban pynithuh ialade bad hadien ba la dep na ka liang ka sorkar ki rangbah shnong ki la ieng iwei hadien iwei ban pynithuh ialade ha u myntri rangbah.
Shuwa ban sdang noh artad ia ka jingiakren u myntri rangbah u la ailad ia ki Rangbah Shnong ba kin kren ia kaei kaba ki kwah ban ioh jingshai kawei ka mat hadien kawei pat, bad la sdang nyngkong eh na u Dr.Werlok Kharshiing President uba la sdang ban kren da kaba pynpaw ia ka jingsngewdiaw mynsiem ba shuwa ban rung hapoh Secretariat ka la don ka jingleh tohmet ia ki Rangbah Shnong ryngkat ki paidbah da kaba pynieng da ki tup ki man bad hadien katei u la ong ba ki kwah ba ka jingialang la kumno kumno dei ban pynkut hapoh ka shi kynta eiei.
Nangta u la sdang ban kren ia ki mat da kaba kren nyngkong eh ia ka Village Administration Bill (VAB) bad hadien ba la ia kren bun shaphang katei ka Bill u la ong ba ka Synjuk ryngkat ki 50 hajar ngut ki paidbah kiba la wan mynta ka sngi ki ai por ia ka sorkar shibnai ban pynlong aiñ noh ia katei ka Bill kaba ka por ba ki ai kan sdang noh naduh mynta ka sngi.
La bynrap sa u bah RL Blah da kaba ong ba la ap ia katei ka Bill la slem slem bah bad ki ai por ia ka sorkar ban pynlong aiñ noh ia ka hapoh ka taiew ba nyngkong jong u nohprah bad ki lad ki lynti ban pynlong aiñ ia kate ka bill kan shong ha ka jingstad jong ka sorkar hi, wat la ka Bill ka don ha kti ka sorkar pdeng ruh.
Haba jubab ia katei u Dr.Mukul Sangma, u la ong ba ka sorkar lei ka kwah ban pynlong aiñ ia katei ka Bill, ym haduh shibnai, hynrei ka kwah ba kan shuwa ka shibnai ruh, hynrei u la ong ba um lah ban ong ia ka por katba ka jingiakren u la ong ba un pyrshang katba lah ban pynkohnguh ia u Lat ban mynjur noh ia katei ka Bill bad u la ong ba ha ka jingiakren ym lah pat ban tip kaei ka ban jia la u Lat un mynjur ne un phah biang sha ka sorkar ryngkat ki mat kiba um shym la hun, hynrei na ka liang jong u, u la kular ba un pyrshang katba lah ba iai ban ioh jingmynjur noh ia katei ka Bill.
U la pynkynmaw ruh ba ka jingslem jong katei ka Bill ka dei namar ba ka ia tyngkhuh bad ki aiñ ka sorkar bad u la ong ba la phah pynbeit la kumba laisien sha KHADC, hynrei ka la pynslem pynban bad ha kaba khadduh u la ong ba hadien ba la pynbeit ka sorkar ka la mynjur hynrei ka dawbah pat mynta ka dei namar ba u Lat um shym ai pat ka jingmynjur jong u, “Ka sorkar ka la leh la ka jong ka kamram, kaba sah mynta ka long ha u Lat" ong u Dr.Mukul.
Ia katei ka mat la pynkut noh da kaba ai por shibnai ia ka sorkar ba kan thaw ki lad ki lynti ban pynlong aiñ ia ka VAB bad lada ym lah ki la byrngem ban ia khih.
Hadien katei la ia kren pat sa ka jingkyntur pud ka MUDA ha kaba na ka liang ki Rangbah Shnong la shim bynta da lai ngut ki nongialam kata u Dr.Kharshiing, u bah Blah bad u bah SD Khongwir.
Ki la mih bun ki jingiatai halor katei ka mat ia ka jingeh ba ki paidbah ki ia kynduh, hynrei la pynkut noh ia ka jingiakren ha kaba u myntri rangbah ka jylla u la ong ba ka MUDA kan ym tuklar eiei shuh ia ki jaka kiba don shabar ka Municipal.
Hynrei shuwa ban ai ia katei ka rai u Dr.Mukul u la ong ba ka jingleh ka sorkar kaba la kynnoh ba ka iaid pyrshah ia ka Town and Country Planning Act 1973 ka dei kaba bakla namarba la kren shai ba ka MUDA ka lah ban tuklar tang lada ka don ka jingsngewthuh jingmut bad ka District Council bad halor kane ka jingleh ka sorkar mynta u Dr.Mukul u la ong ba ka sorkar ka don ia ki rikod kiba biang kiba ka la don ka jingiasngewthuh jingmut hapdeng jong ka bad ka District Council kaba la ia soi ha ki snem kiba la leit noh.
Kam shym la mih shuh ka jingiakren ia ka Ordinance ne ka jingthmu ka sorkar ban wanrah ia ki Bill ban pynkupbor ia ki Rangbah Shnong, naba ka la don ka jingkren shai na ka sorkar ba kan ym wanrah kino kino ki Bill bad ba ka Ordinance ka la dep iap.
Nangta la ia kren sa ia ka Rule 2015 ba ka District Council ka la pass dang shen kaba ia dei ruh bad ka jingioh bor ki Rangbah Shnong ban ai setiphiket ha kaba u myntri rangbah u la ong ba katei ka dei kaba don shabar jong ka kyndon ka riti synshar bad kan ia tyngkhuh bun ki aiñ ka Parliament bad ia kane ruh la kham shim por ban ia kren, hynrei la pynkut ia ka jingiakren ba lada katei kam long kam ka jingiakren kan wan hi hajuh namar ba kan dei sa tang ka VAB kaba lah ban pynim bor biang ia ki Dorbar Shnong bad Rangbah Shnong.
Katei ka jingiakren ruh ka la shu kut noh kumto hi.
Nangta la ia kren ruh sa ka aiñ Ar-maloi kaba ym shah ia ki MLA ba kin long hajuh ka por kum ki MLA ha kaba ki Rangbah Shnong ki la dawa ka sorkar ka dei ban set khop shuwa ia katei ka Bill bad kan sei madan pat tad haduh ka 2019.
Ia katei ka mat u Dr.Mukul u la ong ba ym lah ban leh eiei namar ba ka la sdang ban treikam naduh ka 1 tarik u risaw bad ki MLA ba long MDC ki la pdiang ruh ia katei ka aiñ da kaba risaiñ noh na ka jinglong MDC jong ki naba ki la sngewthuh bha ia ka, “Ka sorkar kam lah ban pynbor ia u no uno u briew ban risaiñ ia kano napdeng kitei ar tylli hynrei kan shong eh ha ka jingsngewthuh jong uta u briew" ong u Dr.Mukul.
“Ka kam MLA ruh ka dei ka jingshakri na ka bynta u paidbah bad kumjuh ruh ka kam MDC ka dei na ka bynta ka jingbha u paidbah, baroh ki MDC ba long MLA ki la risaiñ na ka kam MDC, ka shong eh ha ka jingsngewkitkhlieh jong ki, ym don ba lah pynbor ban risaiñ hynrei hap pat ban iaid katkum ki kyndon jong ka aiñ" pynkut u Dr.Mukul ia katei ka mat.
Hadien katei ki Rangbah Shnong ki la khublei biang sa shisien ia u myntri rangbah bad ki la sngewhun ia ka jingiakren bad u bad ki la mih noh artad na Secretariat ban leit pynbna sha u paidbah ia ka jingiakren jong ki bad ka sorkar.
Shillong, 5 Naiwieng:Naduh ba la mih ka huri hura ha ka por ba ka Hynniewtrep Youth Council (HYC) ka la pynlong ia ka jingialang paidbah ha madan Laban ha ka 29 tarik u jymmang mynta u snem la i kumba katei ka jaka kaba don hahmat ka Civil Hospital, Shillong kumba ka la shong tyrut nab kaba kum katei ka jingjia ka la mih biang mynta ka sngi ha ka jingiaid paidbah ba la khot da ki Rangbah Shnong.
Lah ban pynkyn maw ba ha ka 29 tarik u jymmang, 2015 hadien ba la wai ka jingialang pynshah Ordinance ka HYC ha ka por ba u bah Adelbert Nongrum u shong shah thngan ha u Mot Kiang Nangbah, tang mar ia wai ka jingialang ka HYC ka la mih ka jingkulmar ha katei ka jaka kaba don hakhmat Civil ha kaba ki pulit ki la bom la tied naphang ia ki paidbah kynthei bad shynrang.
Da ki phew ngut ha katei ka por ki la poi Hospital shynrang bad kynthei naba ki la mynsaw katba la don ruh napdeng ki pulit kynthei kiba la mynsaw na katei ka jingjia.
Lahr uh ban pynkynmaw ba ha katei ka jingjia ki la don 6 ngut kiba shah kem bad 5 ngut na ki ki dei ki kynthei.
Mynta ka sngi ruh la iohi ba ha katei ka jaka kata ha u mot Kiang Nangbah ka la mih ka jingiabom ia tied bad mynta ka kynti ka kynrum kynram ka long kaba kham khor naba ki paidbah mynta ki la ther maw ther bilor sha ki pulit katba ki pulit pat ki la siat sha u paidbah da ki lyer pynsat khmat kiba la pynkhreh lypa bad hadien kata la iohi ba ki pulit ki kthong ia ki paidbah bad don ruh kiba ki la ioh ban bom ban tied.
Lahr uh ban pynkynmaw ba ha ka 6 tarik u nailur kajuh kaba kum katei ka jingjia ka la jia ha katei ka jaka ba marjan ha ka por ba ka kynhun u ba Ardent M Basaiawmoit ka la leit ban tur na madan Malki sha Secretariat ha ka por ia khih ia ka jingkyntur pud ka MUDA.Mynta ka sngi pat la ioh jingtip ba ki la don 10 ngut ki pulit kiba la mynsaw na katei ka jingshah ther maw ha u paidbah bad 5 ngut napdeng jong ki ki dei ki pulit kynthei, hynrei ym shym ioh jingkhein pat katno ngut napdeng ki paidbah kiba la mynsaw.
Ki pulit ki la kam ruh ba ka kali kyrpang ba ki pyndonkam ha katei ka jaka ka Special Purpose Vehicle ka la julor.
Kham hadien la ioh jingtip ruh ba ha katei ka jingiakhih ki Rangbah Shnong kaba ki la ai por shibnai ia ka sorkar ban pynlong aiñ ia ka VAB la don ruh ki Rangbah Shnong ki bym sngew iahap ia katei ka rai jong ki nongialam jong ki.
Shillong, 05 Naiwieng:Ha ka jingjia ba khamsngew phylla bad sngew shyrkhei, uwei u longkpa bad ar ngut ki khun ki la khlad ha shnong Mawsiatkhnam.
Katkum ka jingiakren bad kiba haiing, la iathuh ba kane ka jingjia ka lah ban dei ba u kpa uba kyrteng Bah Benedict Kharmuti (35 snem) u la pyniap ia la ar ngut ki khun bad sa pyniap sa ialade da kaba phasi.
U Bah Marius Kharmuti u hynmen jong u Bah Benedict u la iathuh ba katkum ka jingtip, hynnin ka sngi u para jongu (Bah Benedict) u la mih na iing bad la ki khun ha ka por janmiet eiei bad khlem wan phai shuh sha iing bad ka ka pynlong ia kiba haiing bad ki briew ban leit wad ia u.
Kumba iuh tdong bsein ki la lap kyndit ia u ha kawei ka jaka ka bym da jngai na ka iing ba u la phasi iap ialade bad ar ngut ba dang shi snem ar bnai bad ba saw snem ki khun kiba la khlad ha katei ka jaka.
Kine ki khun ki dei kiba u ju ieid bha namar ba u ialam beit ia ki u thum u bah kum u kpa.
“La lap ia kine baroh lai ngut ha ka por 9:30 janmiet ba ki la khlad bad u kpa jongki u phasi katba ki khun kila thiah lyngkdar ha madan", u la ong.
U la ong ba ha kane ka taiew, u kpa u la ud ba ktha khlieh bad la phah leit duwai ha u phader sngi bad dei hynnin ka sngi hadien ba la wan phai na ka jingshah duwai, ka la jia pynban kumne.
“Ka lah ban dei ba u don ka jingktah ka bor jabieng jong u kpa kaba lehse ka lah ban pynlong ia u ban poi shaduh une u pud", u la ong[bteng sla 7]Bah Marius.
U Bah Marius u la ong ba ha ka jingshisha um ju don ka jingktah khlieh ha kip or mynshwa hynrei tang ha kine ki khyndiat sngi ba u la ud ktha khlieh.
Ia ka jingjia lashimti noh da ki pulit ban leh ia ka post mortem.
Shillong, 4 Naiwieng:Na ka daw jong ka jingthmu jong ki paidbah hapoh ka jingialam ki Rangbah Shnong, ban leit tur beit ban tur sha Secretariat lashai ka sngi ka 5 tarik u naiwieng; kumta ki bor Distrik jong ka East Khasi Hills ki la pynjari da ka section 144CrPC ha katei ka sngi ha kaba la mana ba ym bit ban ialang briew palat ia ka 5 ngut ha ka jaka kaba hap hapoh 200 mitar ka jingjngai na Secretariat.
Ha katei ka jing mana ka bor district ka la pynbna ba yn ym shah iano iano ruh ban pynwit ia ka leit ka wan ki kali ha surok bah lane ban rah ia kino kino ki tiar pynmynsaw ha ka jaka kaba don sawdong ka secretariat.
Ia katei ka hukum la pynbna ba la pynmih hadien ka jingioh jingtip ba ka Synjuk Ki Nongsyn shar Shnong ka Bri u Hynniewtrep kin leit shong lymbung ha khyr dop bah ka Secretariat.
Ha katei ka sngi ka bor Distrik ka la pynbna ruh ba kan dei ka sngi tyrkhong kyiad bad la mana ba baroh ki dukan die kyiad ki dei ban khang lut ha katei ka sngi.
Lah ban pynkyn maw ba ha ka 30 tarik u risaw ki Rangbah Shnong ki la pynbna ba kin leit ban shong lymbung ha khyrdop bah ka Secretariat ryngkat ki phew hajar ngut ki paidbah lada ka sorkar kam sngap ia ki jingdawa jong ki bad lah ruh ban pynkynmaw ba dang ha kine ki ar sngi ba ladep, ka la pynthikna ba katei ka jingleit shong lymbung kan iaid beit kumba la pynbna.
Kham hadien la ioh jingtip ba u myntri rangbah ka jylla un ia kynduh ia ki Rangbah shnong ha ka por 12 baje shiteng sngi lashai ka sngi ha Secreteriat.
La phah jingtip ia ki nongthohkhubor ba ki lah ba leit sngap ia ka jingiakren, wat la ym shym la shah ba kin kren eiei ha katei ka jingialang lane ban kylli eiei ban pynwit ia ka jingialang tad haduh ban da dep ka jingialang namar ba yn sa kren pat ia ki hadien ba la wai ka jingialang ha kaba ki lah ban kylli jingkylli laitlluid katba ki sngew mon ha ka jingiadonlang u myntri rangbah bad ki nongialam ka Synjuk Ki Rangbah Shnong.
Ha ka jingpynmih khubor mynta ka sngi, na ka liang jong ki Rangbah Shnong, ki la ia wer ia u paidbah, ba kin ia poi beit beit sha ka jing ia kynduh lang ha Laban Sports Club, Madan Laban kaba don hadien ka Laban Red Cross ha ka por 10:30 baje mynstep, wat la kim shym la kren shai shuh eiei mynta ka sngi, la kan dang don ne em, kata ka jing ia iaid paidbah sha khmat Gate Secretariat main Building kumba la rai ha ka 30 tarik U Risaw, 2015 ha ka Procession Bah.
Shillong, 4 Naiwieng:Kumba ju long ha ka por u Maieid Hoping kam da ia pher than ha kine ki sngi ruh wat hadien ka jingkhlad kyndit jong u, ha kaba ki paidbah ka Nongstoiñ kim ju khmih lynti pisa elekshon eiei na ka seng HSPDP, hynrei kumba ki la leh ia u Maieid hoping mynta ka kynti ruh ki la leh lem ia u kyrtong jong katei ka seng u ban mih bujli ia u maieid Hoping.
Katkum ka jingioh lum khana na ki riew tymmen katei ka thain Nongstoiñ la ong ba ha ka por u Maieid Hoping haba long elekshon ki paidbah ka konstitwensi ki ju ia noh synniang pisa ban pyndap ia ki jingdonkam jong u hynrei mynta ka kynti ruh u kyrtong katei ka seng u bah Diosstar Jyndiang u la ong ba ki paidbah ka Nongstoiñ kim ju klet ia kaei kaba ki la leh na ka bynta ka seng HSPDP ha ki por ba la dep ha kaba haduh mynta wat tang ka jingiaid ialap paidbah ruh kam pat sdang u la ong ba u la iohlum haduh T.1 lak khyndai hajar tyngka eiei ka pisa ba ki paidbah ki la noh synniang na ka bynta jong u.
U bahduh Diosstar uba dei tang u nongniah kali u bah Hoping uba la ioh tiket na ka seng HSPDP u la ong ba katei ka dak kaba shai ba ki paidbah ka Nongstoiñ ruh ki ieid ia u kumba ki ieid ia u maieid Hoping bad u la ong khlem artatien ka seng HSPDP kan jop beit ha kane ka elekshon shiteng samoi.
Haba kren ia ki mat treikam ba u tei u samla rangbah u don lada un poi sha ka thong u la ong “Ki mat ba nga nga ieng kin long beit ban pyndep ia kiei kiba u maieid u la ieng kata kaba ha khma teh ka dei ka u pud u sam, ka Khasi Jaintia –state bad ka Riti ka dustur bad ban pynneh ia ka khyndew ka shyiap bad kiwei pat hynrei kiba hakhmat ki dei kitei" u la ong hynrei u la ong ruh ba dang don sa kiwei pat ki mat kiba dang hap ban ia syllok bad ka Party ban pynkylla ia ka sor Nongstoiñ.
Haba la kylli na utei u kyrtong ka seng HSPDP, hato u don ne-em ka jingkyrmen ban jop ha katei ka elekshon, “Ngi kyrmen ba ngin jop, bad ngi kyrmen ba u paidbah ka Nongstoiñ u tip iano ban pynjop" u la ong haba la kylli biang ba ha ka por ba u dang pan tiket u ju ong ba ka sur u maieid ka sawa ha u ban ia khun elekshon man ka minit bad man ka kynta hato la ka don ne-em ka jingsawa mynta pat ba un jop u la jubab “U maieid u ju ong ia nga ia khun elekshon, ka jop ka rem ka dei ka rai u paidbah, nga ruh ngam nang ong shuh namarba u maieid u ong kumta nga ngeit beit ha u paidbah".
Haba la kylli biang hato ka jingiakhun mynta ka kynti ha Nongstoiñ kan dei bad kano ka Party lane bad kano ka seng , “Ka jingiakhun mynta ha Nongstoiñ kan dei beit hapdeng ka HSPDP bad ka sorkar kaba mut bad u myntri rangbah ka jylla" ong u bahduh.
La kylli biang haduh mynta haduh katno tylli ki shnong ba u la wan ioh kjat tang hadien ba la pynbna tiket , u la ong ba ki la don kumba 12 tylli ki shnong , hynrei u la ong ba ka jingialap elekshon paidbah kam pat sdang.
La kylli biang katno tylli ki jingialang ba u President Rangbah ka seng HSPDP u bah Ardent M Basaiawmoit un wan ban ialap na ka bynta jong u, “Na ki 116 tylli ki shnong, u President rangbah jong ngi un wan ban kren paidbah ha ki 100 tylli ki shnong-kane kan dei ka jingiakhun kaba eh kaba eh kaba ngi hap ban ia khun bad u myntri rangbah ka jylla" pynkut u bahduh Diosstar Jyndiang.
Shillong 06 Naiwieng:Ka Executive Committee jong ka Synjuk Ki Nonsynshar Shnong Ka Bri U Hynniewtrep (SNSBH) ka pynpaw ia ka jingsngewsih bad ka sngew ktah jur halor ka jingmih jong ka jing kulmar kaba la lam shaduh ka jingmynsaw jong kiba lui lui kiba wan da ka mynsiem ban kyrshan ia ka SNSBH hynnin ka sngi.
Ha ka kyrwoh ba la pynlait ka SNSBH ka la pynpaw ia ka jingsngew sih ia ka jingshah ktah jong ki briew ba iaid lynti sha la ki kam ki jam jong ki kiba la shah ktah lang ha katei ka jingjia.
“Ka Synjuk ka sngew khia shibun halor katei ka jingjia kaba la pynjah burom ym tang ia ka Synjuk hynrei ia ka Bri U Hynniewtrep baroh kawei.
Ngi khmih lynti ba kum kine kiei kiei kin ym jia shuh nangne sha khmat", la ong u secretary Bah RL Blah.
Ha kawei ka liang ka Synjuk Ki Nongsynshar Shnong Ka Bri U Hynniewtrep ka ai khublei kyrpang ia u paid byllien ka Bri U Hynniewtrep uba la ia mih ban kyrshan ia ka Synjuk naduh ba sdang ki jingiakhih.
Sa shisien ngi kwah ban bynrap ba ka Synjuk kan ym lah ban poi shaduh kane ka khep khlem ka jingkyrshan ba radbah jong phi ki para doh para snam ka Ri Khasi Jaintia kiba kloi ban ia tynrong lang ia kane ka jingkit kaba khia na ka bynta ban pynneh pynsah ia ki riti ki dustur ka Bri U Hynniewtrep.
Shillong,  06 Naiwieng:Ka Meghalaya State Commission for Protection of Child Rights (MSCPCR) kaba peit ia ka bha ka miat jong ki khynnah ka la bthah ia ki bor ba dei peit ban kynriah noh ia ki khynnah skul ka JNV Mawphlang sha ka jaka kaba thymmai bad kaba biang hapoh lai bnai bad lada kim leh kan sa pynshitom da kaba tyngeh.
Ka chairperson ka MSCPCR ka Kong Meena Kharkongor ka la ong mynta ka sngi Thohdieng ba ka jaka sah jong ki khynnah skul ka long kaba isangsot bad bym long kaba koit ba khiah namar ym don kamra thiah kaba biang, kamra sum, kamra pule bad ki painkhana.
Ia kine ki khynnah kane ka skul kiba don 196 ngut naduh klas VI haduh klas X la shu pynsah ha iing ka Public Health Centre (PHC) bad ka Block Development Officer (BDO) namar bym pat lah ban pyndonkam ia ka iing na ka daw ka jingiapyni bor mar kynti ki tnad sorkar kum ka PHE, CPWD, bad ka Pollution Control Board.
“Nga bthah ia u Deputy Commissioner  NVS, RO, u P Vikram Niak Shillong, u Deputy Commissioner ka East Khasi  bad u  Principal ka  skul ban pynthikna ba kine ki khynnah dei ban kynriah noh hapoh lai bnai sha jaka ba biang lym kumta ngan ujor sha ki bor ba halor", la byrngem ka Kong Kharkongor.
Ka la ong ba lada kim kohnguh ia ka jingbthah, kan leit ban ujor sha ka National Commission for Protection Child Rights bad sha ka High Court.
“Dang shen, nga la leit jngoh ia kitei ki khynnah nga la iohi bad nga la lap ia ka jinglong kaba isangsot jong ki khynnah namar ki jaka sah, jaka bam, jaka sum, jaka pule bad ki painkhan kim biang",  la ong ka Kong Kharkongor bad bynrap, kumno ki khynnah kin pynkhreh kin pule bha haba ki shong ha kum kane ka jinglong jingman ka bym biang.
La iathuh ba ki khynnah kynthei la pynsah ha ophis u BDO katba ia ki shynrang la pynsah ha iing ka PHC bad bun na ki khynnah ki dei ba wan na jaka nongkyndong na ki longing baduk.
Kane ka skul ka don haduh 196 ngut ki khynnah skul  naduh ba la plie ia kane ka skul ha u snem 2005.
Katkum ka jingong ka Kong Kharkong, ki kmie ki kpa jong kine ki khynnah ki la dep thoh sha u Myntri Rangbah ka jylla halor kane ka jingkynduh jingeh jong ki khynnah skul naduh u bai Naitung hynrei haduh mynta khlem iohi kam eiei.
Ia kane ka skul JNV Mawphlang la tei ha ka jingmang pisa kaba T.30 klur ha ka jingheh ka jaka ba 21 akar.
Shillong, 5 Naiwieng:Shuwa ba ki Rangbah shnong kin leit ia kren ia u myntri rangbah ka jylla ha Secretariat, u paidlang, uba don kumba 50hajar ngut antad, u la ialum ha madan Laban (kaba don ha lyndet Red Cross) bad namar ba ka madan kam ngiam shuh ki la don ruh bun ki paidbah kiba la ap ha surok.
Ha ka por 11:30 baje mynstep ki Rangbah shnong ki la mih da ka jingiaid proseshon na katei ka jaka ryngkat ki paidbah kiba bud nadien, hynrei shuwa ban mih na katei ka jaka, ki nongialam ka Synjuk Ki Nongsynshar Shnong ka Bri u Hynniew trep, U Dr.Werlok Kharshiing bad u bah RL Blah, ki la kren sha ki paidbah ba da lei lei ruh kin ym ia peiñ ia ka jingdawa jong ki da kumwei pat bad lada ka sorkar kam sngap ia ki 7 tylli ki jingdawa jong ki, ki la ong ba ka jingdawa ba kin ieng skhem kan long beit ka jinghiar shuki u myntri rangbah ryngkat ka kynhun myntri jong u, “Ngin ym ia suk lymda ka sorkar kan pynurlong ia ki jingdawa jong ngi, ngin ym treh ruh ban shah pynbiej ha kino kino ki komiti ne ki sub komiti lada ka sorkar kan tyrwa ia ngi, ngin ym shet kylla ia phi ki paidbah, ngin iakren beit ba ka sorkar ka dei ban pynurlong ia ki jingdawa jong ngi, lada kam lah ka jingdawa kaba skhem ngin ieng ba u myntri rangbah u dei beit ban hiar shuki" ong u Dr.Werlok sha ki paidbah kiba ia lum shuwa ban mih na madan Laban.
Ha katei ka por ki la don na ki bor distrik bad ki bor pulit kiba leit ban ia kren bad kitei ki nongialam jong ka Synjuk bad na katei ka jingiakren, ka la mih ka jingpynbna ba ka jingiaid proseshon kan ym dei shuh sha Secretariat, hynrei yn pynkut noh tang ha ka jaka ba khang khyrdop ki pulit kata hajan u mot Kiang Nangbah (hakhma tophis ka PWD bad ka lad ban hiar sha Keating Road) bad hadien kata ki la pynbna ba ki 30 ngut ki dkhot ka Executive Committee ka Synjuk kin leit ban ia kren bad u myntri rangbah ha Secretariat.
Ki Rangbah Shnong ki la mih na katei ka jaka ha ka por 12:15 baje mynsngi bad ki la rung hapoh Secretariat ha ka por 12:30 baje bad hangtei ka jingiakren ka la neh kumba 3 kynta eiei.
Katba ka jingiakren hapoh kamra long jingialang ha Secretariat ka dang iaid, ki paidbah ki dang ia ap khrui ha katei ka jaka bad ki kwah dik dik ban tip noh kaei kaba mih na ka jingiakren.
Hadien kumba lai kynta eiei, ki 30 ngut ki nongialam jong ka Synjuk ki la wan poi ha katei ka jaka ba ap u paidbah.
Ha katei ka por u Dr.Kharshiing ryngkat u bah Blah ki la kiew hajrong kali ban pynbna ia u paidbah ia ka jingmih jong ka jingiakren bad u myntri rangbah.
Tang shi kyntien ar kyntien ba u Dr.Kharshiing u dang kren shaphang ka Village Administration Bill (VAB) ba ki la ai por shibnai ia ka sorkar ba kan pynlong aiñ noh ia ka, puk u paidbah u la khie bitar bad haba ki la pan ia ka jingmynjur u paidbah ka sur kaba mih ka la ong ‘Em-em em’.
U Dr.Kharshiiing u la bteng biang ban pynbna ia ki rai kiba la shim napoh Secretariat kynthup ka aiñ Ar maloi, jingkyntur pud ka MUDA bad kiwei, hynrei u paidbah um shym la ailad bad la ioh sngew ia ka sur pyrta kaba sawa jam kaba la pynthut ia ka jingkren ki nongialam ka Synjuk.
Ha katei ka por ba dang kren u Dr.Kharshiing la iohi ba la don ba ther maw shimaw na ka liang u paidbah sha ka liang ba ieng ki pulit, hynrei katto katne ngut ki Rangbah Shnong ki la leit ban pynjem bad ka la jemjai.
U bah RLBlah, shuwa ban pynkut ia katei ka jingkren paidbah ki la bthah ia u paidbah ba kin bud nadien ka kali ba shong kitei ki nongialam bad ban leit biang sha ka jaka ba ia kynduh mynstep kata ha Madan Laban bad ki la iaid artad ialade shakhmat.
Hynrei puk shi kynhun na u paidbah ha katei ka por u la khih bitar bad u la pyrta pynrem ia ki Rangbah Shnong da kaba ong ‘Down Down Rangbah Shnong’ bad sa shiphang la iohsngew ia ka sur kaba ong ‘Rangbah Shnong ki la bamsap-Rangbah shnong bamsap’.
Hangtei la mih ka jingkhih ksar kaba la ithuh ba katei ka kynhun kaba dang sah shadien ka kwah eh ban tur sha ka liang ba don ki pulit, hynrei hangne ruh la don ki riew rangbah kiba la leit ban pynjem bad khang da u tyllai uba la buh lypa, hynrei don napdeng kitei ki paidbah kiba la prat ia utei u tyllai bad hangtei ym lah ithuh ithaw ha ka jinglymbrum hynrei la shu iohi ia ki maw ki bilor kiba ki paidbah ki la ther sha ki pulit bad kitei ki maw ki bilor kim shym la mih tang na surok, hynrei ki la mih khlem ithuh ithaw shuh na ki rud surok ruh bad ha katei ka por ruh ki pulit ki la siat da ki lyer pynsat khmat kaba da ki phew kuli bad la iohi ba ki la tur sha ki paidbah ban bom naphang katba ioh bad hangtei la mih ka jingpyni bor hapdeng ki paidbah bad u pulit shiphang eh bad hadien kata ki paidbah ki la phet krad ruma, hynrei kiba bun hi ki la hiar beit sha ki thain Anjalee lyngba ka surok kaba iaid na Rhino.
La iohi ba ki pulit ki la mareh ban kthong ia kitei ki paidbah ha kaba la iohi ba don ruh ka kynhun pulit kaba la leit ban kthong bad rung shaduh shapoh phyllaw ka Civil Hospital, sha ophis ka PWD bad don ruh kiba kthong ia kiba phet lyngba ka surok bah.
Hadien ba katei ka jingialeh ki pulit bad u paidbah ka la kham thanda, u nongthohkhubor u la iaid kylleng katei ka jaka ba ia kulmar bad la iohi ia ki maw ha surok bah kiba la ther da u paidbah ia ki pulit, la iohi ki bilor, bad nangta la iohi de sa ki snep lyer pynsat khmat ba ki pulit ki la siat ia sha u paidbah bad la iohi ruh ia lai tylli ki thuk thuk kiba la thiah lyngkrang hapdeng surok ha ka jaka ba ieng ki pulit pyniaid kali kaba don hajan u mot Kiang Nangbah.
Nangta sa shiphang la iohi ia kawei ka Bus Assam kaba iaid na katei ka jaka kaba la pait lut ki iit na khmat namar ka jingshah lun maw ha u paidbah ha Rhino.
Wat la ki nongialam jong ka Synjuk Ki Nongsynshar Shnong ka Bri u Hynniewtrep ki la pyrta ba kan don biang ka jingiakynduh bad ki paidbah ha Madan Laban pynban haba ki nongthohkhubor ki leit sha katei ka jaka la iohi ba ki nongialam kim don shuh bad ki la saphret lut la ka jong namar katei ka jingjia kaba la mih.
Shillong, 06 Naiwieng:Ka jylla Meghalaya ka dei ka ri kaba la kyrkhu, ka sohtrun ka mih kaba bang bathiang bha, laong u chairman barim ka Confederarion of Indian Chamber (CII) Assam State Council u Barun Barpujari.
Haba kren hynnin ha ka jingai jinghikai kumno ban kyntiew ia ka rep sohtrun ha kane ka jylla bad ban pyniaid iew ia ka, u Barpujari u la ong, “Nga la thied sohtrun nangne na Meghalaya nga rah sha iing ba Mumbai, haba u bam u la kynjik jynjah ba ka bang bad ka thiang palat, namar ba ngi bam ia ka sohtrun kaba mih na Mumbai ka bym bang bym thiang sep sep", u la ong.
U la ong ba kane ka jylla Meghalaya ka dei kaba kyrkhu namar ba ki soh ki pai ki mih bha bad kiba bang.
“Lada ngam bakla, ka sohtrun na kane ka jylla Meghalaya ka dei kaba bang tam ha India hynrei ki nongrep kim pat ioh ia ka iew kaba biang ban ioh jingmyntoi" u la ong bad bynrap wat kiwei ki jylla jong kari India kim pat tip ia ka sohtun kaba thiang bad kaba bang kaba mih na kane ka jylla bad ka thain mihngi ka India.
U la ong ba ka sorkar bad ka kynhun jongu, kan pyrshang ban iarap ia ki nongrep ban pyniaid iew ha ka rukom kaba ai jingmyntoi bha ia ki.
“Ban pyniaid iew shabar ri, donkam ban don ka jinglong kaba biang ha kaba ka sorkar bad kiwei kiba don bynta ki dei ban iarap ban pynioh ia ki kali ban kit ban song khnang ba kan nym pyut", la ong u Barpujari.
U la ong ba ka Assam ka pynmih sohtrun haduh 2,69, 000 ton shi snem hynrei shiteng na kane, ki la pyut noh namar bym don ka jaka buh ban pynneh ia ka jingbha jongki.
U la ong ba donkam ban don ka jaka buh pyndait thah kaba biang ban buh ia ki mar rep khnang ba kin lah ban shan ban nym pyut bad kane kan pynioh lad ia ki nongrep ban die kham bun bad ban ioh nong.
Ha kane ka sngi, la wan iashim bynta ki nongrep sohtrun na thain Ri-Bhoi bad katto katne na kiwei ki thain.
Ki nongseng ia ki karkhana rit ruh kum ki karkhana shna umsoh bad kiwei ki karkhana shna jingbam na ka sohtrun kila iadon lang ha kane ka sngi.
Shwa ia kane, ka director ka Commerce and Industry ka Kong MB Roy ka ong ba donkam ban pyniar ia ka iew ia ka sohtrun ban shalan shabar jylla bad shabar ri.
Ka la ong ba ki soh ba mih ha kane ka jylla ki pher namar ba khlem pyndonkam sboh dawai hynrei da ka sboh mariang.
“Ka jingdawa ia ka sohtrun na kane ka jylla ka jur bha shabar", la ong ka Kong Roy bad bynrap ba donkam ban kyntiew shuh ia ka  rukom rep rukom riang.
Ka la ong ba ka jingbun ki soh ki pai, kan pynkharoi ruh ia ki ngap bad kane kan pynbun ia ka jingpynmih umngap ruh kumjuh.
“Ia ka um ngap na kane ka jylla la shalan shaduh ri Germany namar ka jingpawnam jongka ia ka jingbha", la ong ka Kong Roy.
Shillong, 06 Naiwieng:“Ka Dong Mihngi ka dei kaba kham kyrpang khamtam haba ia ki kynthei la niew burom bha.
Ki don ka bynta ha ka jingim ba man ka sngi bad ka long markhong pong ha kiwei ki jylla ha kaba ia ki kynthei ym shah ban shong kurim khlem siew pisa dawri (dowry)", la ong u Lat ka jylla u V Shanmuganathan haba kren ha ka jingialang rakhe dap 25 snem ka North Eastern Service (NES) ka All India Radio, Shillong mynta ka sngi Thohdieng bad bynrap, “Kumjuh ka jingkhuid ka dei ka lynti jong ka jingim jong ki paidbah kane ka Dong Mihngi.
Ki briew ba don ha ka Radio ki dei ban pyrshang ban wanrah ia ka jinglong jingman ha kaba kiwei ki bynta jong ka ri kin tip ia ki jinglong kyrpang kane ka Dong Mihngi",.
Haba pynpaw ia ka jingsngew ieit jongu ia ka AIR, u Lat u la ong ba u sngew tynnad eh ia ka All India Radio bad baroh u ju rah ia ka radio rit sha kano kano ka jaka ba u leit ban sngap.
U la iathuh ba dang shen u la thoh sha u Myntri Rangbahduh ka ri ia ka prokram “Mann Ki Baat" kaba ju pynphriang man u bnai lyngba ka AIR da kaba pyntip ia ka jingkhuid ka shnong Mawlynnong bad na kane ka daw, u Myntri Rangbahduh u la pynmih ia ka shnong Mawlynnong ha ka jingkren jongu ha ka radio ka prokram Maan Ki Baat.
Ha kane ka sngi, ka NES, AIR ka la pynlong ia ka jingpyni ia ki kolshor bapher bapher jong kane ka Dong Mihngi bad la sam khusnam ruh sha ki briew kiba ju noh synniang.
Shwa ia kane, ka NES, AIR Shillong ka la pynlong ruh ia ka jingiathir halor ka phang ka jingshakri jong ka Radio ha ka imlang sahlang.
Ka Dr.Helen Giri ka khlieh ba shong thait ka Creative Art ka North Eastern Hill University (NEHU) ka la ong ba ka North Eastern Service, All India Radio, Shillong ka la long ka rynsan jong ki jaitbynriew kane ka Dong Mihngi.
Ka la ong ba namar ba ka Dong Mihngi ka dei kaba don bun ki jait bynriew ba sah ha ka,ka jinglong kyrpang ka NE India, AIR ka lah ban leh ia ka bynta ba kongsan bha ban pynpaw ia ki jinglong kyrpang jongki.
Kiwei pat kiba kren ha kane ki kynthup ia u Rubaiyat-ul-Ali, Technical Director ,NIC, Guwahati, u Ashish Bhatnagar bad kiwei de.
Shillong 08 Naiwieng:Uwei u rangbah u la mynsaw jur hadien ba la shah mait da ka wait ha shnong Trongpleng kaba don ha thain Mawsynram.
Ki pulit ki la iathuh ba u ba mynsaw la tip kyrteng kum u Khlur Snaitang bad u la shah mait da ka wait ha u Jied Nongbri.
Une uba mait da ka wait, u la shah tangon ha ki paidbah ka shnong bad baroh ar ngut la pynkit noh sha Shillong Civil hospital.
Ia kane ka jingjia la rejister ha Mawsynram Police Station.
Shillong 08 Naiwieng:Iwei I khynnah ba dang 3 snem 10 bnai I la shah leh beijot ha ar ngut ki runar ha shnong Mawrapat ha ka 3 tarik Naiwieng.
Ka khubor na ki pulit ka la iathuh ba ia ine I khynnah la leh beijot da ar ngut ki khynnah shynrang ba dang hapoh 18 snem ka rta kiba dei na kajuh ka shnong bad kine ki la phet rieh na shnong kaba hap ha Mawsynram Police Station.
Ia ine I khynnah la pynkit noh sha Shillong ban ai jingsumar.
Ki pulit ki dang thwet ban kem ia kine ki khynnah runar.
Shillong, 6 Naiwieng:Mynta ka sngi ha ka por 10baje mynstep, kawei ka kali kaba don ia u number AS-25AC-2441, (Traveller Van) ba niah da U Md.
Najrul Khan, kaba leit na Shillong sha Mustaih, West Jaintia Hills, ha ryngkat bad ki nongwan shangkai pyrthei ban shim bynta ha ka tamasa Terre Madre, ka la thung khoh moh ha Pommura, hadien ba u nongniah, um lah shuh ban tehlakam ia katei ka kali.
Ha ka jingjia, ki don kiba mynsaw bad kitei ki kynthup ia U Rajiv Khanna (38), u nong India, uba na California, USA (ii) ka Monica Agarwal (36) na Gurgaon (iii) U Roveen Bhansali na California, USA (iv) U Dijen Deka (32) na Darrang, Assam (v) ka Anneli Sarah Johnson(55) na Sweden (vi) ka Ms.Luisa Valpe (39) na Italy (vii) U Trip Langshiang (75) na Muktiah, WJH (viii) Ka Rajesh Vini Bhansali (40) ka nong india, kaba na California (ix) ka Bhawana Desai (29) na Ahmedabad, Gujarat (x) U Bah Daniel Mawsor (27) na West Khasi Hills, (xi) U Auspin Kharbri (37) na West Khasi Hills bad (xii) ka Bhawana Severbhai (29) na Ahmedabad, Gujarat.
Baroh kitei kiba mynsaw, kim shym la shah sumar ha Hospital, lait noh U Dijen Deka,uba don ha ka jingshah sumar ha Bethany Hospital, Shillong, na ka bynta ban peit bha ia ka jinglong ka koit ka khiah jongu.
Kawei pat ka khubor jong ka 108 Emergency EMRI, ba la phah da U bah Aerelius Robert Passah, ka iathuh ba ki nongwan shangkai, kiba wan shim bynta sha ka tamasa Terra Madre, ki dei kiba leit sha Amlarem na Shillong.
Kitei ki nongleit jingleit, ki leit da ka Force Traveler bad ynda poi ha Pommura, kaba hap ha Mawryngkneng Block, East Khasi Hills, katei ka kali ka la thung khohmoh, namar ba ka btuid na surok.
Ka jingjia, ka dei ha ka 6tarik Naiwieng 2015, ha ka por 9.59baje mynstep.
Ka kali 108, ka kit ia hynriew ngut na kitei kiba mynsaw sha Shillong Civil Hospital, ha kaba lai ngut na kitei, la pyllait noh, katba lai ngut ki don ha Hospital.
Kiwei pat kiba mynsaw, la pynkynriah sha Bethany Hospital, Shillong, ha kaba uwei na kitei, u don ha ka jingshah sumar ha katei ka Hospital bad u don sa uwei pat, uba la pynkit sha jowai Civil Hospital.
Ki lai ngut kiba dang shah sumar ha Civil Hospital, Shillong bad ba la kit da ka 108 Emergency Service Ambulance, ki long ka Sara Johnson (55), ka Luisa Bolte (39) bad u David Strelneck (50).
Mawsynram, 8 Naiwieng:Ka seng synrop lang jong ki seng nongrep bapher bapher jong ka jylla hapoh ka lama jong ka Joint Action Committee of All Meghalaya Farmer Union (JACAMFU) ha ka sngi thohdieng, ka la pynlong ia ka jingialang paidbah ha Iew Mawsynram.
Kane ka jingialang paidbah jong ka JACAMFU ka long kum shi bynta ban pynkhreh ia ka jingialang paidbah, ban dawa pyntreikam ia ka ain treikam, na ka bynta ki nongrep, da kaba sdang ia kane ka jingialang paidbah ban pan ia ka jingkyrshan na ki paidbah jong ka jylla baroh kawei.
U Chairman jong ka JACAMFU bah Commander Shangpliang u la iathuh ba ka seng, ka la rai ban leit pynlong ia ki jingialang paidbah ban sngewsngewthuh halor ka jingdawa ia ka Agriculture Policy ha kylleng ki bynta jong ka jingjylla bad la sdang ban thang ia u phliah ding mynta ka sngi na Mawsynram.
U la ong ba haba la don ka ain, ka sorkar kam banse ban ai jingiarap katkum kata ka ain bad lada kim pyntreikam haba ujor kin ngat ha ka ain.
U la ai nuksa ruh halor ka jingpynkhreh ka sorkar ia ka ain education policy kaba dei ka jingthmu ban kyntiew ia ka pule puthi bad u la ong ba lada don ka ain nongrep kan iarap ia ki nongrep, kum ka jingshah khniot ka dor, ka jingbym biang ka iew ka hat, ki jaka buh ia ki mar rep bad kiba bun kiwei kiwei pat.
Haba batai halor ka policy u bah Shangpliang nongialam ka JACAMFU u la batai ba ka policy halor ka rep ka riang lane ka ain ban ai jingmyntoi ia ki nongrep ka dei ka mat kaba kongsan jong ka seng ba la leit rah da ka dorkhas ha ka sorkar jylla hapoh ka jingialam jong u Mukul Sangma, hynrei namar ka jingkyllut bad ka jingleh bym salia jong ka sorkar, ka seng kam banse ban leit noh sha ki paidbah ban pan ia ka jingkyrshan bad ban pynsngewthuh halor ka ain bad ban pan ia ka jingkyrshan bad ban pynlong ruh da ka rally kaba heh ha Shillong ban pynpei shkor ia ka sorkar.
“Ia ki soh kiba mih na ka thain mawsynram la shu die ha ka dor kaba tad bad ki umsoh kiba la sain na ki soh jongngi la wan die kylla ha ka dor kaba rem, kumta la donkam ia ka fruit processing unit ha ka thain ban ai jingmyntoi ia ki nongrep" la bynrap u bah Shangpliang.
U la ong ruh ba, ka sorkar ka dei ban mang ia ka mang tyngka kaba heh na ka bynta ki nongrep, hynrei mynta ka ktien bad ka kam kam iahap namar ka mang tyngka jong ka sorkar na ka bynta ka tnad ka rep ka riang ka long kaba duna bad mynta lei lei ka la sdang ban pynduh noh ia kiba bun ki skhim nongrep, ne ka don ka jingthmu kaba sha lyndet u la buh jingkylli.
Ki nongrep ha ka jylla Punjab ki dei kiba bit kiba biang, namar ka sorkar jylla ka la wanrah ia ka ain na ka bynta ban ai jingiarap ia ki nongrep, hynrei ha ka jylla Meghalaya pat ka sorkar ka la shu heh tang ka tyngam ba ki pyrkhat na ka bynta ki nongrep.
Haba thmu ban ai skhim ia ki nongrep da iathuh paidbah ym dei ban shu leh sop sop khnang ba ki paidbah kin tip u la bynrap.
Halor ka jingot kilo u la ong ba ka seng ka la dawa na u CEM ka KHADC ba dei ban pynduh trading license noh ia kito ki bar jylla lada ki ot kilo na ki mar re haba leit die ha iew.
La ioh ruh ia ka jingkren na bah K Suting Vice chairman jong ka JACAMFU uba la iathuh ba, kane ka jingialang mynta ka sngi ka dei tang ka jingsdang na ka bynta ka jingiakhun kaba kham heh wat haduh u pud ban leit tur sha Secretariat ban dawa ia ka hok jong ki paidbah namar kiba bun ki nongshong shnong ha ka jylla dei ki nongrep u la bynrap.
La ioh ruh ia ka kren na u bah Erick Syiemlieh Organizing Secretary jong ka JACAMFU uba la iathuh ba ka seng ka la shimkhia halor ka jingeh ki nongrep halor ka leit die ia ki mar rep ha iew naduh ka jingshah khniot ka dor bad ka jingshah ot kilo bad u la ong ruh ba ka seng kan nang buddien halor kane.
“Ngin nym shet kylla ia ki paidbah haba ngi long nongialam namar wat ka ktien jong u Blei ruh ka la kren shai haba ngi long nongialam ngin hap ban ai jingkhein hakhmat u Blei" u la bynrap.
La ioh ruh ia ka jingkren na u bah S Thabah uba dei u President jong ka Eastern Ri Bhoi Farmer Association uba la pynpaw ia ka jingsngew bynniaw halor ka skhim thung dieng agar, hynrei la ai dier por sha ki nongrep kaba la shu long kum ka jingpynsyrwa kai ia ka pisa paidbah.
La ioh ruh ia ka jingkren na u bah Louis Dohtdong, President jong ka Poor People Movement uba la batai ba ka seng ka ai ka jingkyrshan kaba radbah ia ka JACAMFU halor ka jingdawa ia ka ain na ka bynta ki nongrep bad u ong ruh ba seng ka trei na ka bynta kiba duk bad ki nongrep.
Ia ka jingialang la pyniaid da u bah BL Nongum General Secretary jong ka seng uba la iathuh ruh ba ka seng ka dawa ia u BDO ba pura ha Mawsynram Block.
Shillong, 08 Naiwieng:U Lat ka jylla u V Shanmuganathan u la pynkup burom da kaba ai khusnam Rajya Puraskar sha 36 ngut ki Guide bad 26 ngut ki Scout ha ka jingialang kaba long ha kane ka sngi Saitjain ha phylla iing u Lat ban rakhe ia ka jingdap 65 snem ka jingseng ia ka Bharat Scouts & Guides.
Nalor kine, u Lat u la sam khusnam ruh sha ki 10 ngut kiba la ioh ia ki khusnam ba kham shalor.
Haba kren ha kane ka sngi, u Lat u la ong ba baroh kiba ioh khusnam khamtam ki 62 ngut kiba ioh ia ka Rajya Puraskar ki dei ban iai trei bad kitkhia.
U la kyntu ia ki ban don ka thong kaba shajrong bad ban iakhun da ka jingtrei shitom ban kiew ha ka jingim bad ban kiew sha ka kyrdan National Award (Rashtrapati Puraskar).
U la kyntu ia ki Scout bad ki Guide ban bud ia ka lynti kaba bha da ka jingkut jingmut bad ka jingshitrhem.
“Wat tei ia ka iing halor ka lyer, hynrei pynlong ia ka jingthmu ba khraw kaba wan ha ka jingmutdur jong phi", u la ong.
U la ban jur ia ka jingdonkam ban nym tieng, hynrei dei ban don ka jingshlur bad ka jingshynrang ban ialeh ia ki jingeh ha ka jingim, ban tei ia ka imlang sahlang.
Katba u Chief Secretary u Bah PBO Warjri uba dei u President ka Meghalaya Bharat Scouts & Guides u la kyntu ia ki khynnah ban bud bad ieng skhem ha ka nongrim bad ban don ka jingshlur ban ialeh ia ka hok.
Mawtepiew,6 Naiwieng:U nongsam khaw rashon ha ka shnong Mawtepiew, ka shnong kaba don ha syndah bad ka shnong Lawbah, u bah Harbest Shanpru u la ot 5 kilo u khaw bad shi kilo shiteng ka shini na kawei pa kawei ka Card rashon jong ki paidbah ba wan ban shim khaw rashon kynthuplang naduh ka BPL bad AAY.Ia katei ka jingpynduna ia u khaw reshon u bah Shanpru u la leh mynta la 10 snem kynthih kata naduh u snem 2005 haduh kine ki sngi.
Ha ka jingshisha ki paidbah katei ka shnong kiba don ia ka Card BPL bad AAY ki dei ban ioh 35 kilo u khaw bad 3 kilo ka shini rashon, hynrei u nongsam khaw rashon u la pynduna pynban ia ka bhah ba ki paidbah ki dei ban ioh.
Utei u nongsam khaw rashon u ju pyndap ruh ha ka Card rashon ki paidbah kumba u ju sam kata 30 kilo u khaw bad shi kilo shiteng ka shini, hynrei hadien ba ki la don 9 ngut napdeng ki riew paidbah kiba ujor sha ka seng HANM kaba la leit ban pyntip sha u Deputy Commissioner, East Khasi Hill, utei u nongsam khaw u la sdang sa ka pyndap tuh ha ka card rashon ki paidbah ha kaba u la pyndap ba naduh u bnai naitung mynta u snem u ju sam khaw 35 kilo kawei ka card bad 3 kilo ka shini pynban ka jingioh khaw pat ki paidbah ka long hi kumjuh kata 30 kilo u khaw bad shi kilo shiteng ka shini.
Ban pynbeit ia katei ka kam, ki bor District ba la ialam da u Inspector ka Supply u bah A.War u la hiar mynta ka sngi sha katei ka shnong ban kren pynbeit ia ka kynrum kynram kaba mih hangtei bad ki bor district ki la khot lang ruh ia ki nongialam ka HANM ba kin donlang ha katei ka jaka ha kaba la wan da u president Rangbah katei ka seng u bah Lamphrang Kharbani ryngkat bad u President ka HANM Lawbah Circle.
La pynwai ia katei ka jingialang kaba la long ha Communitty Hall jong ka shnong Mawtapiew hadien ba u Inspector ka Supply u la pynsngew sha ki paidbah ba un leit rah ia ka ripod sha u DC ha ka taiew ban wan hadien ba la iohsngew ia ka jingkren na baroh arliang, bad u DC un shim ia ka rai jong u.
Ha katei ka jingialang ka la don ka jingiathalaiñ nia kaba jur hapdeng ka liang jong ka shnong bad liang kiba ioh duna ia u khaw rashon bad la pynsngew ruh ha ka jingialang da u Secretary Shnong ka Mawtapiew u bah Lukas Kharwar ba la don 5 ngut ki nongujor kiba la weng noh ia ka kyrteng jong ki katba uwei na ki nongujor uba ka kyrteng card rashon jong u ka dei ha ka kyrteng u kpa jong u uba la khlad noh u la ong ba ki bor shnong ki la wan byrngem sa ing ia ka kmie jong u ba kin tait shnong bad tait kur syndon bad kin pynngat ruh ka jingeh lada kam weng ia ka jingujor bad ha ka jingsheptieng u la ong ba ka kmie jong u ka la weng noh ia ka jingujor da kaba shah pynbor.
Katba ka jingialang ka dang iaid shapoh Hall, ki nongthohkhubor ki la ioh ruh ban ia kren bad u Secretary ka Vigillance Committee kaba peit ia u khaw rashon bad ha ka jingiakren u bah Pyniar Roi Shanpru u la iada dohiap ia u nongsam khaw rashon u bah Harbest Shanpru bad u la ong ba katei ka jingleh u nongsam rashon ka dei kaba la pynbeit da ka shnong bad ba ki paidbah ki la hun ha kaba u la ong ba ka 5 kilo kan leit beit sha u nongsam kaba ki paidbah ki ai sngewbha ia u namarba u duhnong na ka kit ka bah bad kumjuh ruh ka jingpei ka byrni khaw haba kit naduh Shillong shaduh sha shnong katba ia ka 3 kilo ka shini pat u la ong ba la ia kut paidbah ba yn sam tang shi kilo shiteng katba ia ka shi kilo shiteng kaba sah pat yn sam noh sha kito ki bym don card rashon.
Hynrei ha katei ka por ruh la mih sa kawei pat ka jingkulmar jingmut naba don katto katne ngut ki Executive Member ka shnong ki ba la kyntait ba katei ka jingpynduna ka dei kaba la raid a ki paidbah bad ki la ong ba kim tip eiei ruh em mynno la rai bad haei la shim ia kata ka rai kat ki Executive Member jong ka shnong ruh kia kynthup ia ubah Lumlang harnaior bad wat u Secretary shnong barim jong katei ka shnong ruh u la ong ba kam pat ju don ka rikod jong ka dorbar ba ka la shim ia katei ka rai.
Haba phai sha ka Vigillance Committee pat u Secretary ka komiti u la pyni ba ki don 5 ngut ki dkhot jong ka Vigilllance kiba la shim lang ia katei ka rai ot kilo ia u khaw paidbah, hynrei ha katei ka por ruh u bah Lumlang u la ong ba ma u ruh u dei u dkhot ka komiti uba la ithuh da ka Dorbar hynrei um don jingtip eiei bad haba peit ia ka kyrteng ki dkhot ka Vigillance Committee na ka Rejistar la iohi ba ka kyrteng u bah Lumlang kam don bad hangtei la mih biang ka jingkulmar naa u bah Lumlang u la buh jingkylli shano ka kyrteng jong u ka jah namar ia u la pynskhem da ka dorbar shnong.
Lah ban kdew ba ki 5 ngut ki dkhot ka Vigillance Committee kiba la shim rai hi ban pynduna khaw ia u paidbah ki long u bah Debres Ramsiej, u bah Lending Mawlong, bah Scotland Syiemiong, bah Krobar Kharbhih bad u Secretary u bah Pyniar roi Shanpru.
Shuh shuh ki paidbah nongshong shnong katei ka shnong ki la iathuh ba ki don hduh 80 ngut ki ba don ia ka card rashon hynrei don napdeng jong ki ruh kiba la pynjah noh ia ki kad bad kim ioh khaw shuh , bad haba wad bniah ia ki jingtip ia ka kyrteng ki 80 ngut ki la kynnoh ba u nongsam khaw rashon u la pynmhi jubor ia ka 80 ngut ka jingdon kyrteng ki briew hynrei ha katei ka thup kyrteng la ong ba u juh u briew u mih kyrteng ar tylli bad BPL bad AAY naba la shu pyndap jubor.
Lah ruh ban kdew ba hadien ba la wai ka jingialang haba ia kren bad u Inspector Supply u bah A.War la ka lah ne-em ban long ba ki paidbah kin shah pynduan khaw rashon na kaba dei ia ka hok jong ki lada ki ia monlang sngewbha bad ka shnong la jubab ba katei ka la long shabar jong ka aiñ naba ka aiñ ka tip beit ba kawei ka kad ka dei ban ioh 35 kilo ha ka shibnai.
Shillong, 8 Naiwieng:Ka jingialang paidbah jong ka seng HSPDP ha Nongstoiñ kan long ha ka 12 bad 16 tarik mynta u bnai bad kitei ki 2 sngi ki dei ruh ki sngi iew Nongstoiñ, ia kane la iathuh da u kyrtong katei ka seng u bah Daiosstar Jyndiang haba ia kren bad u Rupang.
Katkum ka jingiakren bad u bah Jyndiang la sngewthuh ba ka seng HSPDP kan ym pynlong kano kano ka Rally ne ka jingiaid paidbah hynrei kan pynlong beit tang ki jingialang paidbah.
Utei u kyrtong ka HSPDP na Nongstoiñ u la iathuh ruh ba mynta u President Rangbah katei ka seng u bah Ardent M Basaiawmoit u dang don hapoh Nongstoiñ ban ialap elekshon na ka bynta katei ka seng ha kaba u la ong ba ka jingsah u bah Ardent ha nongstoiñ mynta ka la dap taiew bad haduh ba thoh ia kane ka khubor ruh u dang don hapoh Nongstoiñ.
U la iathuh ba nalor u bah Ardent ki la don kiwei pat ki nongialam ka seng kiba la pynlut por ha nongstoiñ ban ialap elekshon kum u bah K.P Pangniang, President West Khasi Hills District, u bah L.G Nongsiej, President Nongstoiñ Town Area bad u bah Witting Mawsor General Secretary Central Body.
U la ong ruh ba u Preisdent Youth Wing u bah Pyniaid Sing Syiem u dang mih na Nongstoiñ mynhynin ka sngi bad la sngewthuh ba utei u nongialam ki Sing samla ruh un dang hiar biang sha katei ka konstitwensi.
Katba haba phai pat sha ka seng Congress la ong ba haduh mynta kam pat shym la don kano kano ka jingpynbeit kino ki nongialam rangbah katei ka seng ki ban hiar ialap elekshon sha nongstoin na ka bynta u kyrtong jong katei ka seng.
Hynrei la sngewthuh ba u Chairman ka KHADc u bah Mansturdy Nongrem shen un hiar sha katei ka jaka ban ialap na ka bynta u bah Gabriel Wahlang , bad ki lad khubor ki la iathuh ruh ba u bah HDR Lyngdoh ruh un dei uwei na ki nongialam u ban kham pynlut porn a bynta ka seng Congress ha Nongstoiñ.
Shillong 08, Naiwieng:   Ka tamasa bam tynrai ne slow food festival ka International Mei Ramew Festival ne ka Indigenous Terra Madre kaba la neh san sngi kynthih ka la kut noh ha kane ka sngi Saitjain ha law Lyngdoh Mawphlang.
Ha kane ka sngi kut da ki lak ngut ki paidbah ki la ia tuid ban leit sakhi ia kane ka tamasa kaba heh bha bad namar kane ka jingtuid ki paidbah, ha kane ka sngi ka la wanrah ruh ia ka jingsangkut kali kaba jur bha na Mawngap sha Shillong haduh ba ka shim por bun kynta ban poi sha Shillong.
Ha ka jingwan iuhkjat kaba lyngkot jongu, u Myntri khynnah ka sorkar India u Kiren Rijiju u la iaroh ia ka jinglah ban pynlong ia kane ka tamasa ha ka rukom kaba itynnad.
"Ka prokram ka pyni ia ka jingkhlain jong ngi bad ka dei kaba itynnad bha ka jingpynlong kaba khampher ha kane ka thain"  u la ong.
Ia ka tamasa ka Mei Ramew la don lang ruh ki heh sorkar kynthup u myntri rangbah Dr Mukul Sangma, ki myntri sorkar.
Ka tamasa ka la kut hapdeng ka jingphuh jingphieng da ki ding bad jingshai ha ka Law Kyntang Mawphlang.
U Myntri Rangbah bad ki myntri sorkar ki la  kynthah ding ha ka dongmusa  ban pyni dak ia kane ka tamasa.
U Mukul u la ai khublei ia ka NESFAS kaba la lah ban wanrah ia kane ka rynsan ban wan iashim bynta da ki briew na kylleng ka pyrthei.
“Ngin iashim kabu na kane ban pyniadei shuh shuh bad ki jaitbynriew bapher bapher jong ka pyrthei ha ka rukom im jong ngi",  u la ong.
Ka khusnam kyrpang ka ITM-2015 Award  la ai sha ka Christensen Fund kaba kyrshan ia kane ka jingpynlong tamasa bad la sam da u president ka NESFAS Bah Phrang Roy sha u Alan Christensen.
U Alan u la pynpaw ba um shym la babe ia ka rai ban kyrshan pisa haba u wan ha kane ka tamasa ban sakhi.
U la ong ba kumno ka sur jong ki sim bad ka jingjaw ka um ki lah ban pynsangeh ia ka ding ha ki khlaw.
“Ki khlaw jong ngi ki la nang shah thang bad uwei ba uwei na ngi ngin long ka sur jong ki sim bad ka jingjaw jong ka um ban iada ia ki khlaw", u la ong.
Kiwei ki kam ba pynlong ha kane ka tamasa ki long ka jingshad tynrai na ki jaitbynriew bapher bapher kum ki Mongolian Throat Singers, Pung Cholom bad ka shad Dhol Cholom na Manipur.
Shillong,6 Naiwieng:Hadien ba la mih ki khubor ba ka la don ka jingiakren hapdeng u nongialam ba rangbah duh ka seng HSPDP u bah Ardent M Basaiawmoit bad u Dr.Adviser Pariong kaba u bah Ardent la pyrshang ban tan noh ia u sha ka seng HSPDP kaba dei ka thymmei seng saiñ pyrthei ba u Dr.Pariong u la paw pyrthei nyngkong eh.
U Rupang mynta ka miet u la ioh ban ia kren bad u Dr.Pariong lyngba ka phone ban kylli hato la ka dei ne em kaba shisha ba ka don kaba kum katei ka jingiakren hapdeng jong u bad u bah Ardent, “U bah Ardent u dei u paralok ba nga ia ithuh la slem naduh ka por ba dang ia long MDC lang, ngi shu ia kren paralok kumto" ong u Dr.Pariong.
Haba la kylli biang haei ki ia kynduh bad katno kynta ki ia shongkai ia thuh khana bad u bah Ardent, “Em u shu wan iaid lynti nangne na Clinic jong nga u shu rung noh shiphang eh , ngi ia kren tang kumba 5 minit eiei kata ruh kam dei ka jingiakren shisha ka dei tang ka jingiakren paralok kum u paralok barim bad kata ka jingiakren ruh kam long haba rieh hynrei ka dei haba shit ba paw ba iohi lut ki briew" ong biang u Dr.Pariong uba la bynrap biang ba katei ka por ba u bah Ardent u wan ruh ka dei artad ka por ba ki bun bha ki nongwan shim dawai bad ba u bunkam palat.
U Rupang u la kylli biang hato lada kam dei ka jingiakren bad u bah Ardent ruh, la ki la don ne-em ki nongialam ka HSPDP kiba la leit ban ia kren bad u ban khroh ban wan phai biang sha katei ka seng, “Nga dei u politishian bad ha ka politik haba ki iohi ba nga laitluid kumne te mano manor uh kiba wan hi te.
La kylli biang hato haba kam pat shai la u don sha kano kano ka liang ruh hynrei haduh mynta kaba paw hi u dei u Congress –ngi lah ban shim beit ia u kum u Congress u Dr.Pariong u la jubab “Kumba ka paw shabar te shapoh ruh nga long hi kumta".
Shuwa ban pynkut ia ka jingiakren u Rupang u la kylli biang hato u don jingut ne-em ban don noh bad kawei pat ka Party ne u la rai kut ba un shongkhop beit hapoh ka sem jong ka Congress, “ Yn ong kumno keiñ ka samla kaba nga la ibha ruh ka la ioh da u Rangdajied u Rangkynsai uba ka la ibit ibiang te yn ong shuh kumno".
Hato phin dang kthong beit ia katei ka samla kaba ibha hynrei kaba la ioh noh shawei ne phin wad noh shawei? Kylli u Rupang “ Haduh mynta te ngam pat lap ka thei samla kaba kham bhabriew kaba nga i shoh biej" pynkut u Dr.Pariong haba siat pharshi ia ka seng Congress.
Shillong 08 Naiwieng:Ki 16 ngut ki dkhot ka liangsynshar ha  Garo Hills Autonomous District Council (GHADC) hapoh ka lama ka Garo Hills Progressive Alliance (GHPA) ki la pyrshah jur ia ka jingrai ka Meghalaya High Court ban pynjari da ka ain shipai AFSPA ha Garo Hills  bad ki la phah ia ka dorkhas sha u myntri khynnah kam pohiing ka ri u Kiren Rijiju ba ka dei ban sangeh ia kane ka jingthmu ban pynjari da kane ka ain iakjakor ha Garo Hills.
“Ngi sngew ba ka daw ba kongsan jong ki kam pyntriem ha Garo Hill ka dei namar ka jingbym biang ka roi ka par, ka ioh ka kot bad sngew ba ka jingthmu ban pynjari da ka ain shiai kan nym wanrah eiei ia ka jingpynduh ia ki kam pyntreikam", la ong ki dkhot ba 16 nugt jong ka Garo Hills Progressive Alliance (GHPA)  ha ka shithi ba la phah sha u Rijiju.
Ki la ong ba kaba donkam ka long ban thaw ia ki lad ki lynti ban wanrah ia ki kam pynroi ha ka thain bad kane ka dei kawei ban pynkut noh ia ki kam pyntriem ha kaba ki samla bym don kam bym don jam kin lah ban thaw ia ki lad ki kabu ban ieng hala ki jong ki kjat.
Ki la ong ba ka jingpynjari da ka ain shipai kumba la jia ha kiwei ki jylla kane ka thain, kan nym wanrah eiei ia ka jingpynkut ia ki kam pyntriem hynrei ka la nang pynjur pynban.
La don bun bah ki sakhi satar ha kaba ka jingwanrah da kane ka ain shipai ka la wanrah ia ka jingpynkhein ia ki hok briew man briew ha kaba wat ki riew madan ki shah leh bein bad shah thombor pynban.
Ki la ong ruh ba ki seng sain pyrthei ki seng bhalang bad ki kynhun bapher bapher ki la pyrshah jur ia kane ka jingwanrah ia ain shipai bad ki la nang jur ki jingdawa ban weng noh ia kane katba nang mih ki sngi ha kiba bun ki bynta jong kane ka thain.
“Ka jingpynjari da ain shipai AFSPA kam dei ka lynti ban iaid shakhmat bad ngi sngew ba kane ka ain iakjakor dei ban pynduh pyndam noh bad kyntu jur ia ka sorkar pdeng ba kan shim ia ki lad ki lynti ban nym pynjari da kane ka ain hynrei ban thaw ia ki lad ki lynti ban weng noh ia ki kam pyntriem ha ka lynti kaba biang kloi katba lah",  ki la bynrap.
Umtyrnga, 8 Naiwieng:Ka sorkar Megha laya haduh kine ki sngi ka dang ieh khunswet ia ki jaka ha khappud bad ka jylla Assam bad kane ka jingleh ka la pynlong ia ki briew kiba im ha khappud ba kin shim ia ki jing myntoi na ki ar tylli ki sorkar.
Ki jaka kiba ka sorkar jylla, ka la ieh khunswet palat ka dei ka thain Umtyrnga ter ter sha ki thain Nongspung A  bad Nongspung B.Kine ki shnong ki dang sah dien ha ki liang baroh, katba ka sorkar Assam ha Pilingkatta, ka la pynbiang ia ki jingdon kam jong ki paidbah.
Ha kane ka thain Umtyrnga kaba don ha Ri Bhoi District  ki don bun ki shnong ba ki paidbah ki kwah ban sah hapoh ka jylla Meghalaya, wat la ki hap ban shah ia bun ki jingeh kaba ki ia kynduh kumha ka liang ka lynti ka syngkien, ki surok bad kine  ki paidbah kiba shong ha kane ka thain ki shen jingeh shibun.
Haba u SP News Agency u la ioh ban ia kynduh bad ki briew katei ka thain ki iathuh ba ki ia kynduh shibun ki jingeh ha ka liang ka koit ka khiah bad haba ki pang ki shitom ki leit sha Sharhali Beltola ban shim dawai, namar kane ka jngai tang kumba lai ne saw kilometer na kane ka thain, la ong ban ia kren ia ki jingeh jong ki paidbah ka long kaba ym lah ban batai shuh.
Ki briew kiba im ha kane ka thain ki bun ki nongrep kiba rep tympew bad kiba rep kwai bad ka iew kaba ki juh ialeit ia wan ka dei tang ha Umtyrngar la iathuh ba ki shnong hakane ka thain ki don kumba khat hynriew tylli bad ki hap hapoh jong ka hima Mylliem jong ka raid Marwet.
Bun na kiba u SP News Agency u iakren kim kwah ban iathuh ne pynmaw ia ka kyrteng jong ki.
SP News).
Shillong, 08 Naiwieng:Ki paid riewngeit ka Balang Katholik da ki hajar ki la iashim bynta ha ka jingiaid paidbah Eucharist mynta ka sngi, ha nongbah ban pynpaw ia ka jingngeit ha u Jisu Krist  ha Christians Cathedral Parish, Laitum khrah.
Ia ka Procession  Eucharist kaba ju pyn long man u snem, la ju pynlong ruh ha ki Parish bapher bapher kiba don ha ki lai tylli ki jyllaniam (Diocese), kynthup ka Nongstoiñ Diocese, ka Jowai Diocese bad kumjuh ruh ka Shillong Archdiocese.
Ka jingiaid Procession ha Laitumkhrah ban pynpaw ia ka jingiatylli bad jingialong kawei ha ka jingngeit ha u Jisu Krist.
Ha kane ka sngi ki paid riewngeit ka Balang da ki lak ngut ki la pynlong da ka jingiaid riewblei kaba ar kilometer lyngba ki surok bah Laitumkhrah ha kaba ki la pynlong ia ka jingrwai,jingduwai ha ka por ba ki la ia shim bynta ha ka jingiaid procession Eukharist.
Ka jingiaid ia ka Procession ka long kaba ishnongkun da ka jingiashim bynta ba shitrhem jong ki paid riewngeit lyngba ki jingdwai, ki jingrwai iaroh pyndonburom ha ki rukom bapher bapher ia ka Jisu Krist uba don ha ka Eucharist Bakhuid bad kynthup ruh lyngba ka jingwan shim bynta da ki kynhun jait bynriew bapher bapher kiba don hapoh kane ka thaiñ shatei lammih ngi bad ha ka ri, ha kaba la pynshoh myllung ruh lyngba ki jingput jingtem jong ka Don Bosco Band bad Savio Juniorate nalor ki khynnah rit ba riam lieh, ki Lyngdoh Sohblei, ki riewniam nalor ka jingdon jong u Nongsharai ba hakhlieh jong ka Jyllaniambah Shillong u Archbishop ka Shillong u Rev Dominic Jala SDB,DD, nalor kiwei pat.
U Sohblei Fr Richard Majaw ula ong ba ka jingiaid blei ka la pynlong mynta ka sngi ka dei ban rah ha ka dohnud ia ka jingngeit ha u Jisu Krist bad khamtam ia kito kiba la jngai noh na u Jisu.
U  Fr Richard ula ong,bun na ki paid riewngeit Kristan ki la leh jngai na u Krist da kaba pep ha ka mass bakhuid na ka daw ba ka don ka jingleh kmen bad buh teh teng ban leit ia ka mass bakhuid kaba la pynjngai ia ka jingiadei bad u Jisu Krist.
U Fr Richard ula buh ia ka jingkylli hato ka jingpep ia ka mass ka long mo ka jingkhang lad ban iajan bad u Trai.
La pynwai ka jingiaid ia ka Procession da kaba pynlong ia ka jingmane ia ka Sacrament ba la kyrkhu da u Rev Jala ia ki paid riewngeit ha kaba la pynbud sa ki jingduwai bad jingrwai iaroh.
Shillong, 9 Naiwieng:Kumba 15 ngut ki myntri ka Hima Mylliem ki la tur kyndit mynta ka sngi sha ophis Syiem kaba don ha Mawkhar, Shillong bad ka daw ka dei ban pyrshah ia ka jingai jaka ka Hima Mylliem ha ka kong Medalin Kurbah ban shna pynheh ia ka dukan jong ka kaba kyntur sha u pud u sam jong ka thanad ki pulit Syiem Mylliem kaba don ha Iewduh.
Hadien ba katei ka kynhun ki myntri ka la leit ban tur sha katei ka ophis,U syiem khynnah ryngkat bad ki myntri kiba don ha katei ka opis ki la lum ia ka jingialang kyrkieh ha ryngkat kitei ki myntri ban ia kren pynbeit bad hadien katei ki la shim ia ka rai ban pynsangeh noh shuwa shipor ia katei ka jingtei dukan tad haduh ban da ia pynbeit ha ka Dorbar kiba khraw.
Ka daw ba ki myntri Liang pyrshah ki ieng pyrshah ka dei halor ka nongrim na ki la kynnoh ba la leh sop sop ia katei ka kam da u myntri ba peit ia ka iew u myntri K Langstieh khlem ka jingtip ka hima.
Ki la kdew ba katei ka jaka ba pynieng ia ka dukan ka dei ka jaka kaba hap ha ka thanad Syiem kaba ka Hima ka lah ban pyndonkam bun rukom ban buh tiar buh tar, shna top um ban sum kti sum kjat ki nongtrei iew, bad ki la ong ruh ba lada dang lah lei donkam ban pynheh shuh shuh naba katba nangiaid ki snem ka Hima ruh kan dang donkam bun ki pulit.
Ha kaba ia dei bad kate ka dukan u myntri ka iew u myntri K Langstieh u la ong ba katei ka dukan ka dei kaba ka Hima ka la ai sngew synei ia ka kong Medalin Kurbah naba ka ruh ka la leh isynei ia ka Hima.
U la ong ba la slem bha katei ka longkmie ka don ia ka dukan kaba heh kumba 10 phut bad ka dukan jong ka ka ieng hakhmat ka khyrdop bah ban rung sha ka jaka knia jaka khriam ka hia Mylliem, hynrei hadien ba ka la don ka jingpluh ding ba ka dukan jong ka ka la ingkhong ka la shong noh kham sharud na katei ka khyrdop bah ban rung sha jaka knia, hynrei katei ka longkmie ka la buh jingkyrpad la slem bha ban ai jaka ia ka naba lada kan shna hajuh kan pynwit ia ka khyrdop ban rung ha jaka knia.
U la ong ba hadien bun bun snem naba ka la pynkynmaw shi pynkynmaw ka bor Hima ka la peit jaka noh ia ka bad ka la ai shi bynta na ka jaka ba kan pynheh ia ka dukan jong ka shadien jong ka bynta ka thanad.
“Ka briew ka la pyllait ia ka jaka ba heh kaba dei ruh ban rung sha khyrdop bah jong ka jaka lehniam, ngi pyrkhat ba ka long kaba dei ban ai jaka lem ia ka ruh" ong u myntri Langstieh.
Hynrei u la ong ba hadien katei la rai ban pynsangeh noh shuwa shipor naba kam don ka jingiasngewthuh jingmut para bakhraw.
Hadien katei na ka liang ki myntri Liang pyrshah ki la leit sha katei ka jaka ban pynsangeh ia ka jingtrei ia katei ka dukan.
Hynrei tang hadien kumba katto katne por katba ki dang ia jurip la wan mih u kontraktor uba pyntrei ia katei ka dukan u bah Lewis Dohtdong bad ha katei ka por la mih ka jingiania bad kitei ki myntri ha thanad Syiem naba u la ong ba ki la pynsangeh da ka bor khlem da don ka jingthoh jingtar.
Ka jingiania ka la neh shipor la i kumba kin ia kyndong kti noh ban ia kynrup hynrei da ka jingdon lang ki myntri kiba la kham tymmen ki la pynjem noh ia katei ka kam bad la lah ban tem da kaba ailad ba u kontraktor un iaid la ka jong ka lynti hynrei ka jingiakren jong ki ban iaid beit para bakhraw, hynrei sa katto katne por lyngba ka hukum na u myntri iew u OC ka thanad Myliem u la leit ban pynsangeh noh ia katei ka jingtrei.
Shillong, 9 Naiwieng:Ka KHNAM ka la pynbna paidbah mynta ka sngi, ba kan ai ka jing kyrshan ba radbah ia ka kyrtong shimet ka ban ia aireng ha ka elekshon shiteng samoi ha Nong stoiñ konstitwensi ka kong Fenella L Nonglait.
Haba kren sha ki nong thohkhubor mynta ka sngi ki nongialam ka KHNAM ki la ong ba katei ka jingkyrshan jong ki kan ym dei tang da ka ktien hynrei kin hiar ban ialap elekshon na ka bynta jong ka ha kiba bun bah ki jingialang paidbah kaba kin pynbeit noh mynta ka miet.
U General Secretary ka KHNAM u bah Batkupar Wahlang u la ong ba ka KHNAM ka la rai ha ka CEC jong ka kaba la long ha ka 6 tarik u naiwieng ban kyrshan ia ka kong Fenella hadien ba ka la ioh ia ka shithi pan jingkyrshan jong ka na katei ka seng.
Katba u bah James Ban Basaiawmoit u la ong ba watla ki la don kiba la pan tiket na ka seng KHNAM ban ia khun ha katei ka elekshon pynban na ka jnglyngkot palat ka por katei ka seng kam lah shuh ban pyrkhat bad ka la hap ban shong noh mynta ka kynti.
Ka daw ba ka KHNAM ka kyrshan ia ka kong Fenella u la ong ba dei tang ma ka kaab pan jingkyrshan katba ka seng HSPDP pat kam shym la pan jingkyrshan eiei na katei ka seng bad u la ong ruh ba ka thong jong ka KHNAM mynta ha Nongstoiñ ka dei beit ban pynrem ia ka seng Congress.
U la ong ba ka KHNAM ka sngew ba ka donkam ia ki seng riewlum ban jop ia kate ka elekshon ha Nongstoiñ, hynrei u la ong pat ba u kyrtong ba ka UDP ka sei kam pynhun ia ka KHNAM “Da lei lei ruh ngi lah ban kyrshan ia u kyrtong ka UDP, u dei u briew uba la pyni ia ki kam jong u , ha ka por ba ngi pyrshah tih Uranium u dei ma u uba kwah ban tih Uranium" ong u bah James Ban Basaiawmoit.
Katba u Working President jong ka KHNAM u bah Adelbert Nongrum u la ong “Ngim kwah ban shim kabu ia ka syrngiew u Maieid Hoping, hynrei ngi kwah ban sei ki nongmihkhmat kiba la ban thaw Aiñ, ka kong Fenella ka la biang ka rynieng ka ryniot ka la biang ka jingnang jingstad , na kata ka daw ngi kyrshan ia ka , ka dei ruh ka paralok kaba jan bha bad ki nongialam ka KHNAM" ong u bah Adelbert Nongrum CEM barim ka KHADC.Haba la kylli katno Vote ka KHNAM ka don ha Nongstoiñ u bah James Ban u la ong ba ka sien ba khadduh ba katei ka seng ka ialeh elekshon ha Nongstoiñ ka dei ah ka por ba u bah Paul Lyngdoh u dang don hapoh ka KHNAM bad ha ka por u la ong ba ka KHNAM ka ioh 1000 vote tam.
Ki nongialam ka KHNAM ki la ong ba mynta ka miet kin shong pynbeit bad ka kong Fenella ban ia pynbeit ia ki prokram bad kan phiah ruh ia ki kynhun ban leit ialap elekshn sha Nongstoiñ.
La sngewthuh ba ki nongialam rangbah ka KHNAM naduh u bah Adelbert , u bah Pyndap Saibon kin leit ban ialap ha kumba 6 ne 7 tylli ki jingialang paidbah ha Nongstoiñ Konstitwensi na ka bynta ka kong Fenella L Nonglait.
Shillong, 9 Naiwieng:Ka North East Students Organisation (NESO), ka pynpaw ia ka jingsngew pyrshah jur jongka, halor ka jing pyndonkam ia ka ain shipai AFSPA, ha kaba ka ong, ba ka dei ka tiar kaba thombor ia ki jaitbynriew rit paid jong ka thain shatei lam mihngi.
La ong shuh shuh, ba ka dei lyngba ka jingdon jong ka AFSPA ha Manipur, kaba la pynmih ia bun bah ki seng kaikhlaw ha katei ka Jylla.
Na ka liang jong ka NESO bad ka GSU, kam ngeit ba ka Garo Hills, ka dei ban hap ha ka jing pynjari da ka ain shipai bad kumta ka NESO, ka pyrshah jur, ia ka jingpyndonkam ia katei ka ain ha Garo Hills, ong U bah Samuel Jyrwa Chairman ka NESO.Shillong, 09 Naiwieng:Ki pulit ka Megha laya bad ka Assam hynne ka step ki la ioh ban pynpulom ia ka jingthmu rahbor jong u runar ia u nongkhaii ha  North Garo Hills.
Katkum ka jing iathuh ki pulit, mynta ka step, ki pulit jong kine ki jylla ki la pynlong ia ka jingpynap shrip hadien ba la ioh jingtip ia ka jingthmu rahbor ia u nongkhaii da ki kynhun runar bad kane ka la seisoh ha kaba ki la ioh ban kem syndon ia u Lokman Hussain,32 snem na Paharsingpara ka Goalpara.
Ki pulit ki laong ba une uba shah kem u dang thmu ban rahbor ia uwei u nongkhaii na Assam  u Sohar Ali, 50 snem na Goalpara, Assam da kaba pynbiej ia u ban thie ki dieng bad la pynbuh sngi ba un wan thied hynne ka sngi.
Une u runar u la khot ruh ia kiwei ki paralok jongu ban rahbor ia une u nongkhaii ba un sa ai pisa T.50,000/ ia ki.
Hynrei shwa ba kin leh ia kane, ki la pulit kiba la ioh jingtip ki la pynap shrip bad kem syndon ia u na jaka ba iakut bad utei u nongkhaii bad hadien ba la phla une u runar, ki pulit ki la kem na iew Nogolpara hajan Dainadubi ia u Sandio G Marak 26 snem na shnong Riangdim ka west Khasi Hills district.
Nalor une la ioh ban pynlait im ia u Md.
Abdul Hamid 30 snem na shnong  Paharsingpara, Goalpara, Assam bad u Md.
Sohor Ali 50 snem na Srisurjori, Goalpara, Assam.
Shillong, 9 Naiwieng:Hadien ba la pyn sangeh noh ia ka jingtei ia ka dukan jong ka Medalin Kurbah kaba don ha Iewduh, ha kaba la wan ban pynsangeh da ki myntri ka Hima Mylliem kiba don ha ka liang pyrshah jong ka Hiam Mylliem bad kumjuh ruh ka jingpynsangeh kaba tang ka ktien na u myntri ba peit ia ka Iew u myntri K Langstieh, ki trai jong katei ka dukan ki la ong ba kin ym sangeh da lei lei ruh hynrei kin bteng shakhmat ia ka kam ban tei pyndep ia katei ka dukan, “Ngin bteng ia ka kam , lada don ba pynwit bad lada jai kumno kumno ia katei ka jingtei ngin ujor beit da ka FIR ia ki 17 ngut ki myntri kiba pyrshah ia katei ka jingtei, ka kyrteng jong ki ngi la ioh na ophis ka Hima Mylliem" ong u kurim jong ka kong Medalin Kurbah haba ia kren bad u Rupang.
U kurim ka kong Medalin uba don ryngkat lang bad ka kurim jong u – u la ong ba haduh mynta kim pat ioh ia ka hukum ban pynsangeh ia katei ka jingtrei bad u la ong ba ki lah ban sangeh tang lada ioh ka hukum na u Syiem.
Ka kong Medalin ka la ong ba ka la ioh jingbit na u Syiem ha u snem 2014 ban tei dukan hangtei bad ia ka jingbit ruh ki la pan la kham slem hynrei kaba khadduh ba ki pynkynmaw dei ha u snem 2014 hi.
Ka kong Medalin ka la ong ba la pynkynriah ia ka dukan jong ka na khyrdop lehniam ka Hima Mylliem ha ka por long Syiem u Pa’iem Laborious Syiem bad ki la ai ia ka ka jaka kaba rit hangtei hi hajan thanad kaba la buh dukan sha, “Haba nga iohi ba don ka jaka bal ait nga leit pan na u Pa’iem Latho bad u la ai ia nga" ong ka kong Medalin bad ka la iathuh ba ha katei ka por katei ka jaka ba ka pynheh dukan mynta ka dei ka jaka theh niut bad ha ka por ba ka la ioh jingbit ka la pynlut kumba T.20 hajar tyngka tang ban pynkhuid ia ki jaboh bad ki niut ban shna dukan.
Katkum ka jingiathuh jong ka ka la ong ba ha katei ka kot ai jingbit la soi tang da u Syiem Latho.
Nongpoh, 08 Naiwieng:Ka jingthmu ban pynlong iatai halor ka jaboh ba mih na pham ka Meghalaya Agrovet poultry  ha Mawthei bad 9 mer ba pynlong da ka KSU, Umsning Circle bad ka HNYF, Northern Region ka la pulom noh namar ka jingbym wan u MDC ka Mawhati Konstituensi u Bah James Sylliang bad ka Synjuk ki Rangbah Shnong ka Lum Manik Raitong kaba nongkyr shan ia katei ka kompeni.
Ia ka jingiatai nia ba pynlong ha ka 7 tarik Naiwieng ha Umsning  ban ioh jingshai bad jingbatai bniah halor ka jingkyrshan ia kane ka Agrovet da u Executive Member ka Trade bad Enforcement ha ka KHADC u Bah James Sylliang lem bad ki nongialam ka synjuk ki Rangbah Shnong Lum Manik Raitong hynrei ka jingbym nud ban wan mihkhmat sha kane ka prokram ka la pynsuba jur ba ka lah ban don eiei shalyndet jong ka jingkyrshan ba matlah jongki.
Ha kane ka jingiatai la wan tang ki nongialam shnong ki 14 shnong kiba shah ktah ha kane ka pham, u MDC ka Umsning Konstituensi u Bah Donkupar Sumer.
U Bah Peter Kylla, president ka KSU, Umsning Circle, Bah B.Kharnaior, president ka HNYF Northern Region bad u Bah S.Nongkseh, Chairman ka Synjuk ki Rangbah Shnong Nongjri Pyllun, ki la pynrem jur ia kine ki briew kiba pep.
Ki la ong ba ka jingkam u MDC Mawhati ba ki rangbah shnong ka Umsning C&RD Block ki la weng ia ka jingpyrshah ia ka Meghalaya Agrovet Poultry Farm ka long ka bym don nongrim bad la shu kam matlah.
“Kane ka dei tang ka jingpynbudnam ia ki Rangbah Shnong kiba ieng ban pyrshah ia kane ka farm naduh ki sngi kiba nyngkong ba thmu ban tei ia kane ka farm", ong kitei ki nongialam.
Ka jingpyrshah ia katei ka Agrovet ka la long ba ka la pynjakhlia bad pynjaboh ia ki tyllong um kiba sam umbam umdih sha ki 14 tylli ki shnong kiba don hapoh ka thain Umsning da kaba pyntuid ia ki eit bad jakhlia ba mih na ki syiar shapoh ka wah Umtrew bad ruh halor ka jingbym burom jong ki nongpyniaid ia ki bor sorkar naduh ba ka dei ban ioh jingbit na ki tnat Forest, PHE.U MDC ka Mawhati u ba la kyrshan ia kane ka Agrovet u dei u wei na ki MDC u ba leit khang tala ruh ia ka ha ki snem, bynrap ki nongialam.
Shillong, 9 Naiwieng:Ka Meghalaya Board of School Education (MBOSE) ka la pynmih ia ka hukum ha ka 1 tarik u risaw kaba la hukum ia baroh ki skul kiba hap ban pynlong ia ka Eksamin Class IX ne ka Internal Examination ba ki dei ban sdang ia ka por eksamin jong ki ha ka por 10 baje mynstep bad baroh ki Co-Ordinating Officer kin hap ban leit shim ia ki jingkylli na ophis ka board na Tura ne Shillong san sngi shuwa ban long ka eksamin.
Katba la hukum pat ba baroh ki skul ki hap ban leit wad ia ka jingkylli jong ki na kitei ki Co-Ordinating Officer ar kynta shuwa ban sdang ka eksamin.
Ha katei ka hukum la bthah ruh ba kitei ki Co-Ordinating Officer kiba pyllait jingkylli ki dei ban pynbiang beit thik ia ki rikod kynthup ia ka por ba ki pyllait jingkylli bad baroh ki jingdonkam ban pynthikna ba kan ym don kano kano ka jingiaid lait ia ka hukum jong ka MBOSE.Bun ki skul khamtam na nongkyn dong kiba ud ia katei ka hukum ka MBOSE naba kim sngewlah ban beh por ban leit wad jingkylli na ki Centre jong ki tang hapoh ka 2 kynta naba bun ki skul nongkyndong ki don jngai jngai bah na ki Centre jong ki kaba jingjngai bad ka por ba buh ka MBOSE kam ia hap shuh bad nalor kata ruh ka surok ha ki thain nongkyndong ka long kaba sniew shaba palat.
Ia katei ka hukum la pynmih da ka kong S.N Marak Controller of Examination, MBOSE, Tura.
Halor katei ka hukum ba ka MBOSE ka la pynmih u General Secretary jong ka UDP-Ranikor Konstitwensi uba dei ruh u nongiasaid Aiñ u bah G.G Bung Snaitang u la thoh kylla sha ka S.N Marak bad u la dawa ba ka dei ban pynsangeh noh kloi ia katei ka hukum bad u la dawa ba ka dei ban ailad ia ka eksamin ba kan iaid beit kumba ju long manla u snem.
Ha ka shithi kaba la thoh sha ka Controller u bah Snaitang u la ong ba katei ka hukum ba ki skul ki dei ban lum jingkylli tang 2 kynta shuwa ban sdang eksamin ka lah ban long tang ia ki skul ha Sor Shillong ne ha sor Tura, hynrei ka long kaba jwat shibun na ka bynta ki skul ha ki thain nongkyndong.
U la kdew ha katei ka jingthoh ba bun na ki skul ha nongkyndong ki dei kiba don ha ka jaka ka bym don surok kali, bad watla ki lah ban don kiba don surok ruh hynrei ka long kum ka surok kulai bad kaba sniew jubor, kaba da lei lei ruh kin ym lah ban beh ia katei ka 2 kynta.
Kawei pat ka jingeh u la ong ba lada jia ba ka long kumne ka bai eksamin jong ki khynnah skul ruh dei ban oh da ka dor kaba heh lym kumta kan shem shitom ia ki skul ban wai kali khnang ban leit shim ia kitei ki jingkylli.
Lada ka bai eksamin ki khynnah kan long T.150 tyngka sa katno ki skul kin hap shim tam ban pynbiang ia ka bai leit wad jingkylli, ka bai kali, ong u bah Snaitang ha ka jingthoh.
U la ong ba lada ka Board kam shaniah ia ki skul ban pynlong eksamin ka la dei ban shimti hi halade ban pynlong noh kum ka eksamin Matrik.
Utei u Secretary ka UDP u la ong ba katei ka jingpynmih ka MBOSE ia ka hukum ka dei kaba la shu rai kyrkieh khlem da pyrkhat janai.
Ha ka jingiakren bad u Rupang u bah Snaitang u la iathuh ba katei ka hukum ka MBOSE kam shym la ktah tang ha ka thaiñ jong u hynrei ha baroh kawei ka jylla khamtam sha ki jaka nongkyndong.
U la ong ba ha ka thaiñ West Khasi Hills ki don ki skul kiba jngai 20 kilomitar, 40 kilomitar bad palat na ki Centre jong ki bad naloe kata u la ong ba ka surok kaba hap ban iaid ka dei kaba sniew bad nalor kata ka long kaba kyllaiñ kaba da lei lei ruh ki skul kin ym lah ban beh ia katei ka 2 kynta.
Hadien ba u la aiti ia katei ka jingthoh u la ong ba u Executive Chairman ka MBOSE u bah E.P Kharbhih u la ai jingtip sha u da ka jingthoh ha ka mobile phone ba un eksamin noh ia katei ka kam hapoh mynta hi ka taiew bad u la kular ruh ban pynsangeh shuwa ia katei ka hukum ia mynta shipor.
Lah ban kdew ba ka eksamin jong ki khynnah Klas IX kan sdang ha ka 16 tarik mynta u bnai kaba sa tang shi taiew eiei mynta.
Shillong, 9 Naiwieng:U Chief Executive Member ka KHADC u bah Pynshngaiñ N Syiem u la ther kylla ia ka jingbatai u Chief Secretary ka sorkar jylla u bah Barkos Warjri ha ka por ba ki Rangbah Shnong ki leit ban ia kynduh ia ka sorkar.
U bah Pynsngaiñ u la ong ba u CS u la batai ba ka KHADC (Appointment and Succession of Chiefs and Headmen) Rules, 2015 ka dei beit tang na ka bynta ka jingthung ne ka jinghiar pateng jong ki nong synshar ha ki Hima Elaka bapher bapher hynrei kam dei pat ban tuklar ia ka rukom treikam jong ki.
Halor kane u bah Pyn shngaiñ u la ong ba katei ka jingkren u CS ka dei tang ka jingialam bakla ia ki paidbah, “Ka kyrdan u Chief Secretary kam pat dei ban batai ia ki Aiñ, lait noh tang ki bor jong ka kashari kiba lah ban batai" ong u bah P.N Syiem haba kren sha ki nongthohkhubor mynta ka sngi.
U CEM u la ong ba baroh ki Aiñ ha KHADC la shna katkum ka jingioh bor na ka Para 3 1(g) jong ka 6th Schedule bad la shna ia ki katkum ki thymmei jong ka 6th Schedule.
“Balei lada ka Act jong ka Hima Mylliem, jong ka Hima Nongstoiñ ka lah ban treikam, don jingeh aiu pat ia ka District Council" ong biang u bah Pynshngaiñ.
Haba kynthoh ba ka jingkren jong u Chief Secretary kam shym la dei kaba la sot na ka thymmei jong kano kano ka kashari u bah Syiem u la kyntu ia ki Rangbah Shnong ba kin iaid shakhmat ban ai sertiphiket ia ka jingdonkam ki paidbah.
“Nga kyntu ia ki Rangbah Shnong ba kin iaid shakhmat ym ban sngap ia ka jingkren u Chief Secretary" ong u bah Pynshngaiñ.
Lah ban kdew ba mynta ka sngi shuwa ban ia kren bad ki nongthohkhubor ka la don ka jingiakynduh jong u bah Pynshngaiñ bad ki nongialam ka Synjuk Ki Nongsynshar Shnong ha kamra treikam jong u, ha kaba ki lad khubor ki la iathuh ba ha katei ka jingialang u la ia phylliew jingmut shuwa bad ki Rangbah Shnong shuwa ban ia kren bad ki nongthohkhubor.
Shillong, 12 Rymphang:Ha ka jingthoh kaba jrong bha kaba u H.S Shylla MDC ka UDP na Nongkrem u la phah sha ki lad khubor, u la kdew ia kawei ka mat bad kata ka dei halor ka jingkylla seng sainpyrthei ka PDF sha ka PDF kata na ka People Democratic Forum (PDF) sha ka People Democratic Front (PDF), “Ka jingjia kaba khyllah tam ha ka sainpyrthei ba ka Forum kaba kynthup ia ki seng-sain-pyrthei kan pun kan kha ia kawei pat ka Seng-sain-pyrthei kaba kin hap ban ialeh pyrshah" ong u bah Shylla ha katei ka jingthoh.
Haba kdew kham shakhmat ia kiba bun ki jingkynnoh u bah Shylla u la ong biang “Ngi iohi ia ka jingbymkhuid jong i bah PN Syiem, CEM, iba la iaid sha khmat ban leit register noh ia ka seng riewlum bathymmai ka ban tip da ka kyrteng PEOPLE’S DEMOCRATIC FRONT (PDF) sha ka Election Commission of India, hynrei ia kane baroh la shu leh sop sop bad buhrieh na ka jingtip jong ki seng riewlum (UDP,HSPDP,KHNAM) kiba ia don lang ha ka People’s Democratic Forum (PDF) tang ban ioh pynneh ia ka shuki CEM".
“La pun ia ka People’s Democratic Front ha ka jingbymkhuid bad yn kha ruh ka People’s Democratice Front ka bymkhuid.
I bah P.N.Syiem i la dei ban risain shi syndon na ka jinglong MLA bad ia lait san shyieng war bad ka Congress sa sdang ban tei ia ka PDF ha ka jingkhuid jingsuba, hynrei mynta baroh ki jingleh jingkam ki long arsap bad buhrieh" ong biang katei ka jingthoh jong u bah H.S Shylla da kaba kdew ba ka jingkwah jong u bah Pynshngaiñ ban pynneh jubor ia ka shuki CEM ka dei tang ban suk ka leit ka wan Delhi bad ban pynlut da ki tyngka jong ka District Council bad ban pynlang ia ka Party Election Fund jong ka party thymmai ka PDF.U la ong biang ba ka jingmih jong katei ka Party thymmai nalor ki Party ba la don lypa kan pynjot ia ka jaitbynriew, naba la pynmih ia ka da ka lynti ka bym khuid bym suba kaba u la ong ba ka long kaba shu par sor sor napoh kum ki bsein bad ki nianglartham.
“Ki bym shlur ban mih da ka bakhuid bashai ba shynrang mynsiem kat ban seng ia ka Party ban iada ia ka Ri bad ka Jaidbynriew, kim long, kim lah bad kim dei ban kam ia lade ba ki dei ki nongialam bashisha hynrei tang ki nongshim-kabu" u la ong biang.
Haba kynthoh halor ka pisa jong ka Professional Tax u bah Shylla u la ong ban wanrah ia ka jingkhuid jingsuba bad ka jingpynioh ia ka hok ia kiba dei ban ioh la ka dei ia kiba halor ne ia u Secretary ba la shongthait Bah Weljone Syiemlieh, u bah P.N.Syiem, CEM u dei ban kynriah sharud bad ia ki EM baroh la ha kano kano ka rukom bad kumjuh ruh ia u bah Antonio War na ka kam Chairman jong ka KHCF ban ioh pynlong ia ka jingtohkit kaba khuid.
Nongstoiñ, 12 Rymphang:Ha ka janmiet jong ka sngi Thohdieng, ki ar tylli ki iing ki la iing khong khait hadien ba ka ding kaba klang ka la ioh ban bamduh noh ia kitei ki iing ha ryngkat ki jingdon jingem baroh kiba don ha kitei ki iing.
Kitei ki ar tylli kiba la iing khong ki dei jong I Kong Rialtina Lyngkhoi bad jong I Kong Youxfullin Lyngkhoi kiba dei na ka shnong Mawlumnginiong.
Katkum ka tyllong khubor bala ioh lum da u nongthoh khubor la ong ba katei ka jingjia ka la jia ha kapor kumba 7 baje janmiet ha ka shnong Mawlumnginiong, West Khasi Hills District bad ia ka daw jong katei ka jingjia ym shym pat la lah satia ban tip, ha kano ka rukom ba kitei ki ar tylli ki iing ki la kem ding kynsan kynsan.
Shuh shuh katkum ka jingioh lum jingtip na ki pulit pynlip ding la ong ba ka jingjulor, ha katei ka jingjia kala kot shaduh 12 lak 56 hajar eiei, hynrei donbok pat ba ha katei ka jingjia kam shym la don kano kano ka jingjia ba sngewsih.
Jowai, 12 Rymphang:U ma Roy-tre Christopher Laloo, uba dei u symbud myntri rangbah ka sorkar jylla u la plie paidbah ia ka iing Dorbar cum Indoor Sports Auditorium ka Dorbar Shnong Loom Kyrwiang ha ryngkat ka jingiadonlang u MLA ka Shillong South, Sanbor Shullai, u MDC ka Laban, u Ricky Shullai, u Deputy Chief Executive Member ka JHADC, u MDC ka Nangbah, u ma Chemhok Garod nalor kiwei kiwei.
Ia kane ka iing dorbar la shna ia ka da ka 57 lakh da ka jingiarap ki nongmihkhmat kiba kynthup ia u PR Kyndiah (bam kwah ha dwar U Blei) 3 lakh, u ma Moonlight Pariat 3 lakh, na ka Sports Department  18 lakh, na ki ar ngut ki MLA, u Dr.RC Laloo 7 lakh 90 hajar, ma Singh Mulieh 1.80 hajar bad u ma Andrew Chullai 1 lakh bad na ka jingianoh synniang ki paidbah nongshong shnong, 7 lakh 69 hajar.
Haba kren ha ka jingialang kaba la pyniaid da u Rangbah Shnong u ma Hamewan Laloo, ki nongkren naduh u Chief guest, u guest of honour, u ma Andrew bad ki rangbah ka dorbar shnong ki la pynpaw ia ka jingiaroh ia ka jingia tylli paidbah ka shnong ha kaban tei ia kane ka iing dorbar lane ka Yung-walieh.
Nongpoh, 12 Rymphang:Da kaba shimkhia halor ka jing ujor kaba la ioh na ki paidbah nongshong shnong ka thain Byrnihat, Ri Bhoi District, halor ka jingsma iwtung kaba la mih na kawei ka Karkhana shna Mawit, kaba don ha katei ka thain; ki nongialam ka FKJGP, Byrnihat Circle, ha ryngkat ka jingsyn-ranlang ki nongialam shnong bad nongshnong shnong, myn ha ka sngi Saitjain ki la leit ban kynduh ia u Director jong katei ka Kompeni, na ka bynta ban tip ia ka daw halor katei kaba la wanrah ia ka jingsma iwtung bad kaba la pynjynjar ia ki paidbah.
Ha katei ka sngi, ka FKJGP, Byrnihat Circle ia kaba la ialam khmat da u samla Larisson Lapang kum u President, u Bah Ebor Suchiang Rangbah Shnong ka Jojwa, ka Kong Talbina Shadap lem bad ki dkhot jong ka seng.
Katei ka Karkhana pynmih Mawit la tip kum ka Marda Industries Private Limited, ka don ha shnong Umjojwa bad kaba hap ruh hapoh ka Exports Promotion Industrial Parks (EPIP), ha kaba katei ka Karkhana ka la pynmih ia ka jingsma kaba kum ki paidbah kim lah shuh ban shah bad kaba lah ruh ban ktah wat ia ka koit ka khiah.
Ha ka jingiakren bad u H.K Marda, Director ka Marda Industries Private Limited, ha kaba u la kubur halor katei ka jingsma kaba la pynmih da katei ka kompeni bad u la ong ruh ba ki bor jong kane ka Kompeni kan sa wad ia ki lad ki lynti, khnang ban pynduna ia ka jingsma kaba mih na kane ka Kompeni.
Ha kajuh ruh ka por, u la ong ka daw kaba la wanrah ia katei ka jingsma ka dei namar ba ka don jingthut ha ki nar um kiba dei ban pyntuid ia ki jakhlia sha ki um bad dei na kane ka daw kaba la wanrah pat ia ka jingsma.
Katba, na ka liang u samla Larisson Lapang, President ka FKJGP Byrnihat Circle, u la ong ba ka seng kan ai por 1 Taiew ia katei ka Kompeni ba kan pyndep noh ia baroh ki jingdonkam bad ba katei ka jingsma kaba mih na katei ka Karkhana ka dei ban jah noh shisyndon.
Shillong, 12 Rymphang:Shen ha ka 15 tarik u rymphang u myntri rangbah ka jylla u Dr.Mukul Sangma un leit ban plie paidbah ia ka Civil Sub-Division-Pynursla bad u la dep plie ruh katto katne tylli ki Block kum ka Sohiong C&RD Block.
Ka Mawshynrut ka dei kawei na ka konstitwensi kaba ka sorkar ka la pynbna ban ai Civil Sub-Division hynrei haduh mynta ym shym la ioh jingtip eiei lano ka sorkar kan plie ia katei ka Civil-Sub-Division.
Haba ia kren bad u MLA ka Mawshynrut u bah Witting Mawsor u la ong ba baroh kiba ka sorkar ka la pynbna ;la dep ban plie lut bad ia ka Pynursla ruh yn plie noh shen hynrei ym pat ioh jingtip pat lano yn plie ia ka Mawshynrut.
“Baroh ki konstitwensi ki Congress la dep ban plie lut, sa tang ka jong nga ka Mawshynrut bad ka Mawlai, ki bym dei Congress, ngam tip shuh lano kin leh haduh mynta ngam pat bna khubor eiei" ong u bah Witting haba ia kren bad u Rupang.
Shuh shuh u la ong ba ia ka C&RD Block ha Sohiong la plie, ha Bhoirymbong la plie, ha Pynursla yn sa plie noh shen bad kiba bun ha ri Lum Garo la dep lut, “Nga la leit ia kren bunsien ia u myntri rangbah u Dr.Mukul Sangma hynrei u ong beit ba un sa buh tarik ynda u la leit, bun ki paidbah ki la kylli shi kylli ia nga lano yn plie noh" ong biang u bah Witting Mawsor MLA ka HSPDP na Mawshynrut.
Haba ia kren pat bad u MLA ka UDP na Mawlai u bah Embhah Syiemlieh halor ka Mawlai C&RD Block u la ong ba lashai ka sngi un leit ban pan por ban ioh ia kynduh ia u myntri rangbah ban pan jingshai bad ban kyrpad ia u ban plie noh kham kloi ia ka C&RD Block Mawlai, “Ngan pan por ban ia kynduh lashai" u la ong.
Shillong, 12 Rymphang:Ha ka sngi saitjaiñ jong ka taiew ka KSU ka la pynlong ia ka elekshon nongkitkam thymmai jong ka na ka bynta ka samoi treikam 2017 haduh 2020.
Ha katei ka elekshon u samla Lambokstarwell Marngar u la jop suk ia ka kam President naba ym don nongiakhun pyrshah ia u, u samla Shemphang Lyngdoh Mawphlang u la jop suk ia ka kam Vice President bad u samla Donald V Thabah u la jop suk ia ka kam General Secretary naba ym shym la don kiwei pat ki dkhot kiba ia khun pyrshah.
Ka elekshon ka la long ha Dinam Hall, Jaiaw-Shillong.
Hadien ba la pynbna ia ka resol elekshon u President ba thymmai jong ka KSU u samla Lambok u la ong ba ka KSU haduh mynta kan dang ieng ha ki nongrim ba ka ju ieng baroh shi katta kata ban dawa ia ka ILP, ban pyrshah Uranium bad ban pyrshah lynti rel katba ka sorkar kam pat lah ba nwanrah ia ka ain kaba khlain ban iada ia ka jingwan rung kyrthep ki mynder sha kane ka jylla.
Ha kaba ia dei bad ka ILP u la ong ba ka jingiakhih ka la sdang naduh u snem 2013 hynrei namarba ka sorkar ka la kren shai ba kam lah ban pyntreikam, la ai jingmut noh ba kan pyntreikam da ka ain kaba khlain ban iada ia ka jingwan tuid ki mynder sha kane ka jylla hynrei u la ong ba ka KSU kam pat sangeh ia ka jingdawa ia ka ILP.Halor kitei ki ain ba ia kren bad ka sorkar kata ban pyndep noh ia ka jaka rung jaka mih ki briew ba nabar shuwa ba nrung ha kane ka jylla u samla Lambok u la ong “Lada ka sorkar kan dang iai pynslem , ngin hap ban pyrkhat sa da kumwei pat" ong u samla Lambok.
Ki la don haduh kumba 3000 ngut eiei ki dkhot ka KSU na kylleng ki jaka kiba la wan ban ia shim bynta ha katei ka elekshon na ki 350 tylli ki Unit ba kynthup naduh Assam bad Manipur ruh.
Kiwei pat ki nongialam katei ka seng kiba la sha jied mynta ka sngi ki long u Sonstar Nongkhlaw kum u Assistant General Secretary, Biangbor Paliar Organising Secretary, Rapbor Nongrum Publicity secretary bad u Spaindorsing Lyngkhoi kum u Office Secretary.
Haba kren ha katei ka sngi u samla Daniel Khyriem President barim u la ong ba ka la de ika por ia ki nongialam bad ki dkhot jong ka KSU ban pynkhreh ban ia khun nan bynta ka ri bad ka jaitbynriew.
Ia kitei baroh ki nongialam yn pynbam smai ha ki tarik kaba ka GEC kan sa shim rai shen.
Shillong, 13 Rymphang:La ioh jingtip ba ka seng Congress bad ka seng UDP ki kwah ban tan ia u MDC ka Sohryngkham u bah Pyniaid Sing Syiem sha ka seng jong ki bad la ong ba ki la kular ruh ba lada u wan pyniasoh kin ai ia ka tiket ha ka elekshon MLA 2018.
Ki lad khubor ki la iathuh ba ka seng Congress kumjuh ka seng UDP ki la phah ia ki ksiang jong ki ban leit ia kren bad utei u MDC ba shah sospon ha ka seng HSPDP.La pyrshang ban ia kren bad u bah Pyniaid ha kaba u la ong ba ha shuwa ba un shim ia kano kano ka rai bad shuwa ban pyniasoh bad kano kano ka seng u hap ban pan jingbit shuwa na ki paidbah kiba dei ki nongkyrshan radbah jong u.
U la iathuh ruh ba naduh ba u la shah beh seng um pat don jingpyrkhat ban leit ia soh bad kano kano ka seng ruh hynrei u dang bunkam ban ia shong pyrkhat bad ki paidbah nongkyrshan.
Kiwei pat ki lad khubor ki la iathuh ba u bah Pyniaid u kwah ban ia soh bad ka seng riewlum bad la ong ba u kham shon jingmut ha ka UDP napdeng ki seng riewlum kiba don ha kane ka jylla.
Shillong, 13 Rymphang:Shi taïew hadien ba la dep ka kiew pyneh rngiew ha u Lum Sohpet Bneng, mynta ka sngi ki dkhot ka Lum Sohpetbeng Committee ka Seng Khasi Kmie ki la leit jngoh ban peit ïa ka khuid ka suba jong une u lum uba kyntang.
U Chairman ka Lum Sohpet Bneng Committee ka Seng Khasi Kmie u Rgh.
D.L Nongbri, u ïathuh ba na ki dur ki dar bad video ba la ring da ki para dkhot, la lap pynban ïa ki dak jinglynthaw pylleng ha ka bad hajan baroh ki bynta ka duwan ka dupat ka jong une u lum.
“Ym tang ba la don ki dien kawang ne lynthaw pylleng, kaba pynsngewsih kthang ka dei ruh ka jingtyngkhap ïa ki pylleng ha kawei ka bynta jong ka duwan, kaba kane shisha ka la pynlyng-a ïa ngi kum ka komiti, ba mano keiñ ba la nud ban leh ïa kane ka kam" la ïathuh u bah D.L Nongbri.
Katkum ka rukom ïa kane ka kliar lum kyntang u Lum Sohpet Bneng, na ka Raid Mawbuh ryngkat u Basan Rangslang uba don bad ka niam, ka Seng Khasi da ka mynsiem kaba sngur ka bteng ïa kane ka kam ba kyntang, ka la bud ryntih ïa ki kyndon kumba la pruid dak da u Basan Rangslang bad ka Raij Mawbuh.
Kumta shi hat shi taiew shwa ka jingïalam paidbah (kiew pyneh rngiew) ban ïa kiew sha une u lum ba kyntang, ka Lum Sohpet Bneng Committee, Seng Khasi Kmie, ka juh pynlong ïa ka pynsum ban da pynsaid bad da ïa pan hukum na U Blei Trai Kynrad Nongbuh Nongthaw, ryngkat ki ryngkew ki basa khnang ba ka kam hi kan long kaba ïaid beit kaba ïaid ryntih bad ka ban da poi shisha sha ka eh rngiew eh rwiang ka jaitbynriew hi baroh kawei.
Haba ïadei bad kane, ka komiti hapoh ka jingïalam u Rgh D.L Nongbri ka wan shakhmat ba kan kyntu ïa ki briew kiba la leit pynbyrsieh pynbyrsang ïa ka duwan jong une u lum ba kyntang ba kin sngew ba kin wan shakhmat ban ïa kynduh mardor ïa ki nongïalam jong kane ka komiti.
“Kumba la bynshet ban long kum u nongïalam ïa kane ka komiti, nga kyntu lyngba ki lad pathai khubor, ba lada don mano re mano napdeng ki para bynriew ba ïa im ïa shong ïa sah ryngkat ha kane ka snieh jong ka mei ramew, lada ki la kum bakla ban leh ïa kane ka kam nga da kyrpad ïa ki ba kin sngewbha ban wan shakhmat ban ïathuh ïa ka daw ba ki la leh, namar kat kum ka niam, kane ka leit pynbyrsieh pynbyrsang ïa une u lum ba kyntang kan pynlong ïa ngi kum ka komiti kaba ngin hap ban ïaid da ka niam ka rukom khnang ban pynkhuid ban pynsuba biang sa shisien ïa ka duwan kaba don halor une u lum uba kyntang jong ka jaidbynriew" la ong u bah D.L Nongbri.
Shillong, 13 Rymphang:Ha ka 12 tarik mynta u bnai ha ka por 12:30 baje mynsngi ka kali ki shipai BSF ka Maruti Gypsy kaba don ia u nombar JK-02R-9878 ba la niah da u D/C Sunil Kumar (37 snem) jong ka 130 Bn.
, BSF, ka la tynrah ia uwei u rangbah briew ba la tip kyrteng kum u Sylbestar Kharsyntiew (60 snem karta) ha Nong-mynsong, Lumshyiap, Shillong.
Ki pulit ki dang tohkit ia katei ka jingjia.
Shillong,13 Rymphang:Ka kong Agnes Kharshiïng President CSWO mynta ka sngi ka la ujor hapoh Laitumkhrah Police Station ha kaba ka la kdew ba ka la ioh jingtip ba ka don kawei ka khynnah rit kaba shah pyntrei bylla bad kaba shah lehbeiñ ha kawei ka ïng ha Nongrim Hills, Shillong kaba don hajan jong ka J.J’ s Cables.
Ha katei ka jing ujor, ka la kyntu ia ki pulit ba kin phah noh wut wut ia ka kynhun pulit jong ki ban leit pyllait ia katei ka khynnah bad ban ialam lang ruh ia ki dkhot ka CSWO ban leit kdew ia ka khnang ban pyllait ia katei ka khynnah 11 snem na katei ka apot.
Ka la thoh ruh sha ki pulit ba lada ki lap ba katei ka khynnah ka phla kumba la kynnoh ki de ban pynshitom ia ka trai ing katkum ki kyndon aiñ.
Shillong, 13 Rymphang:Ki kam thur mur jong ka tnat Bording Electricity jong ka Jylla Meghalaya ka dang iai bteng ha ki kyndong ki kynshrot  bad ia kane  la lap  ia ka jingtorti bad syntan jong ka tnad Bording ha ki thain nongkyndong ha ka Dong Sepngi  jong ka ribhoi District  (Western Ribhoi) ha ka shnong Umkadhor, ha kaba  uwei u  nar Elektrik uba la bam sarang naduh na poh trai bad la shu kyrshan da kaba  teh pynskhem da u siej.
Une u nar   u don ha kynriang ka madan phutbol jong ka Iing mane Catholic jong ka Parish Umkadhor Ribhoi District  bad kane ka shnong kaba la iajan bad ka  ha lynti  Patharkhmah.
Ia utei u nar   Elektrik ba la pyut u la buh jingma ia ki khyllung ki khynnah namar ka dei  kaba don ka skul jong ka Balang Catholic.
Shuh shuh la iathuh ki trai shnong bad ki paidbah katei ka thain ki la leit iathuh bad pyntip sha ki bor ba dei peit la shi snem ym don patiaw  ka ei kaba sngewsih bad sngew lehrain  ia ki paidbah ka long ka jingshah kren ha ki briew ba wan sha ka Lympung jingialang jong ka Synjuk Ki Seng Kynthei ka Shillong Archdiocese jong ka Zone 6  ia kaba ki la iohi bad sakhi pyllein pyllein shwa ban rung sha jingiaseng.
Shillong, 13 Rymphang:Ka United Democratic Party (UDP) ka la ong ba ka kwah ba ka lynti rel kan wan sha kane ka jylla tangba kam dei ban kit briew hynrei tang ban kit ia ki mar ki mata.
U Vice President ka UDP u Bah Allantry F DKhar u la ong ba ka UDP ka pdiang sngewbha ban wan ka rel kit jingkit haduh Byrnihat ka Ri Bhoi hynrei kam kwah ia ka rel ban kit briew.
Ka sorkar pdeng ka la kwah ban pyniasoh ia ka Meghalaya da ka lynti haduh Byrnhhat na Tetelia kaba 22 km bad ruh haduh Shillong.
Ia ka lynti rel na Tetelia sha Byrnihat la mang pisa T.496 klur.
Hynrei ka sahteng noh hadien ba ka la don ka jingpyrshah na ki sengbhalang halor ka jingtieng ba kan wanrah ia ka jingwan tyllep da ki briew ba nabar.
“Kaba bha ban pyrshang ia ka rel ban kit ia ki mar ki mata haduh Byrnihat.
Kane kan long kum ka jingpyrshang ban peit thuh la ka jingwanrah lynti kan ktah ne em ia ka jingwan buhai shnong ki briew nabar’, la ong u Bah Dkhar.
Ka UDP ka sngew ba ka jingpdiang ia ka rel ban kit ia ki mar ki mata, kan pynsuk bad kan pyntad ia ki mar ban ia kaba kit da ki kali.
Ka la ong ruh ba ka jingpyniaid ia ka lynti rel haduh Shillong ym tang ba kan ktah na ka jingwan kharoi ki briew nabar hynrei kan ktah ruh ia ka jingpynjulor ia ka mariang.
U la ong ba lada wanrah ia ka lynti rel khlem ki lynti ba biang ban tehlakam ia ka jingwan ki briew nabar, kan ktah ia ka jylla bad khamtam ia ka nongbah kaba la khapngiah lypa, la ong u Bah Dkhar.
Shillong, 13 Rymphang:Mynta ka nohphai sngi ki nongialam jong ka Mawlai Town Dorbar hapoh ka jingialam u bah Embhah Syiemlieh MLA ka UDP na Mawlai ki la leit ban ia kynduh ia u myntri ka tnad C&RD Block u bah Sniaw-bhalang Dhar ban ia kren halor ka jingpynslem ka sorkar ban plie noh ia ka Mawlai C&RD Block.
Hadien katei ka jingiakynduh haba kren sha ki nongthohkhubor u bah Embhah u la ong ba katei ka jingleit ia kynduh ka dei namar ba ka pynartatien ia ki paidbah ka Mawlai, namar ka jingpynslem ka sorkar ban plie noh ia ka Block thymmai kaba la pynbna ha ka dorbar mang tyngka kaba la long ha u snem 2016 naba ha kiwei pat ki jaka ka jingplie ka la iaid shaid shaid.
U la iathuh ba ha ka jingiakynduh bad u myntri sorkar u la ong ba ka daw ba la pynslem namar bym pat lah ban rai ia ka jaka, hynrei hadien ka jingiapyni nia u la ong ba u myntri u la kular ba lada slem eh yn plie noh shuwa u iaiong mynta u snem.
U bah Embhah u la ong ba shuwa katei ka jingiakynduh u la tyrwa ha ka sorkar ba kan thaw ia kawei ka komiti ha kaba ki dkhot ki dei ban long na ka sorkar, ma u kum u MLA bad kumjuh na ka Mawlai Town Dorbar ban pyrkhat na bynta katei ka kam hynrei ka sorkar ka khlem leh.
Ha kaba ia dei bad ka jaka u la ong ba ki la tyrwa ha ka sorkar ar tylli ki jaka kaba nyngkong ka dei ka jaka sorkar hi kaba long trai da ka tnad khlaw kaba don mar pyrshah ka FCI, “Ka dei ka jaka kaba heh kaba la biang lut nadong shadong ban pynbiang ia ka ingsah ki nongtrei, jaka ieng kali bad kiwei" ong u bah Embhah da kaba bynrap biang ba lada ka sorkar kam i hun ia katei ka jaka ruh ka Mawlai ka don sa kawei pat ka jaka kaba kan shu ai ei khlem da donkam ban siew dor bad katei ka jaka u la ong ba ka long hapdeng bha jong ki jaka ba nhap hapoh u pud u sam jong ka Mawlai Block kata ia ka Nongthymmai bad ka Pynthor ruh bad ia katei ka jaka u la ong ba kin sa pynbna hadien.
Haba kren shaphang ka jingdonkam kyrkieh ban plie ia ka Mawlai C&RD Block u bah Embhah u la ong ba kumba ka long mynta ka Mawlai ka don palat shi lak ngut ki nongshong shnong jong ka bad ka don kumba 40 hajar ngut ki nongthep vote bad da ka jingdon ka block kan pynsuk ia ki paidbah ha kiba bun ki jingdonkam.
Shillong, 13 Rymphang:U Bah HS Shylla MDC, ula thoh ia ka shithi paidbah sha U Jitendra Singh myntri ba peit ia ka tnat DONER, ha kaba ula kynnoh ba lada kan don ka jingtih Uranium ha Kylleng Pyndengsohiong Mawthabah, kan pyni ba ka Ri Khasi, kan hap biang ha ka jingsynshar thombor, la kumba long ha ka por jong ka synshar phareng.
U Bah Shylla, ha ka shithi, ula kdew halor ka jingmih kotkhubor, ba ka India, kam don jingthmu satia ban dang tih Uranium ha Meghalaya, Himachal Pradesh bad kumjuh ha Uttarakhand bad ka daw, ka long namar ba ka don ka jingpyrshah jong ki briew kiba shong ha katei ka Jylla.
U bah Shylla, ula ong shuh shuh, ba ha ka 1tarik Nailar 2016, ka sorkar Jylla, ka la pyndam noh ia ka jingai jingmynjur ia ka UCIL, na ka bynta ba kan pyndonkam ia ka khyndew, na ka bynta ban tih Uranium, kaba la ai wai naduh u snem 2009 bad kaba la ia soi soskular, ha ka 24tarik Nailar 2009, ha kaba la ai 422 hectare ka jaka ha sawdong ka Domiasiat Mawthabah, na ka bynta 30snem sha ka UCIL.Ha katei ka shithi, U bah Shylla, ula pynsngew ruh ba ki briew jong ka Jylla, ki la sdang ithuh ha kine ki sngi, ia ka seng BJP bad halor katei ula pynshisha, da kaba pyni ba u kandidet jong katei ka seng, ula ioh 6hajar vote, ha ka elekshon MDC ba dang shu dep bad kaba dei ruh ka Constituency, kaba hap ha ka Hima Nongkhlaw, lane kaba la long Syiem mynshwa da U Tirot Sing bad katei hi ka pyni namarkata ba u paidlang ka Jylla, ula pdiang ia ka BJP ha ki bynta jong ka Jylla Meghalaya.
La ong shuh shuh U bah Shylla ba ka jingkren jong utei u myntri ha Parliament, ba ka sorkar India, ka la rai ban sdang noh ia ka jingtih Uranium ha ka Jylla, ka la pynkyndit shibun eh bad ka la long ruh da khongpong ia ka jingkren jong ka sorkar India bad ka sorkar Jylla lane kaba la ju kren da ka BJP lane ka Congress bad kaba la nang pyn artatien pynban ia u paidlang ka Jylla, ia katei ka seng BJP bad utei U MDC, u ong shuh shuh ba lada ka sorkar India, ka iaid shakhmat ia katei ka kam, ka don ka jingma kaba khraw, namar ba ki don ki samla kiba la pynkhreh wat ban pyniap ialade, na ka bynta ban khanglad ia katei ka kam tih Uranium.
U Bah Shylla, u kyrpad namarkata ia ki nongialam BJP, ba kin weng noh ia ka jingthmu ban tih Uranium ha ka Jylla, namar ba lada katei ka jingtih ia utei u mar poh khyndew, kan jia, ka jingtei pop kan long beit sha ka seng BJP bad ka ban long ruh kum ka jingsynshar thombor, kaba ki dohlieh ki la synshar ia ka Ri Khasi ha kito ki spah snem mynshwa.
Shillong, 13 Rymphang:Ka jingthmu pynkhyllem ka UDP ia u Bah Pynshngain N Syiem na ka shuki CEM ka KHADC ka lah ban kynduh jingeh ban ioh ia ka jingbun paid.
Haba twad jingmut na ka KHNAM kaba don arngut ki MDC, ka la ong ba haduh mynta ka dang skhem beit hapoh ka Executive Committee ban ialam da u Bah Pyn-shngain.
U president ka KHNAM u Bah Pyndap-bor Saiborn u la ong mynta ka sngi, ba ka party ka dang kyrshan beit ia u Bah Pynshngain bad haduh mynta kam pat iakren eiei ban weng noh ia ka jingkyrshan, kumba la paw ha ka kot khubor ia ka jingpan jingshai ka UDP na u CEM halor kiba bun ki daw bad kynnoh ia ka jingpyniaid bakla ia ki kam ka Council.
“Ngi dang long hi kumjuh, ngi dan kyrshan beit ia u Bah Pynshngain, ngim pat iakren eiei", la ong u Bah Pyndap.
U la ong ba ka jingtohkit ka UDP ia ka jingpyniaid bakla jong u Bah Pynshngain, dei ban pynlong ia ka jingtohkit khnang ban lap, la ka long kaba shisha ne em.
“Ngim lah ban shu shim ba ka jingkynnoh ka long kaba dei, ngi hap ban tohkit ban lap ia ka jingshisha",la ong u President ka KHNAM.Haba twad jingmut la ka UDP ka la phah khubor eiei ne em sha ka KHNAM ban pan jingkyrshan ban pynkhyllem ia u Bah Pynshngain, u President ka KHNAM, u la ong, “Haduh mynta ngim ioh khubor eiei na ka UDP".
Ha kawei ka liang, ka UDP ka la byrthen ba kan leh da kaba kam pyrshah ia u Bah Pynshngain lada um lah ban pynshai hapoh ka 16 tarik mynta u bnai ia ki khyndai tylli ki mat kiba ka la kynnoh ba u CEM u la leh donbor kaba ktah ia ka Council kynthup ka jingthungkam, ka jingpynlut ia ka pisa ka Council ia ka tamasa mawbynna bad kiwei.
Kumba ka long mynta ka jingiakren kynthah hapdeng ka UDP khamtam na u Bah HS Shylla bad u CEM ka la sdang ha kaba, u Bah Pynshngain u la kynnoh ba ka UDP ka thmu ban pynkhyllem ia ka EC da ka jingiatreilang bad ka Congress.
Katba u Bah Shylla u la kynnoh ba katkum ba paw, la shem ba ka jingsei ia ka pisa na ka Professional Tax da secretary barim ka Council u Bah Weljone Syiemlieh, ki long kumne, T.50,00,000.00 (sanphew lak tyngka); T.50,00,000.00 (sanphew lak tyngka); T.20,00,000.00 (arphew lak tyngka); T.12,00,000.00 (khaddar lak tyngka); bad T.8,00,000.00 (phra lak tyngka); kata ba baroh ka pisa ba la sei ki long (50 lak + 50 lak + 20 lak + 12 lak + 8 lak) T.1,40,00,000.00 (shi klur sawphew lak tyngka) bad ba la thep sha ka Personal Account u Bah Weljone Syiemlieh bad sha ka wei iba ha iing jong u.
Kaba la paw tyngkrein ka long ba na kata ka T.1,40,00,000.00 (shi klur sawphew lak tyngka) la thep pat sha ka Account jong ka Khasi Heritage Conservation Forum (KHCF) ka long T.50,00,000.00 (sanphew lak tyngka), kaba u Bah Antonio War, EM, u long ruh u Chairman jong ka KHCF.Kaba pyni ba ka pisa kaba dang don ha u Bah Weljone Syiemlieh ka long (1,40,000.00 – 50,00,000.00) T.90,00,000.00 (khyndai phew lak tyngka).
Shillong, 15 Rymphang:Ka sorkar Megha-laya, ka la pynbna ia ka jingplie ia ka Civil Sub Division ba thymmai ha Pynursla, East Khasi Hills District, ha kaba ka ophis heh duh jongka, kan dei hi ha Pynursla, ong ka kyrwoh na U Joint Secretary ka tnat kam poh iing ka sorkar Meghalaya.
U pud u sam jong katei ka Civil Sub Division ba thymmai, ki kynthup ia ka Pomlum G.S.Circle, ha kaba ki shnong kiba hap ha ka, kin long ka Pomlum, Nongjri, Wahskong, Mawkajem, Ladmawkhap, Mawkhap, Mawah, Dymmiew, Massar, Wahkhen, Japung bad Umktieh.
Ha ka Lyngkyrdem G.S.Circle, ki shnong ki long ka Rngain, Laitlyting, Mawlieh, Lyting Lalbri, Iewduh Lyngkyrdem bad Kyntiew Masi.
Ha ka Wahlyngkhat G.S.Circle ki shnong ki long ka Langkawet, Lyting Lyngdoh, Wahlyngkhat, Nongblai, Shuthim, Laitshuthim, Lait Mynrieng bad Mynrieng.
Ha ka Pynursla G.S.Circle, ki shnong ki long ka Jading, Pynursla, Iew Pynursla, Umkor, Pynursla Nenggate, Madanshadsngi (Nongmadan) bad ka Wah Umrem.
Ha ka Urksew G.S.Circle, ki shnong ki long ka Lyngngai, Myllat, Tyngkei, Nongkhlieng, Urksew Wahpathaw, Lait-Sohphie, Dewsaw Pathaw, Trangthylliang bad ka Mawsiangnongshken.
Ha ka Mawpran G.
