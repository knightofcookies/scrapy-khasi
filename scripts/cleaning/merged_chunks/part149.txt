Namar kata ka jingïalap pyrshah ïa ka jingpang Cancer ka dei ban long ka thong ne ka Mission jong kawei pa kawei ka longïing ban kyntu bad ïarap ïa kiba ieit ba thoiñ ban ieh noh ïa kitei ki jingmlien basniew.
Ka tdem sikret lei katno ka ktah wat ïa kito ki bym dih ruh, hato kam long kaba sngewsih ba kiba lui lui kin ngat ha ka jingeh tang na ka daw jong ka jingpynhun jong kiwei pat ïa ka jingbrai jong ki.
Shillong, Naitung 25: Ka lympung ïalehkai phutbol jong ki lahduh na ki 12 District kaba la tip kum ka State Level Subroto Mukherjee Cup Football Tournament 2023 kaba la pynïaid da ka Directorate of Sports & Youth Affairs, kaba la jam mynta ha ka sngi ba ar ka jingpynïakhun ïa ki lahduh jong ki lahduh na kine ki 12 District.
Haba phai sha ki jingïalehkai hynne ka Sngi Hat Majai, kata baroh lai kyrdan kiba kynthup ïa ka Under-14 shynrang, Under 17 ki shynrang bad ruh Under 17 jong ki kynthei, ki la don haduh 11 tylli ki kynhun ba khur ïa ka namjop, bad tang kawei ka jingïalehkai kaba la kut da ka jingïakhaid.
Ha ka kyrdan ïakhun jong ki Under-14 Boys, ka Ri Bhoi Mynkem Hr Sec School ka la ïakhaid bad ka East Khasi Hills Umphyrnai Presbyterian Sec School hadien ba ki la ïathep mar 4 kol.
ïa ki kol na ka bynta ka Ribhoi la thep da u Me-uba ai Sumer (8min), uChanjib Chetry (9,17,19 min), katba na ka liang jong ka Umphyrnai Presbyterian la thep hi baroh da u Ricky Kharkongor (4,17,19,20 minit).
Ha ka jingïakhun kaba ar na kane ka kyrdan, ka East Garo Hills Bamil L.P School Mangsang ka la ïoh ban khur ïa ka namjop hadien ba ka la pynliem da 3 kol ïa ka South Garo Hills Dabit Ampangdam S.S.A School.
Bad ïa kine ki kol la thep da u Walchuang N.Marak (37 min), Driamy N.Arengh (41,48 min).
Ka jingïakhun kaba lai na kane ka kyrdan Under-14 jong ki shynrang, ka North Garo Hills Monfort Hr Sec School ka la jop da 4-1 kol ïa ka West Garo Hills St.John Sec School, bad ïa kine ki saw kol la thep da u Nikgam D.A Sangma (13,28,40 min) bad u Topay Momin (43 min), katba ïa ka shi kol na ka kynhun ba ïakhun pyrshah la thep da u Wanchiang K.Marak (36 minit).
Ha ka jingïakhun kaba bud, ka East Jaintia Hills K.B Memorial Sec School ka la pynjemkhnap ïa ka South West Garo Hills Rongsang A.Bagre Sec School da kaba thep haduh 6 kol, bad ïa kine ki kol la ïoh ban thep da u Lyonel Ryngkhlem (6,7 min), Cifullmi Shylla (16,23 min), Jerimi Dkhar (30,46 min).
Haba phai pat sha ka jingïalehkai jong ki samla lud ba dang hapoh ka 17 snem ka rta (Under-17 Boys), ki khynnah ïalehkai jong ka South West Garo Hills Okkapara Sec School ki la ïoh ban khur ïa ka namjop da 2 kol pyrshah ïa ka South West Khasi Hills RangthongChristian Hr.
Sec School.
ïa kine ki 2 kol la thep da u Toningbath Sangma (30 min), Weltin Sangma (50 minit).
Na ka liang jong ka Eastern West Khasi Hills Mairang Presbyterian Hr Sec School ka la jop 3 kol ïa ka South Garo Hills Nilwagre Sec School lyngba ki kol ba la thep da u Franky L Marwein (7 min), Youngbut Nongbet (23 min), Denistar Nongrah (45 min).
Ha ka jingïalehkai kaba lai, ka West Jaintia Hills North Liberty Hr Sec School ka la jop salit da shi kol ïa ka East Garo Hills Rongrengre Govt Hr Sec School, bad ïa ka kol la thep da u Gideon Mukhim (10 min).
Ka North Garo Hills Bekanang Sec School ka la pynliem ïa ka West Garo Hills Dobasipara Sec School da lai kol, bad ïa ki kol la thep da u Lian Ch Sangma (26,55 min), Konaton Rabha(60+2 min).
Haba phai pat sha ki jingïalehkai jong ka kyrdan Under 17 jong ki kynthei, ka Eastern West Khasi Hills Little Stars English Medium Sec School ka la ïoh ban khur ïa ka namjop pyrshah ïa ka South West Garo Hills Birin Nuchong Sec School da 3-1 kol.
ïa kine ki lai kol la thep da i Isha Warjri (15+6 mins), Naphibanlamlynti L.Mairang (43), Evamerry Myrthong (50 min), katba ka shi kol jong ka kynhun ba ïakhun pyrshah la thep kum thep hi da i Nelfinia Syiem (own Goal) (29 min).
Ka East Garo Hills Chachat UP School Rongjeng ka la mad namrem da 1-3 kol ha ka South Garo Hills Telekali SSA U.P School, ïa kine ki kol la thep da i Attamchi Sangma (30+2) na ka bynta ka East Garo Hills, katba ki lai kol ïa ka South Garo Hills la thep da i Nenganchi N.Sangma (9,49 min), Silinda R.Marak (60+2 min).
Ka South West Khasi Hills Rangthong Christian Hr Sec School ka la pynliem ïa ka West Garo Hills Monfort Dilni Bolchugre School da 4-1 kol, bad ïa kine ki saw kol la thep da i Eightfulness Shangdiar (22,58) Rikynti Lyngkhoi (30+1, 33 min), katba ka shi kol ïa ka kynhun ba rem la thep da i Sengchame Ch Momin (60+1).
Ka jingïalehkai kaba khadduh jong ki kynthei, ka East Jaintia Hills Khliehriat Hr Sec School ka la pynjemkhnap ïa ka North Garo Hills Rongrong UP School da kaba pynbam haduh 6 kol bad kine ki kol la ïoh ban thep da i Felicia Sympli (14,37,43 min), Phyrnaibha Nongtdu (38,57 min), Diwakapaya Shylla (55 minit).
Jowai, Naitung 25: Ka lympung ïalehkai phutbol Independence Day Cub Under-17 Football Tournament 2023 bala pynïaid da ka West Jaiñtia District Sports Association (WJDSA) kaba la long hynne ka sngi Hat Majai ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka 7 Wasa United kala pynliem da 3-1 kol ïa ka Dongmihsngi, ïa kitei ki kol na ka 7 Wasa United la thep da u Riphi o Shylla haka minit kaba 1 bad ka minit ba 2.
Ïa ka kol kaba lai la thep da u Mehipaia Dan haka minit ba 51.
Katba ïa ka shikol na ka Dongmihsngi la thep da u Robert A Tang haka minit ba 57.
Ha ka jingïakhun kaba ar kila poi sha ka jingïakhaid khlem da don kiba thep kol (0-0) kata hadpeng ka kynhun ïalehkai jong ka Mynthong pyrshah ïa ka Sohmynting.
Ka jingïakhun lashai ka sngi 26 tarik kan long hapdeng ka Salaroh pyrshah ïa ka FAM haka por 1 baje shiteng nohphai sngi, katba ka Catholic Youth kan ïakhun pyrshah ïa ka Demthring haka por 3 baje nohphai sngi.
Riangdo, Naitung 25: Ka Western Youth Federation Mawshynrut Circle hapoh ka jingïalam jong I Adviser Bah Rapskhem Syiemlieh ki Dkhot jong ka seng ryngkat ka jingïadon jong I bah B Paliar Vice Chairman, I Secretary bad ki Seng samla jong ka shnong Riangdo, ha ka sngi saitjaiñ, ki la ïoh ban pyllait ïa ki Dohkha ha ki ar jaka jong ka wah Riangdo.
Nongstoiñ, Naitung 25: U District Magistrate ka Eastern West Khasi Hills District, ha ka hukum ba la pynmih ha ka 20 tarik u Naitung 2023 katkum ka Section ba 144 ka CrPC, u la mana bad pakhang ïa ka jingtih shyiap ha ki jaka ka shnong Langtor, Shyrwang bad Ksehkohmoit kiba hap hapoh ka Eastern West Khasi Hills District.
U District Magistrate u la pynmih ïa kane ka hukum hadien ba la ïoh jingujor halor ka jingdon jong ki briew kiba tih shyiap, da kaba pyndonkam ruh ïa ki kor ki bor ban pynkhuid ïa u shyiap ba lah dep tih bad namar ba kane ka jingleh ka long beaiñ bad ka pynjaboh ruh ïa ki wah ba marjan kynthup ïa ka wah Kynshi.
Kane ka jingtih shyiap ka buh jingma ïa ki dohum dohwah ha ki wahduid bad wahbah ha kitei ki jaka, bynrap shuh shuh ka hukum u District Magistrate.
Jowai, Naitung 25: Ka All Jaiñtia Labour Union (Organise and Unorganised Labour) ka pynpaw ka jingsngewnnguh ïa ka Dorbar shnong Caroline Colony kaba la kloi ban pdiang ïa ki 10 tylli ki tynrai dieng Cherry Blossom na ka bynta ban thung hapoh ka shnong.
Ïa kine ki tynrai dieng la ai ha ka 22/7/2023 ha ka Community Hall ka shnong.
Shwa ban ai ïa kine ki tynrai dieng, la pynlong ka jingïalang kaba lyngkot ha kaba u Waheh Shnong ma E.Lyngdoh u la pdiang sngewbha ïa ki dkhot ka Union bad bad katto katne ki dkhot ka shnong naduh u Secretary ma P.Lamare bad u Chairman ka Environment Committee ka shnong.
La ïoh ïa ka jingkren lyngkot halor ka jingdonkam jong ki dieng, ka jingmyntoi ha kaba ïada, pynkhuid bad pynitynnad ïa ki shnong ki thaw bad ka mariang hi da u Waheh Shnong.
La ïoh ruh ïa ka jingkren ba kham bniah halor ki lad ba ka shnong kala shim ban ïada ïa ka mariang bad ka jingdonkam khamtam ban leh khuid hapoh ka shnong ka thaw da u Chairman ka Environment Committee ka shnong.
Haba ai jingkren na ka liang ka Union, u ma S.Pajuh (General Secretary) ula pynsngew ba ka jingïada ïa ka mariang ka long kawei na ki mat treikam ka Union bad ka Union nangne shakhmat Kan pyntyllun ïa kane ka mat trei kam da kaba ïatreilang bad kino kino ki briew lane ki shnong ne ki seng treimon sngewbha na ka bynta ban thung dieng ha ki jaka kiba ka Union ka lah bad ïoh jingbit ban thung.
Ka Union ka kyntu ruh ïa ki paidbah baroh ban sumar lang ïa ka mariang da kaba sumar ïa kino kino ki dieng kiba la dep thung da kino kino ki briew ne ki shnong bad ki seng treimon sngewbha khnang ba kin heh kin San na ka bynta ka jingmyntoi ka imlang ka sahlang khamtam eh ban sngewthuh haba sumar ïa ki jingthung bad ban long ki briew kiba don jingkitkhlieh ha ka ban ban pynïoh biang ïa ka mariang kaba khuid ba suba.
Na ka liang ka union la wan ban ia donlang da u President ma Kyrmen Siangshai uba la aiti ïa kine ki dieng ha u Waheh Shnong, u Joint-Secretary ma Leiwatphi Sutnga, Finance Secretary ma Miju Sutnga.
Nongpoh, Naitung 25: Ban pynshlur bad ban ai mynsiem ïa ki Longkmie ba kin ieng ha la ki jong ki kjat ha ka liang ki lad ioh kam ioh jam lyngba ki kam bapher bapher, ka National Commission for Women (NCW) ryngkat ka jingïatrei lang bad ka Entrepreneurship Development Institute of India (EDII) ka la pynlong ïa ka prokram kyrpang ba la tip kum ka Entrepreneurship Awareness Programme ban ai jinghikai ïa ki Longkmie halor ki lad seng kam seng jam bapher bapher kum ka lad ioh kam ioh jam ïa ki Longkmie.
Ïa kane ka prokram ai jinghikai halor ka Entrepreneurship la pynlong ha ïing Dorbar Hall, Sajer Nongpoh, ha kaba la wan ban plie ïa kane ka prokram da u Rangbah Shnong ka Nongpoh, u Bah Silverster Mynsong ryngkat ka jingdon lang ki riew rangbah bad kynthup ka jingdon lang u Dr.Rinku Das ka EDII.Kumba 50 ngut ki longkmie na Ri Bhoi ki la shim bynta ha kane ka prokram ban lum jingtip halor ka jingpynshai ki riew shemphang kiba ju ai jinghikai halor ki kam seng kam seng jam bapher bapher.
Kumba la pynpaw da u Dr.Rinku Das, uba dei u nongmihkhmat na ka Entrepreneurship Development Institute of India, ka jingthmu ba la pynlong ïa kaneka prokram ai jinghikai kyrpang na ka bynta ki Longkmie, ka long ban pynshlur bad ban ai mynsiem ïa ki Longkmie ba kin ieng ha la ki jong ki kjat ban kyrshan ïa la ka ïing ka sem da kaba kin seng ïa ki jaid kam bapher bapher.
U la pynpaw ruh lyngba ka jingpynlong ïa kane ka prokram kan ai jingmyntoi shibun ïa ki longkmie ba kin tip ïa kita ki lad ki lynti kumno kin shlur ban mih shakhmat na ka bynta ban seng kam seng jam bad kumba long ha kine ki sngi jong ka jingkyrduh kam kyrduh jam ka jingmih shakhmat ki Longkmie ban seng kam seng jam ka long kawei na ka lad ai kam ai jam ïa ki Longkmie.
Haba kren ruh ha kane ka sngi, na ka liang u Rangbah Shnong ka Shnong Nongpoh, u Bah Silverster Mynsong u la ai khublei kyrpang ïa ka National Commission for Women kaba la pynlong ïa kane ka prokram kaba kyrpang ban ai jinghikai ïa ki longkmie ba kin tip ïa kita ki lad ki lynti ban seng kam seng jam.
U la ong ruh lyngba ka jingdon kum kane ka prokram kan ai jingmyntoi ruh ïa ki longkmie ym tang ba kin tip ïa kita ki lad ki lynti ha ka liang ka seng kam ka seng jam bad lyngba kane ka prokram ki ioh jingmyntoi ruh ba kum ki longkmie kin tip ïa ka hok longbriew man briew ba kane ka Commission ka peit kyrpang na ka bynta kabha ka miat jong ki Longkmie hapoh ka jylla bad ka ri.
Shuh shuh, u la bynrap ruh da kaba ong ba kum u nongïalam shnong u kyntu ruh ïa ki longkmie bakin pyndonkam hok ïa ki lad ai jinghikai ba la pynlong ha kane ka sngi bad u khmih lynti ruh ba kum ki longkmie kin dang long ruh kita ki longkmie kiba shlur bad kiba lah ban trei ruh na ka bynta ka bha ka miat jong ka imlang ka sahlang, u la bynrap.
Jowai, Naitung 25: Ka Dorbar Elaka, jongka Elaka Raliang kaba la long ha kane ka 24 tarik hapoh ka Dorbar Hall jongka Shnong Raliang, da kawei ka sur kala rai ban pynneh pynsah ïaka mei mariang jong ka sawdong sawkun bad ban wanrah ïa ka shongsuk shongsiañ hapoh ka Elaka ha kine ki sngi ban wan.
Ha kane ka sngi la wan ban ïadonlang naduh ki Waheh Shnong, ki riew rangbhah, ki samla bad ki longkmie, na ki Shnong bapher bapher hapoh ka Elaka.
Ïa kane ka Dorbar la pynïaid da u Pa Daloi u ma C.Lyngdoh uba long ruh u Chairman jong ka Dorbar Elaka.
Ha kane Dorbar da kawei ka Sur kala shim kine ki rai harum.
Ka Dorbar Elaka kala rai ban khang pyrshah ha baroh kawei ka Elaka ba ym bit satia ban thang lum/thang khlaw mamar ka pynduh jait ïaki jingthung bad kiwei pat ki jingthaw ba im.
Ym bit satia ba siat lane pynïap ïa ki Sim ki Doh bad ki Mrad ki Mreng baroh.
La rai ban ïatreilang bad ka Tnad Forest khnang bad dup lah ban teh lakam ïa kiba ïaleh pyrshah.
Ha kaba ïadei pat bad ka Shongsuk shongsaiñ hapoh ka Elaka, khamtam ha ka por Election, na ka liang ka Dorbar Elaka kala shim ïaka sienjam kaba bha tam kumne harum.
Lakhang pyrshah ïa ki Candidate ba ïaleh Election (MDC/MLA/MP) ban wan ïalap Election ha ka por Election sha baroh ki shong hapoh ka Elaka palat ïaka 4-tylli ki Kali rit kumba la ai jingbit daka Election Commission, lait noh tang haka Rally.
La khang pyrshah ïa ki Candidate ba kim bit satia ban ai Ja lane kino kino ki jingdih pynbuaid lalit naka Sha, ïa ki paidbah ha ka por baki wan ïalap Election, haka por Election.
Ban pynskhem bad pynrking bha ïa kine ki rai ba la shim ka Dorbar Elaka ka Kyrpad bad btah ïaki Dorbar Shong bapher bapher ban pynbna Shnong shisyndon ïa kine ki rai ka Dorbar Elaka bad ban ai ka jingïatreilang na naka bynta ka jingbha bad ka jingmyntoi jong ka Elaka baroh kawei.
Kane ka long katkum ka jingpynlait khubor na ka ma Rikut N Parien, Secretary Dorbar Elaka Elaka Raliang.
Jowai, Naitung 25: Ka Orphan Children Foundation Jaiñtia Hills, ha kane ka 24.07.2023, hapoh ka jingïalam jong u Founder Chairman u bah L.Dkhar ka la ïarap sngewbha da ka bai skul kaba 3 bnai bad ki marbam sha ki khynnah khunswet bad kiba don ka jingduna ha ki dkhot met kiba don hapoh jong ka Shnong Priang West Jaiñtia Hills District.
Ha kane ka sngi la pynïaid ïa ka jingïalang kaba rit da ka kong M.Bareh Office Secretary Orphan Children Foundation West Jaiñtia Hills la ïoh ruh ka jingkren lyngkot na u Waheh Shnong ka Shnong Priang West Jaiñtia Hills ma K.Chullet, uba la ai ka jingïaroh bad ai khublei ïa ki nongïalam ka Orphan Children Foundation kiba la lah ban poi hapoh jong ka Shnong ban ai jingïarap ïa kum kine ki khynnah ba donkam shisha ïa ka jingïarap.
U Founder Chairman ka Orphan Children Foundation Jaiñtia Hills u bah L.Dkhar haba kren ula ong ba ka Orphan Children Foundation ka lah ban trei kam ha baroh ki bynta jong ka Ri-Lum Jaiñtia khamtam sha ki thaiñ nongkyndong bad ula ong ruh ka thong kaba hakhmat eh jong ka Orphan Children Foundation ka long ban pynlong tara jur ïa ki khynnah, lada long ki khynnah khunswet khun riewspah bad khun baduk ki dei ban ïoh kajuh ka jingieid kumba kiwei ki khynnah ki ïoh bad ym dei ban ñiew shiliang ïa ki bad ula ai mynsiem ruh ïa ki wat lada kim don kmie don kpa ki duna ha ki dkhot met ruh hynrei ki dei ban ïai minot ha ka jingpule puthi khnang ba kin poi sha khmat kum kiwei ki khynnah.
Shuh shuh ula kyntu ruh ïa u Waheh Shnong ban sngewbha ban ïatrei lang bad ka OCF khnang ba kin nang ïai lah ban bteng ïa ka jingïarap.
Ha kane hi ka juh sngi la ïoh ruh ban ïarap ïa ki khunswet bad kiba duna dkhot met ha ka Shnong Iooksi Umdeinlin, ha jingïadonlang ki volunteer jong ka OCF West Jaiñtia Hills u D.Bareh bad ka kong M.Lyngdoh.
Khliehriat, Naitung 25: Ki dkhot jong ka Jaiñtia National Council, mynta ka sngi ki la ïoh bat ïa ki phra tylli ki kali kit ñiut jong ka company dewbilat Dalmia, Thangskai East Jaiñtia Hills District, kiba la pynkheiñ ïa ki kyndon aiñ, ïa kitei ki kali la ioh bat ha Mookhep katba ki dang wan na Shillong ryngkat bad ki ñiut ba ki la kit na ka jaka theh ñiut na Marten, Shillong.
Hadien ba la bat ïa kitei ki kali, ki dkhot ka JNC hapoh ka jingïalam u President u bah Sambormi Lyngdoh lem bad u Environment Secretary, u bah Nini Sungoh ki la hiar sha company Dalmia Cement Ltd ha Thangskai bad la ïoh ban iakren bad ki heh jong ka company, ha ka jingiakren bad ha ka jingbishar ïa ki kot ki sla kiba dei ki kyndon (Guideline), ka JNC ka la lap shuh shuh sa ïa kiwei kiwei ruh ki kyndon ba katei ka company ka la pynkeiñ, ha kaba kam shym la lah ban ai ka jingiada kaba paka ïa ki nongñiah kali kiba kit ïa ki ñiut kiba sma iwtung haduh katta katta.
La lap ruh ba ka um kaba jaw na ki kali kit ñuit ka long kaba sma iwtung haduh katta katta, na ka liang ki dkhot ki la sngew khia ba kane ka jingsma ka lah ban ktah ïa ka koit ka khiah jong ki paidbah bad ïa kiba ñiah kali ruh kumjuh bad ong ruh ba kane ka hap ruh ha ka jingpynkheiñ ïa ki kyndon aiñ iada mariang.
“Lada jia ba don ka jingdheng kali ha lynti, kane ka jingsma iew tung bad ka um kaba jaw na ki kali kit ñiut kan ktah ïa ka koit ka khiah jong ki paidbah, namar kane ka pynjakhlia ïa ka mariang bad kumjuh ruh ïa ka lyer"ong u bah Sambormi Lyngdoh.
Ha ka jingïakren bad ki nongïalam ka seng, ki heh jong ka company Dalmia ba kynthup u Plant HR Head Dalmia, u Dinesh Kr.
Bhardwaij, u Head Technical Plant, u Vinod Kumar Singh bad ki nongtrei jong ka Dalmia, ki la kubur ïa ka jingpynkheiñ aiñ jong ki ha kaba ïadei bad ka jingthep ïa ki ñiut ha ki kali bad ha kajuh ka por ki la kular ba nangne shakhmat kin sa shim khia ban bud pyrkhing ïa ki kyndon kiba katkum ka Guideline ban ïada ïa ka mariang bad kumjuh ruh ban nym kath ïa ka koit ka khiah jong ki paidbah, ki la ong ruh ba kin sa bthah ïa ki ba ñiah kali kit ñiut ba ki dei ban da siang bad tap bha ïa ki ñiut khnang ba kan nym mih ka jingsma iwtung bad ba kan nym jaw ka um ba sma iwtung.
Kitei ki heh jong ka company Dalmia, ki la ong ba ïa ki ñiut la wanrah ym tang na Shillong, hynrei naduh Guahati ruh la wanrah ïa ki ñiut bad ki la ong ruh ba ïa ki ñiut la dep ban phiah ha ki ar bynta (waste segregation) kata kiba pyut bad kito ki bym pyut, hynrei katkum ka jinglap ki dkhot ka JNC la lap ba ïa ki niut la shu thep lomsom hapoh ki kali kit ñiut ryngkat ka lyer kaba sma kaba iew tung haduh katta katta kaba mih na kitei ki kali kit ñiut, kaba beh ïa ka jingsma wat sha kito ki kali kiba bud nadien jong ki.
Na ka liang ka seng, ka la buh ruh ka jingkylli ïa ki heh jong ka company Dalmia ba balei kim lah ban shim lem ïa ki ñiut kiba na Jowai bad na East Jaiñtia Hills District ruh ban rah sha company ban thang katba ïa ki ñiut kiba naduh Shillong, na Guahati pat ki lah ban wanrah sha company “Ka East Jaiñtia Hills District kan jin da la long shisha ka district kaba khuid lada ki company kin shim khia ban lum ïa ki ñiut na ki shnong ki thaw bad na ki jaka ïew" pynpaw ki dkhot ka JNC.Ha kajuh ka por, uwei na ki nongialam ka JNC, u bah Mehi Rymbai, u la ong ba ka seng kan sa nang ïai bud dien ïa kane bad lada lap ba ki kali kit ñiut ki dang leh pathar ïa ki ñiut khlem tap bha ba lada dang mih ka jingsma iwtung bad lada lap ba ka company ka dang pynkheiñ ïa ki kyndon aiñ, ka seng kan sa shim da kawei ka lynti kaba kham tyngeh.
Shillong, Naitung 25 : Ka National People’s Youth Front (NPYF) ka la ñiew ïa ka jingthombor ki paidbah ia ka Chief Minister Office (CMO) ha Tura ka dei tang ka jingïasylla bymman ban pynpulom ïa ka jingïakren ba jai jai hapdeng u Myntri Rangbah ka Jylla Conrad K Sangma bad ki Nongmihkhmat ka ACHIK, GHSMC bad kiwei myn ha ka 24 tarik Naitung.
Haba pynrem jur ïa kane ka jingjia, ka NPYF ha ka kyrwoh ka la ong “ Ka huri hura bad ka jinghiar thma ïa ka CMO, Tura, ka dei ka jingïasylla bymman jong kine ki riew bymman".
“Ngi pynrem jur ïa kane ka jinghiar thma, kaba lah ban buh ha ka jingma ïa u Myntri Rangbah ka Jylla.
Kine ki briew ki la wan sha kane ka jaka da ka jingmut ban pynthut bad pynpulom ïa ka jingsuk" kala ong.
Ka kyrwoh ka ong ba ka jingdawa ïa ka winter capital ha Tura ka dei ka jingthrang jong ki paidbah ka Ri-lum Garo bad ka donkam ïa ka jingïakren bad ki bor synshar khadar ba kynthup lang ïa baroh ki kynhun bapher bapher.
“Ka long kaba pang mynsiem ban ïohi ïa ki kam khawpud jong ki katto katne ki kynhun pynkulmar shnong, kiba, khlem ka jingsngewkhia lang ïa ki paid Garo, ki la shim ïa ka lynti ban kawang maw ïa ka CMO Tura hapdeng ka jingïalang.
Kum kine ki kam ki pyni ïa ka jingbym kheiñ kor ïa ka bha ka miat jong ka Jaidbynriew bad kheiñ poh ruh ïa ka jingpyrshang ban wad ïa ka jingïapynbeit lyngba ka lynti ba jai jai".
Ka kyrwoh ka ong ba u Myntri Rangbah ula mynjur ban ïakynduh ïa kine ki kynhun hajan ka jaka ba shong shah jingit jong kine ki kynhun ba ïakhih bad kane hi ka pyni ba u Myntri Rangbah u don shisha ïa ka jingsngewkhia.
Nalor kane, ka NPYF ka la ong ba ka Ambulance kaba kit ïa ki Pulit ba mynsaw ruh kam dei ïa ka ban shah kawang maw namar ka long kaba kongsan ban ïada ïa ka jingim bad ai jingïarap ïa kito kiba donkam.
Haba dawa ban leh tyngeh ïa kine ki nongpynkulmar shnong, ka NPYF ka la kyntu ïa ki Nongshong shnong ban ïai long kiba jai jai bad ban ailad ïa ki bor ka aiñ ba kin trei bad ïatreilang kat kaba lah na ka bynta ban ïohkem ïa kine ki briew ba lehtam.
Shillong, Naitung 25: Ki Pulit ka jylla ka la hiar sha Assam ha kine ki khyndiat sngi baladep ban leit thwet ïa ki briew kiba donkti ha ka jingïakhaïi beaiñ ïa u dewïong na Meghalaya sha Assam.
U Director General of Police, u Dr.LR Bishnoi, u la ïathuh ba hadien ka jingbhah jong ka High Court of Meghalaya, ki Pulit Meghalaya ki la ïatreilang bad ki Pulit ka Assam, namar ba kine ki briew kidei kiba sah sha Assam.
Ryngkat ka jingïatreilang bad ki Pulit Assam la pynlong ka jingleit khynra ha ki katto katne ki jaka ba suba ba kine ki briew ki shong, hynrei ym shym la lap satia ïa ki namar ba ki la phetrieh.
U la ong ba na ka liang ki Pulit ka jylla kin nym shongthait satia tad haduh ban da ïoh kem ïa kine ki briew kiba dei ki “Kingpin" jong ka kam khaïi dewïong beaiñ na Meghalaya ha kaba ki kyrteng ruh ki la ïoh.
Shillong, Naitung 25: Ki Pulit ka nongbah Shillong, ki la kem san ngut ki briew kiba donkti ha kaba pynkulmar hynnin ka sngi ha jaka mane blei ha Mahadevkhola.
Arngut na kine kidei ki samla ba hapoh 18 snem.
U SP East Khasi Hills, u Bah Sylvester Nongtnger, u la ïathuh ba ïa kine la kem hynnin hi ka janmiet.
Ka jingtohkit halor kane ka jingdonkti jong ki ka dang ïaid shakhmat.
Hynrei u SP City, u Bah Vivek Syiem, u la ong ha ka jingtohkit jong ki Pulit, la shem ba kane ka jingïakulmar kam dei satia ka jingthmu ban pynkulmar ha jaka mane blei lane ban pynthut ïa ka jingmane blei jongno jongno, hynrei kadei ka jingthmu ban tuh ne lute na kawei ka dukan kaba lamih ka jingïakajia.
Bad ka jingpynkulmar ruh ka la mih hadien ba la mih ka jingïania ïamai hapdeng uwei u Samla bad kawei ka nongshong dukan hajana kane ka jaka mane blei.
“Ngim dei ban ngeit ïano ïano ba kadei ka jingthmu ban pynkulmar ha kyrteng ka niam, hynrei kadei beit ka jingthmu ban tuh bad ban lute na ka dukan kaba don hajan ka jaka mane blei", la ong u SP City.
Tura, Jylliew 4: Ki Pulit ka Anti-Narcotics Force (ANTF) ki la ioh kem ïa 4 ngut ki nongkhaïi drok ha ka jingkhynra ha ka miet sngi Saitjaiñ bad mynta ka step Sngi U Blei ha West Garo Hills bad ïoh ban kurup ïa bun bah ki jingdih pynbuaid ba kynthup ïa u ganja, u heroin bad kiwei kiwei.
ïa kane ka jingkhynra la pynlong ha ka ïingsah jong uwei u nongkhaïi droks ba kyrteng u Aziar Mondol kaba don ha Rajpur, Phulbari, West Garo Hills.
Ha kane ka jingkhynra, ki Pulit ka ANTF ki la kem ïa 4 ngut ki briew kiba dei shi longïing ba kynthup ïa u Aziar Mondol, arngut ki Khun u Ziadur Mondol bad Riazul Mondol bad ka kurim ka Zobeda Bibi.
Ki Pulit ANTF ki la ïoh ban kurup haduh 2.5 kilo u ganja, 4.5 gram u heroin, 620 tylli u dawai kuli yaba, 39 tylli u Tramadol, 29 tylli ki Nitrazepam, 10 tylli ki synduk heroin ba thylli, 450 tylli ki bilor plastic barit, ka pisa T.67,840, 9 tylli ki mobile phone, kawei ka TVS Apache Bike ML08-J-0156 bad 10 tylli ki lighter.
La suba jur ruh ba kine ki nongkhaïi drok ki dei kiba wan pynpoi ïa u droks na ki nongkhaïi kiba don ha ki Jylla ba marjan bad ki la ïoh lum bun ka spah na kaba khaïi ïa kine ki jingdih buaid.
Ki Pulit kila register case pyrshah ïa kine ki shi longïing hapoh ka Phulbari Police Station kat kum ki kyndon jong ka NDPS Act.
Ka jingtohkit mynta kala ïaid shakhmat.
Shillong, Naitung 25: Ka Seng VPP ka la ai da ka jingthoh sha u Speaker ka Meghalaya Legislative Assembly, u Thomas A Sangma ban pynpaw ka jingpyrshah ïa ka jingpynlong ïa ka jingïalang ki Speaker ne ki Lamphang ïingdorbar ha ka Sngi U Blei.
Ka shithi na ka VPP ka ong ba ka Annual Conference ba 20 jong ki Preisiding Officer Association kan long ha Shillong naduh ka 28 tarik mynta u bnai haduh ka 1 tarik u bnai ban wan ha Shillong, kaba mut ka kynthup ruh ïa ka Sngi U Blei.
Ka Seng ka ong ba ka jingkynthup lang ïa ka sngi U Blei ha ka jingïalang ka long ka bym lah long, namar ka ktah ïa ka jingsngew kiba bun,namar ba ka Meghalaya kadei ka jylla kaba bun kidei ki Khristan.
Kumta na ka liang ka Seng ka kyntu ïa u Speaker ba un peit ban pynkylla noh ïa ki tarik, khnang ba kan nym ngat lang ka Sngi U Blei.
Shillong, Jylliew 04: Ka Voice of the People Party ha ka sngi u Blei ka ai khublei ïa ki paidbah bad ki dkhot ka jaidbynriew kiba la ai jingkyrshan pura ïa ka jingdawa ban peit biang ïa ka Reservation Policy kaba la pynlong wat ïa ka sorkar ban pyndem ha ka jingdawa bad ban pyndem ha ka jingdawa ban thung da ka Expert Committee.
Ha ka kyrwoh sha ki lad pathai khubor u Nongaiktien ka VPP u Dr Batskhem Myrboh u la ong ba kane ka jinglah ban pynkohnguh ïa ka sorkar ban thung ïa ka Expert Commmittee ka dei ka jingjop jong ka jaidbynriew“Ka Voice of the People Party ka dap da ka jingkmen bakhraw ïa ka jingjop jong ka jaidbynriew ha ka jingïaleh ban pynkohnguh ïa ka sorkar ban thung ïa ka Expert Committee ban pynkylla ïa ka polisi bhahkam jong ka jylla.
Ha kane ka bynta ngi ai ka burom sha u Blei Nongbuh Nongthaw u ba la leh ïa ki kam isynei jong u.
Ha kane ka bynta ka Party ka pynpaw ïa ka jingsngewnguh ïa baroh ki ba la don bynta ha kane ka jingïaleh jong ka jaidbynriew Hynniewtrep ba la lam khmat da ka Party," ong u Dr Batskhem.
“Ngi pynpaw ka jinsngewnguh ïa ki Rangbah nongïalam jong ki kynhun niam/Balang bapher bapher, ki longkmie bad ki khun samla ba ki la wan ban ai ïa ka jingkyrshan bad khamtam ki jingduai ba la ïoh ban pynlong ha ka jaka ba don ka jingshah jingit U Bah Ardent M.Basïawmoit hangtei hajan Additional Secretariat.
Ngim lah ruh ban klet bad khlem da pynpaw ka jingsngewnguh ïa baroh ki ba pynlong ïa ki jingduwai na ki iing ki sem jong phi," ong u Dr BatskhemKa VPP ka ai khublei ruh ïa ki Bor Pynïaid District (District Administration) naduh ki officer bad ki wei pat ki nongtrei ba ki la pynthikna ba ka prokram shah jingit ka long kaba ïaid beit ïaid ryntih bad kumjuh ruh ïa ki doctor and ki nurse ki ba la ai ïa ka jingshakri jong ki ban peit pyrman ïa ka koit ka khiah jong u President ka Party.
“Ngi ai ruh ka jingai khublei sha ki kynhun seng (pressure groups), ki seng longkmie bad ki seng samla shnong bad ki wei pat ki kynhun ha ka jylla ki ba la wan ban ai ïa ka jingkyrshan jong ki," u la ong.
Shuh shuh ka VPP ka ai khublei ba kyrpang ïa kito kiba don ka jinduna ha ki dkhotmet (differently abled persons) kiba don ha kylleng ka Ri Khasi kiba la ai ka jingkyrshan ba sngur jong ki.
“Ka jingkhublei ka leit sha ki paidbah kylleng ka bri u Hynñiewtrep: kynthei, shynrang, samla bad khynnah rit ruh kumjuh ki ba ieh ïa ki kam ki jam jong ki bad ban pynlut la ka bai sngi bad kali ban kyrshan ïa kane ka jingïaleh.
Ym tang ba ki wan ban ïa don ryngkat ha ka jaka shah jingit hynrei ba ki la pynlong ruh ïa ki jingïalang bad jingïaid paidbah ha kylleng ki jaka ban pynbor ïa ki MLA jong ki ban kren halor ka mat jong ka polisi bhahkam," u la ong.
“Ka jingkhublei ruh ba kyrpang ka leit ruh sha ki samla pule ki ba la mih ryntih ban kyrshan ïa kane ka jingïaleh, ngi ai khublei ïa ki dkhot jong ka Party na ki Unit bapher bapher bad ki paidbah ki ba synran ban ap miet ha ka jaka shah jingit.
Ka jingaikhublei ba kyrpang ka leit ruh sha ki Volunteers ki ba la pynlut ïa la ka sngi ban pynthikna ba ki ei ki ei baroh kin ïaid beit ïaid ryntih," u la bynrap.
Shuh shuh ka VPP ka ai khublei kyrpang ïa ki lad pathai khubor kiba la synñang shibun ban ai jingtip bad jingskhari ïa u paidbah ha ka bynta kaba ki don.
“U Blei Un kyrkhu ïa phi i wei pa i wei bad ngin duai ba un ai ïa phi ka met ka ba koit ba khiah bad long bha ka kamai ka kajih," pynkut ka kyrwoh u Dr.Batskhem Myrboh.
Shillong, Jylliew 04 : Ka synjuk jong ki trai hotel ba la tip kum ka Federation of Shillong Hostel ka la kyntu ïa baroh ba kin kiar na kaba pyndonkam ïa ki umdih ha ki bilor plastik ha ki jaka jong ki halor ka nongrim ba kane kan ïarap na ka bynta ka lawei ban wan ban lait na ka jingjur ki jaboh plastik.
Ïa katei ka rai ki la shim ha ka jingïalang ba la donlang bad ka Assistant Commissioner of Food Safety, kaba la kyrpad ïa kiba buh ïa ki jaka sah ba kin pynbiang ïa ki um kiba khuid bad buh ïa ki ha ki bitor ym ha ki bilor plastik.
Kane kadei kawei na ki rai ba la shim ha katei ka jingïalang kaba long shi bynta ban rakhe ïa ka sngi pynneh mariang.
Ha ka kyrwoh, na ka liang u President ka Federation, u Parabir S Sehdave u la ong ba kin sa sam ruh ïa ki jingtah ban tah ha ki tourist taxi ban pynsngewthuh ïa ki nongleit nongwan ban kiar na kaba bret pathar ha ki jaka paidbah bad pynsngewthuh ïa ki ban thep ïa ki shi jaka ha kali hadien ba la dep ban bam hapoh kali.
Shuh shuh la ong ruh ba kin sa kynduh ruh ïa u DTO ba kin pyntikna ba baroh ki kali tourist ba kin rah ïa ki kynja pla kiban long kum ki jaka bret niut.
Nalorkata, u ong ruh ba man ki hotel ne ki restaurant ban thung uwei u dieng ha ka 5tarik Jylliew bad ruh ban shong dur.
“Ka Federation ka pynpaw ka jingkyrmen ba ki hotel bad ki restaurant kin bud pyrkhing ïa kitei ki jingbthah khnang ba ka mei mariang kan khring ïa kiba wan kai".
Katkum ka jingong jong u, na ka liang ka NPP Shillong City Unit ruh kala snohkti lang ha kane ka bynta.
Shillong, Jylliew 04: Ka jingrang tyrkhong ka suiñ bneng mynta u snem ka la long kaba ym ju jia koit namar haduh u bnai Jylliew kaba la dei ha ka jingshisha ka aïom slap kaba ki um ki wah ki la shlei hynrei mynta u snem ka dang tyrkhong hi raw bad ïa kane lah ban sakhi na ka jingduna um ka pung Umïam kawei na ki jaka pynmih bording ka jylla.
Lah ban ïohi kane ka jingduna slap ka la pynlong ïa kane ka jaka pynlang um ban pynmih bording ban paw ki dew lynnong, ka surok rim kaba ïaid lyngba kane ka jaka ha ki snem shuwa ban tei ïa ka pung Umïam, ki kynroh bad ki katto katne ki jyntei bad kiba la pynïeng ha ki snem ba mynshuwa kiba ym ju paw pyrthei koit namar ka um ka tap hynrei mynta u snem ki paw lut.
La sakhi ba kane ka jingpaw kine kiei kiei kiba la ju shah tap ha ka um ban paw pyrthei ka la khring ïa kiba bun ban leit peit kai ïa kane ka jaka.
Haba u Mawphor u ïakren bad ki katto katne ki riew paidbah kiba la wan jngoh ïa kane ka jaka ki la pynpaw ba kaei kaba la jia mynta u snem ka dei kaei kaei kaba kim pat ju sakhi mynno mynno.
“Katta ba nga la heh la san ngam pat ju ïohi koit ïa kaba kum kane ba ka jingtyrkhong ha kaba ki dew lynnong kin paw ha kane ka pung bad ka long kaba pynkyndit bad lehse ka jingpynlip bording ka sorkar lada kumne te ka long kaba shongnia hi namar naei kan wan ka um ban pynïaid ïa ki kor ki bor ban pynmih bording," ong kawei ka long kmie.
“Lehse ka jingtyrkhong slap mynta u snem ka la dei ka jingbitar u Blei ïa ngi ki khun bynriew kiba la leh sat ïa ki jingai jong u, ngin peit ka jingpynjot ïa ka mariang ka la long kaba palat liam, ka jingpom pathar ïa ki dieng ki siej, ka jingtih pathar ïa ki lum ki wah bad kiba bun ki kam pynjot ïa ka jingai sngewbha u Blei tip ïoh lehse ynda u ïohi ba ngim kheiñ kor ka pynlong ïa ngi pat ban ngat ha kane ka apot," ka la bynrap.
“Nga la don la jan kot sha ka 50 snem ngam pat kynmaw ba ka Umïam kan duna um haduh kat une u pud bad ngam pat ju kynmaw ruh ban don ba ïalap khana ïa nga bad lehse kane ka dei ka sien kaba nyngkong eh ha ka khana pateng kane ka jaka pynmih bording bad leshe ka long ruh ka jingkhot ïa ki briew baroh ba kin sumar ïa mariang namar ynda ka mariang ka ai nongkylliang kumba ngi leh ïa ka ka jingjynjar kan dei ïa ngi namar ngi lei ngim long eiei bad ki bor jong ka", ong sa uwei pat u riew rangbah.
Ha kawei pat ka liang kane ka jingtyrkhong um ha Umïam ym tang ba ka pynpaw ïa ki lum bad ki dew lynnong kiba da ki phew snem ki shah tap um hynrei ka pynpaw ruh ïa ka surok rim ba la ju khot, kaba lehse kaba la tei naduh ki bun phew snem kiba mynshuwa hynrei kaba dang bha wat haduh kine ki snem kiba mynta wat la da ka ki phew snem ka la shah tam ha ka um.
Kane ka jingpaw kane ka surok ha ka dur kaba dang bha ka la pynlong ïa kiba bun ki paidbah ban ïaroh ïa ka jingtrei ki contractor mynshuwa kiba la da trei janai ïa ka kam ym shuh kum ha kine ki sngi ha kaba kiba bun ki surok kiba la kam ba ki dei kiba la siang kat kum ka technology kaba thymmai hynrei bunsien la ïohi ba tang ha ki khyndiat por ba la dep shna ki dak jot kiba bun ki surok ki la paw pyrthei noh.
Lah ban kdew ba ïa kane ka pung Umïam la tei naduh u snem 1965 mynba ngi da dei shi bynta ka jylla Assam kaba mut ba kane ka jaka pynlang um ban pynmih bording ka la kynjoh 58 snem bad ka rta ba la buh ïa kane ka dam ba kan neh kumba 100 snem hynrei ha ki khyndiat snem kiba la leit u Chairman ka Meghalaya Assembly Committee on Environment u Bah Himalaya Shangpliang u la ong ba ki riew stad kiba ka sorkar ka khot ban wad bniah ïa ka long ka man kane ka jaka pynmih bording ki la pynlyngkot ïa ka rta kane ka pung sha ka 59 snem na ka 100 snem kaba mut ba ka rta ba kane ka dam kan kut noh ha u snem 2024.
Lah ban ong ba kane ka jingpaw ki dew lynnong ha Umïam ka la pynpaw pyrthei ïa shibun kiei kiei kata ka jingkylla ka suiñ bneng, ka jingtrei bha u contractor ba shna ïa kato ka surok kaba la paw pythei, ka jingshaniah ka jylla tang ha ka boding ba pynmih na ka um kam dei shuh ka tyllong bording ba lah ban shniah bad kiba bun bah kiei kiei kiba ngi lah ban sakhi.
Shillong, Jylliew 04 : U MLA barim ka Mawlai, Bah PT Sawkmie ha ka sngi U Blei u la kyntu ïa ki bor pynïaid distrik jong ka East Khasi Hills ba kin pyrkhat biang halor ka rai ban pyntreikam noh ïa ka jingpynïaid Odd bad Even number ïa ki kali kamai kiban ïaid na ki ar tylli ki jaka iew ba heh tam haka jylla, kata lyngba ka Khyndailad bad ruh ka Motphran.
“Ka jingthmu jong ki bor pynïaid distrik ban weng ïa ka dheng kali ha ka nongbah da kaba pyntreikam ïa ka Odd bad Even number ïa baroh ki taksi kamai donkam ban pyrkhat biang shwa da ki bor distrik halor ka nongrim ba katei ka sienjam kan ktah pynban ïa ki kali kamai," ong utei u MLA barim ha ka kyrwoh.
Shuh shuh u ong ruh ba kano kano ka polisi ba wanrah da ka sorkar ki dei ban long na bynta ki paidbah bad kumta dei ban kiar na ki polisi kiba ktah ïa ki paidbah ba duk ba suk.
Da kaba kam ba ki kali kamai ki hap ban siew bun bha ka khajna, u Bah PT Sawkmie u la ong ba ka sorkar kadei ban pyrkhat bha shaphang ki jingeh kaba ki kynduh.
Lah ban kdew hangne ba ïa katei ka jingïaid Odd-Even number la thmu ban pyntreikam noh naduh kane ka sngi Nyngkong, ka 05tarik Jylliew.
Ki bor pynïaid distrik ki la dep pyntip ruh ba ka rai ban pyntreikam ïa katei ka Odd bad Even kadei halor ka hukum jong ka Meghalaya High Court ban teh lakam ïa ka jingkhapngiah ha nongbah Shillong.
Hynrei halor kane, na ka liang ki kynhun jong ki nongniah kali kamai ki la pyrshah jur ïa ka rai jong ki bor distrik bad buh jingkylli ruh ïa ka jingbym lah jong ki ban pyntreikam lang salonsar wat ïa ki kali jong ki riewshimet da kaba ong ba ma ki ruh ki don kajuh ka bynta ban wanrah ïa ka dheng kali ha ka nongbah.
Shillong, Jylliew 03: U Working President ka KHNAM u Bah Thomas Passah u la ong ba ka jingthmu ka KHNAM ban ïakhun ïa ka elekshon MDC kaban sa long ha u snem ban wan kam dei satia ban pynkhlaiñ ïa ka KHNAM hynrei ka thong ka dei ban pynkhlaiñ ïa ka jingtreikam ka konsil.
Haba kren sha ki lad pathai khubor hadien ba la wai ka General Council jong ka KHNAM kaba la pynlong ha ka sngi Saitjaiñ u Bah Thomas u la ong ba ka KHNAM hi kan ïakhun ïa ka elekshon ha u snem ban wan ka dei beit ban pynkylla bak lybak na ka dur ka dar bad ka rukom long ka district council kaba ka long mynta.
“Ngin ym ïakhun ïa ka elekshon MDC ha u snem ban wan na bynta ban pynkhlaiñ ïa ka KHNAM hynrei ngin ïakhun ban pynkhlaiñ ïa ka District Council bad ban pynkylla bak lybak ïa ka rulom treikam jong ka bad ban pyndonkam hok ïa ka iktiar ba la pynkup da ka Sixth Schedule," u la ong.
U la ong ba lada nujor tang bad ka Karbi Anglong Autonomous Council bad ka KHADC bad JHADC la ïohi ïa ka jingïapher kaba da bun shaha namar ki district council jong ngi ym shym la pyndonkam hok ïa ka iktiar ba la pynkup ïa ki.
“Ngim lah ban len ba naduh u snem 1972 haduh mynta don tang uwei shisha u nongthaw aiñ kata ka dei tang u Bah HS Shylla uba la thaw ïa ki aiñ bad ngi ai burom ïa une u rangbah uba u nongthaw aiñ ba kat u nongthaw aiñ namar ka Land Bill ba la kylla aiñ mynta dei une u rangbah ba wanrah, ka Clan Bill kaba dang sahteng mynta ruh dei une u rangbah uba la wanrah," u la ong.
U la ong ruh ba na ka liang ka party kan pynkhreh bha ïa kane ka elekshon bad lada u paidbah u pykhamti ïa ka iktiar ban synshar ïa ka konsil kin sa ïohi shisha ïa ka jingtreikam ba don iktiar ka district council.
“Ki la don kiba wan pan tiket ruh hynrei ngin pynkhreh shuwa ïa ka mat jingkular shuwa ban ai tiket kito kiba pan tiket ki hap ban soi shuwa ïa ka jingmynjur ïa ki mat jingkular lymda kumta nga kren shai ba ym dei ban wan pan tiket tuh," u la ong.
Shillong, Jylliew 05 : Ka kynhun Meghalaya State Volleyball Association (MCVA) hapoh ka jingïalam jong u Bah Sanbor Shullai, MLA, uba dei ruh u President, Bah P T Passah, Working President, Bah KV Kharlyngdoh, Vice President, Bah Gilbert Laloo, Asst Secretary, MSVA bad kiwei ki dkhot, ha ka janmiet sngi Nyngkong ki la leit ban ïakynduh bad aiti ïa ka dorkhas ha u Bah John F Kharshiing uba dei u Working President ka ban kyrpad ban ai jingithuh noh (affiliation) ïa ka jingïalehkai Volleyball hapoh ka jylli treikam jong ka MSOA.Ha kane ka sngi, na ka liang ki nongkitkam jong ka MSVA ki la ïasyllok bad u Working President ka MSOA ban ïakren halor ka jingai jingithuh (Affiliation) na ka liang ka MSOA ïa ka MSVA khnang ba ka Meghalaya State Volleyball Association kan ïoh ban pynïaid ïa ki kam shakhmat khamtam ba ka Volleyball ka long kawei na ki sport ka ban pynlong ha ka 5th Meghalaya Games ka ban long mynta u snem 2023.
Ki nongïalam ka MSVA ki la ïakynduh mynshym taïew ïa u Bah Finely L Pariat uba dei u General Secretary, MSOA.Na ka Liang u Working President MSOA u la pynsngew ba u General Secretary, MSOA u la pyntip ba ynda ka kynhun MSVA ki la lah ban pynbiang lut ïa ki kot baroh ka office MSOA kin sa leh ïa kaba donkam.
Ha katei ka jingïakynduh la don lang u Bah PB War Nongbri, Asst Director, DSYA bad kiwei.
La ïa syllok ruh kumno ka long kaba donkam ban ïoh ïa ka Volleyball Association kaba khlaiñ hapoh ka jylla namar kumba ka paw ki don bun ngut ki nongïashim bynta ha kane ka sports jingïalehkai volleyball.
Shillong, Jylliew 05 : Ka Green Heart Boxing Club (GHBC) ka pynpaw ban ai khublei bad ai ka jing kyrkhu kyrdoh bad kitbok kitrwiang ïa ki nongïakura ka Club kiba lah ïoh ban shah jied bad mihkhmat ïa ka Jylla sha ka 66th National School Games (boxing competion) ka ban long ha Bhopal, Madhya Pradesh naduh 6 tarik haduh 9 tarik Jylliew 2023.
Ki nongïalehkai ïakura jong ka Green Heart Boxing Club kiba la shah jied ki kynthup u Monfill Marweiñ, Mack L Marshillong bad u Bashemphang Shillai.
Ka Club ka ai khublei ruh ïa baroh ki khynnah kiba lah shah jied bad mihkhmat ïa ka Jylla sha ka 66th National School Games 2023 ba kin poi sha ka thong jong ka jingjop bad ruh ban wanrah ka burom ïa ka jylla.
Kane ka long katkum u kyrwoh na u Bah Larry Kharpran, uba dei u President jong ka Green Heart Boxing Club.
Shillong, Jylliew 05 : Ka lympung ïalehkai Meghalaya State League 2023 ka la jam mynta sa sha ka semifinal, ha kaba ka Mawlai kan sa ïakhun pyrshah ïa ka Khliehmawlieh Youth Club, katba ka Rangdajied kaba wan ba ar ha u snem 2019 kan ïakhun pyrshah ïa ka Shillong Lajong kaba dang dei ka lahduh haduh mynta jong ka MSL.Ïa katei ka jingïalehkai semifinal la pynlong ka jingpynïakap ha ka janmiet sngi Nyngkong.
Ïa ka jingïalehkai semifinal yn pynïalehkai arsien ha kaba ki saw tylli ki team kin ïoh ban ïakhun ha la ïing bad shabar na la ïing (home & away) kaban sdang ha ka 10 tarik Jylliew katba ka leg kaba ar kan long ha ka 13 tarik Jylliew.
Ïa ka jingïalehkai phainal yn pynlong ha madan First Ground, Polo, Shillong ha ka 17 tarik Jylliew 2023.
Ïa ka jingpynïakab ïa ki team la pynlong ha ka jingdon ki saw ngut ki kongsan ba kyrpang kiba dei ruh ki khlur ïalehkai phutbol jong ka Jylla Meghalaya ba kynthup u Redeem Tlang, Aiban Dohling bad u Halen Nongtdu bad ka FIFA Assistant Referee ka Kong Ri-ïohlang Dhar.
La sakhi lang ruh u Wanshanbor Kharkrang uba dei u Tournament Director jong ka MSL bad kiba la wan mihkhmat na kitei ki saw tylli ki team.
Kane kadei ka samoi kaba nyngkong ha kaba ka Mawlai ka la ïashim bynta ha ka MSL bad ka la lah shisha ban ïalehkai bha, da kaba jop baroh sansien ki jingïakhun na ka Group A.Ka Rangdajied ka bat kyrdan ba nyngkong na ka Group B bad kan sa ïakhun pyrshah ïa ka Shillong Lajong kaba pyndep kyrdan ba nyngkong na ka Group C bad kaba dang sah sa shisien ïalehkai mynta ka sngi Ba ar.
Ka Khliehmawlieh kadei tang ma ka marwei ka club kabym dei na nongbah Shillong kaba la ïoh rung sha ka semifinal bad ka buh ka thong ban pynshaïong ïa ka kynhun ïalehkai pyrshah ha ka semifinal.
Katba ka jingïalehkai kaba khatduh na ka Group D bad ka jingïalehkai kaba la long ha ka sngi Nyngkong na ka Group C, ka Chipakkore ka la pynliem kput da 9-2 kol pyrshah ïa ka Wa’sa FC bad ka Mawten ka la pynliem da 3-0 kol pyrshah ïa ka Lumdiengngan.
Ha Chandmari Ground ha Tura, ka Chipakkore ka la shah thep kol ha ki phra minit hynrei ka la lah ban wanphai da kaba thep saw kol lyngba u Balkan Marak (18, 47, 63, 65), ar kol na u Harlee K Marak (13, 84), ar kol lyngba u Ranggira R Marak (80, 90) bad shi kol na u Johnfield A Sangma (47).
Ka Wa’sa ka la ïoh ban thep ar kol lyngba u Gilseng Momin (8) bad u Threesbirth Momin (62min).
Ka jingïalehkai mynta ka sngi kadei na ka bynta ka jingïaknieh nam ba lai bad da ka jingjop ka Chipakkore ka la lah ban ïoh bat nam ba lai katba ka Wa’sa, ka hiar sha ka kyrdan ba sawHa ka jingïalehkai ha MDSA Ground ha Mawkyrwat, ka Mawten ka la ïoh ban thep kol lyngba u Reinjoywell Wasrde (31), Lastbornson Marwein (60) bad u Iaidborlang Thongni (90+1).
Lyngba katei ka nam jop, ka Mawten ka la ïoh ban bat kyrdan ba lai shkhmat ïa ka Riangdo, kaban sa aireng khatduh pyrshah ïa ka Shillong Lajong ha ka jingïalehkai mynta ka sngi Ba ar ha ka por 3 baje janmiet.
Nongstoiñ, Jylliew 5: Ka seng West Khasi Students Union Nongstoiñ pyllun hapoh ka jingïalam u secretary Banshanlang syiemlieh, ka la leit ban pynlong programme lyngkot hapoh ka skul Sib Singh, kum shi bynta jong ka prokram thung dieng ba ka seng ka pynbeit, ha kaba la pynlong ruh ïa ka jingpynkhuid ïa ka phyllaw jong ka skul.
Ka seng ka lah rakhe ïa kane ka sngi pynneh pynsah ïamei mariang ne World Environment Day, da kaba ïoh ruh ban pynlong programme lyngkot da ka jingdon ryngkat lang ki nonghikai, ki khynnah skul bad ki dkhot ka seng.
Na ka skul la ïoh ban ai jingkren lyngkot da I Vice Principal ha ha kaba ïa dei bad kane ka sngi katba na ka liang ka seng la ïoh ban ai jingkren da u bah Mondaystone Lyngdoh halor ki lynti kumno bad pynneh pynsah ïa ka mei mariang.
Na ka liang ka seng ka la ai khublei ïa I Principal jong ka skul I ba la shah ïa ka seng ban ïashimbynta lang ha katei ka program lyngkot bad khamtam eh ïa ki kynnah skul kiba lah ïa shim bynta lang ban thung dieng bad ka long shisha ka jingjop ha kane ka sngi bad khamtam eh ban pynlong ïa ka mei mariang kaba lah ban ai jingkyrkhu ia u khun bynriew ha kane ka sla pyrthei.
Shillong, Jylliew 05 : Ka tnad badei peit ïa ki kam ïalehkai jong ka Sorkar Jylla ka la pynlong ka jingïalang kyrkhu kyrdoh bad kitbok kitrwiang ïa ki nongïalehkai jong ka Jylla kynthup shynrang bad kynthei kiban leit ban mihkhmat ïa la ka jong ka Jylla sha ki jingïalehkai jong ka 66th National School Games 2023 ban long ha Delhi, Bhopal bad Gwalior.
Ïa kane ka jingïalang la pynlong ha Multi Indoor Sports Hall kaba don ha SAI, NEHU, Shillong, ha kaba la donlang u Bah Païa War Nongbri uba dei u Assistant Director, Bah K.Passh Assistant Director, ki ophisar bad ki DSO.Ki nongïalehkai kiban leit ban ïashim bynta ha katei ka lympung ki kynthup naduh ka jingïalehkai Basketball, Boxing, Athletics bad Shooting.
Ha kane ka kynti ba mynta ki la don haduh 62 ngut ki nongïalehkai.
Ha ka Basketball ki nongleit ïashim bynta ki kynthup ïa u Raymond Khongsit, u Beibie Patha, u Sankupar Reenborne, u Rodrick Lyngdoh Mawphlang, u Jehova Laldawmsang, uVenpuia, u Jordan Thangmalsawma, u Nangkitbok Malngiang, u Bawan Name Hynñiewta, u Silverius Khar-wañniang, u Daryl Henrick Langstieh, u Dulon Banop Kharsati (Head Coach), Yolinda Hynniewta (Coach), ka Suzanne Dareen Sohphoh (Manager), ka Phiblari Kharmaw, ka Ibankerbha Mawlong, ka Grace Monica Bamon, ka Ibajanai Rani, ka Daphinsara Swer, ka Sophia Loren Lyngdoh, ka Sanaki Clarisa Sawian, ka Jacquelyne Kharpuri, ka Hakidaroi Sumer, ka Saphira Sun, ka Daffiny Lamare, ka Maryliana Wansuk Jyrwa.
Ha ka Boxing, ka Hema Sumer, Junestar Marboh, Rozia Nongsiej, Monfill Marweiñ, Bashemphang Shullai, Mack Lyngdoh Marshillong, Bah Jimmy B.Shadap (coach), bad ka Kong Eva W.Marbañiang (Manager).
Ha ka Athletics, Melibad Kro, Anrisha Klein, Rinalis Ingti, Balasiewdor Pathaw, Marqueenless Ramsiej, Himonki Khail, Bethlyne Grace Makri, Damang I Lyngdoh, Joytiful Narlong, Ibaihun Kurbah, Lyntijingkyrmen K.Jahrin, Tushal M Sangma, Kalbin B Marak, Simeon Marak, Sajemiki Shylla, Chanangbirth R.Marak, Ioobiang Langstang, Pringchang N.Sangma, Donbok Shabong, Sanctify Pale, Pleasantly Synnah (Coach), Fidelia Sun (Manger).
Katba ha ka Shooting, ka Da – I- La Bynta Ryntathiang, Diveja O M Bali, u Mame Allya, u Dennyson Kyrsian (Coach), bad ka Toïaibha Mylliempdah (Manager).
Wat lada kiba bun ki ong ba kiba jingïakhih ha surok kim ju poi shano shano ruh, khamtam lei lei ki jingïakhih ba pynlong da ki Seng Saiñpyrthei.
Hynrei ka jingiakhih kaba la khot pynlong da u Bah Ardent Miller Basaïawmoit, President ka VPP da kaba pynlong ka jingshah thngan ba shiphew sngi lynter, ka la pyndem tuiñ ïa ka sorkar MDA kaba ar, ha kaba ka la hap ban thung ïa ka Expert Committee ban review ïa ka Reservation Policy.
Kane ka la pynkylla khongpong ïa kito kiba la ong ba kam long kaba dei ba ki nongmihkhmat paidbah kin mih ban ïakhih ha surok.
Kawei pat kaba la mih na ka jingïakhih ba shiphew sngi ka long ba kadei ka sien kaba nyngkong eh ba ka jingïakhih ka long kaba jai jai bad kaba ym shym la don watng tang iwei ruh i jingïakawang maw ne jingkren beiñ jaidbynriew.
Katto katne ki riew khim jingmut, wat haba ki la ïohi ia ka jingkren ka VPP ha Assembly ruh ba kane ka jingiakhih ban dawa pynkylla ia ka Reservation Policy, ka long kaba ma bad kaba lah ban wanrah ka jingïakynad hapdeng ki Khasi bad ki Garo.
U Rakkam Sangma, Myntri ka tnad pule puthi lei lei, u la ong ba ka jingpynkhih ïa ka Reservation Policy ka long kumba thang da ka ding kaba lah ban pynpluh ïa ka jylla baroh kawei.
Hynrei kumba ka jingkhmih lynti kiba ym ïahap bad ka jingïakhih ha surok, ba kan nym poi shano shano, pynban tang hapoh shiphew sngi, ka sorkar ka rai ban thung da ka Expert Committee ban review ïa ka Policy.
Nangta kiba ong ba kan wanrah ka jingïakynad ruh ki la bakla ka jingïohi haba ym shym la don wat tang iwei ruh i jingjia ban wanrah ka jingïakynad hapdeng ki artylli ki jaidbynriew jong ka jylla.
Ym tip kumno u Myntri ka tnad pule puthuh un sngew halor kane.
Ha ka jingshisha kane ka jingïakhih ka VPP ka la dei ban ïoh ka jingïaroh namar ka jinglong jai jai ka jingïakhih wat padeng u paidbah byllien uba la wan lut na kylleng.
Nangta kaba la long ruh wat hapdeng ka jingshah kren beiñ, ka jingshah kynthoh na kiba bun ki liang, hynrei ka jinglah ki paidbah ban tyngkan ka long kaba dei ban ïoh ïa ka jingïaroh.
Ha ei phin lap ba ka jingialang paidbah kaba ki nongïalam kin pynkhuid hi ïa ka jaka ba pynlong ka jingïakhih.
Wat ha ki jingïaseng jong ki Balang ruh, bunsien ïa ka jaka ba pynlong jingïaseng hap buh da ki Volunteer ne hap shu ai wai ban pynkhuid.
Ki nongïalam ka VPP ki la shim hi la u synsar ban pynkhuid ia ka jaka pynlong jingïalam man la ka sngi bad wat haduh ka sngi ba la pynkut ïa ka jingïakhih.
Kum ban shu pynkynmaw hangne, ki nongïalam ka VPP kiba la kren ha Assembly ki la pynpaw shai ba kane ka jingdawa jong ki kam mut satia ban pyrshah ne ban knieh noh ïa ka bhah ba ki Garo ki la ïoh, hynrei ban pynïoh pat ïa ka hok kaba ki Samla na Rilum Khasi Jaiñtia kidei ban ïoh.
La ïohi ruh ba halor kane ka mat, ka Rilum Garo ka la tylli lang mlon ban pyrshah ïa ka jingdawa ka VPP, katba ha Rilum Khasi Jaiñtia pat kila don kiba pyrshah bad pynpaw ba ym dei ban pynkhih ïa kane ka ishu,ïoh ba ka mih ka jingïaumsnam hapdeng kine ki arkynhun jaidbynriew kiba ïashong ïasah lang ha kajuh ka jylla.
Kiba pyrshah ki la kynnoh ruh ba kane ka jingleh ka VPP kadei tang ka buit ban jop ïa ka elekshon MDC ha u snem 2024.
Pynban haba peit ïa ki election manifesto jong kiwei pat ki Seng Riewlum, kum ka UDP, ka HSPDP kamat ban review ïa ka Reservation Policy ka don ha ki kyndon ne ki mat ïaleh elekshon jong ki.
Kaba mut ba kine ki Party ruh ki leit sha u paidbah ryngkat ba kane ka mat kaba la pynkhih da ka VPP.Te kan don ka jingïapher aiu na kane ka jingdawa jong ka VPP bad ki jingdawa ka UDP bad HSPDP.Ka jingïapher hi ka long ba ka VPP kaba shong ha ka liang pyrshah ka pynkhih ba dei ban review noh, katba ka UDP bad HSPDP kiba don ha ka liang synshar ki sngap man man bad kim ong eiei halor kane ka mat kaba kila khlei ha ka por elekshon.
Nongstoiñ, Jylliew 5: Kum ka jingïasnohkti lang bad ki paitbah ha shityllup ka pyrthei ha ka sngi pynneh pynsah ïa ka mei mariang, ki nonghikai bad ki khynnah jong ka Tynghor Secondary School ha ryngkat ka jingïatreilang bad ka Seng Samla Shnong ki la pynlong ïa ka jingrakhe ba kyrpang.
Ha shuwa ban sdang ïa ka jingthung ïa ki tynrai dieng, la pynlong ïa ka jingïalang ba lyngkot ha phyllaw jong ka skul ha kaba la pynïaid da u samla Pynshai Joel Dkhar ha kaba la ïadonlang da u Hedamaster jong katei ka skul u babu P.Lyngdoh, u bah K.P.Pangñiang MLA barim ka Rambrai Jyrngam u ba dei ruh u chairman ka Managing Committee jong ka skul.
La ïoh ïa ka jingkren na u babu O.Sohmad ha kaba u la pynsngewthuh ïa ki khynnah skul bad ki samla jong ka shnong, ba ka mariang ka dei ka kmie jong ki briew ha ka pyrthei shityllup bad lada ki briew kim sangeh noh ban pynjot pathar ïa ka mariang, khlem artatien tang hadien katto katne snem ka thma bah kaba shyrkhei kan khie bad kata ka dei ka thma ïaknieh um.
U la ong ruh ba ka jingpynjot pathar ïa ka mariang da kaba khlong dusmon ïa ka khyndew, pom pathar ïa ki dieng ki siej, pynduh ïa ki khlaw ki btap ka dei ka daw ba kongsan ba ka jingshit jong ka pyrthei ka nang kiew man la u snem.
U la pyni nuksa ruh ba ka jingrang tyrkhong mynta u snem ka dei ka nuksa jong ka jingkyrduh um ha ki snem ban wan.
U bah Pangñiang haba ai jingkren u la ong ba ban thung ïa ki dieng ym dei ban shu thung tang ban dep rukom, hynrei dei ban don ka jingkitkhlieh namar nangne shakhmat ka jingkyrduh um kan long kaba shyrkhei haduh katta katta.
Nalor kata u la ong ba ha kiwei ki ri ka pyrthei kum ha ki ri Arab ka um ka kham rem dor ban ïa ka petrol namar ki dei ki ri ki bym don khlaw.
U la ong ruh ba ka jingthung ïa ki dieng kwai bad ki dieng khlaw ka pynneh pynsah ïa ka jingjyrngam bad u la kyntu ruh ïa ki khynnah skul bad ki samla shnong, ba kin shim ka jingkitkhleh na ka bynta ban pynjyrngam pat sa shisien ïa ka mariang kaba la synlen, khnang ba ki paitbah nongshong shnong kin lait na ka ‘nemsniew jong ka jingkyrduh um.
Nalor kata u la ong ruh ba ka por ka la dei ba ki bor sorkar kin shimkhia ïa kane ka mat bad lada ka sngew dei kan thung noh da ki pulit ïada mariang kiba kynsai.
Namar, ban shu pyrkhing tang da ki dorbar shnong kin ym lah ban leh ei ei, hynrei lada ki bor sorkar kin shimkhia kan long ka jingmyntoi kaba khraw.
U la ong ba ka shnong Tynghor ka dei ruh ka Headquarter jong ka hima Jyrngam Sirdarship bad ka jingpynneh pynsah bad pynjyrngam ïa ka mariang sa shisien pat ka dei ban sdang na kane ka shnong.
Mawkyrwat, Jylliew 05: La rakhe mynta ka sngi ïa ka World Environment Day halor ka phang, “Beat Plastic Pollution", ha Mini Secretariat, Mawklyrwat ha kaba u bah T.Lyngwa, IAS, Deputy Commissioner ka South West Khasi Hills District, Mawkyrwat u la long u kongsan.
Ïa kane ka prokram la pynlong da ka ophis jong u Divisional Forest Officer Social Forestry & Territorial Division, West & South West Khasi Hills ryngkat ka jingïatreilang bad ka District Administration, South West Khasi Hills District.
Haba kren ha kane ka jingïalang u bah T.Lyngwa, IAS, Deputy Commissioner ka South West Khasi Hills District, Mawkyrwat u la ong ba kane ka sngi ka pynkynmaw ïa ngi ïa ka jingkordor jong ka mei mariang bad ïa ka kamram kaba ki kum ki nongshong shnong ngi dei ban leh ha kaba ïa dei bad ka jingtyngkai bad ka jingpynneh pynsah ïa ka mariang, u la ong ruh ba kumba 400 million ton ka plastik la shna ha ka shi snem ha baroh kawei ka pyrthei bha kaba ka jingpyndonkam ïa ka plastik ka la nang jur na ka por sha ka por, u la ban jur halor ka jingdonkam ban kyntu ïa ki paid nongshong shnong ban pynduna ïa ka jingpyndonkam ïa ki plastik da kaba pyndonkam biang da ki juh ki plastik khnang ban lait na ka jingpynjulor bad ka jingpynjaboh ïa ka mei mariang u la pynpaw ruh ïa ka jingbynniaw halor ka jingkiew jong ki nongpyndonkam plastik da kaba kdew bad pyni ba lada kim lah ban leh ei ei na kaba khanglad ïa ka jingpynjulor ïa ka mariang kan poi ka por ha kaba kin hap ban shu thied ïa ka lyer na ka bynta ban ring mynsiem ha ka dor kaba rem.
“Ka jingleh bymsuidñiew jong u briew ha kaba pynjulor ïa ka mei mariang bad ki sawdong sawkun ka wanrah ïa ka jingkylla ha ka suiñbneng bad ki jingjia kiba khyllah kum ka jingshlei um, jingtwa ki lum ki wah bad kiwei kiwei kiba pynduh noh ïa ka jingitynnad ka mariang bad ka jingduh kaba khraw", ong u bah T.Lyngwa.
Namarkata, u la wer la khot ïa baroh ban ïasnohkti lang ha kaba pynkhie im biang ïa ka mei mariang da kaba kin phikir, kin sumar bad ban ïaleh ban thung dieng khamtam ha kito ki jaka kiba la pynjulor.
U bah J.D.Kharwanlang, Superintendent of Police, South West Khasi Hills District u la kren halor ka jingdonkam ban pynneh pynsah ïa ka mariang da kaba pyndonkam da ki tiar kat kum ka juk kaba mynta kum ha kaba tih dewïong, tih maw, tih shyiap bad kiwei kiwei ban lait na ka jingtwa khyndew bad ha kajuh ka por u khot u ïa baroh ban thung bun ki dieng kiba lah ban ai jingim bad ban kiar na kaba thang ïa ki phlang, ki lum ki wah ban lait na ka jingpynjulor ïa ka mariang bad ki dei barobor ban kynmaw ba kine ki tiar kiba ki pyndonkam khlem da phikir kin pynïap ïa ngi shisien ka sngi.
Ka kong S.Kharsohnoh, District School Educational Officer (DSEO) bad In-charge Sub Divisional School Educational Officer (SDSEO), South West Khasi Hills District ka la pynkynmaw ïa ka kamram bad ka bynta kaba ki dei ban leh kum ki nongsynshar jong ka mariang ha kaba ki dei ban sumar, ban phikir bad ban ïada ban lait na ka jingpynjulor, ka jingpynjaboh ïa ka mariang kaba wanrah ïa ka jingkylla ha ka jinglang jong ka suiñbneng.
Namarkata, ka la ban jur halor ka jingdonkam ban tyngkai ïa ka um, ka bording bad kiwei kiwei na ka bynta ban pynneh.
La pynbud da ka jingthung dieng ha phyllaw jong ka Mini Secretariat bad ha Children’s Park kaba don ha Laitlawsang, Mawkyrwat bad ban pynshai shuh shuh ha ki khynnah skul shaphang ha jingkordor jong ka jingpynneh pynsah ïa ka mei mariang u bah G.H.Chyrmang, MFS, Divisional Forest Officer, Social Forestry & Territorial Division, West & South West Khasi Hills District u la ïoh ruh ban pyni ïa ki ar tylli ki phlim kiba u la buh kyrteng ka “Only one Earth" bad “Beat Plastic Pollution".
U bah J.S.Chyrmang, D.F.O, Nongstoiñ & Mawkyrwat u la ïalam ïa ka Pledge Taking Ceremony.
Kham hashwa, u bah M.J.Kharbuddon, ACF, Mawkyrwat u la pynïaid ïa ka jingïalang katba u bah H.Kharmutee, R.F.O, Nongstoiñ u la pyllait da ki kyntien khublei.
Ha kajuh hi ka sngi na ka liang ka Meghalaya Basin Management Agency (MBMA) ha ryngkat ka jingïatreilang bad ka Nativity Higher Secondary School, Mawkyrwat bad Nativity Secondary School, Mawkyrwat ki la ïoh ban rakhe ïa kane ka sngi ba kyrpang ha kaba u bah T.Lyngwa, IAS, Deputy Commissioner, South West Khasi Hills District, Mawkyrwat u la long u konsan.
Ïa ka jingïalang la pynïaid da u bah Kegitar Lyngdoh, Deputy Manager Monitoring & Evaluator (DM-M&E), ka jingkren pdiang na u Principal jong ka Nativity Higher Secondary School, Mawkyrwat, ka jingrwai kyrpang na ki khynnah skul, ka jingkren lyngkot na u bah Riban Dkhar, SM-Training Specialist bad ka jingkren khublei na ka Niwancy Bareh, Deputy Manager, Environment Management.
Hadien ka jingïalang u kongsan, ki nonghikai, ki ophisar bad ki khynnah skul ki la ïoh ban ïa thung ïa ki symbai dieng ha ki rud ki kiar jong ka skul.
Nongstoiñ, Jylliew 5: Ka Block Congress Committee ha ka sngi saitjaiñ ka la shong ïa ka jingïalang kyrpang ban ïa phylliew jingmut ha kaba ïadei bad ki kam ki jam jong ka seng ba kumno yn pyntyllun nangne shakhmat.
Kyrpang ruh la ïakren halor ka Reservation Policy ha kaba u MLA Bah Gabriel Wahlang u la pynpaw ba dei ban kyrshan namar ka dei ka ishu jong ka jaidbynriew.
Ïa katei ka jingïalang paidbah la pynlong ha Bishop Hall Nongstoiñ bad baroh ki nongkitkam jong ka seng Congress kiba na ka Nongstoiñ konstitwensi, ki la wan ban ïathir jingmut lang ha katei ka sngi.
Hadien ka jingïakren kaba la neh kumba katto katne por ka seng Congress ka la shim ruh ïa ka rai ban ai jingkyrshan ïa kaei kaba u MLA ka Nongstoiñ u la kren haba ïadei bad ka Reservation Policy.
Ha katei ka jingïalang paidbah nalor u bah Gabriel Wahlang MDC/MLA ka Nongstoiñ konstitwensi, la donlang ruh u bah Golden Nonglong bad kiwei kiwei ki riew pawkhmat jong ka seng bad ki paidbah jong ka thaiñ.
Ha katei ka sngi nalor katei ka mat ba kongsan, ka seng ka la ong ruh ba kan shim ïa ka sienjam ban leit ïakynduh ïa ka kong Ampareen Lyngdoh, kaba dei ka myntri ka koit ka khiah ban pan jingshai balei la kit noh ïa ki tiar na MCH Hospital Nongstoiñ sha Mawkywat, namar ïa kitei ki tiar la mang kyrpang na ka bynta ka Maternity & Child Hospital kaba don hapoh ka shnong Upper New Nongstoiñ.
U bah Ïoanis Lyngkhoi Vice president ka Nongstoiñ Block Congress Committee bad u samla Fender Nonglait President West Khasi Hills District Youth Congress, ki la pynpaw ha ka jingïakren bad ki nongthoh khubor hadien katei ka jingïalang, ba shen kin sa leit ban dawa jingshai na ka myntri ba ka dei ban pynshai, namar kumba long mynta ki paidbah ki sah ha ka umdum ban pyrkhat.
Nongpoh, Jylliew 05 : U Bah AL Hek Myntri ka tnad Animal Husbandry and Veterinary haba kren haka jingïalang ban rakhe ïaka sngi pynneh mariang ha Umtrew u la ong ba lada kum ki nongshong shnong ngi kitkhlieh nalade ïaka jingjot jong ka mei mariang thung uwei u dieng man ba don kano kano ka sngi leh kmen la ka long ka sngi kha ruh namar kane kan wanrah ïaka jingkylla haka mei mariang, ym ban shu rakhe tang haka 5 tarik Jylliew.
U Bah AL Hek u la ong ruh ba kum uwei naki riew rangbah u ju sngew tynnad ban thung dieng wat shabar ka jylla namar kane ka dei ka jingkitkhlieh nalade ban pynneh pynsah ïaka mei mariang, bad kyntu ruh ïaki paidbah ba ka jingkylla jong ka suiñ bneng ka dei hi ka jingleh jong u bynriew kumta ngi donkam ban thung shibun shibun ki dieng ban pynjyrngam pat sa shisien ïaka rong bala lip noh jong ka mariang.
Ïa katei ka prokram thung dieng ha Umtrew la pynlong da ka ophis jong u Range Forest Officer, Unsning Social Forestry haka jingïatrei ryngkat bad ka St.Joseph’s Academy of Nursing, Umtrew ban rakhe kyrpang ïaka sngi jong ka Mei Mariang ne ka World Environment Day halor ka phang “Solution to beat Plastic Pollution", da kaba pynlong ïaka jingthung dieng bad pynkhuid ïa ka mei mariang.
Ha kane ka sngi kum ka jing nohsynñiang sha Mei Mariang, naka liang ka Tnad Forest ki la pynlong ïaka jingthung ïaki tynrai dieng ha sawdong ka Shnong Umtrew bad ïa shimbynta ruh haka jing pynkhuid ruh ïaka wah Umtrew bad tam ruh ïaki plastic kiba la pynjakhlia ïaka sawdong sawkun jong katei ka shnong bad haba wai jong katei ka program naka liang ki ophisar jong ka Tnad Fishery Department ki la pynlait symbai dohkha ha ka wah Umtrew.
Ha kane ka sngi kyrpang la wanna ban ïa shim bynta lang da u Myntri ka jylla ba dei peit ïaka Animals Husbandry and Veterinary Department u bah AL Hek kum u kongsan haka jingïadon ryngkat lang u Bah Bijoy Lyngdoh, MFS, North Khasi Hill Social Forestry Division, Ri-bhoi District, Kong M Khongjliew Superintendent of Fisheries Ri-Bhoi, Kong B Rani, Principal ka St.Joseph Academy of Nursing, ki samla pule ka St.Joseph Academy of Nursing, Bah S Diengdoh Rangbah Shnong Umtrew, ki Seng Samla Shnong Umtrew, Seng Longkmie bad kiwei kiwei ki riew paidbah.
Jowai, Jylliew 05 : Ka shnong Nongtalang Mission kum ka dak ka jingrakhe ïa ka sngi pynneh pynsah ïa ka mei mariang kala pynlong ïaka program thung dieng mynta ka sngi ha kaba la mih ban ïashim bynta da baroh ki thliew ïing hapoh ka shnong ban thung mar 2 ne 3 tylli ki tynrai dieng hala ki jong ki phyllaw ïing bad ki kper ïing jong ki.
Ha kane ka sngi ka shnong kala pynlong shwa ïaka program ka ba rit kum ka jingplie pyrda ïaka campaign ka shnong ba la pynïaid da u Chairman shnong ma B.P.Sohsley.
La ïoh ka jingkren lamkhmat na u Waheh Shnong ma S.T Rymbui uba la ïathuh ïa ka thong ba ka Dorbar Shnong ka don ban pynjyrngam biang bad pynpyngngad biang ïaka shnong lyngba ka jingthung ïaki dieng ha man ki thliew ïing ka ban ïarap ban tem ïaka jingnang kiew ka jingkhluit kat nang mih ki sngi.
U la ong ba kane la dei tang ka jingsdang bad yn dang bteng shuh shuh ïaka na ka campaign ha ki snem ki ban wan ruh.
Na ka liang u kongsan ha kane ka program u ma Kyrmen Roi Rymbui, Forester-1, Amlarem Range, Forest Department, ula pynkynmaw ïa ki sngi ba mynshwa ba ka shnong Nongtalang ka mad ïa ka jingpyngngad bad kumjuh ka dang ïoh ban dih ïaki um ba sngur hynrei ula kren bynñiaw ba kat nang mih ki sngi la nang pynsniew dur bad pynjot ïaka sawdong sawkun ka mei mariang tang na ka jingrhah spah jong u khun bynriew.
Shuh shuh ula pynkynmaw ba U Blei “haba u buh ïa ngi u khun bynriew hangne ha sla pyrthei um shem khang ba ngin pyndonkam ïa kiei kiei ba u la buh la thaw hynrei kam mut pat ba ngin shu pynjot pynjulor pathar khlem da tyngkai shuh ïaki para jingthaw jingpynlong kiba don la ka dor na ka bynta ka mynta bad ka lashai jong ngi hi.
U la ban jur ruh iïka jingdonkam ban thung bujli ïa ki dieng ki siej ban pynjyrngam ïaki khlaw ba la syllen kaban ïarap ban pynim ïaki tyllong um bam um dih, ban tyngkai ïaki jaka shong ki mrad ki mreng, ki sim ki doh, ban pynïoh ïa ka lyer khuid bad u slap ha la ka aiom ïa ki khun bynriew.
Hadien kane ka prokram u Secretary shnong Dr.RL Talang ula ïathuh ba kila pynbud pat da ka jingsam bad jingthung ïaki tyngrai dieng sha ki nongshong shnong ba la lam khmat da ki Self Help Group kiba don hapoh ka shnong.
Jowai, Jylliew 05: Shi bynta na ka jingrakhe ïa ka sngi pynneh pynsah mariang ne ka ‘World Environment Day’ kaba la sdang naduh ka snem 1973 ha manla ka 5 tarik u Jylliew bad kaba long ruh ka lad ban ai jinghikai ïa ki nongshong shnong ha kylleng ka Ri ka pyrthei halor ka jingshah ktah ka mei mariang naduh ka jingkiew palat ka jingshit ka suiñ bneng, ka jingpynjaboh bad ka jingpynïap pathar ïa ki mrad ki mreng.
“Kumta ban ïada ïa ka mei mariang bad ïa ki jingthaw kiba im kala dawa mynta ïa u khun bynriew ba un kyndit noh na kaba ïohthiah ban nym pynjulor shuh ïa ka mei mariang da ka ïaleh ban pynjyrngam biang ïa ka mariang kumba ka juh long ha kipor mynshwa".
Mynta ka sngi na ka liang kawei ka kynhun treimon sngewbha kaba la tip kum ka ‘Keep our Surrounding Clean Youth’ (KOSCY) SHG kala rakhe ïa kane ka sngi kyrpang ha ryngkat ka jingïatreilang bad North East Institute of Professional Studies (NEIPS) bad ka Jowai Municipal Board (JMB) lem bad ki nongtrei jong ka JMB ki member ka KOSCY, Team Nature Care SHG, ka Wailadmi SHG bad ka Yaityllilang SHG kila wan ïashim bynta ha kane ka sngi.
La ïathuh lyngba kane ka sngi na ka liang ka KOSCY SHG kala pynlong syndon da ka (Cleaning Drive) ban pynkhuid ïa ki jaboh naduh ki pla plastic, ki kol um, ki bilor bad kiwei de kaba la sdang naduh Tyrchi Fall haduh ki bynta ka Wah Myntdu.
Hashwa kane ka jingpynkhuid la don ka jingïalang ba lyngkot ha kaba la ïoh ka jingkren pdiang na u Samla Raj Passah, katba u President ka KOSCY SHG u bah Wenrickson Wahlang ula ai ka jingkren shaphang ka jingrakhe kyrpang ïa kane ka sngi ‘World Environment Day’, hadien kane la ïoh ka jingkren na u ma Pyndaplang Muksor uba la kren halor ka jingdonkam jong ka mariang na ka bynta u khun bynriew bad kaba donkam eh ka long ban sumar khuid ïa ka.
La ïoh ruh ka jingkren na u Waheh Shnongka Khliehtyrshi ma Kitbok Ryngbai bad kaba khadduh la ïoh ka jingkren na u President ka TNC SHG ma Nishwa Pyrtuh ula ai ruh ai ki kyntien ai khublei ïa baroh kiba la don bynta lang ha kane ka sngi tad haduh ba kut jong ka prokram jingpynkhuid.
Khliehriat, Jylliew 05 : Ka jingrakhe ïa ka sngi pynneh mariang ha East Jaiñtia Hills District ka long ha ki rukom bapher bapher ba la pynlong da ka District Mission Coordination lem bad ka Scout and Guide, ha Khliehriat, kumjuh ruh ka Khasi Students Union Narpuh Circle, kaba la pynlong ha Divine Word Secondary School Lumshnong bad ka company dewbilat jong ka Meghala Cement Ltd (Topcem), ha Thangskai.
Ka District Mission Coordination ha ryngkat ka jingiatreilang bad ka Scout and Guide lem bad ka tnat pule puthi, East Jaiñtia Hills District, mynta ka sngi ka la pynlong ïa kane ka jingrakhe sngi pynneh mariang da kaba la pynlong da ka jingiaid rally ha Khliehriat bad jing tam ïa ki plastik bad ki kot jot kiba la saphriang, ha kane ka prokram la wan ban ïa shimbynta lang da ki khynnah scout and guide na ki skul bapher bapher kiba don ha East Jaiñtia Hills District ba la lam khmat da u District Secretary Meghalaya Bharat Scout and Guide, u bah Emanuel Shangpliang bad ka District School Education Officer East Jaiñtia Hills District, ka kong P.Dkhar, ka District Pedagony Coordinator, ka kong Manbha Suja.
U Deputy Commissioner ka East Jaiñtia Hills District, u Abhilash Banarwal, IAS haba kren ha ka jingialang ha shwa ban pynlong ïa ka jingiaid rally, u la ai ka jingkhblei ïa ki nongpyniaid ïa kane ka prokram bad kumjuh ruh ïa baroh ki khynnah kiba la wan ban ïa shim bynta ha kane ka prokram, u la ong ruh ba ka long kaba donkam ban pynneh pynsah ïa ka mariang bad kumjuh ruh ïa ka khuid ka suba, u la kyntu ïa ki lhynnah ba kim dei ban bret pathar ïa ki plastik namar kane ka pynsniew ïa ka mariang.
Kiba la iasim bynta lang ha kane ka prokram ki kynthup u office Assistant Meghalaya Scouth and Guide, u bah Elvis Dkhar, guide Captain Moolamylliang Upper Primary School , ka kong Pynwan sutnga, Scout Master Sutnga govt School, u Mondaystar Sutnga, Guide Captain Saraswati Mandir School, ka Youtang Chyrmang, Scout Master Star Public School, u Bijoy Biam, Guide Captain Star Public School , ka Laxmi Sarkar.
Ka Meghalaya Cement Ltd, kaba ju tip ruh kum ka Topcem Cement, mynta ka sngi ka la pynlong da ka prokram thung dieng, ha ki sawdong saw kun jong ka Cement Plant, ban pynlong ïa ka mariang kaba kup rong jyrngam bad la thung ruh ïa ki bun jait ki jait dieng, ym dei tang ha kum kine ki sngi kyrpang, hynrei ki nongtrei jong ka Topcem Cement, man la ka por ki la ju pynlong ïa ka jing thung dieng bad ki sawdong sawkun jong kane ka karkhana ruh ki dap da ki dieng ki siej, ka don ruh ki jaka thung jingthung kaba biang hapoh kane ka company bad ka don ruh ki Green House, ka don ruh ka jaka ba ju thung ïa ki syntiew, ka don ruh kawei ka jaka ba ju khot ka Green Colony kaba kup rong jyrngam, ka jingdon shibun ki dieng ki siej hapoh kane ka company, ka pynlong ïa kane ka karkhana ban lait na ka jing pum pum dewbilat.
Ki heh jong ka company kiba la ïa shim bynta lang ha kane ka prokram thung dieng ki kynthup u President Meghalaya Cement Ltd, u R.K.Pareek, u Vice President, u S.K.Sinha, u AVP, u M.K.Jain, u General Manager, u Umesh Kumar, u General Manager, u H.C.Kapil, u Deputy Manager, u Bikky Dutta bad kiwei kiwei.
KSU-NC: U President jong ka Khasi Student Union, Narpuh Circle, lyngba u kyrwoh u la ong ba “Kum shi bynta ban ïa snohkti lang bad ki ri jong ka pyrthei baroh ban rakhe ïa ka sngi kyrpang kaba dei ka sngi pynneh mariang ne ka World Environment Day, ka KSU Narpuh Circle mynta ka sngi ka tarik u jylliew 2023, ka la pynlong da ka jingiakop thoh Slogan bad jingiakop Draw dur, la pynlong ïakanekaprokram ha Divine Word Secondary School Lumshnong.
Ha kane ka jingiakop thoh Slogan bad Drawing la wan ban ïa shim bynta da ki 6 tylli ki school kiba don hapoh ka thaiñ Narpuh, ka Umkiang Holy Cross Higher Secondary School, Narpuh Modern Secondary School Umkiang, Christian Sececondary School Lumshnong, Divine Word Secondary School Lumshnong, KJP Synod School Thangskai bad Chiehruphi Secondary School, ha katei ka jingiakop la jied saw ngut ki khynnah na kawei-kawei ka school ha kaba ar ngut ki la shim bynta ha ka jingiakop thoh slogan bad ar ngut pat ki la ia shim bynta ha ka jingiakop draw.
Ha shwa ban sdang ka prokram, ka la don ka jingialang kaba lyngkot ha kaba la ioh ïa ka jingkren lyngkot na u Principal jong ka Divine Word Secondary School Lumshnong, u Fr.Tonio Mathew bad kumjuh ruh, na u Environment Secretary ka KSU EJHDU, u bah Phanuel Tongper bad la pynlong ruh ïa ka jingthung dieng, ïa ka prokram la pyniaid da u President KSU Narpuh Circle, u bah K.S.Suchiang bad ka seng ka la pynkhreh ïa ki khusnam na ka bynta kito kiba jaop ha kane ka jingiakop.
Nongpoh, Jylliew 05: Ka tnad Forest, Byrnihat Range lem bad ka shnong Baridua ha Ri-Bhoi ryngkat ka jingïatreilang bad ka Mrket Agar Wood Industries, mynta ka sngi kala pynlong da ka jingthung ïaki dieng Agar, u wei naki jait dieng ba rem dor bala ju pyndonkam ban shna ïaki jait jingsma iwbih bapher bapher haka sngi ba shi tyllup ka pyrthei ki rakhe ïa ka World Environment Day.
Ïa kitei ki dieng la thung haki sawdong sawkun jong ka shnong 9 mer Baridua kaba dei kawei naki shnong kaba don ha syndah bad ka Assam, bad ka jingshit bad ka jingkhluid ka lyer ha katei ka thaiñ kala long kaba palat namar ka jingpom pathar ïaki dieng ki siej ka jingkhlong maw bad tih khyndew tang namar ka jingkamai jongno re jongno.
Naka liang u Bah Freddy Passah u ba dei u Ranger Forest Officer ka Byrnihat Range bad u Bah Pynshailang Basaiamoit B.O ka tnad forest ki la pynshai sha ki nong shong shnong ïaka jing kordor jong ka um bad ki dieng ki siej naka bynta ban ioh ring mynsiem ïaka lyer ba khuid bad ki la pynshai ruh ba kumno ki plastic ki wanrah jingma ïaki briew ïaki mrad bad ka mei mariang namar ka jing bret pathar jong ngi ki briew ïaki plastic ha ki lum ki wah kaba wanrah bun ki jait jing pang bad ka jingpynjot mariang bala pynlong ïa kane ka pyrthei ban dang khluid katba dang mih ki sngi.
Na ka liang u MLA ka Jirang Constituency Bah Sosthenos Sohtun u ba long ruh kum u kongsan hakane ka sngi u la ong ba man la u snem ngi thung ïaki dieng haka sngi rakhe ïaka World Environment Day ha man la ki shnong hynrei shaei ki jah kito ki dieng ka daw ka long ngi shu thung ïaki dieng khlem peit khlem khmih bad khlem sumar bad la shu thung tang ban pyndep rukom ban ioh rakhe ïakatei ka sngi hynrei naka liang u Bah Sohtun u la khot bad wer ïaki paidbah ban thung ïaki dieng bad ruh ban sumar bad ai um ïaki khnang ba kin heh ki san haka rukom kaba dei kumba ki paidbah ki khmih lynti ba lyngba ka jingthung dieng kan wanrah ïaka jingjyrngam ïaka mei mariang kaba la sdang syllen katba dang mih ki sngi namar ka jingkhwan myntoi.
Hakane ka sngi la ïa don ryngkat lang da u rangbah Shnong ka Baridua u Bah Augustine Nongrum, u Syed Abdul Quavi naka MAW Industries, ki seng samla shnong, ki long kmie bad ki nongtrei na ka tnad forest.
Shillong, Jylliew: Ka Indian Institute of Professional Studies (IIPS) ha ryngkat ka jingïatreilang bad ka NOMADS adventure Shillong kumjuh bad ka Shillong Municipal Board ki la rakhe ïa ka sngi pynneh pynsah Mariang ha ka pyrthei ne “World Environment Day" ha ka 5 tarik mynta u bnai lyngba ka theme “PLOGGING" kata kaba kynthup ha kajuh ka por ïa ka rukom ïalehkai sport bad ka jingtam ïa ki ñiut ki ñier.
Ha kane ka prokram ki khynnah pule la ïohi katba ki dang pynlong ïa ka jingïaid kjat ne jogging lyngba ka lynti surok na Dhankheti -Barik sha State Central Library bad Meghalaya High Court bad pynkut ha Police Bazaar da kaba tam ryngkat ruh ïa ki ñiut ki ñier ha lynter ka lynti surok.
Hadien ba la lum ïa kine ki ñiut ki ñier la pynïakhlad ïa ki hapdeng kiba pyut bad ki bym pyut ïa kiba la pynkit noh da ki dkhot jong ka tnat Shillong Municipal Board.
Shillong, Jylliew: Ka Switch ON Foundation ha ryngkat ka jingïatreilang bad ka NABARD ka la pynlong ïa ka awareness program na ka bynta ka Farmer Producer Organizations kum kawei na ka bynta jong ka Mission LiFE campaign.
Ia kane ka prokram la pynlong hapoh ka Community Hall ha (Rngikseh) Mawthadraishan.
Ka jingthmu jong kane ka program ka long ban kyntu ïa ki nongrep ba kin sdang noh ban pyrshang da ka rukom rep kaba pynneh pynsah ïa ka mariang bad ban pynduna ïa ki jingktah jong ka jingkylla jong ka mariang ne ka climate change.
Ha kane ka program la don shibun kiba la wan ïashim bynta kiba kynthup ïa ki nongrep lem bad ka DDM NABARD kaba la ban jur ïa ka jingdonkam ïa ngi iwei pa iwei ba ngin ïasnohkti lang da ki jingleh kiba rit ban pynduna ïa ki jingktah ba mih na ka jingkylla jong ka mariang.
La pynshai ruh sha ki nongrep shaphang ki mat ba kongsan kum ka jingkunai ïa ka um bad ïa ka bording, ka jingsangeh ban pyndonkam ïa ki single-use plastics, ka rukom rep kaba pynneh pynsah ïa ka mariang, ka rukom buh ïa ki jaboh bad ki e-waste, bad kumno ban pdiang ïa ka rukom im kaba koitba khiah.
Ki topic ne ki mat ha kane ka awareness program ki kynthup ruh ïa ka “Agri culture for sustainable development," “global environmental changes" bad “plant resource utilisation.
"U Vinay Jaju, MD, SwitchON Foundation u la ong ruh ba ha ka Switch ON Foundation, ki ngeit ba ka jingïatreilang ka long kaba kongsan ban ban pyn sngew halor ka jingkylla ka mariang bad ka jingjot noh jong ka mariang.
Lyngba ka jingpynsdang kum ka Mission LiFE, ngi thmu ban pynkupbor ïa iwei pa iwei bad ïa ka imlang sahlang hi baroh kawei ban long ki nong wanrah ïa ki jingkylla ban pynneh pynsah ïa ka mariang.
Ka DDM NABARD ka ong ruh ba ka long kaba donkam eh ïa ngi ba ngin pynneh ïa ka mariang, bad ba ngin ïatreilang ban wanrah ïa ka lashai lashisngi kaba khuid ba suba bad kaba koit ba khiah.
Ka la ïathuh ruh ba ka Mission Life ka dei ka jingsdang kaba rit kaba aibor ïa iwei pa iwei bad ïa ka imlang-sahlang ban wanrah ïa ki jingkylla kiba bha ha ka mariang.
Ka aikhublei ruh ïa ka SwitchON Foundation na ka bynta ka jingtrei shitom jong ka ha kaba pynïaid ïa ka awareness program, bad ruh na ka bynta ka jingkyntiew jong ka ban pyrshang ban pynneh pynsah ïa ka mariang.
Iwei na ki nongmihkhmat na KaThup ki Nongrep Producer Cooperative Society Limited i ong ba ki sngew kmen shibun ban wan sha kane ka awareness program kaba la pynlong da ka SwitchON Foundation.
I la ong ba kasne ka la pynplie ïa ki khmat jong ki halor ka jingdonkam ban sumar ïa ka Mariang bad ban ri ban ïada ïa kiei kiei kiba don ha ka Mariang.
Ki da shimkhia ruh ban pyrshang noh da ki rukom kiba pynneh pynsah ïa ka mariang ha ka rep ka riang bad ha ki rukomim ba man ka sngi.
Ha kane ka program, la phah ruh ïa baroh kiba ïashimbynta ban shim smai ba kin sumar ïa ka mariang, ban kyntu ïa ki ba kin mih shakhmat ha kata ka jingïalap ne campaign ban pyrshang ban pynneh pynsah ïa ka mariang ha ka jingim jong ki kaba man ka sngi.
Shillong, Jylliew 05: U President ka Bharatiya Janata Party (BJP) Meghalaya bah Ernest Mawrie hynne ka sngi Nyngkong, ula pynbna baka sorkar kala beh seng ïa u Chief Executive Member (CEM) ba rim ka Garo Hills Autonomous District Council (GHADC) u Boston Marak.
Kane ka jingbeh noh ia u Boston Marak kadei hadien baka Lokayukta kala Chargesheet halor ka jingkynnoh ba u don bynta haka kam bamsap.
“Kumba phi ïa tip baka BJP ka long pyrshah jur ïa kino kino ki kam bamsap bad hadien baka Lokayuta kala Chargesheet ïa u Boston Marak u ba dei ruh u CEM barim ka GHADC, kum u president ka Meghalaya BJP nga pynbna ba la behseng ïa u mardor" la ong u bah Ernest.
U bah Ernest ula pyntip ba u Boston u bat kum u president ka Schedule Tribe Morcha bad naka liang ka Party kala dep phah ïa kane ka mat sha ka Disciplinary Committee ba kan shim ïa ki sienjam pyrshah ïa u Boston Marak.
Shillong, Jylliew 05: Haduh mynta ka jingïa pynbeit pud hapdeng ka jylla Meghalaya bad Assam, lah ban ong ba la pyndep haduh 60% bad hapoh une u snem yn lah ban pynbeit lut baroh 100%.
ïa kane la kam da u President ka Bharatiya Janata Party (BJP) Meghalaya bah Ernest Mawrie uba la ong ruh ba kane ka jingïa pynbeit pud hapdeng Meghalaya bad Assam ka la sdang hadien ka jingshim khia u Myntri Rangbah duh ka ri India u Narendra Modi hadien ba ula wanphai biang ha ka bor ha u snem 2019.
“Hadien ka jingshimti biang u Narendra Modi kum u Myntri Rangbah duh ka ri India ha u snem 2019 ula ban jur ba ka la donkam ban pynbeit noh ïaka jingïakjia pud hapdeng ki jylla hapoh ka thaiñ Shathei Lam Mihngi (North East) bad naka liang u Myntri ka tnat kam pohïing ka sorkar pdeng u Amit Shah ula shim ka jingkitkhlieh ban ïasyllok bad ki Myntri rangbah jylla ka Meghalaya bad Assam ban pynïaid shakhmat ïa ka jingpynbeit pud" ong u bah Ernest.
U bah Ernest ula ong ba haduh mynta ki artylli ki sorkar jylla ki la dep ban pynbeit ïaki jingïakjia pud ha ki 6 tylli ki jaka na ki 12 tylli kiba don hapdeng ka jingïakajia, lyngba ka jingïasoi iaka Memorandum of Understanding (MoU) bad mynta ka kynti ka jingïakren bad pynbeit sa ïa 6 tylli ki jaka ïakajia kala ïaid shakhmat.
U bah Ernest ula kynnoh ba ka jingslem ban pynbeit pud hapdeng ka Meghalaya bad Assam ka dei hi namar ka jingïaleh Politiks ka Congress haka por ba ka synshar ha Delhi bad ha kine artylli ki jylla.
Ula ong ba hadien ka jingshimkhia ka sorkar pdeng ba ïalam ka BJP, u Myntri Rangbah ka jylla Meghalaya Conrad K Sangma bad u Myntri Rangbah ka jylla Assam Himanta Bisawa Sarma, ki la kloi ban shim ka jingkitkhlieh ban pynbeit noh ïaka jingïakajia pud hapdeng baroh 2 tylli ki jylla.
“Hoid ki dang don katto katne ki jingïakajia hynrei na ka liang ka BJP ka ai khublei ïa ki Myntri Rangbah jong kine artylli ki jylla kiba la shim khia ban sdang noh ka jingïakren pynbeit na ka bynta ban wanrah ïa ka shong suk shong shngaiñ hapdeng ki paidbah jong baroh artylli ki jylla" ula ong.
Shillong, Jylliew 05 : U Myntri ka tnad Tourism ka sorkar jylla Bah Paul Lyngdoh u la ong ba ka sorkar ka la rai ban wanrah da ki cable car kiba long thik kum ha Switzerland kaba ki nongwan jngohkai pyrthei kin ïoh ban peit na kitei ki kali suiñ ïa ka jingitynnad ka mariang ha nongbah Shillong.
Haba kren bad ki lad pathai khubor, u Bah Paul Lyngdoh u la ïathuh ba ïa katei ka sienjam la dep ban ïa kren ha ka jingleit jong u dang shen sha Switzerland kawei na ki ri kaba pawnam ha ka jingpyndonkam ïa ki cable car ban khring ïa ki nongwan jngohkai.
“Ka jingthmu jong kane ka jingleit jngoh ïa ka Switzerland ka long ban pynstet ïa ka jingsdang pyntreikam noh ïa ka Shillong Ropeway project kaba la mang 140 klur tyngka da ka jingbei tyngka jong ka Asian Development Bank," u la ong.
Da kaba kam ba katei ka projek kadei kawei na kiba heh tam ha ka thain shatei lammihmgi jong ka Ri, u Myntri u la ong ruh, " Da ka jingbun ka jingwan ki nongjngohkai pyrthei ngi khmih lynti ruh ba kan dei kawei na ki lad aikam kaba heh tam na bynta ki nong Meghalaya.
"Haba pynshai pat halor ka jingkynthoh kiba ïadei bad ka ishu Reservation kaba lamkhmat da u president ka VPP da kaba shah thngan, na ka liang u Bah Paul u la ong, “Ngam lah ban shu pynsangeh noh ïa ki jingïalang ba la dep pynbeit (sha Switzerland) tang na ka daw ba don kiba shah thngan ha Shillong bad ban wanphai noh.
"Ha kajuh ka por u Myntri u la pyntip ruh ba katei ka projek kan sa sdang noh ha u Nailar bad l akhmih lynti ruh ba ha u Nohprah kin ïoh sdang noh ïa ka kam ïa kaba ki khmih lynti ar snem ban pyndep ïa ka.
Shillong, Jylliew 05: Ka Seng KHNAM, ka la kren shai ba ki kyndon treikam jong ka Expert Committee kadei ban kynthup beit ïa ka mat ban review ïa ka Reservation Policy.
U Bah Thomas Passah, Working President, u la ong ba na ka liang ka Seng kumba ki la kren bad pynpaw ha ka All Party Meeting, ki ieng skhem.
bad ki dawa ba ki terms of reference jong ka Expert Committee ki dei ban shai ba kan long beit halor *kumno ne ha kano ka rukom yn revise/modify ne pynkylla noh ia ka RP1972, khnang ba kan long ka ban nym noh shiliang ïano ïano ruh.
U Bah Thomas u la ong ba katkum ka jingkren u Conrad ha Tura ka paw ba ka kam jong ka Expert Committee ka long tang ban shu examine/study la ka long feasible/safe ne em ban revisit/review ia ka SRP bad ym dei ban review.
ngi lah sngewthuh bha ba u Conrad un sa shu pynkyllain jalebi khnang ban pynslem khlem shim rai eiei wat haduh ban da kut syndon ka term san snem ka sorkar.
Sa kawei lada u thung Chairman bad members tang da ki briew ba jied hi ka sorkar,te kin pynslem shuwa da bun ki daw bad khatduh kin sa rai ba ym long ban review ne modify namar ka long kaba ma palat namar ka rai jong ka Supreme Court kaba ong ban ym palat ia ka 50% reservation lane kiwei kiwei ki daw.
Namar kata ka seng ka dawa ba ka sorkar kadei ban kynthup lang ruh ïa kiba na Rilum khasi kum i Kong Patricia Mukhim, Bah VG Kynta, Bah Toki Blah, Bah Robert Kharjarin, Dr Sumarbin Umdor, HOD Economic Department,NEHU bad kiwei kiwei.
Ka sorkar ka la ong ruh ban ha ka jingïalang jong ka kynhun Myntri kan sa wanrah ruh ïa kata ka Roster ba thymmai.
Namar kata ka seng ka pynkynmaw ïa ka jingdawa jong ka seng ba ka Roster dei beit ban long beit nangne shakhmat.
Shillong, Jylliew 05: Ki nongtrei jong ka National Health Mission jong ka jylla hapoh ka lama jong ka National Heal Mission Employees Association of Meghalaya (NEAM) ha ka sngi Saitjaiñ, ki la pynlong ïa ka elekshon ban jied ïa ki nongkitkam ba thymmai jong ka Seng lane ki dkhot jong ka Central Executive Committee (CEC)Ïa kane ka elekshon la pynlong ha Mae- Dow Gande Hall, Jaïaw Lum Batemon ha kaba palat lai spah ngut ki dkhot jong ka Association ki la ïashim bynta ha kane ka elekshon kynthup na ki District bapher bapher jong ka jylla.
Ha ka jingïajied la don 31 ngut ki dkhot ne ki kyrtong kiba ïa ai reng na ka bynta ki phra tylli ki Post.
Hadien ka jingïajied lyngba ka Ballot Paper ba la pynïaid da u General Secretary ka Shillong Press Club, Bah P.Sohkhlet, kiba la jop ha kane ka jingïajied ïa ki Nongkitkam ki long:- President- Bah Johnson J.Nongbet, Vice President- Bah Pynshailang Mylliem, General Secretary- Bah Kordorlang Lyngdoh, Assistant General Secretary Dr.Salgra Ch.
Marak, Treasurer- Bilrak D.Marak, Finance Secretary- Kong Marvellous Dkhar Fancon, Publicity Secretary- Bah Bankerdonbor Kharbisnop, Assistant Publicity Secretary- Dringstone M.Sangma.
Shillong, Jylliew 05: U EM barim jong ka KHADC uba long mynta u myntri ha ka sorkar MDA u Bah Paul Lyngdoh u la takraiñ tyngeh ïa u Bah Ardent M Basaïawmoit halor ki sienjam ba u la shim ha u snem 2015 ban ïalam ïa ki paidbah ban tur sha Secretariat ban dawa na ka sorkar ban weng ïa ka jingpynjari ha ki jaka bym dei ki jaka sor na ki aiñ shna iing ka MUDA ha kaba kane ka jingïakhih ba la ïalam da u Bah Ardent kam mih soh eiei.
Ha ka jingïakren sha ki lad pathai khubor u Bah Paul u la ong ba ha u snem 2015 u Bah Ardent u la ïalam ïa ki paidbah ha kaba ka don ka jingshah kawang maw ki pulit bad ki nongthoh khbor ruh hynrei kane ka jingïakhih kam mih eiei lat tang ka snam bad, ‘dei tad ynda nga la long EM ha KHADC ryngkat bad u CEM ngi la leit ban ïakynduh ïa u Myntri ka tnat kam pynroi sor u Bah Shniawbhalang Dhar khlem rah maw khlem rah jri ban kawang ïano ïano, ha ka jingleit kynduh ha ka sien kaba ar u Advocate General jong ka Meghalaya u la kubur ba ki shnong bym dei ha sor dei ban ai sha ka District Council bad la pynkylla ruh ïa ka Meghalaya Building By-law bad na ka liang jong ngi ka KHADC ngi la thaw ruh ïa ka bulidng Regulatory Authority bad ka ka jingleh jong ngi ka long kaba jop ha kaba wat ha ka jingshna ïa ka assembly ba thymmai ka sorkar ka hap pan jingbit na ka KHADC," u la ong.
“Ym tang katta hynrei ka sorkar ka la ai ruh ïa 6 tylli ki city center ban hap hapoh ka jingpeit jong ka KHADC, kane ka jingjop ka dei da ka jingïakhun kat kum ka iktiar ba la pynkup ym ba ngi leit kyrdem ïa ka miej u Myntri," u la bynrap.
Haba taraiñ ïa ka jingïakhih shah thngan u Bah Ardent ban dawa pynbeit thymmai ïa ka Reservation Policy, u Bah Paul u la ong ba kane ka dei tang ka drama jong ka VPP.“Ym tang ba ki pynkylla ishu saiñ pyrthei ïa kane ka mat hynrei ka wanrah ruh ïa ka jingsngew pher jaidbynriew bad ka jingïashun hapdeng ki jaidbynriew ba don ha ka jylla," u la ong.
U la ong ruh ba kiba kam nongïalam ki dei ban long kiba shlur ‘ym kum kito kiba kam nongïalam hynrei wanrah u Mukul ïa ka aiñ ba kheiñ bam armaloi ïa ki MDC ba long MLA uwei u MDC ba kam nongïalam u resign noh wut wut lait noh tang u Bah PN Syiem uba pynpaw ïa ka jingshlur kaba shisha bad ngi hap ai burom ïa kane," u la ong.
U la ong ruh ba ka jingdawa u Bah Paul ha ki snem ba mynshuwa ban dawa pynkylla ïa ka Reservation Poliy ka sakhi haduh kine ki sngi ha kaba wat ha ki rynsan social media ki la phriang ïa ka jingkren jong u.
“Hato phi lap ïa ka jingkren u Bah Ardent ïa kane ka jubab kaba shai ka long beit Em namar um kren eiei ïa kane namar u dei u nongïalam ka FKJGP ba don lang ki Garo," u la ong.
Nongpoh, Jymmang 21: Hadien ka jingpynthikna na u District AH & Vety Officer, Ri-Bhoi District, u District Magistrate ka Ri-Bhoi u la pynjari syndon da ka jingkhang dam (Containment Zone) haki 4 tylli ki shnong ha Ri-Bhoi ba kynthup ïa ka shnong Mawlein Mawkhan, Mawtneng bad Umwang Them naduh ka 1 tarik Jylliew tad haduh ban da pynbna da kumwei namar ka jingjur jong ka jingpang African Swine Fever (ASF).
Naka liang ki bor distrik kila shim ruh ïaka rai ban khang dam ïa kitei ki shnong khnang ba ki Doctor naka tnad Veterinary kin lah ban wad bñiah ban lap ïa ki sñiang ba don jingpang ha kitei ki shnong, bad naka liang u District Magistrate u la mana ruh ïaki paidbah ba kim dei ban thied sñiang ban ot doh bad ban die doh sñiang ha kitei ki shnong, bad baroh ki nongri sñiang ki dei ban lehkhuid bad kim dei ban shah ïano ïano ban rung sha ki jaka ri sñiang jong ki khnang ba katei ka jingpang kan nym saphriang.
Khadduh eh,ka sorkar MDA-2 hapoh ka jingialam ka party NPP ka la hap ban pynden hi toin halor ka sur ki paidbah ban pynthymmai biang(review) ia ka State Reservation Policy hapoh ka jingialam(enitiatives) jong ka party VPP.Hynrei,ha kano ka rukom kan pynthymmai ne pynkylla ym pat lah satia ban batai haduh mynta.
Ka sorkar MDA-2 bad ka VPP ki hap ban shaniah ha kata ka jingai jingmut jong ka Expert Committee.
Kane ka lah ban dei ka buit jongka sorkar tang ban pynlip ia ka ding ba rhem jong ki paidbah halor ka Reservation Policy.
Ka sorkar ka tip bha ba katba nang slem katta ki paidbah ki nang klet bad nang pjah halor ki mat iakhih paidbah(public issues).
Kam don satia ka por(time limit) ba ka VPP bad ki paidbah ba kin ai por ia ka sorkar MDA-2 ba kata ka Expert Committee kan pyndep kloi ia ka kam jongka,la kalong tang hapoh shi bnai ne ar bnai ne shi snem ar snem.
Dei hangne ba ka sorkar ka iohlad ban shim kabu(take advantage) ban pynslem ne pyntud ia kane ka kam.
Wat lada ai ne buh por ruh,ki dang lah ban pan por bunsien ban pyndep ia la ka kamram(duty).
Ngi la iohi tang hapoh kine ki san snem tam mynta ruh,bun bah ki mat ba ktah ia u paidbah(public issues) ki la shu sah kut ldui mynta khlem poi sha bneng ne sha khyndew(hang in the balance).
Ka mat pynkynriah ia ka Them mator ha Them Mawlong kaba la dep rai bad mynjur da ka sorkar MDA-1 ban pynkynriah noh bak bak khlem pynslem shuh ha kito ki por hynrei mynta la palat san(5) snem ei ei,kane ka kam ka khlem poi shano shano ruh.
Ka jingtokit(enquiry) ia ka jingshah siat iap u Ex.General Secretary ka HNLC,I (L) Chesterfield Thangkhiew ha Mawlai ruh kan shu jah la ka jah da ki buit sianti jong ka sorkar.
Ha kiba don ka bor,ki leh bad pynkylla katba mon.
Ka kam IPL,ka jingpynrung ia ka ktien Khasi ha ka kyrnit kaba phra(8th Schedule) lei lei ki da pass da ka Assembly tang ban pynhun ia ka jingiakhih u paidbah hynrei imat sa shi pateng ar pateng bynriew ruh kan ym pat seisoh satia.
Shisien ba la pynslem,kata,la nang blad bad nang klet hakhmat u paidbah.
Kaba ima mynta kalong ba ioh ba kane ka sorkar kan pynslem ne pyntud sa ia kane ka mat paidbah(burning issue) jong ka Reservation Policy.
Kan shimpor da ki bnai ba ka sorkar kan thung(constitute) ia ki dkhot ne member jong kata ka Expert Committee.
Ka Committee pat ka donkam ban shong meeting bunsien namar tang shisien shong meeting kam lah satia ban shim ia ka rai bad ban phah ka jing tyrwa(proposal/recommendation) sha ka sorkar.
Hangta ruh kan shimpor da ki bnai.
Ym tang katta,hynrei ynda kane ka Committee kan aiti bad phah sha ka sorkar ruh,ka sorkar kam lah satia ban shu pdiang beit(accept in to to) katba ai jingmut(sugestions) jong kane ka Committee.
Ynda kata ka Report jong ka Expert Committee kan poi ha kti jong ka sorkar,hangta te,hai-re-hai artad ki buit laiphew jait lah ban iohi ba kan leh ka sorkar(the Govt will play a tactic role)namar ba katei ka mat kaba don jingma(sensitive issue)hapdeng ki ar jait bynriew.
Hap ia pyrkhat bha ba ioh kum kine ki rukom pynslem(long and delayed procedures) kan jia biang sa mynta ka sien ia kane ka mat kaba ktah shisha ia ki khun samla ba la nang la stad ki bym pat iohkam iohjam(unemployed educated youths) ha ka ri baieit jongngi.
Nongpoh, Jylliew 05: Khnang ban nym don kino kino kiba shim kabu halor ki jingmyntoi ba dei ban ioh ki skul pule bapher bapher ha ka District, ka District School Education Officer ka Ri Bhoi, ka Kong P.Lyngdoh Nonglait mynta ka sngi ka la pynshai paidbah ba kum ki bor pynïaid skul jong kino kino ki skul kim donkam ban siew pisa lada wan kino kino ki jingai jingmyntoi na ka bynta ki skul.
Haba ïa kren bad ki Lad pathai khubor, ka District School Education officer ka Ri Bhoi, ka Kong P Lyngdoh Nonglait ka la pynshai paidbah bad khamtam na ka bynta ki bor pynïaid skul hapoh ka District ba kim dei ban siew pisa satia kum ha kaba pan jingbit ban plie skul, ban don ka jingithuh ïa kino kino ki skul (regularization) bad ruh kiwei kiwei ki kam ba ai jingmyntoi ka sorkar ïa ki skul na ka bynta ban kyntiew ïa ka pule ka puthi.
Kum ka District School Education Officer, ka Kong Lyngdoh Nonglait ka la ong na ka bynta ban ai jingbit ban plie ïa kino kino ki skul pule, ban ioh ïa ka jingithuh ïa ki skul da ka sorkar lyngba ka tnad pule puthi bad kiwei kiwei ki kam ai jingmyntoi ka dei ka kamram jong ki ophisar ban pyndep kumba la bynshet da ka sorkar bad kum ki bor pynïaid skul hapoh ka District kim da donkam ban siew pisa ïa ki ophisar na ka bynta kitei ki jingmyntoi ba wan sha ki skul.
Ka la pynshai ruh haba ki skul ki thmu ban pan jingbit naduh ki jingplie thymmai ïa ki skul, ban ioh ïa ka jingithuh ïa ki skul lane kino ki ki kam ba ai jingmyntoi ka sorkar la ka long ha ki SSA School bad kiwei kiwei ki kam ba ai jingmyntoi na ka bynta ki skul, kum ki bor pynïaid skul kim donkam ban siew pisa bad shisien ba la biang ki kot ki sla kum ki ophisar ki hap ban pyndep ïa la ka kamram kumba la bynset da ka sorkar ban pyndep ïa ki kam na ka bynta ka jingbit jingbiang jong ki skul ban kyntiew ïa ka pule ka puthi.
Shuh shuh, ka la pynshai ruh ba lada don kino kino kiba pan pisa na ka liang ki ophisar ka tnad pule puthi ki lah ban pyntip sha ka ophis jongka khang ban ioh ban leh katkum ki kyndon lane ban pynshitom ïa ki.
Lada donkam ban shim kum ki Bharat Scouts and Guides, Teachers Welfare Fund, ka tnad pule ka ai ïa ki rusit (receipt), bad lain a kine ym donkam ei ei ban dawa pisa ne siew pisa ban shim na ki skul halor kino kino ki kam ai jingmyntoi sha ki skul ban kyntiew ïa ka pule ka puthi, ka la bynrap.
Shillong, Jylliew 05 : U Myntri sorkar ka jylla, Bah Paul Lyngdoh ha ka sngi Nyngkong u la ong ba ki paid Garo ki la kham shemphang bun shah ha ka rukom jied ïa ki nongmihkhmat lada nujor bad ki Khasi.
“Ha ka saiñpyrthei ngi dang long khunlung palat ka bor sngewthuh.
Ki paralok jongngi na Garo Hills ka paw ba ki kham shemphang bha ïa ka politik," u la ong haba kren bad ki lad pathai khubor ha iing sah jong u.
Katei ka jingkren jong u, kadei hadien ka jingkhluit ka ishu halor ka Reservation kaba la poi ruh haduh u pud ba naduh ki seng sainpyrthei, ki seng bapher bapher na rilum Khasi bad Jaintia ki la dawa ban bishar bniah biang ïa ka Resservation Policy.
Shwa kane, u Bah Paul u la ong ba hangne ha shwa ka elekshon ki pyrta ba ki la kwah Myntri Rangbah da u Khasi hynrei na Garo Hills kam mih satia kum katei ka sur na rilum Khasi ba ki dang kwah Myntri Rangbah na rilum Garo.
“Hynrei ki leh kumno ki jubab ha ka elekshon ha kaba na ki 24 seat ha Garo Hills haduh 18 seat ki pynjop ïa ka NPP," u la ong.
Shuh shuh u la ong ruh ba kane ka jinghylla kwah Myntri Rangbah na rilum Khasi ka pyntylli ïa ki shi jaka kawei ka party.
U ong ruh ba katei ka jinghyla ka pynlong ïa kiwei ruh ki kynhun bapher bapher mynta ba kin sdang lang ban dawa ïa ka bhah bad kumta kane ka la nang pynkyllain shuh shuh ïa ka ishu.
Haba pynshai pat halor ka jingshah kynthoh halor ka jingsngap jar jong u kum uwei na ki nongïalam ba hakhmat na ki Khasi bna kren ei ei halor ka ishu Reservation, u Bah Paul u la ong ba kum ki nongmihkhmat kkam long satia ban shu pynpaw pyrthei lut ne ïathuh paidbah lut ïa ka jingtreikam ne ka buit treikam jong ki ban pyndep ïa ki kam kum ki nongïalam.
“Katba ki wei ki nang kren nga pyndep ïa ka kam," u la ong.
Shwa kane, u Bah Paul u la pynpaw ruh ïa ka jingsngewdiaw da kaba ong ba kiwei ki pyndonkam da ka jabieng hynrei ka Jaidbynriew ka pyndonkam da ka dohnud bad ka jingsngew.
Lah ban kdew hangne, ba katei ka jingkren jong u, ka long ban pynphai nia halor ka jingshah kynthoh kaba bun pyrshah ïa u khamtam haba ïadei bad ka jingsngap jar jong u haba ïadei bad ka jingshah thngan jong u nongïalam ka VPP, Bah Ardent Miller Basaïawmoit halor ka ishu Reservation Policy haduh 10 sngi.
Shillong, Jylliew 05: Wat hapdeng ka jingpyrkhat kiba bun ba ka Seng VPP kaba la pynkhih ban pynbha ïa ka Reservation Policy kan long ka Party kaba isih tam ha Garo Hills, pynban la don katto katne ki Samla kiba la pynpaw ha Social Media da kaba ong ba lada don ka VPP ha Garo Hills kan nym don satia ka jingbamsap.
Kane kadei kaba la pynpaw da kawei ka Samla kaba la ai kyrteng ka Tengrimchi Sangma, kaba la pynmih ïa ka Post jong ka ha ka Group “The All Garo Hills Times Now (Republic Report)", ka la pynmih ha ka ktien Garo kumne, “Garo Hills oba VPP Party napode blongen Corruption dongjawachim".
“We want VPP in Garo Hills".
(Lada don ka VPP ha Garo Hills ki kam bamsap kin nym don satia).
(Ngi kwah ïa ka VPP ha Garo Hills)Ïa kane ka post ha Facebook la don ki Samla na Garo Hills kiba kyrshan bad pynpaw ba ki kwah ba ka VPP ruh kadei ban wan ban thaw tnad sha katei ka thaiñ, kaba ha elekshon baladep la jop bun da ka Seng NPP, kaba la jop 19 Seat na ki 24 tylli ki Constituency MLA.Lah ban kdew hangne ba wat lada bun ki la sngewtieng ïa ka jingpynkhih ka VPP ïa ka Reservation Policy ka lah ban wanrah ka jingïakynad hapdeng ki Khasi bad ki Garo.
Hynrei na ka liang ka Seng VPP,ka la kren shai naduh kaba sdang ba kane ka jingïakhih kam don jingthmu satia ban knieh ïa ka hok jong ki paidbah Garo Hills lane ba ka jingïakhih kadei pyrshah ïa ki, hynrei ka dei beit ka jingïakhih ban dawa pynbha ïa ka Reservation Policy, namar ka jingshah ktah ki Samla jong ka thaiñ Rilum Khasi Jaiñtia.
Shillong, Jylliew 05: Ka South West Garo Hills Scheduled Caste Welfare Association (SWGHSCWA) ka la kyntu ïa u Myntri Rangbah ka jylla u Conrad Sangma ban ai bhah 5% na ka bynta ki Scheduled Caste kiba don hapoh ka jylla.
Katkum ka dorkhas kaba la phah sha u Myntri Rangbah, ka SWGHSCWA ka la ong “Watla ka Meghalaya ka dei ka jylla kaba don ïaka Sixth Schedule kaba ïada ïa ki riewlum, hynrei donkam ruh ban kynmaw ba ki briew kiba dei ki Scheduled Caste kiba la duh lad bad ki Reserved Category katkum ka Constitution jong ka ri bad khlem da don ïa kano kano ka jingbhah na ka bynta ki Scheduled Caste, ka jingpyntreikam ïaka Roster System Reservation kan ym long kaba pura.
Kumta dei ban bhah 5% na ka bynta ki Scheduled Caste kiba dei ki nongshong shnong ba pura ka Meghalaya bad kane ka dei kaba donkam kyrkieh ban ïada ïa ki Scheduled Caste kiba duna ha ka kamai kajih".
Ha kaba ïadei bad ka jinglong jingman jongka Roster System bad Reservation Policy, ka SWGHSCWA ba katkum ka riti synshar ka ri ka la don ka kyndon haka Article 15 (4) bad 26(4) kaba dei ka hok ha ka ban bhah ha ka liang ka pule puthi, ïohkam ïohjam ne kano kano ka jingleh ka ban dei lang naka bynta ki Scheduled Caste bad Scheduled Tribe bad yn ym don mano mano ruh kiba lah ban pynkylla ïa kane.
“Ha Meghalaya ka jingdon jong ki Scheduled Caste ka long kumba 25,000 kaba long tang 0.58% na ka jingdon paid ha ka jylla, namar ka Reservation Policy jong ka Meghalaya, ki briew kiba dei ki Scheduled Caste ki la shah ktah jur ha ka jylla.
Katkum ka Meghalaya Reservation Policy kam shym la don kano kano ka jingbhah na ka bynta ki briew kiba dei ki Scheduled Caste.
Mynshwa la ai 5% ka Reservation ïa ki Hajong, Koch, Rabha, Bodo bad Scheduled Caste ( naka bynta 5 tylli ki jaidbynriew), hynrei hadien ba la pynrung ïa ka Maan tribe kum ka Scheduled Tribe, haduh 6 tylli ki jaidbynriew ki ïoh ïa ka 5% ka Reservation kaba long ka bym ïahap satia bad ka long pyrshah ïa ka riti synshar ka ri" kila pynpaw.
Kila pynapw ba kiwei pat ki jaidbynriew riewlum la ithuh ïa ki kum ki riewlum katkum ka Meghalaya Reservation Policy katba ki jaidbynriew Scheduled Caste kiba sah ha West, East, South bad South West Garo Hills la kheiñ ba ki dei ki bym dei ki riewlum.
“Ka long ka bym don jingmut bad kaba pyrshah ïa ka riti synshar ka ri ba ki Scheduled Tribe (OT) bad ki Scheduled Caste la kynthup lang ha kajuh ka jingbhah" la pynpaw ka SWGHSCWA.Ka SWGHSCWA ka la pynpaw ruh ba hapoh Meghalaya ha ka por ba jied ban leit pule MBBS Nursing ym shim la jied wat tang iwei i dkhot na ka Scheduled Caste bad kumjuh ruh ha ka District Selection Committee, West Garo Hills, Tura na ki 17 ngut ki Surveillance Workers ym shim la jied satia tang iwei ruh na ka Scheduled Caste ne General Category bad wat ha ka State Level ïa ka Unreserved Posts la bat beit da kawei ka jaidbynriew riewlum ha ka jylla Meghalaya.
“Kumta ha baroh ka jingjied 100% ka Reservation la ïoh tang da ki Scheduled Tribes bad kane kadei ka jingpynkheiñ kaba shyrkhei ïa ka Roster Reservation Policy" la pynkut ka SWGHSCWA.Shillong, Jylliew 05 : Ka Estimate Committee jong ka Iing Dorbar Thawaiñ ka jylla hynne ka sngi ki la leit jngoh ïa kawei ka skul Sorkar kaba don ha New Delhi bad ruh ïa ka Mohalla Clinic jong ka Sorkar Delhi ban ïohi da la ki jong ki khmat ïa ka rukom pynïaid ïa kine ki jaka ha kane ka Nongbah jong ka Ri.
Ki Dkhot jong kane ka Committee ki kynthhup ïa u MLA ka Nongpoh uba dei u Chairman ka Committee Bah Mayralborn Syiem, Bah Charles Marngar, u Remingtone G Momin, Limison Sangma bad ka Mianmi D Shira kum ki dkhot.
Kine ki Dkhot ka Committee ki la leit jngoh ïa kawei na ki skul sorkar kaba la tip ka Rajkiya Pratibha Vikas Vidyalaya kaba don ha Nai Basti, Kishan Ganj, New Delhi.
Ka jingleit jngoh ïa kane ka skul ka long ban sakhi da la ki jong ki khmat ïa ka rukom pynïaid ïa ki skul sorkar ha nongbah Delhi.
Katkum ka kyrwoh la ong ba ha kane ka jingleit jurip, ka komiti ka la lap ba ki skul sorkar ha Delhi ki long kiba la bit la biang bha namar ki don naduh ki Digital Classroom, ki CCTV, ki Laptop, ki Library bad ki School Health Clinic haduh 20 tylli.
Ha kajuh ka sngi, ka Estimate Committee ka la ïoh ruh ban leit jngoh ruh ïa ka Mohalla Clinic jong ka Sorkar Delhi kaba la dep ban buh haduh 521 tylli ki Mohalla Clinic.
Kine ki Clinic pat ki dei na ka bynta ki paidbah nongshong shnong bad ki long ïing kiba duk, khlem siew dor eiei bad ha kine ki clinic ki ai ei ïa ki dawai, ki test snam, ultra sound, x-ray bad kiwei kiwei, bad na ka bynta ki jingshitom kiba kham eh, ki Doktor na kine ki Mohalla Clinic ki phah ïa ki sha ki Hospital.
Shillong, Jylliew 05: U Working President ka United Democratic Party (UDP) uba dei ruh u Myntri ha ka sorkar MDA u Bah Paul Lyngdoh ha ka sngi Nyngkong u la kynnoh ba ka VPP ym tang ba ka pyrshang ban leh saiñ pyrthei ïa ka mat jong ka Reservation Policy hynrei ka pyrshang ruh ban wanrah ïa ka mynsiem sngewpher jaidbynriew hapdeng ki Khasi bad Garo bad ka pyrshang ruh ban bet ïa u symbai ka jingïashun hapdeng kine ki ar jaidbynriew.
Ha ka jingïakren sha ki lad pathai khubor u Bah Paul u la ong ba ka lynti ba u President ka VPP uba dei ruh u MLA na Nongkrem u la shim ka dei ka lynti kaba kum ki nongthaw aiñ ka long kaba bakla shibun eh.
“Haba u paidbah u la pynkhamti ïa ka iktiar kum u nongmihkhmat kam dei ka lynti kaba dei ban pynmih ïa ki paidbah ban mih surok hynrei ban pyndonkam hok ïa ka iktiar ban ïasaid ha ka jaka kaba dei bad nga kum u nongmih khmat na Mawprem bad u Myntri ha ka sorkar nga la leh hok ïa kane bad ngam donkam ban put turoi aiu nga la leh," u la ong.
“Nga ioh ba ïa kane ka Reservation la pynkhih pynban da ki paidbah ba die waidong, da ki nongdie madan.
da ki nongñiah kali hato ki tip mo kaei ka Reservation bad nga iohi ba ki kham batai pynban ma ki bad ïa nga u ba la jied da u paidbah bad nga kwah ban kren shai ba kane kam dei ka drama ba ka VPP ka lah ban leh katba mon hynrei ka dei ka kam synshar khadar," u la bynrap.
U la ong ruh ba ka jingpynmih ïa u paidbah sha surok ban ïakhih ïa kane ka mat ka dei kaei kaei kaba na ka liang jong u um mynjur satia.
“Ki sia ba la tah ha ka kti kiba thep vote khuid ruh kam pat khuid balei ban da pynmih surok ïa u paidbah lada pynmih ïa u paidbah kumto kan myntoi aiu ka jingjied nongmihkhmat," u la bynrap.
U la ong ruh ba ka pyrthei baroh kawei ka la jam shakhmat ban kren sha ki jingstad ka juk mynta kum ïa ki Artificial intelligence (AI) ‘kiba kam nongïalam ïa lade ki pynshlur pynban ïa ki samla ban kthong tang ïa ki kam peon ha secretariat,’ u la ong.
“Ha ka jingshisha ngi dei ban kylli ïa balei ba na Meghalaya kam lah ban pynmih wat tang uwei ruh u trai muluk ha ka eksamin UPSC ban shim ïa ka kyrdan synshar ba heh kum ki ophisar hynrei ngi pat ngi ïakren pat tang ha i kam peon," u la bynrap.
U Bah Paul u la ong ruh ba ha ka jingshisha ka jingeh kaba ka jylla ka mad ka dei ka jingkyrduhkam, ‘lada pynkylla ïa ka Reservation Policy kan ym pynmyntoi eiei ruh ïa kiba bun namar tang katno ngut eh ba ki kam sorkar kin lah ban ai kam namar ha ka shisnem ki kam sorkar kiba lait kin ym palat ïa ka 500 tylli katba kiba wad kam pat ki poi da ki lak ngut,’ u la ong.
Haba kynthoh halor ka jingwanrah placard ki katto katne ki nongshong shnong ka Mawprem hakhamt ka iingsah jong u, u Bah Paul u la ong ba ka long kaei kaei kaba phylla ban iohi ha ki video ba da ki driver taxi pynban kiba dawa pynkylla ïa ka Reservation Policy, ‘lada pynkylla ruh kin ym myntoi eiei wat lada ai bhah ïa ki Khasi da 70% ruh kin ym ioh kam sorkar shuh hi kin kut ha ka kam ñiah taxi,’ u la ong.
“Nga lyngngoh ruh ba kumno u kyrtong jong uta u Prah uba wan basaw ha ka elekshon u nud ban ïakhih ha ka jingshisha u la dei ban pdiang ïa ka rai ki nong Mawprem ban jied ïa u Bah Paul kum u MLA uto u kyrtong Prah lei u poi shaduh ka kyrdan kaba saw," u la ong.
U la ong ruh ba ka VPP ka jop tang 4 seat hynrei ki pyrshang pynban ban hukum ha ka iing ba 60 ngut ki dkhot.
U la ong ruh ba ka VPP ka pyrshang ban pynbiej ïa u paidbah ha kaba ïadei bad kane ka mat.
Shuh shuh u la ong ruh ba ka VPP ka dei ban ïasyllok shuwa bad ki lawyer ba tbit ha ka constitution ban ïarap pynshai ïa ki ha kaba ïadei bad ki article bad ki kyndon ba don ha ka Constitution haba ïadei bad ka jingdawa jong ki.
Haba ïadei bad ka rai ka sorkar bad thung ïa ka Expert Committee ban peit ïa ka jingdonkam ban review ïa ka Reservation Policy u Bah Paul u la ong, “Nga ai khublei ïa ka Khasi Students’ Union (KSU) kaba la ai jingmut ban don ka Expert Committee na bynta ba review ïa ka reservation policy ha kaba ka sorkar ruh ka la sngap ïa kane ka jingai jingmut ka KSU.Haba kylli la u kyrshan ne em ïa ka jingdawa pynkylla ïa ka Reservation Policy u Bah Paul u la ong, “Ngi kum ka party ruh ngi buh ïa kane ka mat ha ka jutang elekshon bad ngim leh shongshit ïa kane bad nga iohi ba kane ka kam kam dei satia ka mat kaba donkam eh ban leh kyrkieh kyrkieh namar don bun bah ki kam kiba ktah shisha shisha ïa ka jylla".
Shillong, Jylliew 06 : Ka KSU Seng Kmie ka lah ioh ban pynkup burom ia ki nong ïalehkai iakhun kti ne arm wrestling kiba lah mihkhmat ia ka jylla ha ka Meghalaya Arm Wrestling Association ha ka 05 tarik u Jylliew 2023.
Katei ka lympung kaba ki la leit shimbynta ka dei ka 45th National Arm Wrestling Championship ba la pyniaid da ka JK Arm wrestling Association kaba la long ha 22 tarik u Jymmang haduh ka 26tarik u Jymmang 2023, ha kaba kine ki samla ki lah ioh khur ia ka takma ksiar.
Ha katei ka jingpynkup burom la don lang u Sports & Cultural Secretary ka KSU CEC u samla Eric Nongkynrih, u Assistant Organising Secretary KSU CEC u Samla Cleenstar Shabong lem bad ki dkhot ka KSU Laitumkhrah Unit bad ka KSU Nongthymmai Circle.
Ia kitei ki nong ïalehkai la wan synran lang da u coach jong ki u Samla Allan Marbaniang uba dei ruh u President ka Meghalaya Arm Wrestling Association.
Shillong, Jylliew 06 : Ka Shillong Lajong ka la ïoh ban khur ïa ka jingïakhun ba khatduh ha ka Group jong ka Meghalaya State League da kaba pynliem noh ïa ka Riangdo da 2-0 kop ha ka jingïakhun kaba long ha madan MDSA, Mawkyrwat.
Ha katei ka lympung tad haduh katei ka sngi la sakhi ba la thep haduh 300 tylli ki kol ha ki saw tylli ki lympung ïalehkai jong ka jylla kaba la wan ban shim bynta da ki klob na ki synjuk ba la ithuh na jan baroh ki distrik jong ka jylla kaba la sdang naduh ka 12tarik Jymmang.
Ïa kitei ki ar tylli ki kol jong ka Shillong Lajong la ïoh ban thep da u Shano Tariang ha ka minit kaba 55 jong ka kylla miet katba ïa ka kol kaba ar pat la ïoh ban thep da u Sangti Janai Shianglong ha ka minit kaba 69 jong ka kylla miet.
Da katei ka jingjop, ka Shillong Lajong ka la pyntikna lypa ïalade na ka Group C ban jam shakhmat sha ka semi final.
Mynta baroh ki khmat ki phai pat sha ka jingïakhun ha ka semi final kaban kynthup ïa ki lai tylli ki klob nalor ka Shillong Lajong, kata ka Mawlai na ka Group A, ka Rangdajied United na ka Group B bad ka Khliehmawlieh naka Group D.Ïa ka jingïapynïakap na bynta ka semi final la pynlong ha Shillong hynin ka sngi ha kaba saw ngut ki nongshah khot kyrpang ba kynthup ïa ki nongïalehkai ba kynsai, kata u Redeem Tlang, Aiban Dohling bad u Halen Nongtdu kumjuh ruh ka Assistant Referee jong ka FIFA, ka Ri-ïohlang Dhar nalor u Tournament Director Bah Wanshanbor Kharkrang kumjuh ruh ki nongmihkhmat na kitei ki saw kynhun.
Katkum katei ka jingpynïakap, ka Khliehmawlieh kan hap ban aireng pyrshah ïa ka Mawlai katba ka Rangdajied pat kan hap ban aireng pyrshah ïa ka Lajong.
Ïa ka semi final yn pynïakhun ha ka rukom jong ka ‘home’ bad ‘away’ kaban sdang naduh ka 10tarik u Jylliew katba ka jingïakhun ha ka kylla kaba ar pat kan long ha ka 13tarik Jylliew.
Ïa ka final pat la pynbeit ban pynlong ha ka SSA Stadium madan First Ground, Polo Shillong ha ka 17tarik Jylliew.
La pynbna ruh ba na bynta ki jingtip kiba kham bniah kiba ïadei bad ka jaka bad ka por ban sdang yn sa pyntip ha ki khyndiat por.
Lah ban kdew hangne ba ka Khliehmawlieh ka la rung teng ha ka MSL ha u 2019 hynrei kam shym lah satia ban poi sha ka knockout katba ka Mawlai pat kadei ka kynhun kaba dang shu rung thymmai sha ka MSL mynta u snem hi.
Ka Lajong bad Rangdajied ki la kynduh teng ha ka final ha MSL 2019 ha Khliehriat kaba ka jingïakhun ka la poi haduh ka jingïashut tie breaker ha kaba ka Lajong ka la ïoh ban khur ïa ka nam lahduh da 3-0 kol.
Katba kane ka semi final mynta u snem pat kan long biang kum ka jingïakhun phaidien ïa ka jingïaknieh ïa ka jingjop kumba la jia ha ki saw snem mynshwa.
Hynrei mynta ka kynti ym lah satia ban ong kano ka kynhun kaban jop namar baroh ar tylli ki la pyni ïa ka jingtbit jong ki.
Mawkyrwat, Jylliew 06: Ka Shillong Lajong Football Club mynta ka sngi ka la ïoh rung sa ha ka Semi Final bad kan sa ïa kynduh pyrshah ïa ka Rangdajied United Football Club ha ka 13 tarik u Jylliew, 2023 ha madan Artificial Turf, MDSA, Mawkyrwat, South West Khasi Hills District.
Ka jingïoh rung jong ka Shillong Lajong FC sha ka Semi Final ka dei hadien ba ka la lah ban pynliem noh ka Riangdo YSCA da 2 – 0 kol ha ka lumpung ïalehkai kynjatbol jong ka Meghalaya State League (MSL) ha Mawkyrwat Zone.
Lah ban kdew ba ïa ki ar tylli ki kol jong ka Shillong Lajong FC la ïoh ban thep da u Shano Tariang bad u Santijanai Shianglong.
K atno ngut kita kiba sngewthuh iaka jingmut jongka kam bamsap la ka long ha ka jylla ne ha ka ri? Bunsien la ju ioh sngew ba ki paidbah na ka por sha ka por ki ju ïakren shaphang kata ka kam bamsap bampong la ka long ha ki shnong ki thaw, ha ki District ne wat ha ka jylla ne ka ri, hynrei bunsien ka jingïakren ka la shu kut tang ha ka lyer bad kim sngewthuh pat ïa ka jingmut ba shisha jong ka kam bamsap.
Haba kren shaphang ka kam bamsap bunsien ruh ka ju mih kata ka jingkynnoh tang ïa ki nongmihkhmat (MLA &MDC) bad ïa ki ophisar sorkar, hynrei haba bishar bniah pat ïa kane ka kam bamsap mynta ka la rung lut ha baroh ki bynta kata naduh ki kam shnongkam thaw, ki kam ïing kam sem, kam seng, kam niam, kam Balang bad kiwei kiwei, kaba la pyntroiñ shisha ïa longbriew manbriew ha ka jylla bad ka thaiñ hi baroh kawei.
Katei ka jingsahdien hi kadei namar ka don ka daw tynrai, kata ka bamsap ha ki bun rukom, da ka pisa, da ki kam, da ki jingïa pyrshah bad kiwei kiwei kiba long thik kum ki thliem kiba kjit bad bam klop ia ka hok jong u paidbah ba ka sorkar jylla ne sorkar pdeng ka la ju ïarap kyrpang lyngba ki kam pynroi jong u paidbah.
Sngew sangsot ban phai sha ki jaka nongkyndong kiba hap mad tang da ki jingeh suda ha ka jingim kata naduh ka jingduna ki umbam umdih, ki lynti ki synkien, ka koit ka khiah bad kiwei kiwei pat ki kam pynroi ha kaba la ju ïa kynnoh ba dei namar ba don kata ka jingbamsap ïa ka hok u paidbah.
Ha kawei ka bynta, ka jingkren ba sahdien ki kam pynroi ka dei na ka daw ka jingdon jong ka kam bamsap ka long kaba don nongrim, hynrei ban ong pat ba ka dei 100 persen tang na ka daw ka bamsap ka dei ka kam ka bym lah ban pdiang namar bunsien wat ki paidbah ruh ki ngop ha ka kam bamsap ha kaba kim ju pyrkhat ïa lade ba ki bamsap hynrei ki kloi ban kdew pat ia ki nongmihkmat bad ki ophisar sorkar.
Lah ruh ban kdew shai hangne ba ka kam bamsap mynta ka la rung ha man la uwei pa uwei u briew khamtam ha ka por elekshon ba ki paidbah ki ju biej ïa ki sbai rupa kaba ki ju ïoh tang ha ka shi khyllipmat jong ka por elekshon hynrei ynda la kut katei ka aïom ksiar pat ki ju lynñiar ba duna kane katai kaba dei na ka jingleh bakla khlem da bishar bniah shuwa ban kner ïa ki Kti.
Hap ruh ban kynnoh ba ka kam bam sap mynta ka la rung ha man la uwei pa uwei u briew kaba ngim da donkam ban shu kynnoh ne ban pynkitpap tang ïa kiwei bad lada ki paidbah ki sngewthuhshisha ba ka kam bam sap ka ktah ïa ka imlang ka sahlang bad ka roi ka par upaidbah ka la dei ka por ba ki hap ban ia pyrkhat arsien na ka bynta ban shim ia ka jingkitkhlieh hynrei ki dei ban pyrkhat ba ïa katei ka kam donkam ban rat dyngkhong shuwa ïa lade shimet bad nangta sa peit ïa kiwei.
Kumba ong ka ktien riewstad, “wat peit ïa u thngiat kiwei, hynrei peit shuwa ïa u khung….
" bad dei hangta ngin sa lah ban pynduh pyndam bad ban pynduh jait ïa ka kam bamsap bampong ha ka imlang ka sahlang, ha ka ri ka raid bad ha ka jylla bad ka ri hi baroh kawei.
Ym lah ruh ban len ba wat ha kane ka juk jong ka jingbamsap, hynrei dang don pat kiba khuid bad kiba kwah shisha banpynduh jait ïa ka kam bamsap ha kaba la donkam ban ai ruh ban ai ïa kajingïaroh.
Ka jingkylli pat ka dang mih shuh shuh ba la jin ba man la uwei pa uwei u nongshong shnong u khuid ka mynsiem bad u don ïa ka jingïohi jngai na ka bynta ka bha ka miat, ka roi ka par jong ki paidbah, kam don jingeh satia ban pynduh jait ïa ki kam bamsap kiba long ki kruiñ kiba ktah ïa ka kam ïap kam im jong ki paidbah.
Lada ngi kwah ba ka imlang ka sahlang kan long kaba khuid to ngin ïa phai khmat khyndiat kiei ki jingjot ba wan rah ha ka imlang ka sahlang da ka jingdon ka kam bamsap.
Khlempep ka jingjot kaba wanrah na ka jingbam sap ka ktah lut ba baroh ki bynta jong ka imlang ka sahlang ha kaba lada phai sha kino kino ki bynta ruh ngi la long lypa kita kiba shah knieh jubor ne knieh jyndat ïa ka hok kaba ngi dei ban ïoh.
Bad dei namar kata ba ki shnong ki thaw, ki ri ki Raid bad ka jylla ka dang sahdien ha baroh ki liang kiba dei ki daw tynrai ba mih na ka jingdon ka jingbamsap bam phong.
Namarkata, shim ïa ka jingkitkhlieh ïalade shimet bad manla u nongshong shnong na ka bynta ban pynduh jait ïa ka ka kam bamsap kaba long ka tynrai ban wan rah ïa ka jingsahdien ha ka jylla bad ka ri.
Nongstoiñ, Jylliew 6: Ka Hill Farmer Union (HFU) West Khasi Hills District ka pynpaw ïa ka jingsngew synei ïa la ki para Nongrep kiba la sngew khuslai namar ka tyrkhong khlem slap ha kine ki sngi ki taiew hapoh West Khasi Hills.
Ka HFU ka la ong mynshuwa ha kine ki por ka la dei ka por set um ïa ki pynthor ba la bet, katba ïa kiba thung la sdang thung.
Hynrei mynta pat haduh mynta kiba la bet ki la tyrkhong, kiba thung lei bun ki kiba sara ki la jan ïap bad ki pynthor pat tang ka um kam don.
“Ngim kynnoh ïa ka mariang namar ka mariang ka shong ha U Blei.
Ngin pdïang kat kaba u pynïaid namar u tip kham bha ban ïa ngi ki Nongrep.
Ngi ngeit bad duwai ba U Blei Un ïarap ïa ngi.
Ngi ju ïoh ki scheme na Irrigation, Soil bad kiwei ki Department hynrei kim da ai ka jingïarap ha kum kane ka por", ong u Bah L.Kharsyiemlieh General Secretary HFU WKHD.Nongstoiñ, Jylliew 6: Ka shnong Tiniang ryngkat ka jingïatreilang bad ka seng KSU Tiniang Unit kumjuh bad ka Seng Samla Shnong Tiniang, ha ka sngi hat majai ki la hiar sha ki bynta jong ka Wah Rwiang ban jurip ïa katei ka Wah, kata hadien ba ki la ïoh ïa ka jingujor bad ka jingshah kren pynjah burom ïa katei ka shnong, namar ka jingbret pathar jong ki briew ïa ki bilor kyiad bad kiwei kiwei ki jaboh ha shilynter jong katei ka Wah kaba itynnad.
Hadien katei ka jingjurip, katei ka kynhun ka la lap shibun ki jaboh jabaiñ ki la sdang ban bun ha ki rud wah jong katei ka Wah, khamtam eh ki bilor kyiad kiba la pynpait dusmon.
La ong ruh ba kitei baroh ki dei ki jingleh pathar jong kito kiba ju leit khwai ha katei ka wah, kiba ju mlien ban rah kyiad bad hadien ba ki la dep ban dih, ïa ki bilor kyiad la shu bret kat shaba lap.
Haba ïadei bad katei ka phang na ka liang jong ka synjuk hi baroh kawei, ki la maham tyngeh ba nangne shakhmat yn ym shah shuh ïano ïano ruh kiba leit khwai ha katei ka Wah.
Yn ym shah ba kin rah ïa kino kino ki jingdih pynbuaid bad ban shong palat ïa ka por kaba la buh ryntih da ka shnong naduh mynta ka sngi.
Kata ka long haduh 4 baje janmiet ha ka por tlang bad 7 baje janmiet por lyiur.
Ha katei ka sngi la ïadonlang u samla Philbak Marshillong Secretary Seng Samla Shnong Tiniang, u Samla Rijit Roy Marshillong Environment Secretary KSU Tiniang Unit bad u bah Kyrshanbor Marshiangbai Sordar Shnong Tiniang bad kiwei kiwei.
Nongstoiñ, Jylliew 6: Ka long kaei kaei kaba sngew myllung ban ïoh jingtip ba ka shnong Noapara kaba dang hap hapoh ka West Khasi Hills District, kam don wat tang kawei ruh ka skul kaba lah ban ai ka jingshakri ïa u paidbah haba ïadei bad ka jingnang jingstad ne ka pule puthi.
Ïa kane la lah la ïathuh da u Sankiu R.Marak uwei na ki riew rangbah jong katei ka shnong, ha kaba u la bynrap ruh ba ha katei ka shnong, don tang kawei ka skul jong ka sorkar Assam kaba la tip kum ka Noapara Lower Primary kaba la don naduh ki por ba ka jylla Meghalaya kam pat kha ne don la ka jong bad kaba la seng ruh naduh u snem 1918.
La ong ba kumba 5 ne 6 tylli ei ei ki shnong jong katei ka thaiñ kiba kynthup ïa ka shnong Bangjeng, Dolatha, Dronpara, Noapara bad kiwei kiwei, ki dang hap ban leit skul shaduh ka shnong Aradonga bad ki khynnah ki hap ban ïaid kjat kumba ar kynta ei ei ban poi sha la skul man ka sngi.
Ym tang katta hynrei ha katei ka shnong, kiwei ki kam pynroi kiba kham long kongsan kiba kynthup ïa ka bording, ka jaka sumar nongpang bad kiwei kiwei, kim pat don haduh mynta.
Utei u rangbah u la ong lada ka sorkar kan phai khmat lem sha ki, kan myntoi shibun ym tang ïa ka Noapara hynrei ïa kiwei pat ki shnong kiba markhap ruh kumjuh.
Nalor katei ka skul sorkar Assam, ka don kawei pat ka skul shimet bad ki khynnah skul baroh ki don kumba 50 ngut tang na ka shnong Noapara, khlem da kynthup ïa kiwei pat ki shnong markhap.
Kumta ka shem jingeh shibun ïa ki khynnah skul ha katei ka thaiñ.
Jowai, Jylliew 06: Ka seng Khynroo Khyllood Committee (KKC) jong ka Seiñraij Jowai hynnin ka sngi kala pynlong ïa ka prokram ai jingpynshai ïa ki khynnah skul halor ka phang “Beat Plastic Pollution with Special reference the Impact of Jowai Town" bad kala pynlong ruh ka jingthung dieng hapoh ka khlaw kyntang kaba la tip ka Khloo Langdoh ba don ha nongbah Jowai.
Ha kane ka sngi kila don ki riew shemphang kiba la wan ban ai ka jingpynsngewthuh sha ki khynnah skul kiba kynthup ïa ka Kong Nilamroi Passah, Senior Secretary Martin Luther Christian University Shillong.
Ïa kane ka prokram la ïatreilang hapdeng ka Khynroo Khyllood Committee, Seiñraij Jowai bad ka Yess Meghalaya hapoh ka jingpynïaid jong u Rangbahmi Kynjin, Chairman ka KKC Seiñraij.
Kiwei de kiba ai jingkren ha kane ka sngi ki kynthup ïa u ma O.R.Challam, President Seiñraij Jowai, u ma Arwotki Sumer, General Secretary Seiñraij Jowai, bad la ïoh ïa ki kyntien sngewnguh na u ma Sienmi Lato, Secretary KKC Seiñraij.
Ki khynnah skul kiba la wan ban ïashim bynta ki kynthup ïa ka Chilliangraij SSA UPS, Chilliangraij Govt.
LPS, Loompyrdi Iongpiah UPS SSA, Dulong Govt.
LPS, Pohmusiang UPS SSA, Government Girls Hr.
Secondary School, Jowai wa ka Panaliar UPS SSA, ha ryngkat ki rangbah jong ka Seiñraij Jowai.
Nongpoh, Jylliew 06: Ban plie lad plie lynti ïa ki samla pule ka Ri Bhoi kiba don ïa ki sap ki phong bapher bapher ha ka jingim, ka Nehru Yuva Kendra Sangathan (NYKS), Ri Bhoi District, ka la pynlong da ka program kaba la mang na ka Ministry of Youth and Sport Affairs kaba la tip kum ka Yuva Utsav ïa kaba la pynlong ha St.Paul Higher Secondary school ha Nongpoh ha ka sngi Saitjaiñ ba la dep.
Ïa kane ka prokram jong ki samla pule ka Ri Bhoi la wan ban shim bynta da u Bah Vincent H Pala, MP ka Lok Sabha kum u kongsan bad la don ryngkat lang ruh u Bah Mayral Born Syiem, MLA ka Nongpoh kum u symbut kongsan bad la sakhi lang ruh da ka jingdon lang u Bah D.Rapsang, Deputy Director ka NYKS nalor kiwei kiwei ki ophisar bad ki dkhot jong ka NYKS.Ha kane ka sngi, na ka liang ka NYKS ka la pynlong ïa ki jingïakop kiba kynthup ïa ka jingïakop dro dur, ka jingaikop thoh poetry, mobile photography bad kiwei kiwei ki jingïakop ha kaba ki nongjop ha kine ki jingïakop kin ioh lad ban leit shimbynta sha ka state level jong ka NYKS kaban sa long shen ha nongbah Shillong.
Haba ai jingkren ha kane ka sngi, u Bah Vincent H.Pala, MP ka Shillong, u la pynpaw ïa ka mynsiem jong ka jingsngewkmen ban pynlong kum kine ki prokram, kiba ailad ai lynti ïa ki khun samla ban sei ïa la ki sap ki phong ba ki don ha ka jingim jongki.
U la ong ruh ha kane ka juk stad ba mynta ka la dei ka juk kaba kham jwat bha na ka bynta ki khun samla ba kin poi sha kata ka thong kaba ki angnud, hynrei kum ki khun samla kim dei ban duh mynsiem bad ki dei ban don kata ka jingrai rangbah ba ïa kano kano ka kam kaba ki thmu ka dei ban long kaba jop na ka bynta ka lawei ba phyrnai jongki.
Shuh shuh, u la ai mynsiem ruh ïa ki khun samla ba kim dei ban don kata ka mynsiem jong ka jingsngewpoh ïa lade bad ki dei ban don kata ka mynsiem ba shynrang ha kano kano ka jingthmu jongki, namar dei tang kito kiba trei shitom bad kiba pyndonkam hok ïa la ka sap ba la ai da u Blei kin poi sha ka thong jong ka jingim, u la bynrap.
Nongpoh, Jylliew 06: U MLA jong ka Umsning u Dr C Lyngdoh mynta ka sngi u la lum shuwa ïaki nongkitkam bad nongïalam jong ka party Congress mynta ka sngi ha Umsning naka bynta ban pynshai paidbah halor ka Roster System bad ka Reservation Policy, ha kaba da ki spah ngut ki nongïalam kila wan ban sngap ha katei ka sngi ban ioh ka jingpynshai.
U Dr.C Lyngdoh haba kren ha katei ka sngi u la ong bun naki paidbah, ki sengbhalang kila kynthoh halor ka jingsngap jar jong u ban kren shaphang ka Reservation Policy bad don ruh kiba leit tied tin ha ïing, hynrei balei nga sngap jar ha kane ka bynta namar baroh u paidbah u la don ka jingsngew um nang shuh ban pyrkhat kaei kaba beit bad kaei ka bym beit kaei kaba ioh nong bad kaei kaba duhnong.
“Haduh mynta ka VPP kam pat ai bad pynshai kaei ka jingkylla ba ki kwah naka sorkar ha kaba ïadei bad ka Reservation Policy bad ha kano ka rukom ba ki kwah ban pynkylla, lada ki paralok Garo ki hun ban ïakhun lang ïaka 80% bad Khasi bad Garo ka suk te ban pynkylla, hynrei u Garo un nym treh bad kan sa poi ka por ba un sa leit sha ïing bishar ban dawa la ka hok" la ong u Dr.C Lyngdoh da kaba bynrap ruh ba lada ki Garo kim treh mano ban pynngeit, ka sorkar ka ong ban thaw ïaka expert committee ban peit ïa kane ka bynta, hynrei ka u Dr C Lyngdoh u la pynshai ba ka Expert Committee kam lah ban ïaid lait ïaka Mandal Commission Report bad baroh ka rai ha kaba ïadei bad ka Reservation Policy kiba poi ha High Court bad Supreme Court, ka Supreme Court ka ong beit katkum ka jingpynthikna da ka Mandal Commission Report ym lah ban buh Reservation palat ïaka 50%, hynrei haka jylla jong ngi, ngi ioh haduh 80%.
Shuh shuh u la ong ruh ba kala dei ka por ban pynkylla noh ïaka Reservation Policy hynrei kaei kata ka jingkylla kaba ngi kwah ym don ba ïakren haduh mynta, u ba shah thngan u la shah thngan bad sangeh noh mynta hynrei naka liang ka VPP kam pat pynshai kaei kata ka jingkylla kaba ki kwah, haka Reservation Policy bad ban kdew shai ïakino ki bynta ban pynkylla.
Hadien ba la thaw ïa kane ka Expert Committee bad hadien ba u nongshah thngan (Bah Ardent) u la sangeh nga sngewsih ban ong ba ha kawei ka sngi ynda ka expert committee ka ong nangne shakhmat ki Khasi Jaintia bad Garo kin sa ioh tang 60% ban ïa sam, bad haka por bym pat pynkhih ngi ioh 80%, te namar ba ngi la dawa palat ban pynthymmai bad pynkylla ïaka Reservation Policy ka Expert Committee kan sa ong ïasam tang 60% hapdeng ki Khasi bad Garo hato ka dei ka jingduhnong ne iohnong? La ong u Dr C Lyngdoh.
Bad hadien bala mih kane ka huri hura u MLA na Rajabala u la Dr Azad Zaman u ong ba ngi ruh ngi dawa 50% dei ban long naka bynta baroh (Unreserve) bad lada ka sorkar ne ka ïingbishar ka tuklar, kata ka jingdawa jong u kam bakla, namar ngi im haka ri ba bun ki jaitbynriew, hynrei ngi dei pat ban nang ban kren ba kata ka jingkren kan pynduhnong ne kan pyniohnong.
U Dr C Lyngdoh u la iohi ruh ïaka jingma kaba la ap lypa ba lada ka ïing bishar kan tuklar ha kata ka por naka 80% sha ka 60% ne 55% hangta phin sa ong ba pleng ka VPP ka la ïalam bakla, namar dei hadien bala don ka jingïatai ñia bad ka jingbalaiñ stad ha Assembly ba ka ïing bishar kala hukum ban pyntreikam noh ïaka Roster System kaba baroh shi katta ki Khasi ki ioh jingmyntoi, namar wat ïaka kam kaba ki Garo kim lah, ki khasi ki ioh ban thep haki por ba mynshuwa hynrei naka jingtreikam jong ka Roster ka post jong ki Garo ki Khasi kim lah shuh ban thep.
Namarkata naka liang u Dr C Lyngdoh u la ong haba ngi dawa ïa kano kano ngim dei ban dawa da ka jingsngew (sentiment) hynrei da ka jingstad bad ka bor jabieng khnang ba kino kino ki jingdawa kim dei ban ktah hynrei ban seisoh.
U samla Arkijuh Dkhar, u dei u nongshong shnong jong ka shnong Khliehriat, u dei u samla uba shemphang bha bad ruh uba ju noh syniang sha ka ri bad ka jaitbynriew lyngba ki jungthoh (Aticle) kiba kit jungmut ki ban tei ia ka imlang ka sahlang, kumjuh ruh kiba ju pashat jungtip shaphang kiei kiei kiba thymmai kiba ki paidbah ki donkam ban tip, kawei namaste ki Article kaba u la dep buh ka dei kaba u la pashat jingtip sha ki paidbah shaphang ka Artifical Intelligent bad ha kane ka kynti utei u samla u buh sa ia kane kawei kaba u pashat jungtip shaphang ka jungmut ‘Nongialam’, kane harum ka dei ka Article “To tip phi ki khun Khasi Khara, Uei u nongialam"" Shwa ba ngan sdang, nga kwah ban buh ia kane ka jingkylli ha phi ki pait khasi baiar, U ei u nongialam.
? Ngam da donkam ban jubab ia kane ka jingkylli ia phi, namar ki kpa tymmen jongngi ki la dep jubab lypa, tangba imat ngi la kum klet ia kane.
Dei na kata ka daw nga thoh ia kane ban pynkynmaw ia phi ia kaba u (late) myllung Soso Tham, uba la dep kren lypa ha nga ha phi ha ki jinghikai jing sneng jing khraw jong U lyngba ki jingthoh jingtar ba la haki kot ki sla ne ki poetri.
Lada phi dang ia kynmaw ia ki poetri jong U na ka kot KA DUITARAKSIAR ne KI POETRY KHASI shaphang u “U Diengbilat" bad ruh ia “Ka Mynsien Ba Shynrang".
Te phin sa shai bad kynmaw bha shaphang ka jingmut u Nongialam.
Hynrei lada phim don te sngewbha ban shu peit ha ki kot ne ha ka internet khnang ba phin shai.
Te ia mynta hi ki por mano u ta u rangbah Khasi jong ngi u ba dang don kata ‘KaMynsien Ba Shynrang’ bad uba ieng kum uta ‘U Diengbilat’.
Mano….
? Phi dang i don da iwei pat, lait tang na u Bah Ardent Miller Basaiawmoit, u rangbah ba radbah jong ngi ki pait Khasi Khara.
Ko Para Khasi wat sngewthuh bakla bad wat shah ialam bakla ho! la ha ka sorkar ne ki katto katne ki briew ki ba ialam bakla ia nga ia phi.
Ka jingïeng rangbah u Bah Ardent, uba dei u President jong ka Voice of the People Party ka long ym ba ukwah nam kwah burom(publicity) ne ba u ieng na ka bynta ka party la jong (political gain).
Kynmaw ko Para Khasi baiar jong ngi, ngi la ia ieng tylli ban ioh ia la ka jylla la jong.
Te wat ai lad ba ka pyrthei kan ioh kren ne ong ba ngim long ki ba ia tylli.
Kynmaw ruh ia ki kyntien na ka kot U Phawer Aesop ba ong “ka jingiatylli ka long ka bor" Sa ia kaei pat phi ia ap? kynmawkane ka dei ka jingeh kaba dei ka mat (issue) jong ka jaitbynriew, te to ia ieng lang ban tylli met badmynsien ia ha nongialam uba LA len ialade, uba la kloi ban shah thngan na ka bynta jong ki khun ki kti ka pateng jong ngi.
Ynda la dei ka mat (issues ) jong ka jaitbynriew ngim dei ban shuh ia sngap, ka dei ka mat ba donkam ( issue ) jong nga jong phi lada ngim kren ma ngi te mano pat ban kren.
Te lada phi kwah ban tip shai ia u nongialam ba shisha to peit mynta ba phi ioh lad ban sakhi ha u Bah Ardent.
Ha phi ki Nongmihkhmat (Representative) jong ngi ki jingkylli nga buh.
Balei phim iakren.
? Balei hap ban da pynbor ne leh bor ba phin kren? Hato phim lehraiñ ialade ban khot kita ki nongmihkhmat jong ngi? Kyndiat shaphang ka Reservation policy ka ba naduh ba ngi la ioh ia ka jylla.
La bhah ia kane ha kane ka rukom 40/40/5/15.
Ka mut 40% ia u Khasi 40% ia ki Garo.
(Ha ba ngi ong Khasi ngi kynthup lut ia u Khasi, u Jaiñtia, u Bhoi, u War, u Lyngngam& u Marambad wat u Biate ruh u hap ha kane.
).
Ioh lehse ki kpa tymmen jong ngi ki la ia shongbishar bha shwa ban buh ia kane.
Haoid ngi pdiang bad burom ia kane namar ioh lehse ba ki Para Garo jong ngi ki dang duna bha ia ngi ki pait Khasi la ha ka liang ka stad ka tip, ka ioh ka kot (economic-social condition) bad kumta ter ter.
Tangba balei ka sorkar ka mut ban pyntrei ia ka Reservation Policy ka ba naduh 1972 lyngba kata ka Roster System? Ka Roster System ka long ka ba bha tangba ka jingthmu bad ka rukom ban pyntreikam ia ka ka long kaba bakla.
Haba wat ia ka Mobile, ka Computer ruh lada ym updatete ka long kaba shitom ban treikam te da pyrkhat hi ma phi ba kumno yn pyntreikam da ka Reservation kaba rim.
Wat ka Central Government bad ki states ruh ki review bad revise ne pynyhymmai naka por sha ka por ia ka Reservation.
Te balei pat hapoh ka jylla jong ngi kim pat juh leh.
Kiei ki daw ba ngi dawa na ka sorkar ban pynbeit (review) ia kane ka Reservationpolicy?Ha ka jing sngewthuh jong nga balei ba ngi dei ban kyrshan ban review noh ia ka , ki dei na kine ki daw.
(1).
Lada ngi peit ia ka jingbun pait hapdeng jong ngi bad ki Garo, ngi tam bun bha ia ki, te balei ba kan hap neh kajuh kata ka Reservation 40 %( 2).
Lada ia nujor ia ki district council ruh hapdeng jong ki bad jong ngi ruh ngi don 2 tylli ki district council kata ka JHADC & KHADC katba ki para Garo ki don tang kawei kata ka GHADC.(3).
Lada ia nujor ia ki nongmihkhmat hapdeng jong ki bad jong ngi ruh ngi don haduh 36 tylli ki MLA constituency katba mat pat ki don tang 24 tylli.
(4).
Lada kheiñ ha ki district ruh hapoh Khasi ngi don 7 tylli katba hapoh Garo ngi don 5 tylli.
Te phi la snew dei em ban review ia kane khang ban pynbha pynmiat ia ka ri bad ka jaitbynriew jong ngi.
Ka nongrim ba ieng i Bah ka long thik kum kine ki kyntien na ka ‘Ka Mynsien Ba Shynrang’.
"Wei la kut jingmut kam neh ban shong khop, Ba jinghun ka mynsien ka long ka jingjop.
" To ai ba kata ka Expert Committee kan long ka ba lah ban pynbeit pynbha ia ka jingthrang bad ka jingkwah jong ngi ki ba bun ba lang khnang ban yn ym don kano kano ka jingwit jing thut nangne sha khmat “Im slem ka Ri bad ka jaitbynriew jong ngi".
Nongpoh, Jylliew 06: Ban ai jinghikai sha ki paidbah nongshong shnong ka Shnong Mawphrow ha Ri Bhoi bad ruh shi bynta ban pynneh pynsah ïa ka mei maraing, ka Ri Lajong Farmer Produce Organization, Ri Bhoi ha ka 5 tarik u Jylliew 2023 ka la pynlong ïa ka jingrakhe ïa ka sngi pynneh mariang ba la tip paidbah kum kata ka ‘World Environment Day’ ha ka Shnong Tumenpenlong ha Ri Bhoi District.
Ïa kane ka jingrakhe ïa kane ka sngi pynneh mariang la wan shim bynta da ka Kong Marian Maring, President ka Ri Lajong Farmer Produce Organization kum ka kongsan bad la sakhi lang ruh da ka jingdon lang u P.S Toor, ki nongrep bad ki paidbah nongshong shnong katei ka shnong Tumenpenlong.
Lyngba jong kane ka sngi, ka Ri Lajong Farmer Produce Organization nalor ba ka la thung bun ki tynrai dieng bad la thung ruh ki tynrai dieng ba long dawai ha katei ka shnong ba la shim bynta lang da ki nongrep bad ki nongïalam kane ka seng ki nongrep.
Haba ai jingkren ha katei ka sngi, ka Kong Maraian Maring ka la ïathuh ba na ka liang ka Ri Lajong Farmer Produce Organization ka la ju rakhe man la u snem ïa kane ka sngi pynneh mariang da kaba thung bun ki tynrai dieng bad ka thong hi ka long ba shim lang kata ka jingkitkhlieh na ka bynta ban pynneh pynsah ïa ka mariang.
Ka la ong ruh ba kum ka seng ka la thung ruh ïa kine ki tynrai dieng ba long dawai ka dei ruh shi bynta ba kito kiba don jingtip kin lah ban pyndonkam dawai bad ha kajuh ka por ruh ka long ban pynneh pynsah ïa ka mariang.
Shuh shuh, ka la buh ruh ka jingkyntu kynpham ïa ki paidbah bad khamtam ki nongrep ba ki dei ban don lang kata ka jingkitkhlieh ban ïada ïa ka mariang, namar ka jingma kaba khraw bha kaba ap ha kine ki sngi ka dei ka jingshah pynjot ka mei mariang na ka bynta ka jingdonkam u khun bynriew bad bun pat kim sngewthuh ban shim kata ka jingkitkhlieh ban ïada ne pynneh ïa ka mei mariang, ka la bynrap.
Shillong, Jylliew 6: U Myntri Rangbah ka Jylla Conrad K Sangma mynta ka sngi Ba-ar, ula sam ïa ki cheque sha ki Nongïalam Shnong bad ki riew shimet ka Ri-lum Khasi, Jaintia bad Ri-Bhoi District kaba dei jong ka skhim Payment for Ecosystem Services (PES) kaba hap hapoh ka Green Meghalaya Mission ne ka mission ban pynjyrngam ia ka mariang ha Meghalaya.
Ka Payment for Ecosystem Services (PES) ka dei ka skhim kaba ïarap song pisa sha ki Shnong ki thaw, ki Kur bad ki riew shimet kiba mih ban pynneh pynsah bad pynrben ïa ki khlaw ki btap kiba don ha Jylla Meghalaya.
Ia kine ki cheque la sam kum shibynta jong ka jingrakhe World Environment Day, 2023 hapoh ka Jylla.
U Myntri Rangbah ka Jylla ula ïashimbynta ruh ha ka jingrakhe ïa kane ka sngi pynneh mariang hapoh Nongbah Shillong ha ryngkat bad ki samla pule, ki Dorbar Shnong bad ki kynhun bapher bapher.
U Conrad haba kynthoh hapoh ka Twitter ula ong “ Ka thong jong ka jingïada bad sumar ïa ka mei mariang jong ngi ka ïaid tawiar bad ka jingpyrshang jong baroh ki riew shimet ha ka ban wanrah ïa ka jingkylla.
Ka Meghalaya ka la sakhi ïa ka jingkhih paidbah bala iasnohkti lang da ki Shnong ki Thaw ban leh eiei ha ki kyrdan bapher bapher ha ka ban wanrah biang ïa ka jingitynnad bad jingkhuid jong ka Jylla jong ngi".
Shillong, Jylliew 6: Ka Education cell jong ka Hynniewtrep Youth’s Council (HYC) ka la dawa ïa ka Sorkar Jylla ban wan rah kham bun ki centre ban ïakhun ïa ka eksam Common University Entrance Test (CUET) ha Jylla Meghalaya.
Ha ka shithi sha u Myntri ka Tnad Pule Puthi Rakkam A Sangma hynne ka sngi Nyngkong, u Education Secretary ka HYC Enlang Sawian ula ong ba ka jingbym don ki CUET centre haka Jylla kala pynbor ïa ki samla pule n aka Jylla kiba kwah rung klas jong ka UG bad PG ha kylleng ki jaka pule ka Ri, ki hap ban leit shaduh Guwahati, Assam ban ïakhun ïa ka eksam.
Ka Council kala pynpaw ïa ka jingkyrmen ba ka Sorkar kan sa shim ïa ki sienjam ha ka ban leh eiei kham kloi halor kane ka jingeh jong ki samla pule.
Shillong, Jylliew 06 : U Myntri Rangbah ka Jylla Conrad K Sangma mynta ka sngi Ba-ar, ula thung bad bet symbai shyieng (seed ball) bad ki Khynnah skul ha SICPAC, Shillong kum shibynta ban rakhe ïa ka World Environment Day.
Hapoh ka Mission LIFE Initiative, ka Meghalaya ka la thung haduh 5 lak tylli ki symbai dieng (seed ball) da ka jingïashimbynta shithem jong ki Khynnah skul,ki Dorbar Shnong bad ki Tnad Sorkar.
Kum shibynta na kane ka prokram, u CM bad ki Khynnah skul ki la bet symbai shyieng soh ha sawdong ka SICPAC.Haba thoh ha ki rynsan Social Media ban ïasam paidbah ïa ki dur jong kane ka prokram pynneh mariang, u CM ula ong “Mynta ka sngi ngi la bet ïa ki symbai shyieng soh ha sawdong ka phyllaw ka SICPAC ha ryngkat bad ki Khynnah skul.
Kane ka kam pynbyrngia haba hikai ïa ki Khynnah jong ngi ba kin thung ïa ki symbai dieng bad ba kin don ïa ka jingpyrkhat ïa ka mariang bad ka Green Meghalaya.
Haduh 3.6 million ki symbai shyieng yn sa sam sha kylleng ki Khynnah Skul, ki Dorbar Shnong ba kin ïashimbynta ha kane ka sienjam ban pynkha ïa ki jaka ba jyrngam ha Jylla Meghalaya".
Shillong, Jylliew 06: U President ka Bharatiya Janata Party (BJP) Meghalaya bah Ernest Mawrie hynne ka sngi Nyngkong, ula ai khublei ïa ka sorkar jylla halor ka jingshimkhia ban sdang noh ïa ka jingïakren ïasuk bad ka seng kiengatiar ka Hynniewtrep National Liberation Council (HNLC).
Haba kren sha ki lad pathai khubor u bah Ernest ula ai ruh ka jingïaroh ïa ka sorkar pdeng bad ula ong ba kane ka dei namar ka jingshimkhia hi da u Myntri Rangbah duh ka ri India u Narendra Modi naka bynta ban wanrah ïa ki kam pynroi ha baroh ka thaiñ shathei lam mihngi (North East) daka ba pynduh ïa ki sengkieng atiar.
“Man ka por u Myntri Rangbahduh ka ri India Narendra Modi u ju ïai ong ba ki kam pynroi hapoh ka jylla bad ka thaiñ Shathei Lam mihngi (North East) kan wan lyngba ka jingpynduh jait ïa ki kam pyntriem bad ka jingpynduh ïa ki jingïakajia hapdeng ki jylla" ong u bah Ernest.
U bah Ernest ula ong ba kum ka Party ka kwah ban ïohi ba ka jylla kan kiew ha baroh ki liang bad kine baroh kin urlong lada ka shong suk shong shngaiñ ka neh hapoh ka jylla bad ka thain shathei lam mihngi baroh kawei.
“Ka BJP kaba don lang haka sorkar MDA, ka ai khublei ïa ka sorkar kaba lah ban shimkhia ban poi noh shaka jingïakren ïasuk kaba pura bad ka HNLC naka bynta ban ïai pynneh ïa ka shong suk shong shngaiñ hapoh ka jylla" ula ong.
Ula ong ba ka BJP ka kit bot kit rwaing ïa ka sorkar jylla bad ka kyrmen ba shen ki paidbah ka jylla kin sa ioh sngew khubor ba bha halor kane ka lynti ban poi noh shaka jingïakren ïasuk hapdeng ka sorkar jylla, ka HNLC bad ka sorkar pdeng.
Tura, Jylliew 06 : Uwei u samla ba 21 snem, ula iap na ka jingthombor jong u Hati ha South Garo Hills katba u dang wan phai shala ïing na ka ïing iap briew ha Alokpang, South Garo Hills ha ka miet sngi Nyngkong.
Kane ka jingjia kala jia ha ka por 11 baje mynmiet katba une u samla ba kyrteng u Sengkam R Marak, u dang ïaid lynti sha la ïing hadien ba mih na ïing iap briew.
Ula ïakynduh ïa u hati ha surok ba don harud ka Wah Simsang,kaba jngai kumba 30 km na sor Baghmara.
U Hati ula thombor ïa une u samla bad ula kyrdem ïa u haduh da iap hashuwa ba un phet sha khlaw.
Ki Pulit ki la leit ban shimti noh ïa ka met.
Ki Hati khlaw ki ju shang kylleng ki khlaw ka South Garo Hills ban wad jingbam bad bunsien ki ju leit rung sha ki shnong briew ha ka por ba duna bam ha khlaw kata hapdeng u bnai Naiwieng haduh u bnai Jymmang.
Ki la don shibun ki jingkren bad ki jingthoh shaphang ki trai shnong kiba im ba sah ha Meghalaya,kiba bun na kita ki jingthoh ki batai ba ha Meghalaya don lai tylli ki indigenous tribe, kata ki Garo, ki Khasi bad ki Jaiñtia, dang shen haka dorbar Meghalaya Legislative Assembly ba 11 la don kawei ka jingkren kaba sngew kumba ki Khasi bad Jaiñtia kim dei kajuh ka Jaidbynriew.
Haba nga la poi shathie sha rithor India la don ba kylli ïa nga phi dei naei? Nga la jubab na Meghalaya, u nongkylli u la ïathuh ba u la pule bad u tip ba don lai tylli ki Indigenious tribe ha Meghalaya kata ki Garo, Khasi bad Jaiñtia.
Une babli u la ïoh ban pule ïa kiba kum kita ki jingbatai kiba pynïakhlad ïa ngi hapdeng u Khasi bad Jaiñtia.
Katno ka pyrthei ka la ïoh ka jingtip kaba bakla shaphang jong ngi.
Ka jingkylli kaba mih hangne bad kaba nga ju kylli ïalade ka long hato u Khasi bad u Jaiñtia ki long shisha la ka jong? ne ki long kawei ka jaidbynriew? ne hangno ngin pruid ïa u laiñ ban pynïapher hapdeng ki Khasi bad Jaiñtia?Haduh mynta ki nongwad bniah ki tih bad ki thew naei ka Jaitbynriew Khasi ka wan, watla ym pat lah ban pynkut ïa kane ka phang hynrei kawei kaba paw ka long ba ki Khasi kiba sah ha Jaiñtia Hills District, Khasi Hills District bad Ri-bhoi District ki don kajuh ka khana shaphang ka jingsdang ka Jaidbynriew kata ka khana shaphang u lum Sohpet bneng bad ka Diengïei, lada bishar na kane ngi lah ban ong ba ngi wan na kajuh ka thymmei bad ngi long kawei ka Jaitbynriew.
Lada phai pat sha ka ktien ba ngi kren kane ruh ka kdew bad pynphalang ba ngi long kawei ka Jaidbynriew namar ka ktien kaba ngi kren ka long na kajuh ka thymmei, watla don shibun ki jingïapher ha ki ktien shnong hynrei ki ne ki ktien ki wan na kajuh ka tynrai ktien kaba ki khot Austro-Asiatic hapoh ka shnat Mon-Khmer.
Ki don shibun ki rukom khot ïa ki Khasi kum ka kyrteng Khynriam, Pnar, Bhoi, War bad kumta ter ter, kine ki kyrteng ki long katkum ki phang ba u Khasi u shong u sah lane lah ban ong ba kine ki long ki kyrteng phang lane geographical name ba la khot katkum ki phang ne jaka kaba u Khasi u shong u sah.
Ka kyrteng Maram bad Jaiñtia pat kadei ka kyrteng kaba ïasnoh bad ka synshar hima mynshwa namar kane ka kyrteng ka kham thew ïa kito kiba shong hapoh ka hima Maharam bad Hima Jaiñtia.
Ka kyrteng War ka wan na ka kyntien pad-war kaba thew ïa ka trai riat, kumta ïa ki briew kiba sah sha ki jaka rithem shaphang shathie marjan bad ka Bangladesh la ju khot ki War, ka kyntien Khynriam pat ka kham thew ïa ki briew kiba sah shaphang shatei sepngi na ka wah Umngot, ki War Jaiñtia haduh mynta ïa ki briew sha shiliang Umngot shaphang sepngi ki ju khot Khynriam.
Katba ka kyrteng Maram ka thew ïa ki khun ki hajar ka hima Maharam, ka kyrteng Jaiñtia pat ka thew ïa ka jaka, ïa ki khun ki hajar ka Hima Jaiñtia ba mynshwa la ju khot ruh ki Jaiñtia, ym baroh ki nongshongshnong ka hima Jaiñtia ki dei ki Khasi, ki Jaiñtia ki kynthup ïa ki Khasi, ki siloti bad kiwei de ki jaidbynriew, ïa ki Khasi kiba sah shaphang shatei ka Hima Jaiñtia la ju khot ki Pnar bad kiba sah shaphang shathie namar ki sah sha trai riat la ju khot ki War, kyllum lang ïa ki Pnar bad ki War jong ka Hima Jaiñtia la ju khot ruh da ka kyrteng Synteng.
ïa ka imlang sahlang jong u Khasi la seng nongrim ha ka jingdon jong ki Kur (Clan), na ka kur lah ban tip bad sngewthuh la u ne ka briew ki dei ki Khasi ne kiwei pat ki Jaitbynriew.
Kam shym don kano kano ka dak ban pruid ba lah ban pynïapher ne ban ong kane kane ka kur ki dei u Khynriam lane kata kata ka kur ki dei u Pnar lane kita kita ki kur ki dei ki War, ban shu ring nuksa ïa kane ngin shem ba u Nongrum ne kiwei de ki kur ki ba sah ha ki jaka War la khot u War, u juh biang u kur Nongrum lane kiwei de ki kur ki ba sah shaphang Khynriam la khot ki Khynriam bad ngin shem ruh ba u Nongrum War u dei shikur bad u Nongrum Khynriam watla ki sah ha ki phang bapher bapher jong ka Ri Khasi ne la khot ïaki da ki kyrteng katkum ki phang ba ki sah.
Ki kur kum ki Shylla ngin shem ba ki don ha Jaiñtia Hills bad sha ki thaiñ Shela, kumjuh ki kur Sutnga, Shulai ki la don ha ki thaiñ Nongskhen naduh mynshwa.
Hooid lehse ki don ki kur kiba kham bun paid ha kawei ka bynta ne phang jong ka ri Khasi hynrei ka kur ka tehsong ïa ngi da ka jingïadei kur watla ngi sah ha kino kino ki phang jong ka ri Khasi.
Watla ïa ki Khasi la khot da kiba bun ki kyrteng katkum ki phang ba ki shong ki sah, ngim lah pat ban ong ba kine ki kyrteng ba la kdew haneng ki dei ki sub-tribe.
U Khasi um don sub- tribe hynrei ngi long tang kawei ka Jaidbynriew.
Ki don katto katne ki Jaitbynriew riewlum ha North East India kiba don sub-tribe.
Ka jinglong sub-tribe ka kham wan dur bad paw eh hapdeng ki Naga, ha kaba ki don ïa ki sub-tribe kum ki Angami, Ao, Sema, Sumi, Konyak, Rengma, Zeliang, Lotha, Phom, Chakesang, Chang, Kiamungan bad kiwei de.
Lada ngin peit bniah ngin shem ba la bynta ïa ki Naga sub-tribe ha ki kur (clan).
Ki sub-tribe Chang-Naga ki dei kiba naka kur (Clan) Kangshua, Ong, Hongang bad Lamou.
Katba ki Ao-Naga ki kynthup ïa ki kur (Clan) Pongen, Longkumer, Jamir, Imchen, Walling, Longchar, bad kiwei kiwei ki naga sub-tribe ki don la ki kur (clan).
Watla ki Naga ki sah ha ki district bapher bapher jong ka jylla Nagalang, Manipur,Assam hynrei na ka kur (clan) jong ki ngi lah ban sngewthuh ba u ne ka briew ki dei ki chang naga ne Ao naga ne kiwei kiwei ki naga sub-tribe.
Katba hapdeng u Khasi pat, watla ngi dei na kajuh ka kur hynrei la khot ïa ngi katkum ki phang ba ngi shong.
U A Nongrum u dei u War namar u sah ha ki jaka War katba u B nongrum u dei u Khynriam namar u sah ha ki jaka Khynriam, kawei kaba pyntylli pat ïa ngi ka long ba u Nongrum na War bad u Nongrum na Khynriam ki dei shikur.
Kumta na kane lah ban ring ne pynwan dur ba ym don sub-tribe hapdeng u Khasi.
Ha u Khasi hi la u sah ha kano kano ka bynta jong ka Ri Khasi ne shabar jong ka, lada ngi dei na kajuh ka kur mut ngi sngewthuh ba ngi mih na ka juh ka tynrai bad bym bit ban shongkha hapdeng kajuh ka kur (exagamous) namar ngi hiar na kajuh ka thymmei kaba u Khasi u khot ka sob ksiar jong ka ïawbei,u Nonglamin ha Jowai u thikna bha ba u dei shikur ne kajuh ka thymmei bad u Nonglamin ha Nongtalang ne bad u nonglamin ha Pynursla ne u nonglamin ha Nongpoh,kiwei de ki kur ruh ki thikna bha ïa kane kampher lada uwei u dei na mawkyrwat bad u wei pat na Khliehriat lane wat lada ki ïa jngai da ki bun pateng ruh hynrei ki ïa long shikur khlem jingartatien.
Ka jingïakam kur ka don ym tang hapdeng kawei ka kur, ngi lap kynrei ki nongmuna kiba ka jingïakamkur ka long hapdeng kawei ka kur bad kawei pat ka kur ne hapdeng kawei ka kur bad kiwei pat ki kur.
Kane ka jingïakam kur hapdeng kawei ka kur bad kawei pat ka long namar ba kita ki kur ba ïakam ki mih na kajuh ka thymmei ne ka ïawbei ne ba la ïateh jutang ïa ki ha ka niam.
Kane ka jingïakam kur kam long sbiak (confine) tang hapdeng ki Khynriam para Khynriam lane War para War lane Pnar para Pnar bad kumta ter ter hynrei ka jingïadei shikur ka ksam (intersect) ïa kitei ki phang jaka shong bad kane ka jingïakam ka pynkhraw ïa ka pyrkhat ba u Khasi um don sub-tribe hynrei u long kawei ka Jaitbynriew.
Ngi shem ba ki kur kum ki Laloo,Pyrbot( kine ki kham bun sha ki bynta shatei ka Jaiñtia hills), ki Amkoi, Amdep,Pohlynjar, Pohrmen, Pohsnem,Rymbui ( kine ki kham bun ki sah shaphang shathie ka Jaiñtia hills) , nangta ki Marngar, Marong Pariong, ki Diengdoh nalor kiwei pat ki kur kiba ka thymmei jong ki ka long na ka ïaw shibedi, kine baroh ki kur shakhmat ki ïalong shikur wat la ki sah ha ki bynta bapher bapher jong ka ri Khasi ne watla la tip ïa ki katkum ki phang ba ki sah, (ki Pnar , ki War ki Khynriam ne ki Bhoi).
Ki kur Shabong, Khyriem, Mukhim bad ki Shallam ki ïalong shikur watla ki don napdeng kine ki kur kiba ki dkhot jong ki ki kham bun ha Jaiñtia bad kiwei pat ha Khasi hills.
Ki Passah ngi shem ba ki bun ha Jaiñtia hills hynrei ka kur Passah ka don ki hymmen ki para jong ka na ka kur Nongkynrih, Nongbri, Shadap (nalor kiwei pat) bad kine ki hymen ki para jong ka kur Passah ki kham bun ha Khasi hills district.
Ki Slong, Shylla kiba ngi shem ba ki kham bun ha Jaiñtia hills ki ïa kam kur bad ki Thangkhiew kiba ngi shem ba ki kham bun ha Khasi hills.
Ka kur Ryngksai kaba ki dkhot jong ka ki bun ha Jaiñtia hills ki ïa kam kur bad ki Khongsni, Jaktung kiba ki dkhot jong kine ki kur ki bun ha Khasi hills.
Kumjuh ruh ki Sun bad ki Lamare ki kam ba ki wan na kajuh ka thymmei bad ki ïadei shikur.
Ka jingïakam kur hapdeng u Khasi ka long kaei kaei kaba phylla bad kaba kham ñiar ban shem, na kane ka rukom kam kur ngi lah ban sngewthuh bad pynthikna ba ngi wan na kajuh ka thymmei bad ngi long kawei ka Jaidbynriew bad yn nym lah ban ong ba u Khasi bad u Jaiñtia (Pnar bad War) ki long la kajong ka Jaitbynriew kumba ka paw ha kiba bun ki jingthoh.
Nalor ka jingïakam shikur jong ki kur kiba don ha Khasi hills bad Jaiñtia hills district, ngin shem ruh ba haka ancient history ka la don ka jingleit buhai shnong da ki briew kiba na Jaiñtia hills sha ki phang pdeng bad phang sepngi ka ri Khasi kum sha Hima Shyllong, Hima Sohra, Hima Nongkhlaw bad kiwei ki hima ha ri Khasi.
Ka shnong Nongblai kham haneng Pynursla (Khasi hills) la ïathuh ba la seng shnong ïa ka da kawei ka briew kaba la wan ïaid wir na Jaiñtia bad ynda haba ka la shem jinghun ha kata ka jaka ba ka shong ka sah ka sa khot kyrteng ïa kata ka jaka da ka Nongblai ne ka shnong u Blai (Blei).
Ki Syiem Nongkhlaw kiba dei na ka kur Syiemlieh la ong ba ka tynrai jong ki ka dei na Hima Jaiñtia ne Hima Sutnga bad ki wan na ka longïing ki Syiem Jaiñtia.
U Shahjer u la long u Syiem ba nyngkong jong ka Hima Nongkhlaw uba wan na Hima Jaiñtia na ka longïing ki Syiem Sutnga, une u la wan buhai shnong sha Nongkhlaw lem bad ka para jong u, ka Shaphlong.
Kumta haduh mynta ka don ka jingïakam kur hapdeng ki Syiemlieh Nongkhlaw bad ki Syiem Sutnga.
Ki Syiem Sohra ruh la ong ba ka tynrai jong ki ka long na Sumer (Jaiñtia), ki khana ki ïathuh ba la don saw ngut shipara kata u Buhsing, u Sadiang, ka Shan bad ka Jah, kine saw ngut kila ïaidwir sha Swer na Sumer (Jaiñtia), kine ki la ïoh jaka riehtngen na u basan Swer ( basan khadar shnong bad khadar blang ) bad hadien ki la kylla long ki Syiem SohraKa kur Pohlong pat kaba ngi shem ba ki kham bun ha Jaiñtia hills hynrei la ong ba kane ka kur ka mih na lum Shyllong bad nangne ki sdang ban roi kylleng kylleng bad mynta ki dkhot jong kane ka kur ki kham bun sha ki bynta shathie ka Jaiñtia hills.
Kumba la kdew shakhmat ba la seng nongrim ïa ka imlang sahlang u Khasi da ka jingdon jong ki kur bad kumba la pyni nongmuna shakhmat ïa ka jingïakam kur kaba ksam lyngba ïa ki phang jaka sah ( geoghaphical name), kumta ka jingpyrshang (da ka jingthmu khnang ne da ka jingbymtip) ban pynïapher ïa u Khasi bad u Jaiñtia kan lam ruh sha ka ka jingpynpharia ïa ka jingïalong shitylli ki kur kiba mih na kajuh ka thymmei.
Kaba kum kane kan wanlam pat hadien sa ïa ka jingkulmar kaba khraw namar la seng nongrim ïa u Khasi ha ka kur.
Kumta kine ki jingkdew khyndiat ki pynkhraw ïa ka phalang ba ki Jaiñtia (Pnar,War) bad ki Khasi ki long kawei ka Jaidbynriew, ym kumba la thoh ha ki kot bad batai da ki katto katne ban ong ba ka Meghalaya ka don lai tylli ki major tribe, ki Garo, Khasi bad Jaiñtia.
Hynrei lada ïapeit na ka jingbuhai shnong bad ka jingïakam kur, u Khasi bad u Jaiñtia ( Pnar, War) ki long kawei ka Jaitbynriew.
Shwa ban pynkut nga shu don ar tylli kiba nga sahnud bad kiba pynsyier ïa ka jinglong shitylli ka Jaitbynriew kita ki long (i) ka jingïalam bakla ba ka Meghalaya ka don lai tylli ki major tribe (ii) ka jingïai pyndonkam ïa ka kynteng Khasi-Jaiñtia ha ka jaka jong ka kyrteng Khasi.
Nga iehnoh ha ki riewshemphang ka ri Khasi ban nang pynïar ïa kane ka bynta.
Nga kyrmen ba ine i jingpyrshang barit in long iba phoida ha kaba tehsong ïa ka jingïalong shitylli kawei ka jaitbynriew.
Shillong, Jylliew 6 : U Myntri Rangbah ka jylla Meghalaya u Conrad K Sangma bad u Myntri Rangbah ka Assam u Himanta Biswa Sarma kin leit jurip lang ïa ki jaka ha Block I ha West Jaintia Hills bad Karbi Anglong shwa ban kut mynta u bnai Jylliew.
“ Ka jingleit jurip lang jong ngi baroh arngut sha ka thaiñ Block I ha West Jaintia bad Karbi Anglong kan long shwa ban kut une u bnai hi" ong u Myntri Rangbah.
U la ïathuh ka jingleit jurip ka long ban bishar bniah ïa ki jaka bad khamtam ban pynthikna ruh ba ka jingshong shngaiñ kan wan phai hapdeng ki paid kiba sah ha kitei ki jaka.
“ Ka jingthmu ka long ban wanrah ka jingshaniah ha ki paidbah bad kumjuh ruh kan long kum ka khubor ïa ki paid khappud ba ngi shim khia ban pynbeit noh ïa kane ka jingeh kaba la sahteng da ki phew snem mynta ha khappud jong ki ar jylla" ong biang u Conrad.
Ka jingïalang ba nyngkong eh ban ïakren halor kane ka jingpynbeit ïa u pud u sam ka la dep long ha ka 24 tarik Jymmang ha nongbah Guwahati.
Dei ha kane ka jingïalang ba ki ar myntri rangbah ki la shim rai ban leit jurip sha kitei ki jaka ha West Jaintia bad Karbi Anglong ban wanrah ka jingshaniah ha ki paidbah.
Dei ruh ha kane ka jingïalang ba ki la rai ba ki Regional Committee jong ki ar jylla kin sdang ban ïa kynduh bad leit jurip ïa ki jaka ban ïa pynbeit ïa u pud u sam.
Ha kane ka jingleit jurip jong ki ar myntri rangbah ki lah ruh ban leit sha Mukroh ka jaka kaba don hapdeng ka jingïa kulmar kaba na ka por sha ka por.
Ki ar myntri Rangbah ki kwah ban ïa pynbeit ïa u pud u sam da ka jingiasngewthuh jingmut lang jong baroh arliang.
Kine ki Regional Committee kin pyndep ïa ka jingleit jurip ïa ki jaka bad ai ïa ka kaiphod sha ki ar sorkar haba kut jong u Naitung bad hadien kane ki ar myntri rangbah kin sa ïa kynduh biang.
Shillong, Jylliew 06: U Myntri Rangbah ka Jylla Conrad K Sangma ha ka sngi Ba-ar, u la pynbna ba ka Sorkar Jylla kala shim rai ban pynkha noh ïa ka Directorate of Forensic Science hapoh ka Jylla.
Haba kren sha ki lad pathai khubor hadien ba la wai ka jingïalang ka Kynhun Myntri, u Myntri Rangbah ka jylla u la pyntip ba ka Kynhun Myntri ka la pdiang ïa ka jingtyrwa ban pynkha thymmai ïa ka Directorate jong ka Forensic Science kaba pura na ka Cell jong ka Forensic Science kaba treikam hapoh ka jingkhmih jong ka Tnad Meghalaya Police naduh ki snem kiba kham mynshuwa.
U Myntri Rangbah ula ong ba kat kum ka jingbthah ka Human Rights Commission, ka Jylla ka donkam ban pynkha la ka jong ka Directorate jong ka Forensic Science khnang ba kan treikam laitluid bad lait noh na ka jingkhmih ka Police Headquarter.
Ula pyntip ba kane ka Directorate kan hap hapoh ka Tnad kam pohiing ka Jylla.
U Myntri Rangbah ula ïathuh ba ki briew/Nongtrei bad ki jingdonkam baroh kila don lypa ha ka cell hynrei kaba donkam ka long satang ïa ka bor pynïaid (Administrative) ba lah ban shim rai kaba hap ban pyndap ha kane ka Directorate.
Mawlasnai, Jylliew 06: U MLA jong ka Mawlai, u Bah Brightstarwell Marbañiang, u la ong ba ka Seng VPP kan nym pynphai kylla ïa ki jingkynnoh bad ki jingbeiñ ha kine ki sngi, kynthup ïa ka jingkynnoh u Bah Paul Lyngdoh, Myntri ka Sorkar jylla.
Haba kren ha ka jingïalang jong ka Seng VPP ha Mawlasnai mynta ka sngi, u Bah Brigt, u la ong ba ka Seng kam don por ban pynphai kylla ïa ki jingkynnoh jong ki Nongïalam, hynrei kan ieh ha ki paidbah ban bishar, namar ki paidbah mynta ki la shai bad ki la sngewthuh ban bishar mano ba trei bad ïeng ha ka hok bad ka jingshisha mano ba shu heh tang ka tyngam.
“Ngi ha ka VPP ngin kit da ka khoh kaba pei.
Lada phi kawang maw un hap noh, lada phi kawang ktien ruh kam snoh kan hap noh bad lada phi kawang da kaei kaei ruh kan nym neh", la ong u Bah Bright.
U la ong ba ka VPP ha ka jingïalam jong u Bah Ardent Basaïawmoit kan ïaid da ka mynsiem kaba sngew rit ban shakri hok ïa ka ri bad ka jaidbynriew bad kam kwah ban pyllut por ha ka jingïakawang ktieh, namar ba ki ishu jong ka jaidbynriew ki kham khraw shibun ïa ka jingbeiñ jingkhoh u briew shimet.
Ha kaba ïadei bad ka jingdawa ban pynbha ïa ka Reservation Policy, u nongïalam ka VPP, u la ong ba ka Party ka pynpaw ka jingsngewnguh ïa ki paidbah kiba la ai ka jingkyrshan ïa ka jingdawa ka VPP bad ïa ka jingshah thngan jong u Bah Ardent ha kaba ka Sorkar ka la rai ban thung da ka Expert Committee na ka bynta ban pynbha ïa ka Reservation Policy.
“Na ka liang jong ka Seng ka ai khublei ïa ki paidbah kiba la ai ka jingkyrshan kiba la kyrshan ïa ka jingshah thngan i Bah Ardent ha Shillong", la ong u MLA ka Mawlai.
U Bah Adelbert Nongrum, MLA ka North Shillong, haba kren ha kane ka jingïalang, u la ong ba ka daw ka jingjot jong ka ri bad ka jaidbynriew kadei namar ka jingkwah burom jong ki katto katne ki nongïalam, kiba ïalade kim nud ban leh bad ynda leh kiwei pat ki kynthoh ki beiñ ki khoh.
U la ong ba ka VPP hapoh ka jingïalam u Bah Ardent kan ïai bteng ban trei bad rah ïa ki mat jong ki Samla bad jong ka ri bad ka jaidbynriew, la ka long ha Assembly ne ha surok kam pher, ka Seng ban mih ban ïakhun beit.
U la maham ruh ïa ka sorkar ba kam dei ban pynslem ka jingtreikam ha kaba ïadei bad ka Expert Committee ban pynbha ïa ka Reservation Policy namar kane kadei ka mat kaba ki paidbah jong ka ri ki la angnud la slem.
Ha kane ka jingïalang la ïoh ruh ka jingkren na u MLA jong ka Mawryngkneng, u Bah HS Kharpran, nangta na u General Secretary ka Seng, u Dr.Ricky AJ Syngkon bad kiwei kiwei.
Hadien ka jingïalang da ki spah ngut ki paidbah ki la shim ïa ki form bad pynrung dkhot sha ka Voice of the People Party (VPP).
Langrin, Jylliew 06: Ka Seng Samla Hima Langrin, ka la pynpaw ka jingsngew kyndit kaba khraw ïa ka jingleh u Syiem ka Hima Langrin, u Paiem Naitei Syiemïong, ha kaba u la sei ïa ka pisa jong ka Hima haduh 77 lak tyngka ban ai jingïarap sha kawei ka Balang na ka bynta ki kam mishon jong ka Balang.
Katkum ka kyrwoh ba la pyllait da u Bah PS Lyngdoh, President jong ka Seng, la ong ba ïa kane u la pynsngew paidbah ha ka Dorbar jong ka Hima kaba la long ha ka 26 tarik u bnai Jymmang 2023 ha Phlangdiloiñ.
Ka Seng Samla ka la kynnoh ba u Syiem u la leh ïa kane khlem da kynjoh ktien ne ïoh jingbit na ka Dorbar jong ka Hima, hynrei la nang leh hi bad sa pyntip pat ha ka Dorbar, kaba long ka jingpynkheiñ ïa ki kyndon treikam jong ka Hima.
Ha kajuh ka por ka Seng ka ong ba lada u Syiem u kwah ban ai jingïarap sha kano kano ka Kynhun Balang u lah ban ai, hynrei um dei pat ban shim na ka pisa jong ka Hima, namar ha Hima Langrin dang bun bah ki longïing kiba duk kiba suk kiba kamai kyndoi jakpoh.
Shuh shuh ka Seng Samla ka buh ka jingkylli ïa ka Balang kaba ïoh pdiang ïa kane ka jingïarap na u Syiem, hato ka nud ban pdiang ïa kane ka jingïarap da ka lynti ka bym khuid ka bym dei?.
Ka Seng ka ong ruh ba ha katei ka Dorbar, u Syiem u la leh bym suidñiew ïa ki Khun ki hajar ka Hima da kaba ong ba lada don ki bym ïahap bad kane ka jingleh ki lah ban leit sha Supreme Court.
Shillong, Jylliew 06 : U Myntri Rangbah ka Jylla Conrad K Sangma mynta ka sngi Ba-ar, ula ong ba ka Sorkar Jylla kan hap ban pynlut sa T.300 klur ka pisa ban thied ïa ka bording lada dang bteng ka jingtyrkhong slap ha kine ki 100 sngi ban wan.
Haba ïakren bad ki nongthoh khubor, u Myntri Rangbah ula ong ba lada kheiñ ïa ka jingpynlut kyllum lang ha kine ki arsnem ba la leit noh, ka Sorkar ka la hap ban pynlut kumba T.600 klur na ka ïarong tygng ban siew ïa ki jingsiew bapher bapher kynthup ka jingthied ïa ka bording ban lah pynneh ïa ka jingai bording ba ngi ïoh mynta.
“Ngi la thied jan kot 3 klur tyngka ka bording man ka sngi wat haduh mynta namar ka jinglong ka suiñbneng ba ngi mad mynta.
Namar kata, lada kane ka jinglong jingman ka dang ïai bteng ha kine ki 100 sngi ban wan, ngin hap ban pynlut sa T.300 klur tang ban thied bording, tang ban lah pynneh ha kajuh ka kyrdan ïa ka jingpynlip bording ba treikam mynta" ula ong.
Haba pynpaw ba ka jinglong jingman ka long kaba eh bha, u Myntri Rangbah ula ong “Hynrei ngi la pyrshang kat kaba lah ban pynthikna ba ka jingpynlip bording kan ym ïaid palat ïa kane kaba mynta".
Haba kren ïa ka jingnang hiar ka um ha Dam Umiam, u Conrad ula ong ba u pud ula jan poi haduh ba hap ban khang dam namar ka Jylla kam shym la ïoh ïa u slap ha kine ki bnai ba la leit noh bad bynrap ba kane ka dei kawei na ki jingeh ha kine ki bnai haba phai sha ka jinghap slap ha ka Jylla.
Haba pynpaw ruh ba ka jingduna bording ka la ktah ruh ïa kiba bun ki bynta jong ka Ri, u Conrad ula ong “Jan baroh ki Jylla kila mad ïa kajuh ka jingeh ba ngi ïakynduh.
Kane hi ka dei kumba nga ong, u slap ula ktah ïa baroh bad ka jinglong jingman hi kala sniew ha baroh ki jaka".
U Myntri Rangbah ula ong ba ka Sorkar jong u, ka la pyrshang kat kaba lah ban leh eiei halor kane ka jinglong jingman bad kyrmen skhem ba u slap un wan hap noh.
Haba ban jur ïa ka jingdonkam ban pynkhlaiñ ïa ki lad ki lynti ban kyntiew ïa ka jingpynmih bording ha ka Jylla, u Conrad ula ong “Ka jingpynmih bording na ka Sngi (Solar Energy) kan dei kawei na ki lynti hynrei kane kan nang shimpor".
“Hynrei katba ngi dang ïaid shakhmat, nga kyrmen ba ha kine ki ar-lai snem ban wan, ngin sa ïohi ia ka jingpynmih bun ka bording na ka sngi" ula ong.
U Myntri Rangbah u pyntip ba ka Sorkar ka la iatrei ryngkat ryngkat bad ki bor pynmih bording na ki Thermal Plant namar “Ngi kwah ba mynta ba la ai licence ban tih dewiong, ngi kyrmen ban ngin lah ban sdang noh ïa ka thermal plant ruh bad kane ka lah ban long ka lynti ban neh slem kaba ngi lah ban ïohi ha kine ki 3-4 snem ban wan".
Haba pynpaw ïa ka jingsngewkhia halor ka dor ka mur jong ka bording, u Conrad ula ong ba ka Jylla kam don satia ïa ka bor ba pura halor ka dor ka mur bala buh da ka MeECL namar ïa kane ka kam la khmih da ka Regulatory Commission.
Kat kum ka jingong jong u, namar kane, ki nongpyndonkam bording kila hap ban siew kham bun ban ïa ki karkhana.
Ki Nongpyndonkam bording kila hap siew ïa ka bai bording ha ka bor ba T.6 katba ki karkhana ki siew ha ka dor ba T.5.
“ïa kane ka dor la buh da ka Regulatory Commission wat hapdeng shibun ki jingkyrpad ba ki karkhana ki dei ban siew kham bun.
Ngi khlem pat ïoh ïa ka jubab na ki bad ngi dang ïakren bad ki bad ngi la pyrshang ruh ban pynbeit ïa kine ki kam bad ruh ïa ka dor ba la buh sha ki nongpyndonkam bording kaba kham rit haba ïanujor bad ka dor ba ka MeECL ka hap siew mynta" ula ong.
U la ïathuh ruh ba mynta ka sngi ka Kynhun Myntri ka la mynjur ruh ïaka Chief Minister’s Solar Mission.
U la ong ba ka jingthmu jongka mission ka long ban pynkhlaiñ ïa ka jingpynmih bording da kaba ym ktah ïa ka jingjyrngam ka mariang.
U la ong ba ka sorkar kan ai subsidy ïa ki longïing longsem, ïa ki skul, ki college ha sor bad ka nongkyndong khnang ba kin ïoh ban thied ïa ki tiar na ka bynta kane ka solar energy khnang ba kan pynlong ïa ki briew ban shaniah than tang ha ka bor ding ba pynmih da ka um.
U la ïathuh kan sdang noh ïa kane ka Solar Mission u Myntri Rangbah naduh ki kyndiat bnai ban wan.
