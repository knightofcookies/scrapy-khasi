Hadien katei ka jingbthah u DC na ka liang ki Sengbhalang ki la leit ruh ban ia kynduh ia u Executive Engineer R.E Construction Division Nongstoiñ MeECL u Bah Shullet bad ha katei ka jingiakren u EE u la kular ba un sa leh ia katei ka kam hadien ka ilekshon MDC bad un sa ia kren ruh bad ki bor ki ba halor.
Na ka liang jong ki Sengbhalang ki la buh jingkylli ruh ia u EE ba katkum ka jingiathuh ki bor jong ka District ka jingmih ka jingklumar ka dei na ka daw ka jingbym pyntip na ka ophis bording bad na ka liang jong u Engineer, u la ong ba ka jingpyntrei ia katei ka jingtrei ka long katkum ka Letter of Allotments (LOA) kiba hap ha ka khyndew ka shyiap jong ka Meghalaya kumta ka pynlong ia kitei ki Contractor ban trei beit namar ki lah dep trei ruh ia ki bynta sha Langpih kum ka Mawsikar bad kiwei kiwei.
Katei ka jingjubab u Engineer ka la pynlyngngoh ngain ia ki Sengbhalang bad buh jingkylli ruh ba kumno ki pulit Assam ki wan mushlia ia ki bynta jong ka Meghalaya bad balei pat ka Sorkar Meghalaya kam lah ban ai jingiada ia ki jaka la jong na ki pulit Assam bad ki la kynnoh ruh ba katei ka pynpaw ba ki bor District kim tip ei ei ia ka jingdon ki jaka ki puta la jong ban pyntrei ia ka roi ka par.
Shillong: Ki don katto katne ngut ki Personal Security Officers (PSO) kiba dang pahara bad bud sah haduh mynta ruh ha kti ha kjat jong kito ki MLA kiba rim kiba la shah rem noh ha ka elekshon MLA 2018.
Kitei ki PSO ki la pynpaw ka jinglyngngoh ba ka sorkar kam pat pyllait ia ki na kitei ki MLA barim haduh mynta ruh, wat la mynta la shisnem kim long eiei shuh.
Kitei ki PSO ki la iathuh ba kumba ju long manla ka por haba ki MLA ki la rem elekshon ka sorkar ka ju pyllait noh ia ki da kaba pynmih hukum ba kin leit noh sa sha uwei pat u MLA ne sha kano kano ka kam ba ka tnad pulit ka phah ia ki hynrei kane ka sorkar ba mynta ka khlem pynmhi hukum satia bad kat bym pat pynmih da ka hukum ki ong ba ki hap ban bud beit ia kitei ki briew ki bym don shuh ha ka bor.
Ki la iathuh ba ka kam jong ki (duty) ka la khia bha mynta naba ka jingleit jingwan jong kitei ki MLA barim kam biang por shuh bad kin hap ban bud beit kat shaba ki leit ia ki kam shimet ne kam ing kam sem jong ki.
Katkum ka jingtip ba la ioh lum la iathuh ba ki MLA kiba la rem noh kiba dang ioh PSO haduh mynta ruh ki long u bah Pynshngaiñ N Syiem MLA barim ka Mawsynram, u bah Remington Pyngrope MLA barim ka Mawkynrew bad ki dang don sa kiwei pat ruh.
Shillong: U MLA ka Sohiong konstitwensi u bah Samlin Malngiang, uba dei ruh u myntri sorkar jylla u la ong ba dei u bah Ardent M Basaiawmoit uba la phah ia ki 2 ngut ki MLA ka HSPDP kata ma u bad u bah Renikton ban leit ia treilang bad ka BJP.U bah Samlin u la ong ba u bah Ardent ha kato ka por ba u dang dei u President ka HSPDP u la bthah ia ki ban leit ia treilang naba ki la ia treilang bad ka UDP naduh ki por elekshon.
“Ngam tip pat na kano ka daw ba u bah Ardent u kylla ktien noh ha shuwa ba ngan leit bam smai ia ka kam myntri ha ing u Lat" ong u bah Samlin.
Ha ka jingialap elekshon ha Nongspung na ka bynta u kyrtong ka HSPDP u bah Sherborlang Mawlong kaba la long mynta ka sngi u bah Samlin u la pynpaw ka jinglyngngoh ban iohi ba u bah Ardent u kiew rynsan ha Sohiong ban ialap elekshon ia u kyrtong jong ka seng Congress bad u la ong ba ha katei ka jingialap elekshon u la kynnoh ia ki MLA ka HSPDP ba kim burom shuh ia u da kaba leit ban ia treilang bad ka BJP.Lah ban kdew ba u bah Ardent M Basaiawmoit u la iehnoh ia ka kam President ong ka HSPDP bad u la iehnoh ruh ia ka seng HSPDP bad u la ong ba ka daw ka dei namar ka jingleit thaw sorkar lang ka HSPDP bad ka BJP ha ka jylla kaba u la ieng skhem ba tang ki seng riewlum bad ka NPP ki la lah ban thaw sorkar hi khlem da shim ia ka BJP.U bah Ardent ha kine ki sngi u la leit ban ialap elekshon na ka bynta ki kyrtong ka seng Congress bad u la kam ba haduh mynta um pat rung hapoh ka seng Congress.
Shillong: U President ka NPP u Dr WR Kharlukhi u la kam ba ka jingiai dait ka Congress pyrshah ia ka NPP bad kiwei ki party ba don ha kane ka sorkar, ba ki iadon bynta bad ka BJP, ka paw ba kam don eiei shuh ban kynnoh da kumwei pat.
“Ka Cong kam don daw shuh, por ialeh MLA ruh ki ong ba ka NPP ka dei ka BJP bad mynta ruh ki leh kumjuh namar ba kim don ishu shuh", la ong u Dr Kharlukhi.
Haba kyntait ba ka NPP kan shu kyrshan matlah ia ka BJP, u President ka NPP u la ong ba ka jingtreikam ka National Register of Citizen (NRC) ha Assam ban beh shnong ia ki 40 lak ngut ki poiwir beain khamtam ki Muslim, ka la pynlong ia ka BJP ban wanrah da ka Citizenship Amendment Bill (CAB) 2016, ban wanrah da ki Hindu.
“Kumba 40 lak ki bar ri, ki wan ha ka por ba synshar ka Congress ha Assam bad ka BJP ka la wanrah kylla da ka CAB ban ialeh pyrshah ia kito kiba wanrah ha ka por ka Congress na ka bynta ban shna vote", la kynnoh u President ka NPP.U la kam ba ki seng national party ki thmu beit kmang tang ban shna vote ialade bad u la kynnoh ka Congress ka la wanrah da ki Muslim katba ka BJP ka la wanrah da ki Hindu bad ki paidbah ki dei ban sngewthuh ia kane.
U la ong ba ki paidbah kane ka jylla ki la iohi ia kane bad ki la sngewthuh bad kin sa ai ia ka rai.
“Ki paidbah ki la iohi bad kin sa ai ia ka rai.
Ka Congress kam don briew ha 6-7 tylli ki konstitwensi ha kane ka elekshon MDC", la kam u Dr Kharlukhi.
Katkum ka jingong u President ka NPP, ka BJP bad ka Congress ki la shet kylla ia ki paidbah ka dong mihngi ka India.
“Ka BJP bad ka Congress ki la shet ia ki seng riewlum bad ki shu lehkai politik na ka bynta ka jingmyntoi jongki", u la ong.
Halor ka jingther ka congress ba ka MDA ka kdup lang ia ka BJP ha kaba u bah AL Hek u long myntri sorkar, u Dr Kharlukhi u la ong ba u bah Hek u dei uwei na kiba iadon bynta ban pyrshah ia ka CAB ha kaba ka sorkar MDA ka la shim ia ka rai.
“U bah Hek u la don bynta ban ia shim rai ban pyrshah ia ka CAB, u kynmaw kum u Khasi, ym kum u BJP, ngi dei ban iatylli hynrei ki don kiba kwah ban ialeh kai politik.
U Bah Sanbor u la kren shai ruh ha ka jingialang paidbah pyrshah ia ka CAB.Lada dei ka Congress , lada ki kren kumto kumba u bah Hek, Sanbor ki shah pynshitom ha ka party bad kin hap bang shu sngap jar", u la ong.
Shillong: Ka jingialang jong ka PDF Zonal Committee Shella konstitwensi kaba la long ha ka 8 tarik mynta u bnai ka la shim ia ka rai ban kyrshan ia u kyrtong ka seng Congress u bah Bantyngshaiñ Rynga ha kane ka elekshon MDC 2019, ong ka kyrwoh na u bah Bines Ksanlah President bad Pyndap Pyngrope General Secretary.
Shillong: U President ka NPP Meghalaya u Dr WR Kharlukhi u sngew iahap ia ka jingtyrwa u nongialam ka UDP u bah Paul Lyngdoh ban don noh da ka kynhun jong ki seng riewlum ka thain mihngi baroh kawei, ban ialeh pyrshah ia ka Congress bad ka BJP namar ba kine ki ar tylli ki party na Delhi ki la shet kylla ia ki paidbah ka thain.
Haba kren myn hynnin ka sngi, u Dr WR Kharlukhi u la ong ba wat la ka seng NPP kam iakren eiei halor kane, hynrei na ka liang jong u shimet, u sngew ba ka long kaba iahap bha ka jingtyrwa ka UDP.Ka NPP ka dei kaba ialam ia kane ka sorkar MDA ha kaba ka UDP ka dei ka paralok kaba heh duh napdeng kiwei pat kynthup ka PDF, BJP bad ka HSPDP nalor ki MLA shimet.
“Ha ka NPP ngim pat iakren ia kane ha ka party bad ka jingiatylli ki seng riewlum ha thain mihngi kan ialam shata hi ban ialeh pyrshah iaka BJP bad Congress khnang ba kin nym lah lah ban leh katba mon", la ong u Dr Kharlukhi.
Haba ai dak ba ka jingialang dang shen ha Guwahati jong baroh ki seng riewlum pyrshah ia ka jingthmu wanrah ka BJP ia ka Citizenship Amendment Bill (CAB) 2016, u Dr Kharlukhi u la ong, “Kato ka jingialang ha Guwahti kan ialam shata.
Ka NPP ruh ka pdiang ban don ka kynhun ki seng riewlum ha thain mihngi".
U la bynrap, “Ngi don 25 ngut ki MP ha baroh kawei ka thain mihngi bad lada iatylli, lada ioh 15-20 ngut ki MP kan long ka bor bah ha Delhi, kim (BJP ne Congress) lah ban leh katba mon",.
Halor kan weng noh ne em na ka NEDA kaba ialam da ka BJP, u Dr Kharlukhi u la ong ba ka jingialang bah ka NPP dang shen ka la dep rai ban weng noh lada ka BJP kan pynurlong ia ka CAB hynrei namar ba la lah ban pynsangeh, yn sa shong jingialang biang halor kane.
“Ngi la rai ban weng noh na NEDA lada pass ia ka CAB hynrei hadien ba la sangeh ban iaid ia ka CAB, ngin hap ban iashong namar ba ngi don ki dkhot kylleng ka thain mihngi", u la ong.
U la ong ba ka donkam ia ka jingiatylli ki seng riewlum ha kane ka thain bad yn pynthikna ba ka sorkar ha Delhi kam lah ban thaw khlem ki seng riewlum na thain mihngi.
“Ngin pynthikna ba ka sorkar ban thaw sorkar ha Delhi kan nym lah khlem ki MP ki seng riewlum bad kim lah ban leh katba mon", u la ong.
Shillong: U President ka NPP Meghalaya u Dr WR Kharlukhi u sngew iahap ia ka jingtyrwa u nongialam ka UDP u bah Paul Lyngdoh ban don noh da ka kynhun jong ki seng riewlum ka thain mihngi baroh kawei, ban ialeh pyrshah ia ka Congress bad ka BJP namar ba kine ki ar tylli ki party na Delhi ki la shet kylla ia ki paidbah ka thain.
Haba kren mynta ka sngi, u Dr WR Kharlukhi u la ong ba wat la ka seng NPP kam iakren eiei halor kane, hynrei na ka liang jong u shimet, u sngew ba ka long kaba iahap bha ka jingtyrwa ka UDP.Ka NPP ka dei kaba ialam ia kane ka sorkar MDA ha kaba ka UDP ka dei ka paralok kaba heh duh napdeng kiwei pat kynthup ka PDF, BJP bad ka HSPDP nalor ki MLA shimet.
“Ha ka NPP ngim pat iakren ia kane ha ka party bad ka jingiatylli ki seng riewlum ha thain mihngi kan ialam shata hi ban ialeh pyrshah iaka BJP bad Congress khnang ba kin nym lah lah ban leh katba mon", la ong u Dr Kharlukhi.
Haba ai dak ba ka jingialang dang shen ha Guwahati jong baroh ki seng riewlum pyrshah ia ka jingthmu wanrah ka BJP ia ka Citizenship Amendment Bill (CAB) 2016, u Dr Kharlukhi u la ong, “Kato ka jingialang ha Guwahti kan ialam shata.
Ka NPP ruh ka pdiang ban don ka kynhun ki seng riewlum ha thain mihngi".
U la bynrap, “Ngi don 25 ngut ki MP ha baroh kawei ka thain mihngi bad lada iatylli, lada ioh 15-20 ngut ki MP kan long ka bor bah ha Delhi, kim (BJP ne Congress) lah ban leh katba mon".
Halor kan weng noh ne em na ka NEDA kaba ialam da ka BJP, u Dr Kharlukhi u la ong ba ka jingialang bah ka NPP dang shen ka la dep rai ban weng noh lada ka BJP kan pynurlong ia ka CAB hynrei namar ba la lah ban pynsangeh, yn sa shong jingialang biang halor kane.
“Ngi la rai ban weng noh na NEDA lada pass ia ka CAB hynrei hadien ba la sangeh ban iaid ia ka CAB, ngin hap ban iashong namar ba ngi don ki dkhot kylleng ka thain mihngi", u la ong.
U la ong ba ka donkam ia ka jingiatylli ki seng riewlum ha kane ka thain bad yn pynthikna ba ka sorkar ha Delhi kam lah ban thaw khlem ki seng riewlum na thain mihngi.
“Ngin pynthikna ba ka sorkar ban thaw sorkar ha Delhi kan nym lah khlem ki MP ki seng riewlum bad kim lah ban leh katba mon", u la ong.
Nongpoh: Ka la long ka khubor kaba la ai mynsiem ia ka Party Congress bad kaba la pynkyndit pat ia ka Party PDF ha Umsning Constituency bad khamtam eh ha kaba kum kane ka por ba la jan ka sngi ban jied ia ki nongmihkhmat sha ka KHADC, namar u nongialam ba hakhmat eh jong ka PDF, kata u Bah Gilbert Nongrum, President ka PDF, Umsning Constituency lem bad u Bah O.S Marngar, Joint Secretary ka PDF ha Umsning ha ryngkat bad da ki spah ngut ki nongbud bad ki nongkitkam ka PDF ha ki Unit kiba don ha ki shnong bapher bapher, mynta ka sngi, u la leit ban pyniasoh noh ialade sha ka Party Congress, na ka bynta ban ai jingkyrshan ia kyrtong ka Congress ha kane ka ilekshon MDC na Umsning Constituency.
Nalor ka jingwan pyniasoh da kitei ki nongialam ba radbah ka PDF, ha kane ka sngi ka Congress, ka la pdiang sngewbha ia u Bah Belarius Rongpeit, Joit Secretary ka United Democratic Party (UDP) ka Umsning Circle lem bad ki nongbud jong u, ki la wan ban pyniasoh sha ka Congress.
Ha kaba pdiang sngewbha ia kitei ki nongialam ka PDF bad UDP, la sakhi da ka jingdon u Dr.Celestine Lyngdoh, President ka Meghalaya Pradesh Congress Committee (MPCC), u Bah Rocky Augustine Marwein, u kyrtong MDC ka congress na Umsning Constituency lem bad kiwei kiwei ki nongkitkam ka Congress ha Umsning.
Haba kren ha katei ka sngi, kitei ki nongialam khmat ka PDF, ki la ong ba ka daw hi kaba la pynlong ia ki ba kin mih noh na ka Party PDF, ka dei namar ba ki tieng ioh shah beh kumba la jia ia kiwei pat ki nongkitkam ka Party.
Ha kajuh ruh ka por ki la kynnoh ba ka Party PDF ha Umsning Constituency hapoh ka jinglong MLA u Bah Jason Mawlong, ka la leh shiliang khmat bad ym khein briew iano iano ruh.
“Wat iangi ki nongialam ba hakhmat ka Party ki dangnud ban lehbein, hynrei katno tam ia ki paidbah bad kiba dei tang ki riew madan" kynthoh kitei ki nongialam PDF.Ha kawei pat ka liang ki la ong ruh balei ka PDF ka ai Tiket ia ka Kong Macdalyn Mawlong, kaba dei ka hynmen u Bah Jason Mawlong bad kane hi ka la pynpaw ba ia ka PDF ha Umsning la leh donbor tang da katei ka Longiing, kata hadien ba u Bah Jason Mawlong, u la jop na ka Party PDF na Umsning.
Ha kane ka sngi la ioh ruh ia ka jingkren na u Dr.Celestine Lyngdoh, u Bah Rocky A Marwein lem bad kiwei pat ki nongialam ka Congress, ha kaba ki la pynpaw ia ka jingkmen halor ka jingwan pyniasoh Congress da kitei ki nongialam ka PDF bad UDP.Ha kane ka sngi ki Congress ha ryngkat bad kitei ki nongialam ka PDF bad UDP, ki la shim ia ka rai ba kin trei shitom na ka bynta ban pynjop donburom ia u Kyrtong Congress na Umsning Constituency.
Shillong: Myn hynnin ka sngi ki nongñiah kali jong ka shnong Shnongpdeng ki la ia mih ryntih ban maramot ia ka surok ka ban leit sha katei ka shnong.
Haba ia kren bad u bah Lasting Lamin u la ong ba ka ki nongñiah ha ryngkat ki katto katne ngut kiba don ka mynsiem trei mon sngewbha ki la ia mih ryntih ban maramot dalade naba ka surok ka la sniew jubor bad ka la pynthud ia ka leit ka wan ki paidbah kiba wan jngohkai ia katei ka shnong kaba la paw ha ka kam jngohkai pyrthei.
U la ong ba ka jingmih jong ki nongñiah ban maramot ka dei namar ba ki sngewthuh ba ka kam jngohkai pyrthei ka dei ka kamai jong ki bad kumjuh ki nongshong jong katei ka shnong.
U la kyrpad ia u MLA jong katei ka thaiñ ba un shimkhia ban siang rong noh ia katei ka surok naba lada ka long ha katei ka dur kan ktah ia ka kam jngohkai pyrthei bad ki nongwan jngohkai ruh kin sngew salia ban wan lada sniew palat ka surok.
U la iathuh ba ia ki jinglut jingsep baroh kaba la lut mynta ka sngi la shu lum para nongñiah kali bad na kiwei pat kiba don ka mynsiem sbun ban noh synniang.
Nongpoh: Sa khyndiat sngi ba ki paidbah kin ioh ban jied ia ki ki nongmihkhmat sha ka District Council, mynta ka sngi na ka liang ka NPP ha Ri Bhoi, ka la kyntu ia ki paidbah hapoh ka Ri Bhoi, ba kin sngewbha ban jied ia ka Party NPP ha kane ka Ilekshon MDC 2019.
Haba kren sha ki lad pathaikhubor myn hynnin ka sngi ha Nongpoh, u Bah C.B Syiem, Working President ka NPP ha Ri Bhoi, u la ong ba ka NPP, kaba dei kata ka Party kaba peit na ka bynta ka bha ka miat jong ki paidbah ha ka jylla hi baroh kawei, ka da kyrpad rit ia ki paidbah jong ka them Ri Bhoi ba ha kane ka kynti kaba mynta, ba kin sngewbha ban kyrshan ia ka Party NPP, kumba ki la kyrshan ha kane ka Ilekshon MLA 2018, kat haduh ba ka NPP kan da ioh syndon ban thaw sorkar.
U Bah C.B Syiem, u la ong ruh ba kane ka sorkar kaba mynta ia kaba la ialam da ka NPP bad u Conrad Sangma kum u Myntri Rangbah, ka dei shisha kata ka sorkar kaba peit na ka bynta ka jingdonkam ki paidbah bad kaba kwah ba kumno yn nanglah shuh shuh ban wanrah ia ka roi ka par ym tang ha Ri Bhoi, hynrei ha ka jylla hi baroh kawei.
U la ong ruh, ba kum ki paidbah kiba kwah ia ka roi ka par hapoh jong ka thain, ki dei ban kyrshan tyngeh ia ka NPP ha kane ka Ilekshon MDC.U da bynrap ruh da kaba ong ba lada ki kyrtong NPP ki ioh ia ka jingjop ha kane ka ilekshon MDC, kan sa don ka jingkylla kaba khraw hapoh ka jylla bad kata ka long ym tang ha ka roi ka par hynrei khamtam eh haba iadei bad ki riti dustur.
Kane ka sorkar kaba la ialam da u Conrad K Sangma, ka dei shisha kata ka sorkar kaba pyrkhat ia ki paidbah bad ka dei ruh ka sorkar kaba da ieid kyrpang ia ka Ri Bhoi, namarkata khnang ba ka Ri Bhoi, kan dang ioh shibun ia ki kam pynroi, ka la dei ia ki paidbah ha man la ki Constituency kiba don hapoh ka District ba kin ai ia ka jingkyrshan kaba pura bad ban pynjop donburom ia baroh ki kyrtong MDC jong ka NPP, u la bynrap.
Shillong: Myn hynnin ka janmiet ka Khyndailad,ka la kulmar thlim ha kaba da ki spah ngut ki paidbah ki la kthong ia uwei u nongdie madan, hynrei kim shym la ioh, naba ki pulit pyniaid kali ki la ai jingiada ia u da kaba set hapoh ka sem ki pulit pyniaid kali.
Katei ka jingjia ka la jia na ka daw ka jingkhih bitar ki nongdie madan ia uwei u briew uba la kren pyrshah ia ka India bad iaroh Pakistan.
Ha kaba nyngkong la iathuh ba ka don ka jingiatai nia hapdeng ki 2 ngut ki nongdie madan, uwei u kren da ki ktien pyrshah ia ka India ha katei ka jingiania bad uwei pat hynrei katei ka khubor ka la saphriang sa ha kiwei pat ki nongdie madan bad ki la mih kynsan puk ban wad ia utei u briew hynrei ha katei ka por ki pulit pyniaid kali ki la ioh ban tan ia utei u briew shapoh sem jong ki bad kham sa shiphang la wan poi sa ki pulit ka Sadar Police ryngkat bad ki SOT bad la lah ban pynpra ia u paidbah.
Jowai: Myn hynnin ka miet, ki kyrtong ka Jowai South kiba don haduh 6 ngut kiba kynthup ia u ma Moonlight Pariat na ka UDP, u ma Saron Pasweth na ka NPP, u ma Baitlang Pohsngap na ka INC, u Ram K Rymbai bad u ma Pil Kyndait ha ryngkat u ma Dunno Nongpluh kum ki kyrtong shimet ki la wan ban pynsngew ia ka nongrim jong ki kum ki kyrtong ha kane ka Election MDC na Jowai South.
Ha kane ka jingialang ban pynsngewpaidbah kaba la tip kum ka Common Platform la pynlong da ka Dorbar Shnong Khimusniang.
Kane ka Dorbar Ialap Election kitei ki kyrtong ka la long kaba shongkun bad shongkhia bad baroh ki kyrtong kiba kren ha katei ka jingialang ki la kren halor ka nongrim jong ki khlem da kynthoh iano iano ruh.
Ha kane ka Jowai South Constituency, ki don arngut kiba la ju long MDC u ma Dunno Nongpluh uba la jop shisien bad u ma Moonlight Pariat u bym pat ju shah rem ha ki san kynti lynter bad uba la ju long CEM bad ruh kum u Chairman bad ruh kum u dkhot ba marwei ka liang pyrshah.
“Ngi dang donkam ia u ma Moonlight Pariat hapoh District Council namar ka ri lum Jaintia ka Donkam ia u nalor ki paidbah ka Jowai South la ong u ma A Sumer uba la donlang donlang ha katei ka Dorbar.
U ma moonlight haba kren u la ong ba u don ka jingthrang ban pyndep ia ka Iawmusiang ka la wanrah naduh u snem 2001-02 bad namar ka jingshah pynkhyllem sorkar ba khah khah, katei ka iew ka la sahteng haduh kine ki sngi.
U ma Nongpluh ruh u la pynkynmaw ba ha ka por ba u long kum u EM badei peit u la ialeh shitom ban pyndep noh ia ka Iawmusiang hynrei ka dang sah kut haduh kine ki sngi.
“Lada phi pynjop biang ia nga, ngan pyrshang ban pyndep noh ia ka Iawmusiang bad ban pynroi ruh ia ki shnong ki thaw hapoh ka Constituency.
U ma RK Rymbai uba la shah rem ha ka Election Dolloi, u la ong ba ka District Council ka la hiar nadong shadong bad u don ka jingangnud ban shakri hok ia u paidbah lyngba ki ain bapher bapher ka District Council khamtam eh na ka bynta ban iada ia ka Khyndew ka Shyiap, ki lum ki wah bad ruh ia ka Dustur ka Riti jong ka Jaitbynriew.
Ia ka dorbar la pyniaid da u Rangbah Shnong ka shnong Khimusniang u ma Titos Bamon bad ki paidbah da ki spah ngut kiba dei ki nongshong shnong ka Khimusniang ki la wan ban sngap ia ki nongrim kitei ki 6 ngut ki kyrtong.
Wat lada don haduh 6 ngut ki kyrtong ha katei ka Constituency, hynrei ka khubor kaba la iohlum ka iathuh ba ka jingiakhun hi ka long hapdeng u ma Moonlight Pariat na ka UDP bad u Saron Pasweth na ka NPP.Ka jingiakhun hi ka long beit ka jingiakhun kaba tang para marwei (Straight Fight).
Shillong: Ka la don ka jingialang jong ki nongialam ka seng Congress myn hynnin ka sngi bad ha katei ka jingialang la iathuh ba kiba bun ki nongialam jong ka seng Congress ki la pynbor ia u Dr.Mukul Sangma ba un ia khun ia ka elekshon MP Lok Sabha na Tura Parliamentary Seat.
Ha katei ka jingialang kaba la long mynta ka sngi la ong ba la donlang u MP ka Shillong u ma Vincent H Pala, u President ka MPCC u Dr.Celestine Lyngdoh bad kiwei pat.
U Dr.Mukul uba dei u myntri rangbah barim ka jylla bad u nongialam ka Liang pyrshah mynta um shym la pan tiket satia na ka bynta ka elekshon MP hynrei ki la don 3 ngut kiba pan tiket ban ia khun na Tura kata u para jong u Zenith Sangma, ka MLA barim ka Deborah Marak bad u President jong ka Youth Congress u Richard Mrong Marak.
U Dr.Mukul haduh mynta um pat ai rai ia ka seng Congress watla ka la don ka jingpynbor kaba jur bha.
Ha Shillong ki don 3 ngut kiba pan tiket kata u bah Vincent H Pala u MP ba mynta, u bah HDR Lyngdoh MLA barim ka Sohiong bad u bah John F Kharshiing.
Ka Congress kam pat shim ia ka rai iano ban ai tiket hynrei la ong ba ia ka tiket yn sa pynbna ha kajuh ka sngi na ka bynta ka Shillong bad Tura.
Ki tyllong khubor ki la iathuh ba kiba bun ki nongialam jong ka seng Congress ki la kwah eh ban pynkylla nongialam noh hapoh ka jylla naba haduh mynta ia ka kam nongialam u bat u Dr.Mukul Sangma bad ki la shim ba ka jingpynbor ba un ia khun MP kan dei ka lad ban pynkylla nongialam lada u Dr.Mukul un jop na Tura.
Shillong: Ka kynhun ialehkai ki pulit ka Meghalaya ka Meghalaya Police Football Team (MPFT) ka la pynliem kput ia ka Young Blood Sports Club da 10 – 0 ha ka jingiakhun ka kwatar kaba ar jong ka V Mawten Invitation Football Tournament 2018-19 ba pyniaid ka Mawten Sports Club hapoh madan Mawpyllun Mini Stadium, Mawten.
Ha ka kylla step, ka MLP FT ka la thep haduh 3 – 0 kol bad ia kine ki kol la thep da u Ambrose Syngkli ha 7 minit, u Chesterfield Nongdhar ha ka 29 minit bad u Niwan O.Gatphoh ha ka 45+2 minit.
Ha ka kylla miet, ka MLP FT ka la thep sa 7 tylli ki kol ha kaba u Chesterfield Nongdhar ula thep ha ka 52, 79, 82 bad 90+1, katba ia kiwei la thep da u Khrawkupar Barim ha ka minit kaba 69, u Emeral Jyrwa ha ka minit kaba 80 bad na u Teiborlang Siangshai ha ka minit kaba 90+2 jong ka kylla miet.
Ia ka nam Man of the Match ha kane ka lympung la rah da u Chesterfield Nongdhar jong ka Meghalaya Police Football Team.
Hadien ba la shah rem lah ar sien ha ka elekshon, kata ka MLA elekshon na Mawsynram bad ka MLA elekshon shiteng samoi na Ranikor, u bah PN Syiem u la pyneh ia kiba kren pyrshah da kaba ai daw ba ka jingshah rem ka dei u mawjam.
Haba kylli mynta ka sngi, la kane ka jingshah rem jong u kan ktah ne em ia ka ha kane ka elekshon MDC, na ka liang u Bah PN Syiem u la ong ba ka jingshah rem ka dei u shabi sha ka jingjop.
“Ki don ki politishian kiba kynthoh ia kane ka jingshah rem jong nga ha ka elekshon MLA  bad lada ki dei ki briew ki bym sngewthuh la dei ban ai jinghikai biang ia ki naduh klas A-B", u la pyneh.
U bah PN Syiem u jop MLA/MDA ar sien na Mawsynram shwa ba un shah rem noh ha kane ka elekshon ba la dep bad kham hadien u la ialeh ia ka elekshon shiteng samoi na Ranikor hynrei ula shah rem biang.
Ha kane ka kynti, um ialeh shuh na Mawsynram hynrei u la wad jaka thymmai na Mawkhar-Pynthor bad un iakhun na ka NPP.Kiba iamih madan na Mawkhar- Pynthor mynta ki kynthup ia u MDC u bah James Ban Basaiawmoit na ka PDF, u bah Glenbert Khongwir na ka KHNAM, u bah Rocky Hek kyrtong shimet, nalor ka UDP, Congress.
Shillong: U hep rit Donboklang Kharjana uba dei u khynnah ialehkai jong ka shlem ai jinghikai ka Kick Start Football Coaching Centre Shillong, u la shah jied ha ka FC Madras Academy kaba don ha Senthil Nagar, Thoraipakkam, Chennai na ka bynta shah shah hikai pyntbit ha ka kam ialehkai.
Katkum ka jingpyllait khubor da u Bah Hendrickson Lyngskor, la ong ba utei u khynnah ba dang 10 snem ka rta na Umlyngka, Upper Shillong, un ioh ia ka baibam na ka FC Madras kaba kynthup ia ka jingpule, ka jingshah hikai, ka jaka sah, ka tiar ialehkai bad kumjuh ka bai leit bai wan.
Shillong: Ka Shillong Lajong FC kan pdiang ia ka Gokulam Kerala FC mynta ka sngi, ha ka jingiakhun kaba khyndai sien jongka ha la iing ha kane ka lumpung I-League 2018/19 kaban long ha JN Stadium Shillong por 5PM.Ia ka tiket lah ban ioh na Mobile Centre, Khyndai Lad bad na SSA Counter Polo naduh ka por 10 AM.Ka Shillong Lajong ka dang sah sa lai tylli ki jingialehkai ha kane ka lumpung, kata pyrshah ia ka Gokulam Kerala, Aizawl FC bad ia ka Mohun Bagan bad ka donkam ban khur lai point na kine ki jingialehkai namar ba ka don hapdeng ka jingma.
Ia mynta ka Lajong ka don ha trai duh ka miej iakhein point bad kan iakhun ia ka Gokulam Kerala FC kaba don haneng khyndiat ia ka Lajong ha ka miej khein point jong kane ka lumpung kaba kamai 13 point.
U Coach ka Lajong u bah Alison Kharsyntiew u la ong ba kin ialehkai tyngeh lashai ka sngi ban khur ia ka jingjop namar ba ka dei ka jingialehkai kaba donkam bha ia ki.
Katba u coach ka Gokulam Kerala u Gift Raikhan u la ong ba ka Gokulam ka la don jingkyrmen ban rah ia ka lai point na ka jingialehkai lashai ka sngi.
Ka kong Kyntiewlin Kharsati, ka khun kynthei jong U Bah Everton Nongrum bad ka Mrs.Panora Kharsati, kaba dei ruh ka kurim jong U bah   Gordon M.Tham, ka para jong ka Ibarilin bad ka Philadalin Kharsati, kaba dei ruh ka kmie jong U Artet Banlam, U Dulon Banjop bad U Lamer Phylla Damesha Kharsati, ka la khlad noh ha ka 21tarik Rymphang 2019.
Ka la dei ka nonghikai jong ka  Government Boys Higher Secondary School, Shillong.
Ka jingleit on tep, kan long ha ka 23tarik Rymphang 2019, ha ka jaka sah jongka ha  Jaiaw Laitdom (Umpohliew) ha ka por 1baje nohsngi, ha kaba yn tep ha ka jaka tem jong ka balang Jaiaw Presbyterian Church Cemetery (Weiking).
Border Security Force, ki la ioh bat ia kawei ka kali Tata Spacio ha khappud ka India bad ka Bangladesh ha  Muktapur, West Jaintia Hills (Meghalaya).
Ki BSF, ki la talasi ia katei ka kali kaba don ia u number ML-04- A- 7542 bad ki la lap ia 4ngut ki khar Bangladesh bad uwei U Khasi bad kitei ki long U  Noor Islam (45),    U Abdul Kalam (18), U Shwel Ahmed (26),  U Kamal Miya (38) U Samiwell Lyngdoh (49), uba na Muktapur.
La lap ruh ia ka doh masi, kaba don 300 kilo na kitei ki san ngut, kaba shongdor T.90,000.
La iathuh ba kitei ki nongkhaii tuh na Bangladesh, ki wan khnang sha India, ban ia kynduh ia utei u nong die tuh ia ka doh masi bad ka jingpyniap ia kitei ki masi, ka long hadien ba ki lap ba ki masi ki la mynsaw bad ba kim lah shuh ban iaid ban poi sha Bangladesh.
Shillong: Ka sorkar Jylla ka la bate kam ia ki pulit mynta ka sngi  bad ha katei ka jing bate, la thung ia U Bah AR Mawthoh, Deputy Inspector General of Police (ER), kum U Deputy Inspector General of Police (Training) cum Director, Meghalaya Police Academy.
U bah Ricky Dkhar, Deputy General of Police (Security), ula shah thung kum U  Deputy General of Police (SB).
U Bah SS Kynjing, Deputy Inspector General of Police (Security)  la thung noh kum U Deputy Inspector General of Police (Administration).
U Bah MK Dkhar, Deputy General of Police (Administration) un shimti kum U Deputy General of Police (ER).
U bah FG Kharshiing, Deputy General of Police (Training) cum Director of Meghalaya Police Academy un shimti kum U  Deputy General of Police (CID).
Da u Bah Philip Marweiñ.
Ka Umkrem ka la pynliem ia ka Nongtalang da 4-2 kol ha ka jingiakhun jong ka lumpung 19th Riwar Cup Invitation Football ba la pyniaid daka Bakur Social Welfare Sport Club ha madan Bakur.
Ka Umkrem ka la jop ia ka Nongtalang YC lyngba ka tie-breaker.
Ha kawei ka jingialehkai, ka Laitsohphie, Pynursla ka la pynliem ia ka Mawshun da 1-0 bad ia kane ka kol la thep da u Wanpynbha Nengnong ha ka 20 minit.
SHuh ka Young Boys  Shnongshoh ka la pynliem ia ka Bakur lyngba ka tie-breaker da 4-3.
Ka jingialehkai kaban long ha ka 28 tarik kan long hapdeng ka Dongmihngi Mupyot pyrshah iaka Emergency United por 12.00 noon, ka Pashum pyrshah iaka Laitkyrhong por 1.15 pm bad Man I bha Shkentalang pyrshah iaka Lamin XI por 2.45.
La iathuh ba ki don da ki spah ngut kiba shah set kut ha katei ka karkhana, na ka daw ba ka lynti ban leit sha katei ka jaka ka long kaba khim shibun bad ba ka dei ka jaka, kaba dap da ki dawai suda bad nangta sa ki tiar plastik bad ki jingslew jingiewbih jong ki briew.
U Mahfuz Riben, uba peit ia ka kam pynlip ding, u iathuh ba ki don 69ngut kiba la iap ha katei ka jingpluh ding bad la iathuh ba ka jingiap ka lah ban nang kiew shuh shajrong.
La iathuh ba katei ka jingpluh ding ha Chawkbazar, ka dei na ka jingbthei jong u buiam lyer shet bad katei ka la saphred sha kylleng katei ka iing bah, kaba don ki dawai dashin.
La iathuh ba ka jingpluh ding, ka la sdang hynnin ha ka por 10.40 baje mynmiet bad ki don haduh 200ngut ki pulit pynlip ding, kiba leit ban tem ia ka jingklang jong ka ding.
Nongpoh: U Bah Lamphrang Khymdeit, u la shah jied kum u rangbah shnong ka Nongsangu, na ka bynta ka samoi treikam naduh u snem 2019 haduh u snem 2021.
Ha kaba pynthymmai ia ki nongkitkam ka shnong Nongsangu, ia kaba la jied da ki paidbah nongshong shnong, la jied ia u Bah Lamphrang Khymdeit kum u rangbah shnong, secretary shnong, u Bah Philimon Nongpoh, assistant secretary, u Bah Snarwell Timung, finance secretary, Bijotman Nongkseh, treasurer, Protector Syiem, auditor, Stateman Mawphniang bad u Bah Aiborlang Timung, statistician, u Bah Aiborlang Timung bad kynthup ruh ki 9 ngut ki exective member.
Nongstoiñ: Nalor ka jingwan pyniasoh jong ki dkhot bad nongkitkam jong ka PDF Mawshynrut Zonal Committee bad kumjuh ki HSPDP sha ka seng Congress ha kine ki taiew ba la lah u kyrtong ka Congress napoh Mawshynrut konstitwensi ula nang ioh mynsiem shuh shuh namar ka jingwan phai biang jong uwei na ki riew rangbah u ba la long teng ruh kum u MLA barim ka Mawshynrut Konstitwensi u Francis Pondit Sangma.
U bah Francis Pondit Sangma u la jop kum u MLA shimet na Mawshynrut ha u snem 2003 haduh 2008 bad naduh u 2008 u la leit ban rung noh sha ka seng Congress haduh u 2013 bad kane ka jingwan phai biang jong utei u rangbah sha ka seng hapoh Mawshynrut Konstitwensi ka la long ka jingkyrkhu ia ka seng Congress na ka bynta ki polling station kiba bun ki jaitbynriew Garo.
Shillong: Ki klob kiba don kumba phra tylli ha ka lympung I- League, ki kwah ba ka All India Football Federation (AIFF) ka dei ban khot jingialang halor ka jingthmu ban pynlong noh kawei ka jingialehkai bad ka Indian Super League (ISL).
Ki phra tylli ki klob ba kwah ba ka AIFF kan lum jingialang ban pynshai ki kynthup ia ka East Bengal FC, Mohun Bagan, Chennai City FC, Aizawl FC, NEROCA FC, Minerva Punjab FC, Churchill Brothers bad ka Gokulam Kerala FC.Ha ki snem kiba la dep, ka la don ka jingpynkhreh kaba thymmai ban pyntreikam ia ka lympung ialehkai phutbol ha kane ka ri, ha kaba ka I.League kaba mynta ka lah ba kan hiar noh sha ka kyrdan iakhun kaba ar ban ithuh noh ia ka Indian Super League, kum kawei na ki lympung ialehkai jong ka ri.
Ia ka ISL la pyniaid da ka Football Sports Development Limited (FSDL).
Ki nongialam ki klob ka I.League ki kwah ban pyniasnoh lang ia ka I.League bad ka ISL, ryngkat ki kyndon kiba biang khamtam katno tylli ki kynhun kin iakhun bad katno tylli ki kiew bad katno tylli pat kin hiar.
Nongpoh: Ka long shisha kaba kaei kaei kaba sngewkhia bad kaba sngewsangsot ban iohsngew ia ka jingeh kaba la iakynduh da ki khynnah rit kiba leit skul ha ka SSA School kaba don ha shnong Khliehumwang ha ki thain Block-2 ha Ri Bhoi, ha kaba kat haduh kine ki sngi kim pat ioh ban leit sha skul, namar ba ym ka iing kaba biang na ka bynta jong ki ba kin shong, kata hadien ba ka iing skul jong katei ka skul, ka la shah pynpra noh ha ki pulit ka Assam ha u snem uba la dep.
Lah ruh ban kdew hangne, ba baroh shikatta ki khynnah kiba leit ha katei ka skul ki shong ha ka iing kaba jot ba pei, hynrei shipor ki la kmen, namar katei ka skul ka la ioh ban tei da ka iing skul kaba thymmai bad kaba la jan dep artad, pynban naduh ba ki pulit ka Assam ki la wan ban pynpra noh ia katei ka skul, ka pynlong ia ki khynnah skul ba kin hap ban shong ha kajuh katei ka skul kaba la jot, hynrei mynta lei kim ioh shuh syndon ia ka lad ban leit skul, namar katei ka iing kaba ki ju leit skul baroh shikatta kam long shuh kaba bit ba biang na ka bynta jong ki khynnah ba kin pynlong kum ka jaka ban wad jingstad.
Haba buddien halor katei jingeh jong kitei ki khynnah kiba leit ban pule ha katei ka skul, u Rupang, u la ioh ban iakren bad u Rangbah shnong ka Khliehumwang, u Bah K.Muktieh bad uba dei ruh u Headmaster jong katei ka skul, ha kaba katkum ka jingiathuh ka jong u la ong ba ka daw hi kaba la pynslem ban sdang noh ia ka skul, ka dei namar ba ym pat don ka iing kaba biang na ka bynta ban shong ki khynnah.
U la ong ruh, ba kumba ka long naduh kham mynshwa ki khynnah kiba leit ha katei ka skul ki la don lypa kumba shispah, hynrei mynta lei lei la bun sa ki khynnah thymmai kiba thmu ban wan hapoh jong katei ka skul bad kane hi ka dei ka daw kaba la pynlong ia ki nongpyniaid jong katei ka skul ki khynnah ba kin jynjar bad shimpor ba kin sdang noh ban pynlong skul, ong u Bah K.Muktieh.
Shuh shuh, u la iathuh ruh ba kum u rangbah shnong bad ha kajuh ruh ka por kum u Headmaster jong katei ka skul, u la leit ban kynduh ia ki bor ba deipeit ia ka pule puthi ha Nongpoh, na ka bynta ban kyntu ia ki ba kin iarap halor ki jingdonkam hapoh jong katei ka skul, khamtam eh haba iadei bad ka iing ba ki khynnah skul kin ioh ban shong, hynrei haduh mynta ym pat don ba wanpeit ban shimkhia na ka bynta ban leh ei ei, kren sngewkhia u Bah K.Muktieh.
Hapdeng ka jingjynjar sohsat, hynrei na ka bynta jong ki khynnah skul, na ka liang ka Managing Committee ha ryngkat bad ki Nonghikai, dalade ngi la shim ia ka jingkitkhlieh ban shna da ka iingdara kaba malu mala, tang ban ioh sdang skul bad shim klas ia ki khynnah kiba wan ha kane ka skul, bynrap u Bah K.Muktieh.
Watla u Bah K.Muktieh, um shem la kynthoh ei ei halor ka jingbymshimkhia da u Nongmihkhmat bad khamtam eh na ka sorkar, hynrei ka sur kaba mih na u ka long ba ki paidbah jong katei ka shnong bad khamtam eh ki khynnah skul kiba leit ha katei ka skul, ki da sngewkhia eh halor kane jingshah lehbein bad shah niew shilliang kham ha ka sorkar ha baroh ki liang, nalor ba ka la dei lypa ka shnong kaba dang sahdien bad duna ha baroh ki liang.
Shillong: Ka ophis u District Sports Officer ( DSO), East Khasi Hills kan pynlong ia ka lympung ialehkai ki heprit shynrang bad kynthei ka Chief Minister Block & District Level Under- 12 Years Football Tournament 2019 ha u Lber ban wan.
Ia kane ka lympung yn pynlong ha baroh phra tylli ki block kiba hap hapoh katei ka district kiba kynthup ia ka Mawkynrew, Mawryngkneng, Pynursla, Mawsynram, Shella Bholaganj, Mawphlang, Mylliem bad Khatarshnong Block.
Ha Mawkynrew Block yn pynlong ha ka 7 haduh 9 tarik u Lber, Mawryngkneng Block yn pynlong ha ka 13 haduh 15 tarik, Pynursla Block yn pynlong ha ka 18 haduh 20 tarik, Mawsynram ha ka 20 haduh 22 tarik, Shella Bholaganj Block yn pynlong ha ka 21 haduh 23 tarik, Mawphlang Block yn pynlong ha ka 25 haduh 27 tarik, Mylliem ha ka 28 haduh 30 tarik bad ha Khatarshnong Block yn pynlong ha ka 28 haduh 30 tarik u Lber.
Shillong: Ki riewlum kin lait na ka jingshah siewkhajna ia ka kamai jongki tang lada ki trei bad ioh kamai na ka jylla jong ki hi hynrei lada kin leit shabar ne treikam shabar kin hap ban siew ia ka khajna kamai jong ki.
Ia kane la pynshai da u ophisar na ka tnad Income tax ha ka jingiathir kaba la long mynta ka sngi ba la pynlong da ka Press Bureau of Information (PIB) Shillong.
Haba kren ha kane ka jingiathir, u Anil Bhardwaj, u Addl.Commissioner, Income Tax u la ong b ba katkum ka kyndon 10(26) ka Income-tax Act, ka la pynlait ia ki riewlum ban lait na ka jingshah siew khajna haba ki trei ha ki jaka ba la pynhap kyrpang ka ain.
“Ka jingpynlait khajna kam mut pat ba la shu pynlait rynghang beit hynrei ka donkam ia ki ban pyntip ban ai jingthoh ban pynshisha ba kim dei ban shah shim khajna", u la ong bad bynrap, “Ka jingpynlait khajna ka dei beit tang ha ka kyrteng jong u briew shimet ym ha ka kyrteng ka kynhun ne ka kompeni".
Hynrei u la kren shai ba kito ki riewlum kiba kamai bad trei shabar, kim lah ban lait na ka jingshah siew khajna namar ba ka ain ka kren kumta.
Ha kane ka sngi, u Bhardwai u la pynshai ruh ba Benami Transactions (Prohibition) Amendment Act, 2016 kaba la mana bad pynshitom ia ki briew kiba leh ia kano kano kam ha ka kyrteng kiwei pat.
Shwa ia kane, haba kren ha kane ka jingpynshai, u Ronmoy Das na ka Income Tax u la ong ba kane ka jingpynlait khajna ia ki iew lum ka dei katkum ki kyndon ba la don ha ka Income Tax Act.
U la ong ba ka Supreme Court ka la ai ia ka rai dang shen ba kito ki riewlum kiba pynlait na ka jingsiew khajna ki dei ban pynshisha ia ki daw ba ki dei ban shah pynlait.
Hynrei u la ong ba katkum ka kyndon ka Income Tax, kito ki riewlum kiba kamai shabar na la ka jaka, kim lah ban lait na ka jingsiew khajna.
U la ong ba ka jingpynlait khajna ka dei beit ha ka kyrteng jong u riew shimet ym ha ka kyrteng jong kano kano ka kynhun.
Ha kane ka jingpynshai, la ioh ruh ia ka jingkren na ki ophisar ka Income Tax kiba la pynshai thikna halor kane bad kumjuh u bah Allantry F Dkhar uba dei u nongialam ka UDP nalor ki nongthoh khubor bad ia ka jingiathir la pyniaid da u president ka Shillong Press Club u bah David Laitphlang.
U Ronmoy Das katba u dang plie ia ka workshop ki nongthoh khubor ha Shillong Club.
Shillong:  Ka seng Hynniewtrep Achik Youth Movement (HANM) ka la pynlong ia ka jingiashong kyrain kaba shi sngi mynta ka sngi ha phyllaw ka Additional Secretariat Shillong ban dawa na ka sorkar ba kan pynbeit noh mardor ia ka kam happud bad ka Assam.
Ha kane ka jingiashong kyrain, la wan iashim bynta ki dkhot ka seng ryngkat ki lama, ki plakad bad ki jingthoh kiba dawa ban pynbeit noh ia u pud u sam hapdeng ka Meghalaya bad ka Assam.
Haba kren sha ki nongthoh khubor u president ka HANM, u bah Lamphrang Kharbani u la ong ba ka seng ka khmih lynti ba ka sorkar kan khot iakren ia ka seng hadien ka elekshon MDC namar ba u symbud myntri rangbah u bah Prestone Tynsong u la kular ba un leh ia kane.
U la ong ba ka seng NPP ha ka elekshon MLA ba la dep ka la kular ba kan pynbeit noh ia u pud u sam lada kan wan ha ka bor bad kane ka dei ka lynti kaba biang namar ba kane ka seng ka ialam ban synshar ia ka sorkar ha kane ka jylla.
“Ngi kyrmen ba ka NPP kan pyndep ia ka kular jongka namar ba mynta ka ialam ia ka sorkar ha ka jylla" la ong u president ka HANM.U la ong ba ka seng ka la don ha ka jingpynkhreh ha ka jingmut jong ka, ba kan pynlong ia ka jingiakhih lada ka sorkar ka sngap man man hynrei ia mynta kam pat kwah ban pynbna paidbah.
“Ngi la shah skud jaka ha ka Assam ha Langpih bad ha kiwei ki jaka ba mar khap bad ka Assam kum ha Block I bad Block II.Ka sorkar Assam ka la pyni ia ka jingleh donbor jong ka namar ba ka sorkar Meghalaya ka la shu long jem" la ong u president ka HANM.U la ong ba ka seng ka sngew ba ka sorkar ka dei ban ailad noh ha ki paidbah ba sah ha ki khappud ba kin jied shano ban leit, sha Meghalaya ne sha Assam khnang ban pynbeit noh ia u pud u sam.
Kham mynshwa, u bah Lamphrang u la ong ba ka seng ka ai ruh ia ka jingkyrshan ia ka PIL ba la ujor da u bah THS Boney halor ka jingsahteng ka kam iakajia pud bad ka Assam haduh kine ki sngi.
Ki dkhot jong ka HANM katba ki dang iashong shah thngan ban dawa pynbeit pud na ka sorkar: Rupang.
Shillong: Ka jingjubor ka jingpom dieng ha thain Bhoi ka Meghalaya hapoh ka Hima Jirang, Ri Bhoi District ka la pynlong wat ia ki thuk thuk ban kit dieng, nalor ki trok sha Assam.
Ka jingkit dieng ki thuk ka la ishyrkhei shisha ba ki lah ban kit haduh 2 ne 3 quintal shilynti bad shisngi ki ioh kamai da ki hajar tyngka.
Kumba long mynta ki ‘khar na Assam tang da ka jingsngewthuh jingmut bad katto katne ngut ki briew ki ju wan ban kit dieng da ki kali ar shaka ban kamai jem na ki thain Nongrim Jirang bad na Paham Umshru bad ki leit ban die kylla sha Assam.
Hynrei kaba lyngngoh ki bor ba dei peit kum ka tnad khlaw ka sorkar jylla, ka District Council bad wat na ka liang jong ka Hima ruh kim shym leh eiei ia kine ki briew ba wan kit dieng na Meghalaya.
Kawei ka thuk thuk kaba dang kit ia ki dieng kiba khia: Rupang.
Shillong: Ka jingdon ka Alcoholics Anonymous (AA) ha kine ki 25 snem ka la iarap ban pynlait ia palat spah ngut ki briew kynthup ki kynthei bad shynrang kiba kyrni ha ka jingdih kyiad bad khamtam eh ha ka nongbah Shillong.
Ia ka AA la seng ha Shillong ha u snem 1994, na ka bynta ban pynlait ia ki briew kiba kyrni ha ka jingpang dih kyaid kaba long ka daw jong ki jingsniew ba bun ha ka imlang sahlang bad kumjuh ia ka iing ka sem bad ia ka long rynieng jong u briew.
Haba kren sha ki lad pathai khubor ki nongialam jong kane ka AA, kiba la lait na kane ka jingdih kyiad, ki la ong ba kin rakhe ia ka jingdap snem ka AA ha ka 23 tarik u Lber bad ha kane ka jingrakhe kin don ki prokram ban iathir kumno ban pynshai ban pynsngewthuh shaphang ka jingma na ka kyaid.
Ki dkhot jong ka AA, ki la ong ba  mynta u snem kan don ka jingrakhe ia ka jingdap 25 snem ha NEHU Convention centre ka ban sdang naduh lashai ka sngi ka 21 tarik bad kan don ruh ha ka 23 tarik u Lber mynta u snem.
“Ka kyaid ka dei ka jingpang kaba jur bha ha ka imlang sahlang.
Hynrei ka donkam ka jingiarap ia ki briew ban lait na kane ka jingpang, ki don ki briew kiba ju kam ba ki don jingeh hynrei mynta ki briew ki la tip ba don ka AA kaba iarap ban lait na ka kyaid", ki la ong.
Ki la iathuh ba haduh mynta ki don kumba 100 ngut tam eiei ki briew kiba la ngop ha ka kyrni dih kyiad kiba la lait bad ioh ia ka jingim ba thymmai.
“Ka AA ka don ki dkhot da ki spah ngut ha Shillong kiba la lait na ka jingpang dih kyiad na kane ka jingdon ka AA", ki la ong.
Ki la ong ba ki kwah ban pyntip sha ki paidbah ba ka don ka lad ia kito kiba ngat ha ka jingpang kyrni dih kyaid, kaba don ka jingkyrmen ha kaba kiba la mad ia ka kyrni dih kyaid, ki la lait khlem da donkam siew eiei.
“Ngim pyrshah bad ngim pynksan ruh ia ka kyaid ha kano kano ka bynta bad ngi dei kiba kyrshan da lade ialade bad ka jingthmu jong ngi ka long ba ngin pynlait ialade bad ban iarap ruh ia kito kiba ngat", ki la ong.
Ka don ka jaka ban iasyllok ha Don Bosco Square, Shillong man sngi Balang bad sngi Saitjain.
“Ngi tip ba khyndiat ka bun palat ia ngi bad kaba bun ngam dap", ki la ong.
Ki la iathuh ba ka jingrakhe ia ka jingdap 25 snem ka AA ban shakri ia ki para nongdih bad ha kane ka jingrakhe kan don ka jingiathir iatai halor ka jingktah ka kyaid.
Ki la ju leit ruh ban ai jingpynshai jinghikai sha ki jaka bapher bapher kum sha police, hospital bad ki longing.
Ha kane ka jingrakhe jong ki, kin don kumba 270 ngut ki nongiashim bynta ha kaba kin don ruh ki ban wan nabar jylla ban ai mynsiem ha kane ka jingrakhe.
Ia ka AA la seng ha u snem 1935 da ar ngut ki briew na America u Bill W bad u Dr Bob S bad ka la saphriang kylleng ka pyrthei.
New Delhi: Ka myntri sorkar pdeng ba dei khmih ia ka textiles, ka Smriti Zubin Irani, ka la plie saw tylli ki projek ha ka thain shatei lammihngi ban kyntiew ia ki kam ba iadei bad ki silk lyngba ka video conference ha New Delhi mynta ka sngi.
Ka Smriti Zubin Irani ka la plie ia ka Muga silk seed production centre ha Tura, Meghalaya, silk printing bad processing unit ha Agartala, Tripura, Eri spun silk mill ha Sangaipat, Imphal bad ka jingkyntiew ia ka sericulture ha Mamit, Mizoram.
Ka myntri ka la plie ruh ia ka ophis ba dang dep tei thymmai jong ka Weavers Service Centres (WSC) ha Indore, Madhya Pradesh bad Kannur, Kerala.
Ka la iakren bad ki nongmihkhmat jong ki paidbah, ki ophisar bad ki nongrep bad kyntu ia ki ban wanrah ka jingpynsngewthuh hapdeng ki nongrep bad ki nongthain shaphang ki scheme ai ram (loan) ba don hapoh ka MUDRA YOJANA bad dang shen la pynbna ia ka prokram jingkyrshan pisa na ka bynta ki nongrep- ka PM Kisan bad ka scheme bai bam tymmen na ka bynta ki nongbylla kaba la tip kum ka  Pradhan Mantri Sram Yogi Mandhan Yojna.
Ka Muga Silkworm Seed Production Centre (SSPC), Tura Meghalaya ka dei kawei na ki projek ba la shimti da ka Centre Silk Board (CSB) ban pyntreikam hapoh ka Integrated Sericulture Development Project (ISDP) jong ka NERTPS ban ioh ia ki seed infrastructure unit ha ka thain shatei lam mihngi.
Ki jingdon ha ka jylla mynta ki la lah ban pynbiang ia ka jingdonkam ha ka liang ka Muga basic seed.
Ka jingshna shuh ia ka Muga SSPC ha Tura kan pynkhlain ia ki kam ba iadei bad ka Muga seed sector ha kaba ka jylla kan lah ban pynmih hi bad sam ia ki Muga silkworm seed.
Man kine ki unit ki lah ban pynmih 1 lak ki dfls ha ka shi snem bad yn lah ban kdup ia kumba 300 ngut ki nongrep ba ia trei ia kane ka kam.
Ia ka Silk Printing & Processing unit ha Agartala, Tripura la pynlut T.3.71 klur ban pynmih, ban shon bad shna 1.5 lak meter ki silk ha ka shi snem.
Ia kane ka projek la pyntreikam direk da ka sorkar jylla ha ka jingiatreilang bad ka CSB bad kalong kaba lah kloi ban sdang ia ka jingtreikam.
Ka Textiles printing kadei ka rukom ha kaba ia ki jingsaindur la shon ha ki jain da kaba pyndonkam ia ki rukom bad ki sap bad leh ha ki jain ba ladep thain.
Ia kine ki jain ba ladep shon la pyndonkam ha ki saree, ki sopti, ha ki tiar pynriam iing bad ki shuki.
Bun na ki jain thain kti bad thain machine ba pynmih ha Tripura lah rah sha Kolkata, Bengaluru, Bhagalpur bad kiwei kiwei ki jaka ban pynshongdor na ka jingshna bad jingshon.
Kane ka unit kan kyntiew bad kyrshan ia kane ka kam ha ka jylla bad kan kyntiew ruh ia ki nongthain ba don ha ka thain.
Ia ka Eri Spun Silk Millin Sangaipat, Imphal East, Manipur la mynjur ha ka jinglut kaba T.21.53 klur kaba la ioh jingmynjur ha u bnai Nailur 2018 bad yn pyntreikam da ka sorkar jylla ha ka jingiatreilang bad ka CSB.Kumba 65% ki Eri cocoon ba la pynmih ha Manipur la pynkylla sha ki ksai da kaba pyndonkam ia ki kor kiba rim bad ki kor ba shu iuh kjat.
Kaba sah baroh kumba 35% ki Eri cocoon la pyniaid iew shabar ka jylla khlem da pynshongdor kaba la pynlong ia ka jingduna ka ioh ka kot jong ki nongrep.
Lah ban pynmih 55 MT u ksai Eri spun uba bha da kaba pyndonkam kumba 74 MT ki Eri cocoon ha ka shi snem.
La khmih lynti ba kane ka projek kan wanrah ia ki lad ioh kam ioh jam sha 107 ngut ki briew ha ka shi snem bad kumjuh ruh kan plie lad ia ki nongrep sai Eri kumba 1,500 ngut bad kumba 730 ngut ki nongthain.
Ka projek ban kyntiew ia ka sericulture ha Mamit district jong ka jylla Mizoram la mynjur ha ka jinglut kaba T.11.56 klur, ba kynthup ia ka bhah jong ka sorkar India kaba long T.10.82 klur.
Ia kane ka projek yn pyntreikam da ka jylla ha ka jingiatreilang bad ka CSB.Ka Mamit kadei kawei na ki aspirational district ne ka district kaba ai mynsiem kaba la ioh ka jingithuh na ka NITI Aayog ha ka baroh ki liang jong ka roi ka par naduh u snem 2018-19 ter ter.
Kane ka kynthup 14 tylli ki district ha ka thain shatei lammihngi ba kynthup  baroh phra tylli ki jylla jong ka thain shatei lammihngi.
Kane ka projek kalong na ka bynta ban kyntiew ia ki ksai Eri ha Mizoram ka ban phaikhmat halor ban wanrah ia ki kam ba iadei bad kine ki jait ksai naduh ka jaka ri ia ki khniang sai rusom, ka jingri ia ki khniang rusom, ki kam thain bad kiwei kiwei.
Kan iarap ruh ia ki briew jong ka thain ha ka ioh kam ioh jam kumjuh ruh kan kyntiew ia ka jingpynmih ia ki ksai ba bha, bad ki mar ba ladep shna.
Kane ka projek ka kynthup ia 684 ngut ki nongioh jingmyntoi bad kan plie ki lad ioh kam ioh jam jong 3,250 ki briew ha ka shi snem.
La antad ia ka jaka ri Eri cocoon kaba 500 acre (400 acre kadei kaba thymmai bad 100 acre kadei kaba la don lypa) ha kaba yn ioh lum khajna kumba T.60,000/- haduh 70,000/- shi acre/shi snem katkum ki dor jong ki niang rusom bad kynthup ka jingdie ia ka sop nianglong.
Ia ka WSC, Kannur la seng ha u snem 1972 bad ka la treikam na ki jaka ba shu shim wai.
Ka jingtei ka la sdang ha u bnai Risaw, 2016 bad la pyndep ha u bnai Rymphang, 2019 ha ka jinglut kaba T.228.53 lak.
Ia ka WSC, Indore la seng ha u snem 1962 bad ka la treikam na ka jaka ba shu shim wai.
Ka jingtei ia ka ophis ba thymmai ka la sdang ha u Risaw, 2017 bad la pyndep ha u bnai Nohprah, 2018 ha ka jinglut kaba T.209.43 lak.
Nongstoiñ: Kum shibynta ban nang ai mynsiem ia u para kur u bah Charles Marngar u ba don ka mynsiem ban shakri ia ki kam paidbah, na ka liang jong ka kur Marngar Ri Khasi Jaintia ka phah ia ka jingkitbok kitrwiang ia u khamtam ba un poi sha ka thong.
Katkum ka kyrwoh khubor na u president jong ka kur Marngar Ri Khasi Jaintia la ong ba u bah Charles Marngar u dei u kyrtong u ban sa iakhun ia ka elekshon MDC na ka Congress napoh ka Mawhati konstitwensi.
Shuh shuh ka kyrwoh na u president ka kur Marngar ka ong ruh ba na ka liang jong ka kur hi baroh kawei ka phah ia ka jingkitbok ia u bah Charles Marngar ba un ioh ia ka jingjop kaba don burom ha kane ka elekshon ka ban sa long ha ka taiew ka ban wan mynta u bnai.
Ka kur Marngar ka la dep ruh ban pynpaw ia katei bad shim rai ruh ha ka Dorbar kut snem jong ka kur Marngar Ri Khasi Jaintia Sengkmie kaba la long ha ka 8 tarik mynta u bnai hapoh ka Community Hall Lumkshaid Mawprem.
San sngi hadien ka jing shah pyniap ki 40ngut ki pulit CRP ha Pulwama, ha Jammu and Kashmir, mynta U Tathagata Roy, U Lat ka Meghalaya, ula tweet, da kaba ong “Kyntait lut khoit ia baroh kiba dei ki Kashmiri" bad ula pyni ruh ia ki khyndiat ki mat bad kitei ki long, kum kaba sangeh noh ka jingleit sha Kashmir, na ka bynta ar snem kynthih bad nangta ban sangeh noh ruh kaba leit sha ka jaka mane blei Amarnath na ka bynta ar snem kynthih bad ula ai jingmut shuh ban nym thied ia ki tiar kiba pynmih na Kashmir bad ban nym thied ia kiba die da ki nongkhaii na Kashmir lane kaba u ong “Boycott everything Kashmiri".
An appeal from a retired colonel of the Indian Army: Don’t visit Kashmir,don’t go to Amarnath for the next 2 years.
Don’t buy articles from Kashmir emporia or Kashmiri tradesman who come every winter.
Boycott everything Kashmiri.
I am inclined to agreeU Roy, u ong ba katei ka dei ka jingthoh, kaba la buh da uwei na ki heh shipai ba la shongthait bad ula ong ruh ba um shym mut ba u mynjur ia katei ka jingthoh jong utei u heh shipai.
Katei ka jingthoh jong U Roy, la shim ba kan pynmih ia ka jing ia sngew pher jaitbynriew kaba jur shi katdei, namar ba ki don bun bah ki nong Kashmir, kiba la shah peit khmat bad kiba la shah byrngem byrsit ha kiwei pat ki para nong India, kiba don ha ki jaka pule bad ha kiwei de ki jaka trei kam ha ki bynta bapher jong ka India.
Shillong: Ka UDP, ka la mih noh ialade na ka kynhun ia synrop bad ka BJP, lane kaba la tip kum ka North East Democratic Alliance (NEDA), na ka daw jong ka jingthmu jong ka sorkar BJP, ban pyntrei kam ia ka Citizenship Amendment Bill, 2019 (CAB) ha ka dorbar Parliament.
Ka NEDA, ka dei kaba la seng ha u snem 2016, ha kaba ka BJP, ka la lum la lang ia baroh ki seng trai ri, ba kin ia synrop lang ha katei ka shatri, ban iakhun pyrshah ia ka seng Congress.
Katei ka khubor, ka la paw ha ki katto katne ki news portal mynta ka sngi, ha kaba ki la shim ia ka jingkren jong U Hayithung Bill Lotha, uba dei uwei na ki nongialam ba rim ka BJP, ha kaba u iathuh ba ka UDP, ka la mih noh, na ka kynhun NEDA, namar ba ka BJP, ka la kren shai ba kan wan rah biang ia ka ain CAB, lada kan wan ha ka bor ha u snem 2019.
Na ka liang U Bah Allantry F Dkhar, uwei na ki nongialam jong ka seng UDP, ula kynthoh ba ha ka jingialang jong baroh ki seng trai ri, kaba la long ha Guwahati dang shen, ki la rai ba kin weng noh ia ka jing ia treilang jongki bad ka seng BJP, namar katei ka ain ban ailad buhai shnong ia ki poiwir.
New Delhi: Ka sorkar jong U Narendra Modi, ka la buh noh shwa sharud ia ka ain Citizenship Amendment Bill, hynrei, ka la mynjur ia saw tylli kiwei pat ki ain ban mynjur da U President kum ki Ordinance.
Ka la don ka jing iakren ba lehse ka sorkar India, kan pyn treikam ia katei ka ain buhai shnong ki poiwir, kum ka Ordinance, hynrei ka jingialang ka kynhun myntri, kam shym la mynjur satia ban ai jingmut ia U President, ba un pynmih hukum kum ka Ordinance.
Katei ka bill, mynta kan nym trei kam shuh, namar ba ka la ioh tang ia ka jingmynjur jong ka Lok Sabbha, katba kam shym la ioh satia ia ka jingmynjur jong ka Rajya Sabbha.
Shillong: Ka HYC lyngba ka kyrwoh khubor na u Vice President jong ka u bah Donboklang Kharlyngdoh ka la pynpaw ba ka kyrshan ia ka jingkren jong u MLA ka Rambrai u bah Kimfa Sidney Marbaniang ba ki Nepali ki dei ban leit phai noh sha Nepal.
“Ngi kyntu ia u MLA ba un rah da ka rai ha iing dorbar thaw-aiñ ba ka Meghalaya kan beh noh ia ki Nepali na kane ka jylla da kaba wanrah da u snem ot kyrteng lyngba ka NRC bad ban pyntreikam ia ka ILP" ong ka kyrwoh khubor.
Ka HYC ka kyntu ruh ia u bah Kimfa ban wanrah da ka rai ban pynkut noh ia ka Indo-Nepal Treaty ba ki Nepali kin duh ia ka hok ban long nong India lada ki wan poi wir sha ka jylla Meghalaya.
Katei ka seng ka la maham ia ki Nepali ba kim dei ban thombor ia ki khun Hynniewtrep lym kumta ka la ong ba kan mih ka jingiaumsnam hapdeng ki Hynniewtrep bad ki Nepali.
Katei ka seng ka la kren sngewkhia halor ka jingbym biang u pud u sam hapdeng ka Meghalaya bad Assam.
Shillong: U CEM ka KHADC u bah HS Shylla u la kam ba ka jingkren jong u ba u Bah Ardent M Basaiawmoit u MLA barim ka Nongkrem u don ka jingiadei bad ka Congress ka la urlong mynta namar ba u bah Ardent u la leit kyrshan ia ka Congress.
“Naduh ka MDC elekshon shiteng samoi ha u 2016, nga iohi ia ka jingiadei u bah Ardent bad u Mukul", la kam u bah Shylla.
Da kaba kynnoh ba ka jingiakhih pyrshah MUDA u bah Ardent ka dei tang ka buit jong u Dr Mukul, u bah Shylla u kynnoh da kaba ong, “MUDA ka mut Mukul Under Dealing with Ardent (MUDA).
Ha ka por ba nga ong ia kane, ki briew ki la ong ba nga shu nang ban kren hynrei mynta ka la jia shisha.
Kane ka la paw ka jingshisha ba u bah Ardent u dei u briew ka Congress".
U Bah Shylla u la kam ruh ba u Bah Ardent u la phet na ka HSPDP namar ba u kwah ba ki MLA kin kyrshan ia ka Congress ha ka por ba thaw ia ka sorkar hadien kane ka elekshon ba la dep hynrei namar ba ki MLA kim treh, u phet noh ialade.
“Ki paidbah mynta ki la iohi ba u bah Ardent u dei u briew ka Congress naduh kato ka por nga la iohi bad mynta ka la paw ba u la leit kyrshan sha ka Congress", la ong shuh u bah Shylla.
Lah ban kdew ba u bah Ardent dang shen, u la phah ia ki nongkyrshan jong u na Mawryngkneng bad na Nongkrem ban kyrshan ia ki kyrtong ka seng Congress ha kane ka elekshon MDC.U bah Ardent u dei u president barim ka HSPDP shwa ba un mih noh dang shen hadien ba u la shah rem ia ka elekshon MLA na Nongkrem.
Ha kawei ka liang, u bah Shylla u la ong ba u la ieh ha ka jingstad jong ki paidbah jong u ban leit kyrshan iano ha kane ka elekshon MDC ban wan namar ba ialade um treh ban iakhun ia ka elekshon bad un dang pynleit jingmut bad ka seng kur.
Nongpoh: U Bah Gilbert Nongrum, uba dei u President ka PDF Umsning Constituency Zonal Committee, hynnin ka sngi u la pynbna paidbah ba u la mih noh na katei ka seng bad halor kane ka jingmihnoh ka jong u ula phah ruh da ka shithi iehnoh kam sha baroh ki nongkitkam ba hakhmat ka PDF.Lah ruh ban kdew hangne, ba u Bah Gilbert Nongrum, u dei uwei na ki nongkyrshan ba radbah jong ka PDF ha Umsning bad uba dei ruh uwei na ki nongpan tiket na kane ka seng na ka bynta ban iakhun ha kane ka elekshon MDC, hynrei khlem da pynpaw ia kino kino ki daw, utei u rangbah ula shim syndon ia ka rai ban iehnoh na ka jinglong kum u nongialam ba hakhmat jong katei ka seng.
Watla ha ka shithi iehnoh kam, u Bah Gilbert Nongrum, ula pynpaw ba katei ka jingiehnohkam ka dei tang na ki daw ba shimet jongu, hynrei haba iakren bad ki lad pathai khubor, u Bah Gilbert Nongrum, u la ong ba ia ki daw baroh u sa phla paidbah ha ka 21 tarik mynta u bnai ha Umsaitsning.
Haba pynskhem halor kane ka jingiehnoh ban long kum u nongialam ka PDF ha Umsning Constituency, u Bah Gilbert Nongrum, ha ryngkat ka jingdonlang lem bad 50 ngut ki nongkitkam ka PDF na ki unit ha ki shnong bapher ka Umsning Constituency, ki la pynlong ruh da ka jingiakynduhlang ha Umranniangbyrnai.
Watla u Bah Gilbert Nongrum, um pat la pynpaw ei ei halor ka jingdon jong ki nongbud ki jong u, hynrei la sngewthuh ba na kane ka jingiehnohkam jong u, kin sa don da ki spah ngut ki nongkyrshan ka PDF, ki ban sa mih noh na ka seng bad ki ban sa leit ban ai jingkyrshan sha kiwei pat.
Shillong: Halor ka jingthmu ka BJP ban pynieng kyrtong ha ka elekshon MP Lok Sabha na Shillong bad Tura Parliamentary konstitwensi u myntri rangbah ka jylla uba dei ruh u President jong ka seng NPP u la ong ba um sngewpher naba man la ki seng saiñpyrthei ki don la ka jong ka hok ban shim ia ka rai.
U Conrad u la ong ba watla ka BJP ka dei kaba donlang hapoh ka kynhun synrop jong ka sorkar MDA hynrei ym lah ban khang ia ka mon jong kano kano ka seng.
U Conrad u la ong ba kam shym la don kano kano ka kyndon ban khang ia kano kano ka seng ban pynieng kyrtong hynrei u la ong ba ka dei tang ka jingmut ban sei ia u kyrtong monlang bad halor kane u la ong ba kin hap ban dang shong jingialang shuwa ban shim ia kano kano ka rai.
Katba u bah Prestone Tynsong myntri rangbah ba-ar ka jylla u la ong ba hadien ka elekshon MDC kin shong jingialang bad kin shim ia ka rai.
U Dr Donkupar Roy President ka UDP u la ong ba ka thong jong ka jingsei kyrtong monlang kan dei beit tang bad ki seng riewlum ym bad ki seng kiba heh.
Shillong: Ka Dorbar mang tyngka jong ka ing Dorbar Thaw-aiñ ka jylla kan sdang naduh ka 8 tarik u lber haduh ka 22 tarik u lber lait noh ki sngi shuti.
Katei ka Dorbar kan long 10 sngi, 8 sngi la buh ban ia kren ia ki mat jong ka sorkar bad 2 sngi pat ban ia kren ia ki mat ban wanrah da ki MLA.U Lat ka jylla un ai jingkren ha ka sngi sdang kata ha ka 8 tarik Lber 2019.
Ia ka mang pisa, na ka bynta u snem 2019-2020,  yn leit rah ha ka 13tarik Lber 2019.
Shillong: Ka lympung ialehkai Shillong Cricket League 2019 ba la pyniaid da ka Shillong Cricket Association (SCA) ka la sdang myn hynnin ka sngi ha madan Polo, Shillong.
Ha ka jingiakhun hapdeng ka Khalsa Warriors bad ka Nongthymmai, ka Nongthymmai ka la jop iakynting pisa bad kam ban tied nyngkong ha kaba ka la ioh ban kamai 184/6 ha ki 35 over.
Ki nongtied ba khampaw khmat ki long u Omar Jefry ula kamai 37run na ki 39 bol bad u Kunal Lama ula kamai 36 run na ki 60 bol, katba u Rahul Singh ula khur 2 wkt ha ki 29 run na ki 7 over bad u Sawan Singh ula khur 2 wkt ha ki 30 run na ki 4 over.
Haba ka poi ka pali ban tied, ka Khalsa Warrior ka la ioh ban kamai tang 146 bad sha pynhap noh baroh ki wkt ha ki 34.2 over.
Na ki nongtied u Ravi Singh ula kamai 39 run na ki 54 bol bad u Amit Deb Verma ula kamai 30 run na ki 47 bol.
Katba na ki nongkawang bol ka Nongthymmai u Reuben Najiar ula khur 3 wkt ha ki 13 run na ki 3.2 over bad u Kunal Lama ula khur 2 wkt ha ki 33 run na ki 7over ban pynjop ia ka Nongthymmai 38 run.
Ha kawei ka jingialehkai ka Rangkynsai ka la pynliem ia ka Nongkseh da 17 run.
Ha ka jingiakhun ka Rangkynsai ka la jop iakynting pisa bad kam ban tied nyngkong ha kaba ka la ioh ban kamai 163 bad shah pynhpa barih ki wkt ha ki 30.4 over.
Kane ka jingjop ka la wan lyngba ka jingialehkai bha u Raja Khongwir ban ioh kamai 54 run na ki 74 bol bad u Sanjay Lyngdoh ula kamai 46 run na ki 43 bol katba u Rakesh ula khur 3 wkt ha ki 33 run na ki 7 over bad u Romel Jyrwa ula khur 3 wkt ha ki 34 run na ki 6 over.
Haba wan ban beh nadien ia ka thong ka Nongkseh ka la ioh ban kamai tang 146 run bad shah pynliem baroh ki wkt ha ki 33.5 over.
Na ki nongtied ba kham paw ka Nongkseh ki long u Rohit KR Yadav ula kamai 53 run na ki 81 bol bad u Bippin Ray ula kamai 12 run na ki 16 bol, katba u Akash Mahato ula khur 3 wkt ha ki 20 run na ki 7 over bad u Bippin Ray ula khur 3 wkt ha ki 29 run na ki 6.4 over.
Shillong: U CEM ka KHADC u bah HS Shylla u la ong ba ka District Council kan leit ban ujor sha Supreme Court halor ka jingkyntait jong ka sorkar jylla ban pyntreikam ia ka ILP bad halor ka jubab ba ka sorkar jylla ka la phah ba ka District Council kam donbor ban pyntreikam ia ka ILP.U bah Shylla u la ong ba ka District Council kam shym la shna ain thymmai halor ka ILP hynrei ka shim ia ka aiñ kaba la don lypa kaba la mynjur da u Lat ka jylla ha ki snem ba mynshuwa hynrei u la ong ba ka sorkar ka pynphai biang ryngkat ka jingkynthoh ba ka District Council kam donbor ban shna ain halor ka ILP.U bah Shylla u la ong ba ha kane ka taiew ban wan ka KHADC kan leit sha Supreme Court ban ujor halor katei ka jingleh ka sorkar.
U bah Shylla u la ong ruh ba mynta u myntri rangbah ka jylla u Conrad K Sangma u la sngewthuh ia ka jingiapher hapdeng ka jaka rung jaka mih (Entry –Exit Point) bad ka ILP ha kaba dang shen u la ong ba ka jaka rung jaka mih ki dei tang ki jingtei katba ka ILP ka dei ka jingkhang ban khang ia ka jingrung kyrthep jong ki briew kiba nabar.
U Bah HS Shylla katba u dang iakren bad ki nongthoh khubor: Rupang.
Ka KSU bad ki rangbah shnong ka thain Langpih mynta ka sngi, ki la dawa na u myntri ka tnad kam pohiing ka jylla u James K Sangma ba ka sorkar ka dei ban pynbiang ia ki bor pahara ha ka thain Langpih khnang ban iada ia ki briew ba sah ha khappud bad ka Assam kynthup ka thain Langpih, ka West Khasi Hills district.
U President ka KSU u bah Lambokstarwell Marngar ula iathuh ba na ka liang u myntri ka tnad kam pohiing u la pynthikna ba ka sorkar kan bishar ia kane.
“Kawei kaba u myntri kam pohiing u la kular ka long ba ka projek sam bording sha ki longiing kan iaid beit bad ka sorkar kan nym pynsangeh", la ong u bah Lambokstarwell.
U la iathuh ba ka KSU ka la kyntu ia ka sorkar ba dei ban buh ruh ia ka Police Outpost kaba junom ha katei ka thain.
Kane ka jingwan iakynduh jong ki, ka long hadien ba ha ka 14 tarik mynta u bnai, ar ngut ki Khasi ki la shah kem ha ki pulit ka Assam hadien ba ka la mih ka jinghuri hura halor ka jingkynnoh ba ki pulit Assam kila wan ban pynthut ia ka skhim sam bording ba la pyntrei da ka Meghalaya ha katei ka thain.
U Bah Lambokstarwell u la maham ruh ba ki jaitbynriew Nepali kim dei ban pynthut ia ki paidbah Khasi kiba sah ha katei ka thain bad lada ki pynthut ka seng kan leh da kumwei pat.
“Ngim kwah ban kyrhuh tang ka ktien hynrei lada ki Nepali ki dang iai pyndik ia ki briew jong ngi, ngin sa pyrkhat da kumwei pat" u la ong.
U la ong ruh ba ka seng kan iakren ruh bad ka All Assam Students Union (AASU) halor kane ka kam.
U president ka KSU u la ong ba ki sorkar Meghalaya bad ka Assam, ki dei ban pynbeit ia u pud u sam bad u la kubur ba ka polisi iashim ia ai ka lah ban leh.
U director ka Directorate of School Education and Literacy (DSEL) ula pynthikna ha ki nonghikai KJDSTA bad GHDSTEA ba ka sorkar kan pynlait tulop ia ki nonghikai man u bnai lada ki DSEO ki lah ban pynbiang ia ki Utilisation Certificate (UC).
Ia kane la iathuh da ki nonghikai ha ka jingpynlait kyrwoh mynta ka sngi hadien ba ki la iakynduh ia u director ha Shillong.
Ha ka kyrwoh ki nonghikai (KJDSTA bad GHDSTEA) ki la ong ba u director ula mynjur ba ka sorkar kan pynlait noh ia ka arrear jong ka jingsiew tulop kaba thymmai shwa ka snem mang tyngka jong mynta u snem kaba mut shwa u Lber 31 tarik bad kan pynkiew ruh ia ka DCRG na kaba mynta ka T.3.50 lak sha ka T.10 lak kumba la tyrwa da ka 5th Pay Commission.
Ha kane ka jingiakynduh, ki nonghikai  ki la dawa ruh ba dei ban pynkiew kyrdan ia ki nonghikai deficit ba pyndep B.Ed sha ka kyrdan principal bad vice principal, nalor kiwei ki kam ba iadei bad ka 5th Pay Commission.
Halor ka jingkynthoh jong u bah HDR Lyngdoh ia ka shithi ba ka seng HSPDP ka la phah sha u Myntri Rangbahduh jong ka Ri India halor ka CAB na ka liang jong u President ka Hills State People’s Democratic Party (HSPDP), u bah K.P Pangniang u la ther kylla ia ka jingkren jong u bah HDR Lyngdoh da kaba u la ong “Ka jingkynthoh jong u bah HDR Lyngdoh ka dei tang ka jingkynthoh kut lad".
Ha ka jingiakynduh bad ki lad pathai khubor hynne ka sngi na ka liang jong u bah Pangniang u la ong ba ka HSPDP ka ieng skhem ban iada ia ka jaitbynriew Khasi Pnar kaba dei ka jaitbynriew kyrpang kaba don ia ka hok longtrai halor ka khyndew ka shyiap ka riti ka dustur bad ka synshar ka khadar.
Shuh shuh ula ong ruh ba ka HSPDP ka la pyrshah ruh ym tang ia ka CAB hynrei wat ia kiba bun ki ain kiba ba khyllah jong ka Ri India ha ka por ba synshar ka sorkar Congress, ka la ieng skhem ruh ban pyrshah ia ka jingtih Uranium ha ka por ba ka sorkar Congress kaba la ailad bad lyngba ki buit barieh ban wanrah ia ki kam pynroi.
“Ka HSPDP naduh ba mih ka CAB ha u snem 2016 ka la pynpaw ia ka jingpyrshah hapoh ka iing dorbar thaw ain jong ka jylla bad kumjuh ha u 2019 ka HSPDP ka la iai pyrshah ia ka CAB da kaba ia ieng tylli lang ha ka jingiakhih da baroh ki seng sain pyrthei ka jylla shatei lam mihngi bad ruh ha ka jingiakhih paidbah kaba la long hapoh madan Student ha Jaiaw bad ka la phah ruh ia ka shithi sha u Myntri Rangbah duh jong ka Ri India ban pyrshah" ong u bah Pangniang.
“Ka Congress kam shymla wan ban pyrshah lang ha ka jingpyrshah jong baroh ki seng sain pyrthei ka jylla shatei lam mihngi kaba la long ha Guwahati bad shano u jah u bah HDR ha kapor ba ki paidbah ka bri u Hynniewtrep ki ia mih paidbah ban pyrshah ia ka CAB ha madan Student" pynkut u bah Pangniang.
Shillong: U Chief Executive Member (CEM) ka KHADC u bah HS Shylla u la ong ba u myntri rangbah ba-ar ka jylla u bah Prestone Tynsong um pat sngewthuh satia ia ki kam jong ka District Council.
U bah Shylla u la ong ba u bah Prestone u la leit ialap elekshon ha kine ki sngi bad u kam ba lada ka NPP kan ioh ban thaw Executive Committee ha KHADC hadien ka elekshon MDC kan pyntreikam noh ia ka Village Administration Bill (VAB).
“Kumno kin pyntreikam ia ka VAB haba jan baroh ki Hima mynta ki la don la ki jong ki aiñ kiba la buh jingthoh lait noh tang khyndiat ki hima ki bym pat don, kane ka pyni ba u bah Prestone um pat sngewthuh ia ki kamram jong ka District Council" ong u bah Shylla.
U bah Shylla u la ong ruh ba lada pyntreikam ia ka VAB kan iatyngkhuh ka Village Development Council bad ka bor jong ki dorbar shnong.
U la ong ba ka jingpynlong mat elekshon ia ka VAB ka pyni shai ba ki nongialam ha kane ka jylla kim don jingkitkhlieh ia ki jingbha jingmiat jong u paidbah.
U CEM u la kynthoh ruh ia u nongialam ka UDP u bah Bindo M Lanong ha kaba u la ong ba u bah Bindo u la kren ba lada ka UDP kan wan ha ka bor kan pynkut noh shisyndon ia ka jingthung Acting Syiem ha ki Hima.
U la pynkynmaw ba ha ka por ba u bah Bindo u long CEM ki paidbah ki jynjar bha naba um ju biang por bad u poi slem sha ophis bad haba ki leit ban iakren ia kino kino ki kam u phah ba kin batai lyngkot namarba um don por bad wat ia ki nongiasaid aiñ ruh u la ong ba ki dei ban batai lyngkot ym ban pynjrong ba um don por ban sngap.
“Kumno phin sngewthuh ia ka jingeh ki paidbah lada phim sngap bha, kumno ki nongiasaid aiñ kin batai lyngkot ia ki kes" ong u bah Shylla.
U General Secretary jong ka NPP Nongstoiñ u bah Macmillan Kharbani bad u Joint Secretary u bah Orland Myrthong ki la leit ban ban pyniasoh noh ialade sha ka seng Congress na ka bynta ban ai noh ka jingkyrshan ia u bah Gabriel Wahlang kyrtong ka Seng Congress na Nongstoiñ Konstitwensi.
Katkum ka kyrwoh khubor ba la phah da u District Youth Congress Committee WKHD, la ong ba kitei ki ar ngut ki nongkitkam ba hakhmat eh jong ka Party NPP hapoh Nongstoiñ kila wan ban pyniasoh ha ryngkat ki nongbud ki jong ki na ka bynta ban pynioh ia ka jingjop ia u kyrtong ka Congress ha kane ka elekshon MDC ka ban sa long ha u taiew ban wan.
Shuh shuh u bah Kharbani u la iathuh ruh ba ka jingwan pyniasoh jong kitei ki nongialam ba hakhmat jong ka NPP ka la nang ai mynsiem ia u kyrtong bad ia ka seng khamtam ban ioh ia ka jingjop ha kane ka elekshon ba mynta.
Bhubaneswar: Ki thei ka Myanmar ki la rah ia ka nam lahduh jong ka lympung ialehkai ka Hero Gold Cup hadien ba kila pynliem ia ki thei ka Nepal da 3-1 kol ha ka jingiakhun ha kane ka sngi Thohdieng.
Ia ka Myanmar la thep da ka Yee Yee Oo ha ka 30 bad 62 minit bad sa kawei la thep da ka Win Theingi Tun ha ka 53 bad kawei ka Nepal la thep da ka Manjali Kumari ha ka 44 minit.
Ia kane ka jingialehkai la pynlong ha madan Kalinga Stadium, Bhubaneswar.
Ha kane ka lympung, ia ka nam Top Scorer la ioh da ka Sabitra Bhandari, Yee Yee Oo (4 kol),Best Goalkeeper: Zar Zar Myint, Most Valuable Player: Win Theingi Tun bad Fairplay: Myanmar.
Ki thei ka Myanmar katba ki dang rah pyni nam ia ka khusnam Hero Gold Cup.
New Delhi: Ka jingialehkai jong ka lympung Baby League ha jylla Kashmir ka shongshit bha wat haba ka madan ka tap da ka ior lieh.
Kane ka jaka kam dei kaba jngai na ka madan ba ka madan TRC ha kaba ka Real Kashmir ka ialehkai ha kane ka I-league.
Ki don 3 tylli ki Baby League ba kynthup ia ka Kashmir United Baby League (Srinagar), Snow Etihad Baby League (Pulwama), bad ka Ladakh Baby League (Leh).
“Ka Baby League ha Kashmir ki la iarap ia ki khynnah ban ioh iadon bynta bad ban ialehkai ha kine ki sngi.
Ha nga ka phutbol ka iarap ia ki khynnah ban pynlut por bad ruh ban pynlait na kiei kiei ki jingsniew," la ong u Regional Development Officer ka AIFF u Bilal Ahmed Punjabi.
Ki don 711 ngut ki khynnah kiba iashim bynta ha kane ka lympung kiba iashim bynta ha ki lai tylli ki Baby League.
Ka eriong kaba jur bha myn ha ka sngi u Blei ha ka por kumba 3:30 baje eiei nohphai sngi, ka la lyngshop ïa ki shnong khappud jong ka East Jaiñtia Hills District kiba don ha khappud bad ka ri Bangladesh.
Kine shnong shnong kiba la shah lynshop ha ka eriong erngit ki kynthup ïa ka shnong Umkiang, ka shnong Kuliang, ka shnong Prytakuna bad kiwei kiwei.
Ka eriong kaba jur bha la wanrah ryngkat bad u phria, ka la pynjulor bun tylli ki iing briew bad kumjuh ïa ki mar rep ha ki Bri jong Tympew, Bri Soh, Bri Kwai ki paidbah jong kitei ki shnong.
U Ma Pardonwell Lyngdoh,u Rangbah Shnong ka Umkiang haba ïakren, u la ïathuh ba bun tylli ki iing ki sem jong ki paidbah nongshong shnong ki la shah pynjulor ha ka eriong bad ha u phria.
U la ïathuh ruh ba ki dang don tang arngut ki nongshong shnong kiba dang wan pyntip ïa kane ka jingshah pynjulor sha u Rangbah Shnong, kata, ka longiing jong ka Kong Kynjai Rymbai bad ka iing jong u Ma Pre Surong kiba la shah lied lut ki tnum iing ha ka ‘eriong.
U la ïathuh ruh ba bun ki Bri rep kwai, Bri tympew bad ki Bri soh ki la julor lut na ka jinglynshop jong kane ka eriong kaba jur bad u phria kat haduh ba ka la wanrah ïa ka jingduhnong kaba jur bha ïa ki nongrep.
Kane ka dei ka por ba phuh syntiew bha u Kwai bad kiwei kiwei de ki kait soh, kum u Soh Manir, Sohpieng, Soh Phan Dieng, Soh Priem bad khamtam ruh ia u Tympew ba dang don sha khlaw halor Dieng.
Hato ka don mo ka lad ia ka tnat ki nong rep ban ioh jing iarap na ka Sorkar Jylla?Wanlem Langchiang.
Shillong: Ka Supreme Court mynta ka sngi, ka la bthah ia ka sorkar India, ba kan pynbiang lut ia ki kot ki sla, na ka bynta ban sdang biang ia ka jingtih dewiong hapoh Meghalaya.
Halor katei ka phang, ka Supreme Court, ka la ai por hynriew taiew ia ka sorkar India.
Ha ka jingshong bishar jong ki nongbishar, ba kynthup ia U Justice AK Sikri, U Justice S Abdul Nazeer bad U Justice MR Shah,  la bthah ruh ia ka sorkar India, ba kan ai jingtip kaba shai bha halor ka jingdon u dewiong, uba dang sah ha ki par, na ka bynta ban sdang noh ka jing shalan ia utei u mar poh khyndew bad la ai por ia ka komiti kaba khlieh ia katei ka kam, ba kan pyntip noh hapoh saw taiew naduh mynta ka sngi, ong ka khubor bad ia katei ka kaiphod, yn ai sha ka sorkar Jylla.
Ka Supreme Court, ka khlem buh por satia, na ka bynta ban shalan ia utei u dewiong, uba don ha ki par bad kaba lah ban long lehse, ka rai kaba thew hi, na ka bynta ban bteng noh ka jing shalan dewiong noh nangne shakhmat ha ka Jylla.
Katei ka rai jong ka Supreme Court, ka dei halor ka rai kaba la shim da ka sorkar India, ha ka 10tarik Nailar 2015, lyngba ka tnat mar poh khyndew, kaba la pyllait noh ia ka Meghalaya, na ka ain tih dewiong jong ka India.
Ha kajuh ka por, ka Supreme Court, ka kren sngewkhia ruh haba kynthoh halor ka jing mudui jong U Ma Lber Laloo, ha kaba ka pynsngew ba u dewiong hapoh India, u don bun bah, hynrei, ka kashari, ka lyngngoh, ba ha kano ka dur, pat ba la hap ban thied na shabar, na bynta ki ki jingdonkam jong ka Ri bad ka kashari, ka ong “Kane kam da bha than ia ka Ri hi baroh kawei" ong u nongbishar.
Katei ka rai jong ka Supreme Court, la shim da kito kiba don ha ka kam, ba ka pyni ba la weng noh ia ka jingkhang tih dewiong ha ka Jylla, wat la kan dang shim por sa shibnai ban pynbiang ia ki kot ki sla bad ki jingthoh jingtar, kiba hap ban phah sha ka Kashari, hynrei katei hi ka rai ka la kdew shai, ba yn sa weng noh shen, ia ka jingkhang tih dewiong ha ka Jylla.
Kham mynshwa, lah ban pyn kynmaw ba ka tnat dewiong jong ka sorkar India, lyngba U RP Gupta, Joint Secretary jongka, ka la thoh shithi sha U Shambhu Singh, Joint Secretary (North East), ka tnat kam poh iing jong ka sorkar India, ha ka 10tarik Nailar 2015 bad ha katei ka shithi, la leit rah ia ka mat jong ka rai ka dorbar Jylla, ha ka 23tarik Lber 2015, kaba dawa ia ka sorkar India, ba kan pynmih da ka hukum jong U President, kaba kat kum ka paragraph 12 A (b) jong ka Sixth Schedule, ban weng noh ia ka ain tih dewiong jong ka India, kaba ha u snem 1957 lane The Coal mines (Nationalisation) Act, 1973, halor ka kyndon ba ka hap ha ka jaka jong ki trai shnong jaitbynriew rit paid.
U Gupta, ula kren shai ha katei ka shithi ba katei ka ain Mines and Minerals Development and Regulation, Act 1957 (MMDR), ka lah ban weng noh ia ka kyndon jongka, na ka bynta u dewiong ha Meghalaya, wat la kam lah pat ban rai na bynta kiwei pat ki mar poh khyndew haduh ha kine ki sngi, khlem da ia syllok bad ka tnat kam poh iing ka sorkar India.
La ong shuh shuh U Gupta, ba ka Ministry of Coal  ka mynjur ban weng noh ia katei ka ain, kaba ia dei bad ka jingpynhap ia u dewiong hapoh ki ain jongka ha Meghalaya.
U Imran Khan,  myntri rangbahduh ka Pakistan, ula kyntait ba ka Pakistan, ka don bynta ha kano kano ka dur, na ka bynta ban hiar thma ha Pulwana bad ban pyniap ia 40ngut ki shipai bad ha kajuh ka por, u maham ruh, ba ka Pakistan, ka la pynkhreh ban ther kylliang ia ka India, lada jia ba ka India, ka hiar thma ia katei ka Ri, ha kano kano ka por.
“Kane ka jingkren ban hiar thma ia ka Pakistan, ka dei ka buit elekshon suda.
Hynrei, lada kaba kum katei ka jingjia, kan jia, kynmaw tang  kawei ba ka Pakistan, kan nym pyrkhat ban hiar thma kylliang, hynrei khlem pep, kan ther kylla khlem pynslem" ong U Imran Khan.
“Kan nym don kano kano ka lynti da kumwei pat ka Pakistan" ong u Imran ha ka jingkren jongu ha ka video.
Kane ka dei ka jingkren kaba nyngkong duh jong U Imran, hadien ka jingshah hiar thma ha Pulwama, kaba la pyniap ei ia 40ngut ki pulit CRP.Na ka liang ka India, ka dawa ia ka United Nations, ba kan pynhap ia ka Jaish, kaba la khlieh da U  Masood Azhar, kum ka seng jong ki lehnoh bad kaba trei kam bha ha Pakistan.
Aizawl: Ka sorkar Mizoram, ka la pynkhreh ban pynlong ain kaba khlain bha, na ka bynta ban khang ia ka jing die kyiad ha katei ka Jylla, ong U K Beichhua, myntri kam kyiad jong ka sorkar Mizoram.
Ha ka dorbar Jylla, ka ban long ha U Lber u ban wan, la sngewthuh ba ka sorkar, kaba la ialam da ka seng  Mizo National Front (MNF), kan sa leit rah ia katei ka ain kaba khlain bha, ban khang ia ka jingdie kyiad.
Na ka liang jong ki nongdie kyiad, ki la ujor ia katei ka rai ha Gauhati High Court, halor ka jing iai bteng ban khang kyiad ha katei ka Jylla, ha kaba ka kashari, ka la weng noh ia katei ka jing iai bteng ban khang kyiad ha ka Jylla.
Ka sorkar Mizoram, ka la khang kyiad naduh ka 21tarik Nohprah 2018 haduh ka 14tarik Kyllalyngkot 2019 bad nangta ka la bteng biang naduh ka 15tarik Kyllalyngkot haduh ka 15tarik Lber 2019.
Kham mynshwa, ka la don ka jingkhang kyiad ha katei ka Jylla, naduh ka 20tarik Rymphang 1997, ha kaba la pynlong ain ia ka ain khang kyiad  Mizoram Liquor Total Prohibition Act, 1995, ha kaba la pyllait noh tang ha u pud trei kam jong ki lai tylli ki District Council, hynrei la plie biang ia ka jingdie kyiad, ha ka 16tarik Lber 2015, lyngba kawei pat ka ain thymmai, kaba la tip kum ka  Mizoram Liquor (Prohibition and Control) Act, 2014.
Shillong: Ka BJP Meghalaya ka la pynkhreh ban iakhun ia ka MP na Shillong bad na Tura hadien ba ka jingthmu ban sei kyrtong monlang na ka kynhun MDA ka lah ban nym urlong namar ba ka jur ka jingiaknieh bad ka jingsngewthut hapdeng ka UDP bad ka NPP hadien ba ka NPP ka lah ban sei kyrtong na Shillong ha kane ka MP elekshon.
Kine ki ar seng ki dei kiba kham heh ha kane ka sorkar MDA.Haba kren bad u president ka BJP mynta ka sngi, u bah Shibun Lyngdoh u la ong ba ka BJP ka dang pynkhreh ia ka kam MP kumno ban leh khamtam hadien ba ki ar tylli ki seng kata ka NPP kaba ialam ia ka sorkar bad ka UDP kim don ka jingiasngewthuh jingmut.
“Ngi dang don ha ka jingpynkhreh ia ka MP elekshon namar ba ka MDA kam pat jingialang haduh mynta namar ba ka don ka jingiathut hapdeng ka NPP bad ka UDP", la ong u bah Shibun.
Katkum ka jingong u bah Shibun, kine ki ar tylli ki party kim pat iapoi sha ka jingmynjur watla ka NPP kam pat pynbna kyrtong, katba ka UDP pat ka la dep pynbna nalor ka HSPDP bad kiwei.
“Ka UDP bad ka NPP ki dei ban don ka jingiasngewthuh jingmut bad lada kim iasngewthuh jingmut kan nym poi sha ka jingthmu ban sei kyrtong monlang na ka MDA", la ong u bah Shibun.
Ha kajuh ka por, u la ong ba ka BJP ka la long kaba la pynkhreh ban iakhun ia ka MP bad kin sa shong pyrkhat ia kane ka kam.
Kumba ka long mynta ka NPP ka donkam ban ioh MP 4 ngut ha Lok Sabha ba kan ioh ia ka jingithuh kum ka national party bad kane ka dei kawei ka jingeh ba ka NPP kan kyrshan ia ka UDP na Shillong ha kane ka elekshon MP.Haduh mynta ka NPP kam pat don MP ha Parliament bad ka donkam ban iakhun ban jop MP na ki jylla na kane ka thain mihngi khnang ba kan lah ban pynsawa jur ha Parliament.
Shillong: U SI W.Nongtdu uba dei u OC jong ka Khliehriat Police Station u la ujor pulit ba ha ka 12 tarik mynta u bnai ha ka por 2:35 baje nohphaisngi, u la pyrshang ban phone ia u paralok jong u hynrei u la kum bakla khniot nombar bad ka poi noh sha uwei pat u briew uba um shym la ithuh bad ha katei ka jingiakren phone utei u briew u la timsih bad byrngem ia u.
Ha ka por janmiet pat u la ong ba utei u briew u la phone kylla sha u bad u la byrngem siat.
Nongpoh: Haba ther kylla halor ka jingkynnoh da u Bah Sunlight Shadap, uba la kynnoh ba ki nongkitkam barim ka UDP Umroi Circle kaba la ialam da u Bah Mangkara Pathaw ba ki dei ki tang ki (Self Style Office bearers), na ka liang kitei ki nongkitkam barim ka UDP Umroi Circle bad kiba la leit pyniasoh noh ialade sha ka PDF, ki la ther kylla ia utei u rangbah da kaba ong ba u dei uba kren lamwir bad u bym pat don jingtip ia ka jingiaid jong ka Party UPD ha Umroi.
Ka kyrwoh kaba la phah da u Bah Shngainlang Thangkhiew bad u Bah Thomas Lyngdoh, kiba dei ki nongkitkam barim ka UDP ha Umroi Circle, ki la long ong ba kumno u Bah Sunlight Shadap u General Secretary ba thymmai ka UDP Umroi Circle bad uba dei ruh u Asst, Teacher ka Government Deficit School, Mynken Christian HS, hynrei u la kren kum u Sew Lamwir khlem da tip ia ki jingshisha.
Haba iadei bad katei ka jingshah kynnoh, kitei ki rangbah ki la ong ba kumno u nud ban kren kumtei pyrshah ia ka kynhun u Bah Mangkara Pathaw, namar wat ha ka Ilekshon MLA 2018, ka party UDP Sengkmie, ka la ai sha u Bah Mangkara Pathaw ban iakhun na katei ka Konstitwensi na ka Party UDP.Shuh shuh, ki la ong ruh ba watla kim shem la poi sha ka thong, hynrei ki iaitrei kum ki nongkitma jong ka UDP, hynrei ka daw kaba la pynlong ia ki ban mih bad pynduh pyndam noh ia ka Party UDP ha Umroi Circle, ka dei hadien ba kim lah ban pdiang pdiang ia rai jingai tiket da ka UDP sha u Bah F.D Ramsiej kum u kyrtong MDC, namar ki la shem bad lap ba utei u rangbah u la leh pyrshah ia ka Party UDP ha kane ka Ilekshon MLA kaba dang shu dep.
Nongpoh: Shibynta ban nangpynshlur ia ki nongrep ha Ri Bhoi, hynne ka sngi ka Agricultural Technology Management Agency, (ATMA) ha ryngkat ka jingiatreilang bad kaKrishi Vigyan Kendra (KVK), ICAR for Northeast Region, Ri Bhoi, ki la pynlong ia ka KISAN  MELA, ne ka Iew pyninam ia ki jingthung jingtep kaba la pynmih da ki nongrep ha Ri Bhoi.
Ha kane ka Iew pyninam, ki la don da ki spah ngut ki ngut ki nongrep na ki jaka bapher bapher jong ka them Ri Bhoi, ki la wan ban iashimbynta da kaba wanrah ia ki jingthung bapher bapher ban pyninam ha katei ka Iew.
Nalor ka jingdon ki nongrep, la sakhi ruh ha kane ka sngi da ka jingdon u KN Kumar, ACP ka Meghalaya uba la long kum u kongsan lem bad kiwei ki ophisar jong ka rep ka riang.
Haba kren ha kane ka sngi, u KN Kumar, u la pynpaw ia ka jingkmen ba u la ioh ban iashimbynta ha katei ka sngi, kaba ki nongrep ha Ri Bhoi ki ioh ia la lad ban pyni ia ki mar rep mar riang jong ki.
Haba batai ia ki kam rep kam riang hapoh ka jylla, u KN Kumar, u la ong ba ha ka jingshisha hi ki nongrep ha Meghalaya, kim pat lah ban iabeh kumba long long ki nongrep ha kiwei pat ki jaka kiba don ha ka ri India.
Ka daw hi ka long ba ka Meghalaya kam dei kata ka jaka kaba paka halor ki kam rep, namar tang 15 persen na ka khyndew kaba lah ban pyndonkam kum ka jaka ban thung ia ki jingthung jingtep.
Watla ka jylla ka lah ban pynmih ia ki jait jingthung kiba kham iapher na kiwei pat ki jaka bad ka nuksa halor kine ki long kum u Shyrmit, u Sying lem bad kiwei kiwei, hynrei ka jingbym tip bha da ki nongrep ban pyniaid iew ha kata ka rukom ban ioh ia ka dor heh, ka pynlong ia ki nongrep ba kin jynjar bad duna ka jingioh, ong u KN Kumar.
Ha kawei pat ka liang, u la aimynsiem ia ki nongrep kiba la wan ha kane ka sngi bad kata ka long ba u la iathuh paidbah ba ka sorkar hi, ka la shimkhia na ka bynta ban pynbit pynbiang ia ka jingdonkam jong ki nongrep.
Shillong: Ka BJP ka la kynnoh ba ka jingpulom ka Citizenship Amendment Bill (CAB) 2016 ha Rajya Sabha ka dei namar ba pynshit ka Congress da ka jingiarap ki bor ba nabar.
“Ka Congress lem bad kiwei ki bor ba nabar, ka la pynshit da kaba pynsaphriang ia ka jingtip kaba bakla halor ka CAB" la ong u national secretary ka BJP u Rahul Sinha haba kren sha ki lad pathai khubor mynta ka sngi.
U Sinha uba kren da ka Hindi, u la ong kane ka Bill ka la kut noh ha Rajya Sabha namar ba la pynsaphriang ia ki khubor kiba lamler sha ki paidbah.
U la ong ba ka BJP kam shym la sangeh ban pynlong ain ia kane ka Bill lada ka wan biang ha ka bor bad kan sa ai ka jingpynshai paidbah ia kane ka bill ha kane ka jingialap elekshon.
Lah ban kdew ba ka sorkar Meghalaya Democratic Alliance (MDA) kaba ialam da ka NPP ka la pyrshah jur ia kane ka CAB kaba thmu ban ai ia ka hok nongshong shnong kiba wan na ri Bangladesh, Pakistan bad Afghanistan kiba wan sha India shwa ka snem 2014.
U Sinha u la ong, “Ka BJP kan ai ka jingshai halor kane ka Bill ban pynsngewthuh ia ki paidbah ban lait na ka jingshah ialam bakla".
U la ong ba kane ka Bill la wanrah da kaba shu leh kyrkieh bad ka la pulom ha kaba kam don ka jingiasam jingtip ha ka rukom kaba dei.
“Ka donkam ban iakren ban pynbeit ia ka jingbym shai", u la ong.
U Sinha u la kam ruh ba ka BJP kan wan biang ha ka bor hadien ka elekshon MP ka ban long ha u bnai Iaiong ne Jymmang ban wan.
Shillong: U Myntri ka tnad kam pohiing ka sorkar jylla u James K Sangma u la ong ba ka NPP ka ieng skhem ha ka nongrim ba ka ieng ban pyrshah ia ka CAB bad lada jia ba ka BJP kan wanrah biang ia katei ka Bill kumba la kren da u Amit Shah, u la ong ba ka NPP kan mih biang ban pyrshah.
“Ngi la kren shai ba ngi pyrshah ia katei ka Bill kaba buh jingma ia ki riewlum ka thaiñ shatei Lam mihngi, ngi la kren shai ruh ba lada mynjur ia katei ka Bill ba kan long aiñ ngin dkhat noh ka jingiadei paralok bad ka BJP bad lada nangne shakhmat kin wanrah biang ngin pyrshah bad ngin dkhat noh ka jingiadei paralok" ong u James K Sangma.
Lah ban kdew ba u President rangbah ka BJP ha ka jingkren paidbah jong u ha North Lakhimpur ha Assam ha ka 17 tarik mynta u bnai u la ong ba lada ka BJP kan wan biang ha ka bor kan wanrah biang ia ka CAB ba kan long aiñ bad ia kane u la ong ba la pynpaw ruh da u myntri rangbah duh ka Ri u Narendra Modi.
Jammu bad Kashmir: Hadien ka jingiap jong ki CRPF kumba 40 ngut tam ha ka jingshah pynbthei bom ha u kheinduh jong ka kynhun lehnoh Jaish-e-Mohammad, ki shipai India ki la sdang ka jingpynhiar kput ia ki lehnoh kiba don ha Kashmir bad katei ka jingpynhiar kput ka dei kaba la tip kum ka Pinglan Operation.
Mynhynnin ha ka por shiteng miet ki shipai India na ka 55 Rashtriya Riffle, 2 Batallion ki CRPF bad sa ka Special Operation Group ha Jammu and Kashmir ki la leit sha ka jingiakhun.
Mynta ka step ka jingiakhun ka la sdang ha Pulwama bad ha katei ka jingiakhun kaba la neh 12 kynta,  2 ngut ki lehnoh Jaish ki la kyllon iap bad 4 ngut ki shipai ruh ki la iap.
Uwei na ki lehnoh kiba la iap u dei uba bat ia ka kyrdan Chief Operational Commander jong ka Jaish-e-Mohammad u Kamran bad utei u dei ruh u briew uba ia jan tam bad u khliehduh katei ka kynhun lehnoh u   Maulana Masood Azhar.
U Kamran u dei uba peit ia ki kam katei ka seng lehnoh ha ki them ka Kashmir naduh ka jingpynrung dkhot, ka jingpyntbit ban iakhun bad kiwei pat ki kam.
Uwei pat u lehnoh uba la kyllon iap ha katei ka jingiakhun u dei u Ghazi Rasheed utei u dei u ba la pyntbit kyrpang ha ki kam pynbthei bom.
U Rasheed u dei uba la pynbit pynbiang na ka bynta ban pynbthei bom ia ka kali ki CRPF kaba u kheinduh uba la tip kyrteng kum u Adil Ahmad Dar (19 snem ka rta) u la leit pynbthei.
Shillong: Ka jingialehkai jong ki shakri sorkar ka Indoor Games ba la pynlong da ka Meghalaya State Government Employee’s Federation, la pynkut ha ka 15 tarik ka taiew ba la dep, ha U Tirot Sing Indoor Stadium.
Ha kane ka sngi, la wan long kongsan ka kong R.V Suchiang (IAS) Addl.Chief Secretary ka sorkar jylla, ryngkat Director ka tnat Sports & Youth Affairs kong WAM Booth, u (Rtd) Col GK Rai bad u President ka MCTA bad kiwei kiwei.
Ha kane ka kynti ka khusnam Discipline Team la rah ia da ka ophis jong Superintendent of Police bad khur ia ka song pisa ba long ar hajar tyngka bad ba la sam ruh ia ka song pisa kaba long saw hajar tyngka ia ki nongjop bad lai hajar tyngka ïa kiba wan baar ha ka liang ka team event.
Ka khusnam pisa ha ka iakob ialehkai ba shimet ka long ar hajar tyngka ia kiba wan nyngkong bad shi hajar tyngka ia kiba wan ba-ar, katba ka khusnam ia ki nongjop ha ka ialehkai ba shi jur ba kynthup ia ka mixed doubles ka long lai hajar tyngka ïa kiba jop bad ar hajar tyngka ia kiba wan ba-ar.
Ha ka badminton ki shynrang, ka nam lahduh la rah da ka kynhun ialehkai ka Meghalaya Secretariat ‘B’, ba-ar MeECL, ha ka kyrdan iakhun jong ki ophisar ki shynrang, ka nam jop ka leit sha ka Meghalaya College Teachers Association ba-ar MeECL.Ha ka iakob ialehkai kynhun jong ki kynthei, ki lahduh mynta ka snem dei ka Forest Department ba-ar DSYA.Ka resol na ka iakob ialehkai Chess u lahduh mynta ka snem dei u Gillford Thangkhiew ba ar Bonney-well Rapsang.
Ha ka carrom board, ha ka iakob ialehkai ba para marwei ki shynrang, u lahduh dei u bah S.Sawkmie, ba-ar R.Rani, katba ha ka iakob ba shi jur ki shynrang ki nongjop ki long u S.Sawkmie bad paralok ba-ar M.Chyne bad paralok.
Ha ka iakob ialehkai kynhun, lahduh dei ka Health Departtmemt A, ba-ar Health Department ‘B’.
MM ThaiangJowai: Ki riewngeit ka Balang Katholik Kyndongtuber, Mooksiang Parish, West Jaintia Hill District, kiba la iaid ka jingpynkhreh rakhe shispah snem ka jingwan ka Balang Katholik ha shnong jong ki ka la kut hynnin ka sngi da ka Proseshon Iukharist ha kaba da ki hajar ngut ki riewngeit napoh ka Jyllaniam Jowai, ki riewngeit na ka KynhunBalang Presbyterian, Church of North India bad ki riewngeit na ka Niamtre ki la ia wan ban sakhi ia kane ka jingpynkut ia ka jingrakhe jingdap shispah snem ka jingwan ka Balang Kathlik ha Kyndongtuber.
Ha ka por iengsngi (10 baje AM) la pynlong ia ka jingknia Mass bakhuid kaba la lamkhmat da u Most.Rev.Victor Lyngdoh DD, Bishop ka Jyllaniam Jowai ha ryngkat ka jingsynran ki Lyngdohsohblei kiba wan na ki Parish bapher bapher jong ka Jyllaniam bad nabar.
U Bishop Victor ha ka jingkren sneng kren kraw (homily speech) bad ka jingbatai ia ka ktien ka jong u Blei ia ki paidbah, u la pynpaw ia ka jingkmen ka bakhraw ban iashim bynta lang bad ki riewngeit ka Balang Kyndongtuber ha kaba pynkut ia ka jingrakhe jingdap shispah snem ka jingwan jong ka Balang ha shnong jong ki bad ainguh ia u Blei ba ha kine ki shispah snem ki paidriewngeit jong ka Balang ki la iaid shaphrang ha ka jingbun paid bad ha ka jingieid ia u Blei.
Ha ka juh ka por u la pynpaw ia ka jingkmen ka bakhraw ia ka jingiawan shim bynta ki para Khristan na ka kynhyn Balang Presbyterian, Church of North India, ia ki riewngeit na ka Niamtre bad ia kiwei de ki kynhun Balang kiba la iawan sakhi ia kane ka sngi pynkut ia ka jingrakhe jingdap shispah snem ka Balang Katholik ha Kyndongtuber bad ban iaroh ia u Blei Uba la wan longbriew sha kane ka pyrthei bad Uba shongrieh ialade hapoh ka dur jong u Kpu uba la pynkyntang.
U Bishop Victor haba kren ha kane ka sngi ula kren halor ka phangpdeng “ U Jisu Khrist u la jop ia k jingiap bad u la mihpat na kaba iap bad ka jingmihpat jong u Khrist ka dei kaba shisha".
U Bishop Victor u ong bay m pat don lum jingtep jongno jongno ha ka History ba la plie thylli.
Baroh ki jingtep jong ki Syiem ka pyrthei, u Syiem Pharo ka  Egypt, ki Kaisar jong ka Rome, ki Syiem Raja jong ka ri India, ki Patsha jong ka France kim thylli kumba thylli ka jingtep jong u Jisu wat lada la donki nongap ban peit ban khmih bha ha ka por tep laitnoh tang ka jingtep jong u Jisu bad kane ka la pynshisha na ka jingong jong u Jisu hi kaba ong “ NGAN SA PYNPRA IA KA TEMPLE BAD HADIEN LAISNGI NGAN SA PYNIENG BIANG IA KA"( Ioannis 2:18).
U Khrist U la jop ia ka jingiap bad ka Pop da ka jingmihpat jong u bad ka jingmihpat jong u ka pynlong ia ngi ban Rwai “ ALLELUIA"ha kaba kum kane ka sngi bad ha baroh shilynter ka jingim jong ngi ki Khristan.
Ka jingmihpat jong u Khrist ka ai ka jingkyrmen ia ki briew ban mihpat lem bad u Khrist shisien ka sngi.
Nangta u Bishop Victor u la kren halor ki kyntien jong u Jisu kaba ong “Suk kiba duk, ka Hima u Blei ka long ka jong ki" bad u ai ka jingmaham da kaba ong “ Kyrdit ia phi kiba riewspah" Kane ka jingialap jong u Jisu ka long pyrshah wat ia ka jingpyrkhat jong ki Ju kiba khein ba ka jingriewspah ka dei kawei na ki jingkyrkhu jong u Blei, hynrei pat ha ka jingmut jong u Jisu ba ka jingriewspah barabor ki hap ha ka thliew jong ka jingsngew hangngamei.
Ka spah ka pynlong ia ki ban sngewsarong bad ban nion bein ia kiwei bad bunsien ka spah ka pynngop ia ki ha ki jingpynshoi kiba har-rukom ban shuh shuh u Bishop Victor.
Nangta u Bishop Victor u ong ban long kiba duk kam dei ka jingkyrkhu da shisha, hynrei bn sngewthuh ba ngi long kiba duk naba kiba duk ki shaniah ha u Blei bad pynlong ia ki kiba sngewrit bad kiba lah ban sngewthuh ia ka khia ka shon jong kiwei.
La nangpynkhraw shuh shuh ia kane ka sngi da ki jingrwai bad ki sur siang jong ka Kynhun nongrwai Trinity na Shillong bad na ka Kynhun nongrwai jong ka Balang Presbyterian Kyndongtuber,Ha ka por nohphai sngi la pynlong ia ka jingiaid Proseshon Iukharist hapoh ka shnong kaba la lamkhmat da ka Savio Juniorate Band Shillong bad mar ia sdang ban iaid ia ka Proseshon sdang ka jinghap slap, hynrei ki paidriewngeit kim shym la kynrandien bad iaid ia ka Proseshon ha ryngkat bad u Jisu uba shongrieh ha ka dur jong u Kpu ban kyrkhu ia ki paidbah bad ia ki nongshong shnong jong ka Kyndongtuber ba kin nangioh ia ka shait ka nang, ka bha ka miat ha baroh ki liang jong ka longbriew manbriew, ha ka jingkoit jingkhiah bad ha ka roi ka par.
Hashwa ban ioh ia ka jingkyrkhu kaba kyrpang da ka Sakrament bakhuid tam ka Duwan da u Bishop, la ioh ia ka jingkren kaba sngewtynnat ha kaba iadei bad kane ka sngi da u Phadar Ioannis War Pakma SDB bad kham ha shwa la ioh ia ka jingkren pdiangsngewbha da u Phadar Joy, u Parish Priest jonjg ka St.Claret Parish Mooksiang.
U Bishop Victor Lyngdoh u dang ai jingkren ha Kyndong Tuber ha ka sngi pynhap pyrda ia ka jingrakhe Cetenary bad Procession Ukharist.
S.S MarweinKa Ri Khasi jong ngi ka long ka ri kaba itynnad kaba i phuh i phieng, kaba pahuh ki mar poh khyndew, kaba dap da ka dud bad ka ngap.
Ki kynthei Khasi jong ngi ruh ki dei kiba stad kiba shlur bad kiba trei shitom.
Haba peit ha sor ne ha nongkyndong bun ki longiing Khasi jong ngi ki dei ki longiing jong ki riew kynthei.
Hynrei kine ki riew kynthei watla ki long tang marwei ki trei shitom bad ki pynphyrnai ia la lawei jong ki khun ki kti jong ki kaba pynbha pat ruh ia ka imlang sahlang hi baroh kawei.
Hynrei lada kine ki kynthei Khasi jong ngi kim long shisha kiba stad, kiba shlur bad kiba trei shitom, nga ngeit ka sor Shillong jong ngi ka la la dap satang ki nongkhrong suda namar ka Ri Khasi jong ngi don bun ki longiing jong ki riew kynthei.
Ki kynthei Khasi jong ngi ki long shisha kiba stad namar ha man la kiei kiei la ha ka kam ka jam, ka khaii ka pateng ka pule ka puthi ne ha ka kam sain pyrthei.
Ki kynthei Khasi  jong ngi kim ju kynrandien bad ki iashim bynta da ka jingshitrhem bad ki pyndep hok ia kata.
Nangta ngi don ruh ki khun shynrang kiba aiti klut ia lade na ka bynta ka jingbha ka longing ka longsem ka imlang sahlang watla u tip ba ym ioh ei ei ruh em ha ka lawei jong u.
Katne ka Ri Khasi jong ngi ka dang kiew shaphang.
Nga ngeit lada ai lei lei ka jait ka khong bad ka spah ka phew ha u khun shynrang nga ngeit ka jingiatrei lang ki khun kynthei bad ki khun shynrang kan wanrah ka jingskhem ha ka shongkha shongman jong ngi u Khasi, ka jingroi ha ka spah ka phew bad ka jingiada na ka jingshah hiar thma ba jar jar jong kiwei pat ki jait bynriew da kaba wan shongkha ia ki kynthei Khasi jong ngi.
Ha ka jingiaid lynti jong ngi kum ka jaidbynriew ngi la mad shibun ki jingkylla ha ka rukom im jong ngi ha kiba bun ki liang kum ha ka leit ka wan, ka riam ka beit, ka bam ka dih bad ka rukom ngeit niam.
Ha kane ka jingiaid lynti ngi iohi ba u rangbah Khasi u don ka bynta kaba khraw bha ha ka ban saindur ia la ka longing longsem bad ka imlang sahlang ba kan long  kaba bha bad kaba kiew ha baroh ki liang.
Ka jingbha jong kawei pa kawei ka longiing ka wanrah ia ka jingbha ha ka imlang sahlang hi baroh kawei.
Haba nga pyrkhat marwei, u rangbah Khasi jong ngi u dei ban ioh burom bha ha ka pyrthei namar ka jingsbun mynsiem jong u.
Ka jinglen lade bad ka jingtrei shitom jong u, namar katba u dang samla u minot thop bad trei shitom ban pynbha ia ka longing jong i Mei i Pa jong u.
Ynda haba u la rangbah pat, haba u leit sha iing briew, une u rangbah u mih noh na ing jong i Mei i Pa jong u bad u leit ban sah noh sha iing jong ka lok jong u bad ban trei ban ktah ia ki kam ki jam jong ka  lok jong u kat kaba don ei.
Lada u poi shongkha ha ka nongrep, u la shu rep shu riang ia ka kper ka phrah jong ka, lada u poi shongkha ha ka nongkhaii, u la shu bud khaii bad lada u dei u ba trei kam sorkar, u la lait ban trei ia ki kam ki jam jong ka lok jong u.
Une u rangbah u trei hok, u trei shitom haduh ka jinglong tymmen jong u ban pynbha ia ka kata ka longing longsem jong u.
Haba nga peit ia kine ki jinglong u rangbah Khasi  jong ngi, shisha u la dei ban ioh iaroh ha ka pyrthei, namar da ka mynsiem kaba kylluid, u trei shitom ha la iing kmie lajong ne ha iing lok jong u khlem kano kano ka jingkhmih lynti ba un ioh nong kylliang ei ei ruh em, hynrei tang ban im bha ia man bha ban ia pahuh  pahai ha ka longiing longsem jong u.
Hynrei lada phi peit pat ha ka por ba un mih na la iing kmie ban leit iingbriew pat, u mih thylli.
Ha iing lok pat, lada don ka jingiapher jingmut bad ka lok jong u, u  hap ban mih thylli, ym lah ban rah ei ei ruh em lane ban shim wat ia ki khun ki kti ba ioh na u hi, watla lada u kwah eh ban shim ia kita ki khun ruh, namar ka jait ka khong jong kita ki khun kam, dei satia ka jong u.
Nalor nangta kiba ha iing jong u shynrang ruh, kim pynshlur satia ia u ba un shim ia kita ki khun ne ia ka spah ka phew namar kam dei ka rukom jong ngi u Khasi ban shim ia kita sha u shynrang.
Hangne ngi  iohi ia ka mynsiem ba kylluid bad ba sbun jong u rangbah Khasi jong ngi ba u kloi ban shu aiti ia la ka jong ka jingim baroh na  ka bynta ka jingbha jong ka longiing longsem jong u watla ym ioh ei ei ialade, ka spah ka phew ne ki khun ki kti.
Haba shu pyrkhat ngi ki rangbah Khasi, wat ngi tip ba ngim ioh ei ei ruh em, ka spah ka phew ne ki khun ki kti, hynrei katno ngi trei shitom ban pynbha ia la ka longiing longsem bad kane ka jingleh u rangbah Khasi ka pynbha ia ka jaidbynriew hi baroh kawei.
Hynrei lada ia ka spah ka phew bad ia ka jaid ka kynja yn ia noh ha u shynrang.
Ka jaid bynriew jong ngi, nga ngeit kan dei kawei na ki jaid bynriew ki ban kiew bha ha ka pule puthi, ka rep ka riang, ka khaii ka pateng ne ha kiei kiei baroh ban ia nujor bad kiwei pat ki jaid bynriew jong ki jylla jong ka Ri India jong ngi.
Ki shipai ki la ioh mynta ka sngi, ban siat iap ia u snar jong ka seng  Jaish e Mohammad, uba dei uba donkti, ha kaba ther bom ia ki 40ngut ki pulit CRP, ha ka 14tarik Rymphang 2019.
U Kamran, u dei uwei na kiba shah siat iap, ha ka jingiakhun kaba neh 12 kynta ha Pulwana mynta ka step bad uba dei ruh uwei na ki synran ba iajan bha  bad U   Maulana Masood Azhar.
Uwei pat na kiba shah siat iap, u dei U  Ghazi Rasheed, uba dei uwei na ki snar ban ther bom sha Afghanistan.
Ha katei ka jingialeh ki shipai ruh, ki la duh ia u major bad lai ngut ki shipai, ha katei ka jing iakhun.
U Kamran, u dei uwei na ki snar jong katei ka seng ehrang Jaish-e-Mohammad bad u dei uba trei kam bha ia ki kam pyntriem ha ka them Kashmir.
Halor katei ka phang ba la kdew haneng, ngi kum ka jait bynriew Khasi kaba shisur shidur, kaba hok ba shida, mar shu ia pule ia ka heading najrong ngi la i ngiah lypa, namar ngi pyrkhat ka dei kaba ym lah ban long, kaba ym lah ban pdiang ha ka imlang sahlang jongi ngi u Khasi, namar ngi ngeit ba kane kan wanrah ia ka shongkha kulmar parakur para jaid bad ioh don ka jingshong sang ha ka shongkha shongman ha khmat u briew ha khmat u Blei.
Halor katei ka jingsngewthuh bakla, nga shu kwah ban pashat jingmut kumne, lada ia ki khun yn ai noh da ka jait jong u kpa, ki khun jong ki khun shynrang jong ngi kin long shikur kum ka nuska lada u kpa u dei u jaid “A" ki khun jong ki khun shynrang jong u ruh kin ioh la ka jait “A" katba ki khun kynthei jong u jaid “A" hadien ba ki shongkha ki khun jong ki pat kin ioh noh ia ka jaid shu ong “B" “C" “D" bad kumta ter ter.
Wat lada kine ki khun jong ki khun kynthei jong ka jaid “A" ki iapher makna ka jait, hynrei kine ki ia long shi bakha namar ki kmie jong ki ki dei ki shipara bad kim lah ban ia shong kha.
Kumba long ha por ba dang ai jaid sha ka kmie, ki khun jong ki khun shynrang kiba iapher ka jaid hynrei ki ia dei shi bakha namar ki kpa jong ki ki long shipara kim lah ban ia shongkha para ma ki, hynrei ki khun jong ki khun jong ki pat ki lah ban ia shongkha para maki tad ynda la poi lai pateng bynriew.
Kumjuh ruh lada ai jaid sha u kpa, ki khun jong ki khun kynthei kiba ia pher makna ka jaid kin yn lah ban ia shong kha para ma ki namar ki long shi bakha namar ki kmie jongk i ki long shipara, hynrei ki khun jong ki khun jong ki pat ki lah ban shongkha tad ynda la poi lai pateng bynriew.
Haba pynshong nongrim ia katei ki jingshisha, hangno kan don ka jingshong kha kulmar lane kata ka jingshong sang ha ka jingshongkha.
Hynrei lada ai jait kpa kan ym don kum kane.
kan ym don kata ka jingshongsang ha ka shongkha shongman namar lada ai jaid sha u kpa, ki khun  jong ki khun kynthei kiba iapher makna ka jaid kin yn lah ban ia shongkha para ma ki namar ki long shibakha namar ki kmie jong ki ki long shipara, hynrei ki khun jong ki khun jong ki pat ki lah ban shongkha tad ynda la poi lai pateng bynriew.
Ha nga marwei, kine ki dei tang ki daw kiba buh maw jynthut ban pyndkhoh ia ka jaid bynriew jong ngi.
Ha ka jingshem bad ka jinglap jong nga kum uwei u Riew Rangbah napoh West Khasi Hills District Nongstoin, ban sumar ha ka shitom ka shipa lada pang ne shitom dei ka lok kaba lah ban sumar ia la u lok naduh khlieh haduh kjat, kumjuh ruh lada ka shitom lane pang ka lok dei u lok uba lah ban sumar ia la ka lok uba lah haduh kjat.
Hooid ki khun ki kti ne ki kur ki jaid ki lah ban sumar ha ka shitom shipa, hynrei kim lah pat ia la u lok, ne kumba sumar u lok ia la ka lok.
Ki khun ki kti ne ki kur ki jaid ki lah ban sumar ban pynbiang ia ka bam ka dih, ka kup ka sem.
Hynrei kim nud pat ban ktah haduh ki jaka ba kyntang, kumba nud ka lok ne kumba nud u lok haduh ki jaka ba kyntang.
Hynrei kaba sngewsih ha kine ki sngi kiba mynta bun ka lok ka ibein ia la u lok bad u lok ruh u shoh ia la ka lok.
Kane ngi iohi bunsien ha ki kot khubor.
Kumta nga kum uwei u rangbah nga kyrpad ia phi ki longkmie to wat ibein ne leh bein ia la u kpa ki khun bad kumjuh ruh nga kyrpad ia phi ki longkpa wat lehbein ia ki longkmie kiba dei ki kmie ki khun.
Namar ka ktien u Blei ruh ka ong na ka bynta ka lok yn iehnoh ia la ka kmie ia la u kpa ban ia shong iasah ryngkat bad la ka lok haduh ka sngi ka jingiap.
Lait tang ka jingiap ban pyniakhlad ia ka lok ne ia u lok ia ka jingiadei shilok.
Ngi lap bunsien kito kiba iap hadien, ki shem shitom bha ynda ki shitom ne pang, lada iap shuwa ka lok ne u lok ruh.
Khamtam eh lada iap shuwa ka lok, u lok u shem jynjar bha ynda u la shitom ne pang ym don shuh ka nongsumar kaba biang.
Hynrei lada iap shuwa u lok, ka lok te wat lada shitom ne pang ruh dang kham suk.
Dang sumar ki khun namar ki khun ki dang don ban sumar ia ka kmie naduh khlieh haduh kjat wat haduh ka jaka ba kaba kyntang ki dang nud ban sumar para kynthei.
Kumta nga kyrpad ia phi ki para rangbah baroh to ngin nym ibein ne lehbein ia ki kmie ki khun.
Namar dei ma ki kiba long ki nongsumar kiba biang tam ban sumar ia ngi ha ka shitom ka shipa ha ka jynjar ka lanot.
N.S Marbaniang.
Ngi ki Nongkitkam jong ka 17th North Shillong kiba la mih noh na ka Seng BJP ryngkat lang bad ki dkhot baher bapher na man ki Unit.
Da kawei ka jingmut ngi la ia rai ban ai ka jingkyrshan kaba pura ia u Candidate jong ka 19th Jaiaw Constituency na ka Seng UDP u Bah Paul Lyngdoh.
Namar ngi iohi ia ka jingshemphang bad ka jinglah jong u kum u nongialam na ka bynta ka ri bad ka jaitbynriew.
H.Victor Lyngdoh.
Nongstoiñ: Ka Seng Western Youth Federation (WYF) Sengkmie hapoh ka jingialam jong u bah Mawkordor Kharsyiemlieh, ka la pynlong ia ka jingleit jurip ia ka Nonglang PHC.Hadien bala dep ban jurip ia katei ka PHC ki dkhot jong ka Seng WYF, ki la leit ruh ban iakynduh ia u Doctor ba dei peit ia katei ka PHC u Dr.D.Hinge bad ki la ai ruh ia ka jingthoh ha kaba iadei bad ka jingdawa ban kyntiew kyrdan noh ia katei ka PHC sha ka CHC.Na ka liang jong u Doctor Hinge ha katei ka jingiakynduh ia ki dkhot jong ka Seng u la pyntip sha ki ba katei ka PHC haduh mynta ka long kaba bit kaba biang na ka bynta ban ai jingshakri ia ki paidbah katei ka thaiñ khamtam ban ai ia ka jingsumar bad ha kaba iadei bad ka jingdon jong ki dawai ruh katei ka PHC ka biang lait noh tang ha ki khep bym poi dawai.
Shuh shuh u Doctor u la ong ruh ba ka jingduna jong katei ka PHC kam dei ha kano kano ka bynta, hynrei ka jingduna ka long ha kaba iadei bad ka jingdon jong ki nongtrei kum ki nurse bad ki grade IV, katba ha kaba iadei bad ka jingdawa kyntiew kyrdan sha ka CHC u tei u Doctor u la ong ba na ka liang jong u ha ki por ba la leit u la dep ban thoh sha ki bor kiba halor.
Haba iakren sha ki nongthoh khubor hadien ba ki la dep ban iakynduh ia u Doctor, u bah Mawkordor Kharsyiemlieh u la ong ba na ka liang jong ka Seng ka dawa na ki bor ba dei peit ba kin pynbiang nongtrei ha katei ka PHC, khnang ba ka jingai jingshakri ia ki paidbah kan nym dkoh bad u ong ruh ba ka Seng ka dawa ruh na ka sorkar ba kan kyntiew kyrdan noh ia katei ka PHC sha ka CHC, namar ba katei ka thaiñ ka la donkam, namar ba kadei ka thaiñ ka la la iar bha bad ruh kaba la jngai ban poi sha Nongstoiñ.
Shillong: Ka samla Tanvi Raksam Marak (20) ka la rah ia ka khusnam lahduh jong ka Miss Meghalaya 2019 ba la pynlong da ka Ka Meghalaya Tourism Youth Development Society (MTYDS) ryngkat ka jingiasnohkti lang bad ka ‘Glamanand Supermodel India’ ha kane ka sngi Saitjain ha shnong Bakur, Dawki.
Ia kane ka jingiakop thei bhabriew, la pynlong biang hadien 21 snem.
Ka Marak ka la rah ia ka nam napdeng ki 23 ngut ki thei bhabriew ka jylla kiba iakhun ia kane ka nam.
Ki nongiashim bynta na ka bynta kane ka nam thei bhabriew ki don haduh 23 ngut bad napdeng jong kine, kaTanvi Raksam Marak ka la ioh ia ka nam lah duh ban deng ia ka pansngiat ryngkat bad ka khusnam pisa ba T.1 lak, bud sa ka Sanwaka Surong ha ka kyrdan 1st runner’s up bad ka Nazareen Kharubon ha ka kyrdan 2nd runners’s up.
Ki ar ngut ki nam tam na kane ka rynsan kin ioh ban iakhun ha ki rynsan ba heh jong ka ri India, kum ka ‘Miss India Earth, 2019’ bad ‘Miss International, 2019’ ban sa long ha Mumbai bad Delhi.
Ia kine ki thei bhabriew ka Meghalaya la wan ban bishar da 6 ngut ki ‘riew shemphang ha kane ka kam ba kynthup ia ka Miss India Earth, 2018, ka Deepika Vaid bad u Amjad Khan Pathan uba dei u director ka Glamanand Supermodel India.
Na ka liang u Bah Daniel Khongsit uba dei Waheh shong ka Bakur bad kumjuh uwei na ki nongialam ka MTYDS, u la ai khublei ia baroh ki nong iashim bynta bad khamtam ia ki hajar ngut paidbah kiba la ai ka jingkyrshan da kaba sakhi ia kane ka jingiakob kaba jop.
Ha kane ka jingiakhun u Myntri ka sorkar jylla, u Bah Lahkmen Rymbui u la long u Kongsan bad u la pynbna ruh ban ai jingiarap T.5 lak ha ka jingpynlong biang ia kane ka lympung ha u snem ban wan.
Nongstoiñ: Ki pulit ka Assam, ki dang iai pynlong ia ka jingiaiaid pahara hapoh ka thaiñ Umwali bad haduh Iew Langpih haduh myn hynnin ka sngi ruh bad katei ka la wan rah ia ka jingshong syier bad shong smiej kat haduh ba ki la salia ban leit Iew leit hat.
Katei ka jing iai pynjur jong ki pulit ka Assam ia ka jingpahara, ka la pyntieng ruh ym tang ia ki nongshong shnong jong ka thaiñ Langpih hynrei wat haduh ki briew kiba wan Iew Langpih ruh, namar ba ki pulit Assam ha ryngkat ki BSF, ki la wan ban iaid pahara lang haduh ka Iew Langpih kaba la pynshong syier shisha ia ki paidbah namar ka jingtieng ioh ka mih biang ka jingshah shoh shah dat.
Shillong: Ki seng ki nonghikai KJDSTA bad ka GHDSTEA kin iakynduh ia u Director ka Directorate of School Education and Literacy ha ka 19 tarik nohphai sngi.
Ka jingleit iakynduh ka long ban iakren ia ki kam ba sahteng kum ka arrear 2018 bad 2019, ka DCRG, pynkiew kyrdan ia ki nonghikai deficit ba pyndep B.Ed sha ka kyrdan principal bad vice principal, nalor kiwei ki kam ba iadei bad ka 5th Pay Commission.
Jowai: Khnang ba ki paidbah nongshong shnong jong ka Dorbar Chnong Khimusniang kin ïoh sngew da la ki jong ki shkor ïa kaei ka nongrim ba ki kyrtong MDC jong ka 19 Jowai South Constituency ki ieng ban pynsngew paidbah, kumta ka shnong da kawei ka sur hadien ka jingïakren sani bha ia kane ka phang ka la rai ban pynlong da ka jingïalang Common Platform kaba tang shisngi kata ha ka 21 tarik u Rymphang, 2019 ha Indoor Sports Hall ka Dorbar Chnong Khimusniang Jowai ha ka por 6 baje janmiet.
U Waheh Chnong ma T.S.Bamon u ïathuh ba ka jingpynlong ïa kane ka Common Platform kan ïarap shibun eh ïa ki nongshong shnong ban lait na ki jingthut ha ka pule ka puthi jong ki khynnah skul kiba don ha ki Examination kiba pher bapher, kiba pang ba shitom, kiba ?a kynduh ha ki jingjia ba sngewsih bad kiwei kiwei de ki jingeh.
Kane ka jingpynbeit kam dei tang ?a ka jingmyntoi jong ka Shnong, hynrei ka long ruh ka jingmyntoi ?a ki candidates ha kiba bun ki bynta, kum ha ka jinglut jingsep bad kan ?arap ruh ?a ki ba kin ?oh kam bun ka por ban pynsngew ïala ka nongrim ba kin ieng ïakhun ha kane ka election MDC, ha kane ka sngi yn shah ban kren tang ?a u Candidate na kawei kawei ka party la ong u ma Bamon.
Kumba la dep rai naduh ki snem ba mynshuwa ka Dorbar Chnong Khimusniang, Jowai kan ym shah ïa ki candidate ban ïalam ïa ki paitbah nabar bad yn shah tang shiphew (10 ngut) ki briew kiba nabar bad 4 tylli ki kali ban rung shapoh ka shnong.
La ïathuh ruh ba ym shah satia ïa u/ka nongkren (Canvasser) ban ïabeiñ ïa kynnoh ïa kiwei pat, hynrei ki dei ban kren beit ïa ka nongrim ba ki ïeng ïaleh.
Ha kaba ïadei bad kane ka shnong ka buh ka jingkyrpad ïa baroh ki Candidates ba kin shim ïa kane ka rai jong ka Dorbar Shnong khnang ba kane ka kam kan long kaba ïaid beit ïaid ryntih.
Shillong: Myn hynnin ka step, ka la don ka jingther jur u slap ha kylleng ka Ri Khasi Jaintia, ha ryngkat ka jinghap phria bad katei ka la pynthut shibun ia kiba leit sha ki jing iaseng heh, namar ba la sngewthuh ba ka dei ka sngi, ha kaba ki don bun jaka ki jingiaseng Presbytery jong ka balang Presbyterian ha ki bynta jong ka Khasi bad Jaintia Hills hi baroh kawei.
Wat la ka jinghap slap, kam shym la don ha ka nongbah Shillong, hynrei hynnin ka miet, ka la don katei ka jinghap slap kaba jur bha lem bad ka jinghap phria bad tied pyrthat ha ki bynta jong ka nongbah Shillong.
Kat haduh ba thoh ia kane ka khubor, la iathuh ba ki bynta jong ka thain Riwar, ki dang iai bteng ban hap slap jur bha bad kumjuh sha ki bynta jong ka Jaintia Hills ruh kumjuh, ha kaba ki la don kiba ujor ba ki jingthung jingtep, ki la julor lut na katei ka jinghap phria mynta ka sngi.
Shillong: Ka Khasi Students Union South Central East Circle, Pynursla ka la pynlong ia ka lympung ialehkai phutbol bad la pynhap pyrda ia kane ka lympung ha ka 16 tarik u Rymphang, 2019.
U Samla Donald V Thabah, General Secretary ka KSU (CEC) katba u dang sam ia ka khusnam sha u kapten ka UUP.Ia kane ka lympung ialehkai phutbol la sdang naduh ka 11 tarik u Rymphang ha kaba la don 8 tylli ki kynhun kiba la ia shim bynta kynthup ia ki Unit treikam ka seng kiba hap ha ka jingpeit ka KSU South Central East Circle, Pynursla.
Ia ka phainal jong kane ka lympung ialehkai phutbol la pynlong ha Madan Umkor-Urksew Wahpathaw ha ka shnong Pynursla.
Ki kynhun kiba la ia khun ha ka phainal ki long ka Mawkajem Unit pyrshah ia ka UUP ha kaba ka UUP ka la jop da 4-1 kol.
Ha kane ka sngi la sakhi lang ia ka jingpynhap pyrda ia ka lympung da u samla Donald V Thabah, General Secretary ka KSU (CEC) kum u kongsan, ha ka jingiadonlang u samla Biangbor Paliar, u samla Enocent Khongstia,, President ka KSU South Central East Circle, u Bah Iengskhem Diengdoh, dkhot barim ka seng kum u Synbud kongsan bad kiwei kiwei.
Nongstoiñ: Ka jingiakhun Semi Final kaba khatduh jong ka lympung kynjatbol kaba la tip kum ka Rani Motor’s Knock out Football Tournamement bala pyniaid da ka Laitkseh Sport Club (LSC) kan long mynta ka sngi ha kaba ka kynhun ialehkai jong ka Mylliem SC kan iakhun pyrshah ia ka Laban SC.Kitei ki ar tylli ki kynhun kila long kiba la pynkhreh bha bad la khmih lynti ruh ba katei ka jingiakhun semi final ba khatduh hapdeng kitei ki ar tylli ki kynhun kan long kaba itynnad bha namar kan dei ruh ka jingiaknieh ban ioh rung sha ka phainal jong katei ka lympung.
Ka Mylliem SC kadei ka kynhun kaba la lah ban pynliem noh ia ka 7 Wasa ha ka jingiakhun ia ka Quarter Final katba ka Laban SC pat kala pynliem noh ia ka kynhun ialehkai jong ka Boca Junior na Garo Hills ha jingiakhun Quarter Final bad kawei na pdeng kitei ki kynhun ka ban ioh ia ka jingjop ha katei ka semi final ba khatduh kan sa ia kynduh pat sa ia ka kynhun ba khlain bor tam jong katei ka lympung kata ka Ryntih SC na ka bynta ban iaknieh pat sa ia ka nam lahduh.
Katei ka jingiakhun Semi Final ba khatduh kan sdang ha kapor 1:30 PM ha ka madan Mawkynjoin Laitkseh bad na ka liang jong ka LSC sa shisien ka khot ka wer ia baroh ki paidbah riew ieid phutbol jong ka thaiñ ba kin wan ban sakhi dala ki jong ki khmat ia katei ka jingiakhun.
Shillong: Ka Shillong Lajong kan iakhun mynta ka sngi pyrshah ia ka Chennai City FC ha ka jingialehkai kaba phra jong ka Hero I-League 2018/19 ha JN Stadium, Shillong por 5 PM.Ia ka tiket lah ban ioh na ka Mobile Centre, Khyndai Lad bad na SSA Counter ha Polo Ground.
Ha ka jingialehkai ba la dep, ka Lajong ka la kamai 3 point pyrshah ia ka Churchill Brothers FC, Goa bad ka shah rem ha ka East Bengal FC.Ka Lajong ka kamai 10 point na ki 16 tylli ki jingialehkai katba ka Chennai City FC ka kamai 34 point na ka 16 sien ialehkai.
Ka jingialehkai lashai kan long kaba donkam bha ia ka Lajong.
U coach bah Alison Kharsyntiew u la ong ba ha ka jingialehkai ba la dep kila shah rem hynrei ha kane ka kynti kin iakhun tyngeh da kaba shim kabu namar ba ka dei ka jingialehkai ha la iing.
Katba u coach ka Chennai City u Akbar Nawas u la ong ba ka jingialehkai lashai kan long kaban sngew tynnad namar ba ka la pynkhreh bha bad kin sa pyni ia ka jingialehkai kaba itynnad bha.
U la ong ba ki khmih lynti ba kin iakhun ban ioh ia ka jingjop namar ba ka rukom pyrkhat jong ka kynhun ka long beit ban jop ia ka jingialehkai bad ym dei ban iakhaid.
“Ia ngi, ka jingiakhaid ka dei ka jingrem", u la ong.
Guwahati:U Amit Shah mynta ka sngi, ula pynbna sha u paidlang ka Jylla Assam, ba lada ka seng BJP, kan wan biang ha ka bor synshar ha ka sorkar India, kumta ka ain   Citizenship (Amendment) Bill, 2016 kan sa urlong shen.
Haba kren ha ka jingialang ha  North Lakhimpur, ha kaba la pynlong da ka  Bharatiya Janata Yuva Morcha (BJYM) ha Lilabari, U Shah, u ong ba lada ym pyntrei kam ia ka  Citizenship Amendment Bill lane ka CAB, kumta ka Jylla Assam, kan jyllei da ki poiwir shisngi.
“Ka Citizenship Amendment Bill, kam dei satia tang ia ka dong shatei mihngi, ka dei na bynta uwei pa uwei u nong India.
Ngi wan rah na ka bynta jongki.
Na ka jinglong jingman mynta ha Assam, la iohi ba ka don ka jingma kaba khraw ia ka Assam ,lada lada ym pyntrei kam ia ka  Citizenship Amendment" ong U Shah.
Ula kynnoh, da kaba ong ba ki don ki riew shim kabu, kiba kren pyrshah ia katei ka ishu bad u la bthah ia ki paidbah ba kin kyntait shi syndon ia kitei ki briew ha ka elekshon Lok Sabbha, ka ban sa wan.
U Amit Shah, ula kren shai ruh, ba ia ka Clause 6 jong ka Assam Accord, yn pyntrei kam pura bad nalor kaba yn iada ia ka bha ka miat jong ki jaitbynriew rit ha Assam.
U Shah, ula ther tyngeh ruh ia ka Congress bad ia ka seng AGP, ha kaba ula ong “Ka Congress, ka la synshar ia ka Assam, la 25 snem kynthih bad ka AGP, ka la synshar la 10snem kynthih bad ka Congress, ka don ha ka bor ha Delhi, na ka bynta 20snem kynthih, hynrei kim shym la pynurlong satia ia ka soskular Assam Accord".
Ula ong shuh shuh ba un nym ailad ba ka Assam, kan sa kylla long ka Kashmir bad ka  National Register of Citizens of India (NRC), ka long kaba donkam shibun eh.
“Ka dei ka jing kitkhlieh jongngi, ba ngin pyntrei kam ia ka NRC, ha kaba ngin iai bteng ban pyntrei kam da ka NRC, ban pynduh jait ia ki poiwir ha ka Jylla" ula ong biang.
Shillong: Arngut ki briew, ki la shu iap ei,  haba u paidbhur ula shoh la bom ia ki bad  nangta sa uwei pat ula mynsaw jur ha katei ka jingjia ha Chanangpara, kaba ha West Garo Hills.
Kitei ki lai ngut, ki dei  ki nongkhaii bad kim dei satia, kiba la shah kynnoh ba ki dei ki nonglute.
La iathuh ba kitei kiba la shah shoh, ki dei ki nongkhaii na Williamnagar kiba kyrteng U Bita Rabha bad U Mikseng Marak, katba uwei pat uba la mynsaw jur, u dei U Mokibul Akond, ha kaba la shim, ba u dei uba ia don daw bad kitei ki riew paidbah.
Ha katei ka jingjia, ki don kumba 4hajar ngut ki briew, kiba la shoh la dat ia kitei ki 3ngut, haduh ban da jhor.
Ka don ka jingsuba kaba jur, ba kitei ki dei ki nonglute, namar ba la iathuh ba ki leit sha katei ka jaka, ha ryngkat bad ki tiar pyn mynsaw, ha kaba ki la buhrieh ha ka kali jong ki, ka kali alto.
Ki nongshong shnong, ki la beh ia ki bad ki ioh bat bad ki la ialam sha ka iing jong U Nokma, ha kaba ki la shoh la dat ha katei ka iing, ha ka por 11baje mynstep jong katei ka 15tarik Rymphang 2019.
U MLA jong ka Phulbari, U SG Esmatur Mominin, u dawa ba dei ban don ka jingtohkit kaba bniah halor katei ka jingjia, kaba la shu pyniap ei ia ki arngut ki nongkhaii.
Shillong: Ki nongialam barim ka HSPDP ha Mawryngkneng, ki la rai ban ai kyrshan ia u kandidet ka seng Congress, U Bah Ronald Kharumnuid, uba dei u kandidet jong ka 6 Sohryngkham Constituency.
La pdiang sngewbha ia kitei ki nongialam barim jong ka HSPDP, da U bah David Nongrum MLA jong ka Mawryngkneng Constituency, ha ryngkat ka jingdon lang jong U bah Ardent Basaiawmoit, ha ryngkat U Bah Robesstar Kharpran, General Secretary ka Mawryngkneng Assembly Youth Congress.
U Bah Ardent Basaiawmoit, nongialam barim ka HSPDP, haba ai jingkren, ula kren shai ba kin ai ka jing kyrshan ba pura, ia u kandidet ka seng Congress na Sohryngkham, ong  ka kyrwoh na U Media Secretary ka Mawryngkneng Block Congress Committee, Bah Wansuklang Pyngrope.
Ka All Assam Students’ Union (AASU)  ka la pynrem jur ia ka jingthom bor jong ki pulit Assam ia ki riew kynthei ha umwali, Langpih ha ka 14 tarik Rymphang 2019.
Ha ka kyrwoh ba la pynlait kyrwoh u president ka AASU u Dipanka Kumar Nath u la ong ba ka long ka bym lah ban mut dur ba ki pulit kiba la kieng atiar bha kin leit thombor ia ki kynthei bad ka dei ka jingleh riew khlaw.
Ka AASU ka la pynrem jur ia kane ka jingjia bad dawa ba dei ban pynshitom ia ki pulit.
Ka la ong ba kano kano ka jingiakajia khappud dei ban pynbeit hapdeng ki sorkar ka Meghalay bad Assam.
Ka jingleh ki pulit ka la wanrah ia ka jingiapher jingmut bad ka jingkulmar.
Ka AASU ka ngeit ba ka jingiadei hapdeng  u paidbah ba sah ha khappud ka lwah ban wanrah ia ka jingiasngew tynnad ka jingiasah lang khlem kano kano ka jingma.
Ka seng ka la dawa ruh ba ka jingeh khappud dei ban pynbeit noh mardor hapdeng ka sorkar Meghalaya bad ka Assam, khnang ba ki paidbah ha khappud kin nym im hapdeng ka jingma hynrei kin im ha ka jingsuk.
“Ka AASU bad ka KSU kin iatreilang hapoh ka lama ka NESO ban kyntu ban pynbeit noh ia kane ka jingeh", la ong u President ka AASU u Dipanka Kumar Nath bad u Lurinjyoti Gogoi, u General Secretary ka AASU.Ha kajuh ka por, ka seng ki samla pule ka dong shatei lam mih ngi jong ka Ri India ka North  East  Students’  Organisation  (NESO) ka pynrem jur ia ka jingleh riew khlaw jong ki pulit Assam da kaba bom bad tied pathar ia ki riew paidbah kyntup ia ki kynthei ha shnong Umsawli ha West Khasi Hills District.
Kane ka jingleh riewkhlaw jong ki pulit Assam kala wanrah ia ka jingmynsaw ia ki 28 ngut ki briew kyntup ia ki kynthei khynnah.
Na ka liang jong ka NESO ka dawa ba dei ban pynshitom ia baroh ki briew kiba ia don kti ha kane ka kam shoh briew khamtam ki briew jong ka ain.
Haba ia dei bad ka jingdawa ban pynbeit noh ia u pud u sam ha pdeng kine jylla ka don shatei lam moh ngi, kynthup ia ka jylla Meghalaya bad ka jylla Assam ka dei ka jingdawa kaba la slem na ka liang jong ka NESO, sa shisien ka kynhun ki samla pule ka dawa ba dei ban ia pynbeit noh kloi ia u pud u sam ha pdeng kine ki ar tylli ki jylla khnang ba ki briew b aim ha khappud kin ia im suk, la ong u bah Samuel Jyrwa ha ka kyrwoh kaba la phah mynta ka sngi.
Lah ban kdew ba kumba 28 ngut ki paidbah ki la mynsaw ha ka jingshah kawut lathi ha ki pulit ka Assam ha Umwali, Langpih dang shen hadien ba la mih ka jingiashrut namar ka jingtrei ban ai bording sha ki iing baduk na ka skhim sorkar pdeng ha katei ka jaka.
Shillong: Ka jingshah thombor ki paid Khasi ha ka thain Langpih, ka long kaba khah khah khlem da khein shuh ia ka hok longbriew manbriew bad ia ka hok ka jong ki kum ki trai bad ki kynrad ha la ka jong ka khyndew ka shyiap.
Ka jingjia ha ka 14 tarik u Rymphang 2019 ha Umwali ha kaba 2 ngut ki rangbah Khasi ki la shah kem bad palat 20 ngut ki la mynsaw kiba kynthup lang ia ki khyllung khynnah bad ki kynthei, ka pyni ia ka jingkhein poh bad jingbym khein snep ki pulit Assam lem bad ki poiei Nepali kiba don ha kato ka jaka ia ki trai ri trai muluk kata ki Khasi.
Ka KSU, ka ong “Tang namar ba ka tnad bor ding jong ka Meghalaya ka thmu ban ai bor ding ia ki paid nongshong Khasi katei ka thain kaba long ka hok ba ha khmat ka jong ki, ki pulit Assam lyngba ki jingkynshoit ki poiei Nepali ki la bom la tied ia ki nongtrei ka MeECL bad ia ki paidbah ka shnong Umwali haduh ban da poi sha hospital".
Na ka liang ka seng, mar synbna ia katei ka jingjia ha katei hi ka sngi lyngba ka KSU West Khasi Hills District Unit bad ka KSU Ri Muliang Circle, ki la hiar bran bran sha katei ka shnong ban pynshngain ia ki nongshong shnong Khasi bad ban jurip ia kaei kaba la jia naduh ba sdang haduh ba kut.
Shuh shuh ka KSU sengkmie hapoh ka jingialam u samla Rapborlang Nongrum ki la hiar pat ha ka sngi kaba bud kata ka 15 tarik u Rymphang 2019 sha Nongstoin ban leit jngoh bad ai jingtngen ia kito kiba mynsaw ha katei ka jingjia.
Kane ka jingleh donbor ki pulit Assam bad ki poiei Nepali ka pyni shai ba ka sorkar Meghalaya kam lah ban ai ka jingiada kaba biang bad pura ia ki paid Khasi katei ka thain.
Ka Khasi Students’ Union (KSU) halor kane ka phang ka dawa na ka sorkar ban buh bad pyn pahara kham bun shuh shuh ki pulit ha katei ka thain kynthup ia ki pulit SF 10 bad SWAT khnang ban lah ai jingiada ia ki paidbah katei ka thain na ki poiei Nepali bad ki pulit Assam.
Ka KSU ka dawa ruh ba baroh ar tylli ki sorkar ki dei ban ai jingiarap ia kito ki lanot kiba la shah thombor bad dang don hapdeng ka jingsumar.
Khatduh khatwai ka seng ka maham tyngeh ia ki jaidbynriew Nepali ba kim dei mushlia bad leh donbor ha baroh ki shnong Khasi, lym kumta ka seng kan shim da ki sienjam kiba tyngeh.
Ka jingbymkhein snep bad bym burom shuh ki nepali wat ia u nongmihkhmat ka Rambrai Jyrngam Constituency, u Bah Kimfa Marbaniang ka pyni shai ba kine ki jaidbynriew ki thmu ban klun lut ia ki jaka jong ki Khasi.
Shuh shuh kine ki poiei Nepali ki la tuklar ruh hapdeng, haba u bah Kimfa u dang ia kren bad ki pulit Assam kaba pyni ba kim khein snep ia ka jylla Meghalaya.
Ka seng ka ai ka jingiaroh ia une u rangbah nongmihkhmat uba la leit bran bran ban iatai bad aireng ia kine ki nongkyntur pud bad ki poiei shi sngi.
Silchar: Ka la don ka jing ia kynad ha ka miet sngi thohdieng ha ka shnong Maguracherra, kaba hap ha Karimganj District jong ka Assam, na ka daw jong ka jing ia pyni bor hapdeng ki pulit bad ki nongshong shnong ha katei ka jaka.
La iathuh ba ka la don ka jing ia shoh ia dat jong ki ar kynhun jait bynriew ha katei ka shnong, ha kaba ki la don katto katne ngut ki samla kiba la mynsaw bad ba la hap ban leit ialam ia ki sha Hospital.
Ha katei hi kajuh ka miet, ki la don ki pulit jong ka thanat Nivia, ba la ialam da U Nikhil Nath, ki la leit sha katei kajuh ka jaka, ha kaba ka don ka tamasa ia bam ia dih  bad ki pulit, kiba la buaid ki la sdang ban pyn kulmar bad hadien kata U Nath, u phah ia ki pulit hangtei ba kin bom lathi ia ki briew bad ki sdang ban pynjot ia ki dukan ha katei ka jaka bad haba ka jing ia kynad ka la nang jur, U Nath, ula hukum ia ki pulit ba kin siat bad ha katei ka jingsiat briew ki pulit, U Munnu Chauhan, ula mynsaw.
Hadien kata ki pulit, ki la phet noh na katei ka jaka bad mar kumta ki paidbah, kiba la khie bitar, ki leit tur sha katei ka thant ha Nivia bad hangta ki la ktah kti ia uwei pulit, U Paritosh Maal bad ki la thang da ka ding, ia katei ka kut pulit kaba don ha katei ka jaka bad ha ka por ba ki pulit CRP lem bad ki heh pulit ki leit poi sha katei ka jaka, kawei ka suloi ka la ingkhong, kawei ka saikil bad ki kot ki sla ki la ingkhong lut.
Ki heh pulit jong ka Karimganj, ki la weng kam shipor ia U Nikhil Nath bad la kem ia arngut ki samla, na katei ka jingjia.
Shillong: Mynta ka nohsngi, ki kynhun sengbhalang, ki la pynher lama iong, ha ka por ba U bah Prestone Tynsong, myntri rangbah ba ar ka Jylla, u dang kren ha ka jing kanbas elekshon ha Nongstoin.
La iathuh ba ki don bun tylli ki sengbhalang jong ka West Khasi Hills, kiba pynher ia kitei ki lama iong, kum ka dak jong ka jingsngew pyrshah halor ka jingjia ha Langpih.
Katei ka jingjia, ka la jia ha ka por baje nohsngi, ha kaba ki don kumba 80ngut eiei kiba ieng ha rud surok, ha ka por ba U bah Prestone, u dang kren ha katei ka jingialang kanbas elekshon ha ka sor bah Nongstoin.
Shillong: Ka Khasi Students Union Laskein Circle myn hynnin ka sngi ka la leit ia kynduh ia ka Branch Manager ka State Bank of India Raliang Branch, halor ka jingujor ba la ioh naki paidbah ba katei ka tnad ka la pan ia u Adhaar Number na ki paidbah ba mut wan plie Account ha katei ka Bank.
Hadien ba la ioh jingujor, na ka liang ka KSU Laskein Circle hapoh ka jingialam u samla Balawan Suchiang President, bad u samla Peter Ram Sutnga General Secy ka seng ki la leit ban pan jingpynshai na ka Branch Manager katei ka tnad.
Ha ka jingiakren bad katei ka heh duh jong katei ka tnad, ki nongialam ka Seng ki la pynpaw iaka jingsngewkhia ia katei ka jingpan Adhhar No katei ka tnad, namar ka long pyrshah iaka hukum jong ka Supreme Court.
Na ka liang jong ka Branch Manager ka ong ba na liang ka ophis jong ka, ka khlem pan ne ka khlem ai bor ia ki nongtrei ban pan Aadhar Number, hynrei kane baroh ka mih ka dei na ka jingleh stad bad leh thurmur jongki nongtrei.
Ha kaba iadei bad kane naka liang ka Seng ka kyntu ia ki paidbah kim dei ba ai ia u aadhar number sha ki Bank bad lada ki bank ki dang bteng ban pan na ka liang ka Seng kam banse ban iaid shakhmat.
Nongstoiñ: Hadien shisngi jong ka jingshah tied bad shah bom ki 28 ngut ki paidbah ka shnong Umwali ha ki pulit Assam bad ruh ka jingshah kem jong ki ar ngut na ka liang jong ki sengbhalang ka West Khasi Hills District, hynnin ka sngi, ki la hiar sha Langpih na ka bynta ban pan jingshai na ki heh pulit bad u Magistrate ka West Khasi Hills, kiba la hiar sha Langpih ha kaba iadei bad katei ka jingjia bad ban kylli la kila pyllait ne em iankiba la shah kem.
Na ka liang jong ki sengbhalang ka thaiñ WKHD, kiba kynthih ia ka Seng HYC, WYF, HANM, WKSU, WYF bad kiwei kiwei mar ia poi ha Langpih kila leit sha ktem pulit Meghalaya ban ia kynduh ia u SP u bah B.Laloo bad kumjuh ia u bah B.Mawkon magistrate ka West Khasi Hills ban iakren halor katei ka jingshah kem jong kitei ki ar ngut bad ha katei ka jingiakren na ka liang jong ki sengbhalang ki la dawa ruh ia ki pulit ban phah pahara lang sha Umwali namar ba ki pulit Assam ki la pynjur ka jingpahara kaba la pynsyier ruh ia ki paidbah.
Kumta na ka liang jong u SP, u bah B.Laloo u la iathuh ba ki pulit Assam ki la pyllait bad ia kitei ki ar ngut kila leit shaw ruh da ki pulit ka Meghalaya na Boko bad ha kaba iadei pat bad ka jingjia kaba la mih hapoh ka shnong Umwali na ka liang jong kitei ki heh ka District kila iathuh ba ka jingmih jong ka huri hura ka dei namar ba na ka liang jong ka tnad MeECL haba ka leit ban tan bording ha katei ka shnong kim shymla pyntip sha ki bor jong ka distrik, hynrei kila leit hi hangto bad lehse ki don kiba ujor na ka liang jong ka Assam ha kaba ki pulit Assam kila leit sha katei ka jaka.
“Ka jingbakla hangtei ruh ka dei hi jong u kontraktor ha kaba u khlem pyntip sha ngi bad haba ngi ia buh ia ki pulit ha Langpih ngin shu buh leh aiu hynrei lada u pyntip ngi la phah ban leit khnang ban lait kino kino ki jingiaklumar" ong u SP da kaba u la bynrap shuh shuh da kaba ong ruh ba ha kaba ia dei bad ka jingpahara ha ki bynta jong ka Langpih na ka bynta ka jaidbynriew Khasi u la ong ba un sa pyntip sha ki bor ba halor ban ai ka jingiada ba kyrpang bad ha kaba iadei ruh bad ka jingdawa ban shim kam ia ki pulit Assam kiba la ktah kti bad pynmynsaw ia ki 28 ngut u SP u la iathuh ba u la ioh ban pdiang ia ka FIR bad kin sa leh ruh ia kaba donkam.
Ha kaba iadei bad kiba mynsaw na ka liang jong u bah C.Mawkon Magistrate, u la ong ba katkum ka medical report ki don haduh 28 ngut kiba mynsaw hynrei 25 ngut la pyllait noh na ka jingai jingsumar namar ka jingmynsaw malu mala hynrei lai ngut kynthup ia ar ngut ki kynthei bad uwei u shynrang ki dang don ha ka jaka ai jingsumar ha Civil Hospital Nongstoin namar ki kham jur ka jingmynsaw.
Hynrei na ka liang jong ki sengbhalang watla kila hun ia kitei ki jingpynshai kim shym la mih satia na Langpih namar kila rai beit thriang tad haduh ba kitei ki ar ngut kinda poi ha Langpih namar ki kwah ruh ban pynthikna ba ki pulit kidei ban leh lang ia ka Medical test hapoh Nonglang PHC bad ia katei ruh ki pulit kila ia mynjur bad kumjuh ki Sengbhalang ruh kila ia mynjur lang.
Ynda ki sengbhalang kila ia ap baroh shisngi haduh da dum tliw ka bneng kitei ki ar ngut kiba la leit shaw ban pyllait na ki pulit Assam kim shymla la wan poi satia kumta ki sengbhalang kila leit biang sha u SP bad u Magistrate ban pynthikna biang hynrei na ka liang jong ki pulit bad u Magistrate kila iathuh ba ia kitei ki ar ngut yn hap wanrah noh ha Nonglang PHC kaba dei ka Hospital kaba kham jan ban leh medical bad baroh ki sengbhalang bad ki pulit ruh ki la ia mih noh na Langpih ban leit sha Nonglang.
Hadien ba ki sengbhalang ki la ia poi ha Nonglang ki heh pulit bad u Magistrate ka WKHD kim shym la don satia ha Nonglang PHC bad kitei kiar ngut ki briew kiba shah kem ruh kim shym pat la poi satia bad hadien la ioh jingtip ba kila don ha Langpih baroh ar ngut bad na Langpih ia uwei la shim jingkitkhlieh khlieh noh da kiba ha iing ban wan ialam sha Nonglang ban phah sumar katba ia u wei pat la phah leit pat u don ha Langpih.
Ki sengbhalang kila bitar bad kila kynnoh ruh ba ki pulit ka WKHD kila thok bad ia ki kumta hadien ba kila ia kynduh ia u wei na kitei kiba la shah kem hapoh Nonglang kila rai ban shim ia ka jingkitkhlieh na ka bynta ban rah noh ia u tei u briew bad ban pynpoi ruh sha Civil Hospital Nongstoiñ na ka bynta ban phah leh ia ka Medical test.
Na ka liang jong u samla Lumlang Kharsyiemlieh President ka HYC haba iakren sha ki nongthoh khubor u la ong ba katei ka jingleh ki heh jong ka West Khasi Hills, ka la long kum ka jingbymniewkor ia katei ba ki la ia kular naduh nyngkong bad katei ka paw shai ba ka sorkar kam shymla don jingkitkhlieh ban ai jingiada ia ki paidbah Khasi ba don ha Langpih hynrei ia ki Harijan kiba don ha them metor ki kloi ban ai jingiada.
Shillong: Ka Sr.
Alice Mathew na 108 Upland Road, Laitumkhrah, Shillong ka la ujor sha ki pulit ba ha 22 tarik mynta u bnai hapdeng ka por 10 baje haduh 11:30 baje mynstep, la don ba phone sha ka bad u nongphone u la pynithuh ialade ba u dei uFr.Vincent (u Phadar jong ka Salestian Don Bosco Institute) bad u la phah iarap ia ka ia ka Balang ban leh ia ki kam isynei bad u la bthah ban phah pisa T.46,500 tyngka lyngba ka Bank Account bad hadien ka la lap ba ka la shah thok.
Shillong: U MLA ka Rambrai konstitwensi u bah Kimfa Sidney Marbaniang mynta ka sngi u la leit ban ujor sha ka Meghalaya Human right Commission (MHRC) pyrshah ia ki pulit Assam kiba la thombor ia ki Khasi mynhynnin ka sngi ha ka shnong Umwali, Langpih.
U bah Kimfa Marbaniang u la ong ba ka jingleh donbor jong ki pulit Assam ka dei na ka daw ka jingpynshit jong ki khar Nepali bad katei ka kam ka la sdang na ka pynshit jong uwei u khar Nepali bad u la ong ba mynhynnin ka sngi u la thalaiñ tyngeh ia utei u briew.
U bah Kimfa u la ong ba un ujor ruh sha ka Meghalaya State Commission of Women (MSCW), sha u myntri kam pohing ka sorkar jylla bad sha u Chief Secretary ka jylla halor ka jingjia kaba la jai mynhynnin ka sngi.
U la ong ba ki pulit Assam ki la kynnoh ba ka jingiakynad ka mih na ka daw ka jingkawang maw jong ki Khasi hynrei u la kyntait ia kane bad u la ong ba ka dei tang ka jingaidaw jong ki pulit Assam hynrei ka daw ka dei beit na ki Nepali.
Ha kawei pat ka khubor, ka Hynniewtrep Youth’s Council (HYC) ka la leit ban ujor sha ka Meghalaya Human Rights Commission (MHRC) pyrshah ia ki pulit Assam halor ka jingjia kaba la jia mynhynnin ka sngi.
U President ka HYC u bah Robertjune Kharjahrin u la ong ba ka jingleit ka ban mudui ha ka MHRC ka long ban pynskhem bad pynshisha ia ka jinglong trai ia ki jaka ha ka thain khappud bad ka Assam kynthup ia ki shnong ha Langpih.
U la ong ba ka jingthombor ia ki Khasi ka dei ha ka jaka jong ki Khasi hi, ha West Khasi Hills bad ki pulit Assam ki dei ban wan jubab ruh ha khmat ka Commission ha Meghalaya.
U la dawa ba ka MHRC ka dei ban thung kynhun tohkit ban pynshitom ia kiba donkti ban thaw jingkulmar bad ban pynngat ha ki kyndon jong ka ain ia ki pulit Assam kiba donkti ban shoh ban dat ia ki Khasi bad ban siew bai lutksan ruh sha baroh kito kiba mynsaw bad ban pyllait mardor ia kiba shah kem ba kynthup ia u nongniah kali jong ka MEPCL bad u Secretary jong ka shnong Umwali.
Shillong: U bah T.Lyngwa IAS, DC jong ka West Khasi Hills u la ujor pulit ba u la ioh shithi na u Dy.Chief Electoral Officer ka Election Commission of India (ECI) kaba la pyntip shaphang ka elekshon Lok Sabha ryngkat ka jingbthah ban khang Internet ha ka sngi thep vote bad sngi niew vote bad ha katei ka shithi la kren ruh ban pynbit pynbiang ia ki EVM.Hadien kane u la ong ba u la ioh ia kren bad ka ECI hynrei u la lap ba kam shym la don satia kaba kum katei ka jingbthah bad hadien u la lap ruh ba katei ka shithi ka dei kaba shu thok kaba la leh da ki briew ki bym tip.
Shillong: U Myntri Rangbah ka jylla u Conrad K Sangma u la ong ba u la bthah ia u DGP ka jylla ban pynlong ia ka jingtohkit halor ka jingmynsaw jong ki katto katne ki briew na ka jingiaid paidbah ka KSU ha ka por ba pulom ka Citizenship Amendment Bill (CAB) 2016 ha Shillong dang shen.
Haba kren sha ki lad pathai khubor myn hynnin ka sngi, u la ong ba u la phah ia u DGP ban tohkit ia kane ka jingjia bad ka ain kan iaid la kajong ka lynti.
“Ngi sumar ia baroh ki nongshong shnong ka jylla bad nga sngew ba ka long kaba donkam ia ka sorkar ban pynthikna ia ka shong suk shong saiñ", u la ong.
U la ong ba ia kane ka kam la rejister da ki pulit bad ka la iaid shaid shaid shakhmat ban wad ia kiba donkti ha kane ka kam.
"Nga la kren ia u DGP bad ka la bthah ia u ban tohkit halor kane ka jingjia", u la ong.
Shillong: U president rangbah ka NPP u Conrad K Sangma uba long ruh u myntri rangbah ka jylla, u la ong ba ka party NPP ka don ha ka kynhun NDA ym ban shu kyrshan matlah hynrei katkum ki mat ba iadei bad u paidbah.
Ha kajuh ka por, u la kyntu ia u nongialam liangpyrshah u Dr Mukul Sangma ba um dei ban leh politik ha kaba iadei bad ka jingiakhih ia ka Citizenship Amendment Bill (CAB) 2016 namar ba ka dei ka kam iap kam im jong u paidbah ka dong mihngi.
Haba kren myn hynnin ka sngi sha ki lad pathai khubor, u Conrad u la ong, “Ngi la kren shai ba ngi iatreilang bad don ha ka NDA na ka bynta ki kam pynroi hynrei haba iadei bad ki kam ba ktah ia ki paidbah jong ka dong mihngi, ngin ieng pyrshah beit bad ngin nym shah ia kiei kiei kiba long pyrshah ia ki paidbah.
Kane ka dei kaba shai ba ka seng ka ieng".
Halor ka jingkynthah jong u Dr Mukul Sangma ba lada ym dei ba pyrshah ka Congress, ka CAB ka la urlong ha Rajya Sabha, u Conrad u la buh jingkylli ia u, da kaba ong, “Ngam tip katno sien ki (Congress) la leit sha Delhi bad kiwei ki jaka ban iakynduh ban pan jingkyrshan ia ki seng saiñ pyrthei ban pyrshah ia ka CAB.Wat tang shisien ruh kim pat leit bad nga sngew ba kam long kaba dei ia ki ban pynpoh dor ia ka jingtrei shitom jong kiwei da kaba kren kum kine ki kyntien.
Da kaba kren kumne, phi la kheiñ poh ia ka jingtrei shitom jong ki seng saiñ pyrthei, ki seng bhalang, ki kynhun bapher bapher jong kane ka thaiñ haba ialade kim leit tang shisien ruh sha Delhi ban pyrshah ia kane ka CAB.Hynrei ngi tip ba ki MP ka Congress ruh ki pyrshah ia kane ka Bill".
Ha kajuh ka por, u Conrad u la ong ba um sngew tynnad ban ialehkai politik ia ki kam ba iadei bad ka iap ka im jong u paidbah.
“Ngam kwah ban iaknieh burom ban ialeh politik halor kane ka CAB, hynrei ka dei ka jingiatreilang, ka jingtrei shitom lang baroh naduh ki seng saiñ pyrthei, ki kynhun, ki sengbhalang, ki kynhun niam ban pynlong ia ka jingiakhih kaba jop", la ong u Conrad.
U la ong ba ka NPP ka iatreilang bad ka NDA ban wanrah ia ki kam pynroi hynrei kan nym pyndem ia ki mat ba ktah ia u paidbah bad kam lah ban iapein ia kata bad kan iakhun beit.
U la ong ba ka NPP ka ieng skhem ba kam lah ban pdiang ia ka CAB ha kane ka dur kaba la pynkhreh mynta hynrei ka lah ban pyrkhat da kumwei lada pynkylla ia ki kyndon jongka, lada pdiang ki paidbah ka dong mihngi.
“Ngim lah ban pdiang ia ka CAB ha kane ka dur kaba la pynkhreh mynta hynrei ngi lah ban bishar biang lada u paidbah ka dong mihngi u pdiang lada wanrah ia ka jingkylla ia ki kyndon jong ka", la ong u Conrad.
U la ong ba ka jinglah ban sangeh ia ka CAB kam dei ban shim burom mano mano hynrei dei ka sur jong baroh kiba iadon bynta.
“Ngi sngew ba ha kane ka por ba mynta, ngim don hangne ban kynnoh ne ban ai burom iano iano hynrei ka dei ka jingjop baroh", u la ong.
New Delhi: U myntri ka tnad kam pohing jong ka sorkar India u Rajnath Singh mynta ka sngi u la leit sha Srinagar ban ia don bynta lang ha ka jingleh burom khadduh ia u pulit CRPF uba la iap ha ka jinghiar thma ha ki lehnoh Pakistan ha ka sngi palei jong ka taiew.
Ha katei ka jingleit sngewlem u Rajnath u la snohkti lang bad ki shipai ban bah ia ka synduk iap jong uwei na ki shipai uba la khlad noh.
Ia ka metiap jong ki 40 ngut ki CRPF la rah noh sha Delhi mynta ka sngi.
Kitei ki dei kiba la iap ha ka jingshah hiar thma ha u riew kheinduh uba la tur da ka  kali SUV ryngkat ki bomb kiba haduh 350 kilo sha ka kali   ba shong ki CRPF ha Pulwana, Jammu and Kashmir.
Ka kynhun lehnoh na Pakistan ka Jaish-e-Mohammad (JeM) ka la kam ba dei ma ka kaba la leh ia kane ka kam.
Mynta ka sngi ka la don ka jingialang kyrkieh kaba la khot da u myntri rangbah duh ka Ri u Narendra Modi kaba la donlang ki ophisar rangbah ryngkat ki myntri sorkar bad hadien ba la wai katei ka jingialang u Modi u la pynrem jur ia kiba donkti ban hiar thma ia ki CRPF bad u la byrngem ba ka India kan siew kylliang ia ki ha ka rukom kaba dei.
U myntri ka tnad pla tyngka ka sorkar u Arun Jaitley u la ong ba ka India kan pyntikna ba ka Pakistan kan sah marwei noh namar katei ka kam.
Katba ka US pat ka la maham ia ka Pakistan ba ka dei ban pynkut noh mardor ia ka jingai jaka rieh ia ki lehnoh.
U Rajnath Singh uba dang bah ia ka synduk iap jong uwei na ki CRPF uba la khlad noh ha ka jingshah hiar thma ha ki lehnoh Pakistan.
Shillong: U SP (City) ka East Khasi Hills u la pyntip ba la ioh tam metiap na kawei ka khlaw kaba la tip kum ka Jong U Niang kaba hap hapoh ka shnong Mawpat.
Katei ka metiap kadei ka bym shym la ithuh satia hynrei la pyntikna ba u dei u bar jylla uba la 60 snem eiei karta.
Ia katei ka metiap la phah sha SDM&HO Civil Hospital Shillong na ka bynta ban leh ia ka Post Mortem bad hadien ba la dep la buh noh ha jaka buh metiap ha Civil Hospital, Shillong.
La pyntip sha kiba haing ba kin wan kam ia katei ka metiap.
Shillong:  U kyrtong ka Congress na Malki-Laitumkhrah u bah Fantin Jospeh Lakadong u la ong ba um dei satia kum uta u kyrtong shynrong dur jong i lok jong u, ka kong Ampareen Lyngdoh hynrei u dei u kyrtong jong u paidbah.
Ha ka jingkren jong u sha ki lad pathai khubor mynta ka sngi, u bah Fantin u la ong ba ka jingkynnoh jong kiwei ki paralok ba iakhun pyrshah ia u ha kane ka elekshon kum uta u dummy candidate ne kyrtong shynrong dur i lok jong u, ka long ban shu pynkulmar bad ialam bakla ia ki paidbah ka konstitwensi.
“Lada nga ong ba ngam dei u dummy candidate i lok jong nga, wan bud bad nga, man miet man sngi, kaei ka bym ia hap ngi iatainia (debate), ym dei ba shu kyrngah khlieh hynrei ka don ka jingiania.
Lada phi don ryngkat, phin iohi da la ki jong ki khmat", la ong u bah Fantin.
Shwa ia kane, ka kong Ampareen ruh kaba dei ka MLA ka thain, ka la pynshai ba u lok jongka, um dei satia u dummy candidate ne kyrtong shynrong dur jong jong ka.
“Kan don beit ka jingkynnoh ba kane ka dei ka elekshon jong ka Kong Ampareen hynrei nga kwah ban pynshai ba im dei i dummy candidate jong nga kum ka MLA", la ong ka kong Ampareen bad ka la bynrap, “Ngi ar ngut ngi long shi kurim bad nga ioh sngew da ka skhor ia ka jingangnud bad ka jingsngew diaw jong i lok ia ka jingjia ha KHADC ha kine ki sngi".
U Bah Fantin un sdang ruh ia ka jingialap elekshon lashai ka sngi da ki jingialang paidbah.
Ha kawei ka liang bah Fantin ula pynpaw ia ka jingpyrshah jur ia ka jingpynrung ia ka ktien ‘Territorial’ ha jaka ka ktien ‘District’ ha ka jingthmu wanrah ia ka jingpynkylla ia ka khyrnit ba hynriew ka riti synshar ka ri.
U bah Fantin u la ong ba kane ka ktien ka don ka jingma halor jongka namar ba baroh yn hap shah leh donbor da ka sorkar pdeng ia ki dorbar shnong.
U la buh jingkylli balei ym lah ban iatreilang bad ka sorkar jylla.
U la kam ba ka sorkar pdeng ka thmu ban klun ia ki bor shnong da kaba pynbiej ha ka pisa ban pynpoi beit sha ki khlem da iaid lyngba ia ka sorkar jylla.
Ka sorkar pdeng ha ka jingthmu ban pynkylla ia ka khyrnit ba hynriew ka riti synshar ka ri, ka la pynkylla ia ka ktien jong ki Autonomous District Council sha ka Territorial Council kaba mut ba ka Khasi Hills Autonomous District Council kan kylla sha ka Khasi Hills Autonomous Territorial Council bad kumjuh ia ka Jaintia bad ka Garo Hills Autonomous District Council.
Ha kajuh ka por, u bah Fantin u la ong ba un iakhun ia kane ka elekshon halor ki mat kiba iadei bad ka jingeh jong ki nongrep, kiba duk, ki kam pynroi kiba dang duna kyrhai ha ka konstititwensi kaba u la lap ha kine ki phra bnai ba u la iaid ban iakynduh ia ki paidbah.
U Bah Fantin Lakadong ryngkat bad ka Kong Ampareen Lyngdoh katba ki dang ai jingkren sha ki nongthoh khubor.
Nongstoiñ: Hadien shisngi ba la shah shoh bad shah kem ha ki pulit Assam na ka jingjia hapoh ka shnong Umwali,  ki ar ngut kiba la shah kem u bah Pynhun Saring uba dei u nongniah jong ka trok kaba kit ia ki tiar ding ilektrik bad u bah Lestar Thongni u ba dei u secretary ka shnong Umwali ki la lait noh mynta ka sngi.
Ia u bah Pynhun Saring bad ia u bah Lestar Thongni la wan ialam sha Langpih da ki pulit Meghalaya kiba la leit shaw naduh ka thanad pulit kaba don ha Boko Assam bad ia u Pynhun Saring pat la wan shimti noh da kiba ha iing na Langpih na ka bynta ban rah sha Nonglang PHC ban phah sumar bad tah dawai katba ia u bah Lestar Thongni pat u la don beit ha Langpih khlem da wan shuh sha Nonglang PHC.U rangbah ba la shah kem bad shah shoh ha ki pulit Assam.
Shillong: Ka kol kaba la thep da u Kynsaibor Lhuid ka la pynlong ia ka Meghalaya ban ioh rung sha kawei pat ka kylla jong ka lympung Santosh Trophy na ka Group A ka North East Qualifiers Zone.
Ka Meghalaya ka la pynliem ia ka Mizoram da 1-0 kol mynta ka sngi ha ka jingiakhun ba long ha sor Aizawl.
Ka Mizoram ka dei kawei ka kynhun kaba la poi sha ka semi phainal ha kine ki snem ha kane ka lumpung hynrei ka la shah rem ha ka Meghalaya ha kane ka kynti.
Ia ka kynhun na Meghalaya la ialam da u coach u bah Khlain Pyrkhat Syiemlieh.
Ka Meghalaya ka la ioh rung hadien ba ka la jop ruh kham mynshwa ia ka Tripura da 3-0.
Ka jingioh rung ka Meghalaya ka long hadien ba ka Mizoram ka la pynliem ia ka Tripura da kajuh ka jingkhein kol.
U rang ialehkai ka Meghalaya u Lhuid u la thep ia kane ka kol kaba kongsan bha ha ka minit kaba 30.
Da kane ka jingjop, ka Meghalaya ka la pynkhreh ban jam sha kawei pat ka jingialehkai jong kane ka lympung.
Shillong: U District Magistrate ka Ri-Bhoi district u la pynjari da ka Section 144 CrPC namar ka jingpynkheiñ ia ki kyndon elekshon.
Katei ka hukum ka la mih hadien ba ka la don ka jingtah Poster bad ka jingthoh ha ki kynroh ing briew bad ki jaka paidbah khlem da ioh jingbit, kiba pynkhein ia katei ka kyndon kin ngat ha ka aiñ bad katei ka hukum kan treikam mardor.
La khang pyrshah ruh ban rah ia kino kino ki suloi kiba la ioh laisen ne ban rah ia kino kino ki tiar pynmynsaw kiba lah ban pynwit ia ka jingiaid beit ka elekshon.
La shah ban                                           pynsawa tynghung ha ki jaka paidbah ne ha ki kali tang naduh ka por 6 baje mynstep haduh 10 baje mynmiet bad la khang pyrshah ban pyndonkam hadien katei ka por.
Ki kyrtong ne ki saiñpyrthei ki dei ruh ban ai jingtip lypa ia ki kali ba ki pyndonkam ban pynsawa tynghung bad ki kali kiba pyndonkam tynghung khlem da ioh jingbit kin ngat katkum ki kyndon elekshon.
Shillong: U coach phutbol ka Shillong Lajong u bah Alison Kharsyntiew bad u Team Manager u Birendra Thapa ki la pyndep ia ka AFC A license Course ba la pynbna da ka All India Football Federation (AIFF) mynta ka sngi.
Ka Module 1 jong ka AFC A License Course la pynlong naduh  ka 12-26 tarik Jylliew, 2018, katba ia ka Module 2 la pynlong naduh ka 8-20 tarik Risaw 2018.
Baroh kiba iashim bynta ki don 15 ngut ki coach kiba la pyndep ia kane ka kyrdan AFC A License course.
Bah Alison Kharsyntiew.
U Birendra Thapa.
Tura: Mynhynnin ka miet ki nongshong shnong jong ka shnong Chanangpara kaba hap hapoh Phulbari PS ki la ioh bat 3 ngut ki briew kiba la suba ba ki dei ki nonglute bad la set ia kitei ki 3 ngut ha iing jong u Nokma.
Kitei ki 3 ngut kiba la shah bat ha ki nongshong shnong ki dei kiba la tip kyrteng kum u Mokibul Islam (35 snem karta) na ka shnong Pushkarnipara, u Bita Rabha (34 snem) bad u Mikseng Marak (24 snem).
Ki paidbah ki la ioh bat ia ka kali jong ki bad ki lap ia ki wait, ki tukri, ki nar rod bad ka kyiad.
Ka jingioh kem ia ki ka dei hadien ba ki paidbah jong katei ka shnong ki la ap siar bha namarba ka jur palat ka jingshah lute ha katei ka thaiñ ha kaba dang shen uwei u briew u la shah lute lut ka pisa bai die bri kwai jong u bad sa ki phadar ruh ki la shah lute, dei hadien ba la ap siar bha ba ki paidbah ki la i shon khmat ia kitei ki briew bad ki la bat ia ki.
Hadien ba la ioh bat, beit beit ki la leit rah sha iing u Nokma.
Ka khubor ba la ioh kem nonglute ka la saphriang sted bha ha katei ka shnong bad dei mynta ka step ba ki paidbhur da ka jingbitar ki la tur puk sha iing u Nokma bad ki la thang ia ka kali ba pyndonkam kitei ki briew bad nangta ki la sei ia kitei ki 3 ngut napoh iing bad ki la bom la tied ha ban da jem.
Mar ia ioh jingtip ia kane ki pulit ki la her bak sha katei ka shnong bad ki la lap ia ki 3 ngut kiba la mynsaw jur bad la pynkit ia ki sha jaka sumar hynrei haba la poi ha jaka sumar ki doktor ki la pyntip ba u Mokibul Islam u la iap lypa shuwa ban poi hospital bad ba u Mikseng pat u la khlad naba la jur palat ka jingmynsaw katba uba dang Im haduh mynta dei u Bita Rabha bad utei u dang don hapoh Tura Civil Hospital bad ki pulit ki dang ap pahara ia u hynrei u don hapdeng ka jingshitom jur bha.
Ki pulit ki la pyntip ba u Mokibul u dei uba la shah kem teng namar ka kes rahbor bad dawa pisa.
Shillong: U Myntri Rangbah ka jylla u Conrad K Sangma u la pynpaw ia ka jingjwat ban pynbeit pud mar mar bad ka Assam namar ba kane ka kam ka dei kaba la sdang mar ia sdang ban thaw ia ka Meghalaya.
Haba kren  mynta ka sngi hadien ba la mih ka jingjia ha Langpih hynnin ka sngi ha kaba ki Khasi ki la shah tied ha ki pulit Assam, u la ong, “Kam dei ba ka Assam kam kwah ban iapynbeit pud hynrei ka kyntait ban pdiang ia ki jingkam ka Meghalaya bad kane ka dei ka jingeh".
U la ong ba kane ka kam ka la sdang naduh ba la thaw ia ka Meghalaya bad ka kam dei kaba suk ban shu pynbeit noh bad hap ban wad ia ka por, ka jaka kaba biang.
U Adil Ahmad Dar, u ehrang jong ka seng Jaish-e-Mohammad uba hiar thma pyniap ia 40ngut ki pulit CRP, ha ka Sngi Palei, u dei uba shong ba sah, tang ha ka jingjngai kaba 10 Kilometre, na ka jaka kaba u leit tur beit beit da ka kali jongu lem bad ki tiar pynbthei kiba don ha katei ka kali.
La ju tip ia utei u ehrang, da ka kyrteng Adil Ahmad Gaadi Takranewala bad Waqas Commando of Gundibagh, ha kaba ula pyniasoh bad katei ka seng, kaba na Pakistan, ha u snem ba ladep.
Ha ka sngi palei, ula leit tur beit beit da ka kali jongu, ka SUV lem bad 350 kilo ki tiar pynbthei, ha ka bos, kaba don 78ngut ki pulit CRP.U, 22, u dei uba la pep skul na ka shnong  Gundibagh bad kaba dei ruh ka shnong kaba jur bha ki kam lehnoh, ha ka bynta jong ka District Pulwama.
U Ahmad, ula pep skul ha U Lber 2017 bad hadien shisnem, u leit pyniasoh bad katei ka seng ehrang, kaba la khlieh da U  Masood Azhar.
Hadien katei ka jingjia, la pynmih paidbah ia ka dur jongu ha ka internet, ha kaba u thoh  “Ka kyrteng jongnga, ka dei U Adil bad nga la pyniasoh ialade bad ka  Jaish e Mohammad shisnem mynshwa.
