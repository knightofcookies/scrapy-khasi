Ïa u khaw Non.
NFSA yn sam haka jingthew kaba 7.215 kilo shi ïing haka dor ba la pynbeit daka Vigilance committee, tangba ym dei ban palat ïaka dor Rs.14 tyngka shi kilo hasor kumjuh ha nongkyndong.
Kumta ha kaba ïadei bad kane na ka liang jong u Deputy Commissioner (Supply) ula bthah ïa ki Fair Price Shop Dealers ban pyndep ïa ka ban sam pyndep ïa u khaw hapoh ka 30 tarik u ïaïong 2022 da kaba pyndonkam khlem pep da ka Online Transaction e-Pos Machine ha ki center jong ki.
Jowai, Ïaïong 04: Ka Jingïaseng Samla jong ka Khasi-Jaiñtia Presbyterian Assembly kaba shiphew (X) kan long haka Balang Presbyterian Mustem, District Mustem, Jowai Presbytery jong ka KJP Synod Mihngi, ha ki tarik 8 – 10 Ïaïong, 2022.
Ki nongkren ha kane ka jingïaseng ki long ha ka sngi Saitjaiñ 9 tarik u Ïaïong 2022 por 7:00 Pm da i Rev.S.L.Mawblei.
Ki nongkren ha ka sngi U Blei 10 tarik u Ïaïong 2022 haka por 10:30 Am da i Rev.K.Pariat, ha ka por 1:30 Pm da i Rev.I.W.Nongsiej bad ha ka por 7:00 Pm da i Rev.E.F.Sohtun.
Kumban shu pynkynmaw ka shnong Mustem ka don harud ka surok bah Jowai-Amlarem bad ka jingjngai ka long 11 KM na ka sor Jowai.
Ki dkhot bad ki Delegates kiba wan naka surok Shillong-Jowai kin ïaid beit naka surok sha Amlarem lyngba ka Bye-Pass road (ha shuwa ban poi ka sor Jowai) khnang ban kham suk.
Kiba wan lyngba ka Pynursla kin ïaid sha Dawki – Amlarem road shaduh Lad-Mustem.
Ka Balang ka Duwai bad kyrkhu kyrdoh ïa ki Dkhot bad Delegates bad ki nongwan sha kane ka Jingïaseng ba kin mad ïa ki jingkyrkhu na ka ktien U Blei.
Khliehriat Iaiong 5: Ka Federation of Khasi Jaiñtia Garo People Khliehriat Circle, ka pynpaw ka jingsngew khia halor ka jingbym bit bym biang ka jaka ba ki paidbah ki ju ieng ban siew bai bor ding ha ophis MeECL ha Moowakhu, ha kaba ki hap ban shah ïa ka sngi, shah ïa u slap bad ka lyer, kumta ka seng ka dawa na katei ka tnat ba kan sngewbha ban shna noh da ki jaka kiba biang bad ban tap da ki tnum tin ïa ki jaka ba ieng ki nong siew bai bor ding.
Kumjuh ruh, u kyrwoh na u President FKJGP Khliehriat Circle, u samla Michal Chyrmang, u pynpaw ba ki paidbah ki ju iakynduh jingeh bha ban iakynduh bad ki heh jong ka tei ka tnat bor ding ki wan wan ophis ha ka por 12 ne 1 baje bad leitphai noh ha ka por 2 baje mynsngi bad haba pyrshang ban kylli na ki nongtrei ruh ki ju ong ba ki heh ki leit sha site, kumta ka seng ka sngew khia ba kane ka jingbym lah ban iakynduh ïa ki heh jong ka tnat bor ding ha ophis ha Moowakhu ka ju buh jingeh bha ïa ki paidbah khamtam kito kiba wan na ki jaka kiba jngai ha kaba ki shu lut ksan tang ka bai leit bai wan.
Jowai, Ïaïong 04: Ka jingbteng u slap ba jur haduh hynnin ka sngi 4 tarik kala pynlong ïa ka wah Umngot ban shlei lut bad kane kala ktah ruh ki ïing briew kiba don hapoh ka shnong Shnongpdeng West Jaiñtia Hills na ka daw ka jingwan poi ka um ba heh shaduh ki tyngkong ïing.
Na ka liang ka Shnongpdeng Tourism Development Society (STDS) kala ïathuh ba kane ka jingther u slap ba jur kala ktah eh ïa ka jaka shangkai ka ‘Shnongpdeng Tourist Spot’ bad ka long ruh ka jingduh nong kaba khraw eh ïa katei ka jaka namar wat ki ïing trep kiba don hajan ka wah kila shah rong lut haka um.
La ïathuh ruh kaba ka jingbteng u slap naduh ka por mynstep jong ka 4 tarik ka um heh kala rong kumjuh ïa bun tylli ki lieng, ïa ki ïing jaiñ (Tent), ki tiar ki tar ba pyndonkam ha ki campsites bad kala long ka jingduh nong kaba khraw ïa ki briew jong ka shnong khamtam kito kiba im ja na ka kam jngohkai pyrthei hapoh ka shnong.
Shuh shuh kane ka jingheh jong ka wah kala pynjulor ruh ïa ki jaka leit bar (Public Toilet) bad ïa shibun tylli ki ïing sahmiet kiba don ha ki bynta ba sharum jong ka shnong.
Kane ka jingshlei um kala pynkthang ïa ki paid ka shnong bad ka long ruh ka jingduh nong kaba khraw eh khamtam ha ka liang jong ka kam jngohkai pyrthei ïa kito ki spah ngut kiba im na kane ka kam hapoh jong ka shnong Shnongpdeng.
Khliehriat iaïong 5: U Bah Kynjaimon Amse, Advocate District Court, East Jaiñtia HIlls District, u la phah da ka jingthoh sha u Project Director, Shillong PIU, NHAI Shillong, ha ka ba u la dawa na ka bynta ban khang noh ïa kawei na ki artylli ki jaka lum khajna (Toll gate) ki ba don hapoh Jaiñtia Hills District.
U la pynkynmaw ruh halor ka jingkren jong u Myntri ka sorkar pdeng u ba khmih ïa ka tnat Road Transport bad Highway, u Nitin Gadkari hapoh Lok Sabha ha ka 22 tarik u Lber ba la dep, ha ka ba u la pynpaw ba ym dei ban pynieng ïa ki jaka lum khajna hapoh ka jingjngai ka ba 60 km ha ki surok national highway hapdeng kawei ka toll gate bad kawei pat, ha ka ba u la ong ruh ba lada ki don palat ïa kawei ka toll gate hapoh ka jingjngai ka ba 60 km dei ban khang noh ïa kawei na ki hapoh ka lai bnai.
Khlem da donkam shuh ban pynpaw, kine ki jingkren jong utei u myntri ka sorkar India ïa ka ba la wanrah ruh hapoh ka Parliament dei ïa ka ban burom.
Halor kitei ki mat ba la kdew, une u Advocate u kwah pyntip ruh ïa ka jingshisha ba ha lynter ka surok National Highway-6 kumba ka long mynta ki don artylli ki toll gate hapoh Jaintia Hills, kata kawei ha ka shnong Lumshnong bad kawei pat ha ka shnong Pasyih (Ialong) bad u pyntip ruh ba ka jingjngai hapdeng kine ki artylli ki toll gate ka long tang kumba 53 Km kawei na kawei pat, bad kumta kine toll gate ki dang hap hapoh ka jingjngai kaba 60 km, kata ha ka thup kumba la pynpaw da utei u myntri ka sorkar pdeng.
Nalor kata u la ong ruh ba katkum ka jingtip ka jong u, katkum ki kyndon ki ba iadei bad ka dor lum khajna jong ka National Highways Fee (Determination of Rates and Collection) Rules 2008, ka jingjngai mar shiliang hapdeng ki artylli ki toll gate ka dei ban long kumba 60 Km kata ka ba jan tam, kata ka ba mut ba kam dei ban don palat ïa kawei ka toll gate hapoh ka jingjngai ka ba 60 km ha ka surok National Highway.
Kumta ruh halor kine ki jingshisha, na ka liang u Adcovate u kyntu ïa une u heh ba dei khmih ba un leh ïa ka ba donkam katkum katei ka jingpynpaw jong u myntri ka sorkar pdeng, kata ban khang noh ïa kawei na kine ki toll gate hapoh Jaiñtia Hills District hapoh jong ka 3 bnai.
Ka NHAI ka dei ban khang noh ïa ka Ialong (Pasyih) lane ïa ka Lumshnong toll gate hapoh ka 3 bnai.
Shuh shuh u la ong ba ka jinglum khajna da kine ki toll gate hadien ba la kut kitei ki lai bnai kan long ka ba beaiñ bad ka ba long pyrshah ïa ka aiñ bad ka NHAI ka dei ban shim ïa ki sienjam halor kane ka bynta.
Ka jingbteng ban lum khajna ha baroh kine ki artylli ki toll gate hadien ba la kut ki lai bnai yn khmih kum ka kam ka ba khia shibun bad ka ban lam sha ka jingshah ujor lyngba une u Advocate hapoh ka iïngbishar.
U la ong ruh ba kane ka dei na ka bynta ka bha ka miat jong ki paidbah bad ba kawei napdeng kine ki toll gate dei ban khang khyrdep noh kloi katba lah.
Halor kane ka bynta la phah ruh ïa ka jingthoh sha u Chief Secretary, ka sorkar Meghalaya, Regional Officer, NHAI Guwahati, Deputy Commissioner, East Jaintia Hills District bad Deputy Commissioner, West Jaintia Hills District.
Nongpoh, Ïaïong 05: Ban pynneh pynsah ïa ki riti ki dustur bad ka jinglong tynrai kum ki jaid bynriew ba tip briew tip blei, ka Hima Khad-ar Lyngdoh ha ka lama ka Khad-ar Lyngdoh Confederation on Sports, Art and Cultural ki la pynlong ïa kawei na ka tamasa ba la tip kum ka Tamasa, “Pynneh La Riti’ kaba dei shi bynta ka Shad Sajer kaba dei kawei na ka jingshad tynrai jong ka Hima Khad-ar Lyngdoh ha Ri Bhoi District.
Ïa kane ka tamasa la pynlong ha Madan Byrnihat ha Ri Bhoi District, ha kaba la wan ban shim bynta da u MLA ka Umsning, u Bah Jason S.Mawlong kum u kongsan bad u MLA ka Jirang Constituency, U Bah Sosthenes Sohtun kum u symbut kongsan.
Nalor ki khun ki hajar jong ka Hima Khad-ar Lyngdoh bad ki kynhun kiba la shim bynta ha ki jingshad tyrnai bapher bapher, ha kane ka sngi la don ryngkat ruh naduh u MDC ka Jirang, u Bah Victor Rani, u Syiem barim ka Hima Mylliem, u Paiem Laborious Syiem, u Paiem Wanphrang Syiem Nongshai, Syiem ka Hima Khad-ar Lyngdoh, u Bah Stoin Syngkli, Secretary ka Hima, ki longsan ki mansan ka Hima bad kynthup kiwei kiwei ki nongïalam, ki rangbah shnong.
Ïa ka jinglehkmen ïa kane ka tamasa la pynïaid da u Bah Augustine Wahlang, uba dei u Chairman katei ka Confederation.
Kum ban pynkynmaw, kane ka Confederation ha ki snem ba la leit noh ka la ju pynlong ruh bun tylli ki tamasa bad ka thong hi ka long ban wan rah ïa ka jingïatylli bad ka jingïatrei lang na baroh ki Shnong, ki Raid bad ki Hima na ka bynta ban pynneh pynsah ïa ka riti ka dustur bad ka rukom long tynrai kaba ngim dei ban but tynneng ïa ka kolshor jong kiwei.
Lyngba jong kane ka sngi ka kynhun ki nongshad tynrai ki la pyni ruh la ki sap ki phong bapher bapher ban shad ïa kita ki jingshad tynrai ba kynthup kum ka shad rah kynthei, ka shad krut lyngkha, ka put talwak, ka put muin bad kiwei kiwei ki jingshad tynrai bad ka thong hi ka long ban pynriew spah ïa la ka jong ka tynrai ban im ka ri bad ka jaid bynriew haba dang im ka riti ka dustur ne kata ka kolshor.
Haba kren ruh ha kane ka sngi kum ki kongsan jong kane ka tamasa, u MLA ka Umsning, u Bah Jason Mawlong bad u MLA ka Jirang, u Bah Sosthenes Sohtun ki la pynpaw ka jingkmen ban ïa don lang ne ban sakhi ïa kane ka tamasa ba ka thong hi ka long ban pynneh pynsah ïa ka ka jinglong tynrai ka jaid byrriew.
Kitei ki nongmihkhmat na Ri Bhoi ki la ai ka jingïaroh ruh ïa ka Hima Khad-ar Lyngdoh Confederation on Sports, Arts and Culture kiba la shim khia ban pynlong ïa kum kine ki jaid tamasa, namar dei ha kum kine ki rynsan kiba ngi lah ban iohi ne sakhi ïa kita ki jingshad, ki jingrwai bad ka jingtem tynrai kaba la ïalam da ki longshuwa ki manshuwa.
Kum ki nongmihkhmat paidbah ruh ki la kular ban dang ai ka jingkyrshan ïa kane ka Hima Khad-ar Lyngdoh ba kin dang bteng ban pynlong ïa kum kine ki tamasa bad kumjuh ruh ban lum ban lang bad ban pynïatylli naduh ki Shnong, ki Raid bad ki Hima na ka bynta ban lah ban pynneh pynsah ïa la ki riti ki dustur kumba la ïalam da ki menbarim bajah.
Kiwei kiwei kiba la ai jingkren ha kane ka sngi ki kynthup ruh naduh u Paiem Wanphrang Syiem, Syiem ka Hima Khad-ar Lyngdoh, u Paiem Laborius Syiem bad ruh u MDC ka Jirang, u Bah Victor Rani, ha kaba ki la pynpaw ïa kata ka jingkmen ban don kum kine ki tamasa bad ki don ruh kawei ka mynsiem ban dang pynim ne pynneh pynsah ïa ki riti ki dustur ha kaba kano kano ka jaid bynriew kaba ym don la ki riti ki dustur ka dei ka jaid bynriew ba la jah noh bad dei namar kane ka daw ngi hap ban pynneh pynsah ïa la ka riti ka dustur kaba long ka jingithuh ïa kano kano ka jaid bynriew kaba don ha kane ka ri jongngi.
Nongpoh, ïaiong05: U Bah Bindo M Lanong nongaibuit ba rangbah jong ka party UDP u la ong ba ka lieng jong ka seng Congress kala ngam jyllop haka jylla bad ka dei ka por kaba biang eh ba ki nongïalam kin mih ban kynthih noh naka jingïap jyllop haba kren haka jingïalang pdiang burom ïa u MDC bad ki nongïalam ka Congress sha ka party UDP mynta ka sngi ha Umwang.
U la ong ruh ba ka seng Congress kam don lyer shuh bad kam lah shuh ban thaw pyrthei haka jylla da kaba ai jingïaroh ruh ïa u Bah Balajied Ranee bad ka kynhun ba ki kynthih haka por kaba biang eh sha ka seng UDP ban lait naka jingiap jyllop hadien ba ka lieng jong ka seng Congress kala sdang ban ngam syndon haka jylla.
U Bah Bindo M Lanong u la ong ruh ba seng UDP ka dei kawei naki seng trai ri kaba ki paidbah ki donkam bad dei ban sngewthuh halor ka jingthmu bad ka jingtreikam bad ka dei ruh ka party kaba mih naka APHLC haki snem kiba mynshuwa kiba don ka juh ka thong ban ioh noh ka jylla ba pura bad kadei ka seng kaba dang im haduh mynta mynne bad dang iar ka jingtreikam haka jylla kumba mynta ka dei ruh ka party kaba kyrshan ïaka sorkar MDA.Shillong, ïaïong, 05: Ka jingïakhih jong ki nonghikai skul Adhoc ban dawa ïa ka Sorkar Jylla ba kan pynkiew tulop bad ban kyntiew sha ka kyrdan Deficit ka la kynjoh mynta sha ka taiew kaba lai.
Haduh mynta ki nonghikai skul Adhoc ki dang ïai bteng ban shong kyllaiñ myngngor hakhmat ka khyrdop jong ka ophis treikam ka Meghalaya Board of School Education (MBoSE).
Ha ka lah sngi u Blei, ki nonghikai skul Adhoc ki la byrngem ban pynlong ïa ka jingïakhih paidbah kaba heh ha nongbah Shillong hadien ba la kut ka eksamin SSLC bad HSSLC lada ka Sorkar Jylla ka dang ïai leh mynthi ïa ki jingdawa.
“Ngi la lum lut ïa ki nonghikai skul Adhoc na baroh ki District jong ka jylla.
Lada ka Sorkar ka dang sngap kyllut ïa ka jingïakhih, hadien ka eksamin SSLC bad HSSLC, ka FASToM kan pynlong da ka jingïakhih paidbah ha kaba yn ïashim bynta palat shiphew hajar ngut ki nonghikai," ong u nongaiktien jong ka FASToM u Bah Mayborn Lyngdoh.
“Kane ka kynthup ïa ki 8000 hajar ngut ki nonghikai skul Adhoc, ki kurim jong ki, ki khun ki kti, ki khynnah skul, ki khynnah skul barim, bad ki paidbah ruh ki lah ban ïasnohkti lang," ong u kyrwoh.
U la ong ba ka jingshim rai ban pynlong da ka jingdeng ribon iong baroh shitaiew haba leit sha skul ka ban long kum shibynta ban bteng ïa ka jingïakhih shwa ba ka FASToM kan pynlong ïa ka jingïakhih paidbah kaba heh ha nongbah Shillong.
Shillong, Iaiong 05 : Ka seng Hynniewtrep People Front (HPF) jong ka Ri Bhoi District ka la dawa na ka PWD ka tnad shna surok jong ka sorkar Meghalaya ba kan siangrong noh ïa ka surok na Marngar shaduh shnong Umden jong ka Ri Bhoi District kaba la sniew palat.
U President ka seng u bah Apbor Nongrum President ka Ri Bhoi ryngkat ki nongkit kam ka seng u bah J F Timung bad u bah Phrikson Trang kila ong ba ka surok naduh marngar shaduh ka shnong Umden kala sniew bha bad kane kala pyndik ïa ka leit ka wan jong ki paidbah.
Na ka liang jong ka seng ka Kyntu ïa u MLA jong kane ka jaka u bah Mayralborn Syiem bad ïa u MDC u bah Balajied Ranee ba kin shim khia lem ban ïa kren bad ka PWD ban siang rong noh ïa kane ka surok khnang ba ka leit ka wan ki paidbah kiba don bun phew tylli ki shnong ha katei ka thain.
Ki shnong kiba dei ïaid lyngba kane ka surok kaba poi sha duh Assam ki don da ki phew tylli ki shnong, la ong ba ka jingsniew kane ka surok ka la bun snem mynta hynrei na ka liang jong ka PWD kam shym la maramot ïa kane ka surok kaba la dap sa tang da ki thliew ki syar.
U bah Apbor Nongrum President ka HPF la ong ba da poi ki por tlang ia kane ka surok la juh maramot da ki seng nongniah kali na katei ka thaiñ, na ka liang jong ka HPF ka dawa na ka PWD ba kan siang rong noh ha kane ka snem mang tyngka 2022-2023.
Shillong, Iaiong 5 : Ka sorkar jylla kam pat rai ne jied haduh mynta ïano kan thung kum u Director General of Police (DGP) jongka jylla napdeng ki 3 ngut kiba la jied da ka UPSC bad kat haduh mynta ïa kane ka shuki la peit beit shwa da i Special DGP jongka jylla I Kong Idashisha Nongrang (IPS).
U Myntri ka tnad kam pohïing ka jylla u ma Lahkmen Rymbui ula ong “ Ngin sa rai ha ka por kaba dei eh ban rai namar kum ka sorkar ka dang bishar bniah bha mano ba tbit eh ban shimti ïa kane ka kam hapoh ka jylla".
Ki lai ngut kiba ka UPSC ka la dep jied ki long u Mukesh Agarwal, KV Sing Deo bad L Ram Bishnoi.
Shillong, Iaiong 05 : Ka Meghalaya Tourism Development Corporation Ltd (MTDC) ka la tyrwa ban kyntiew ïa ki kam jngohkai kiba ïaiaid lang ryngkat ryngkat bad ka mariang ne kata ka Adventure Tourism,ïathuh u Chairman ka Corporation u Saleng A Sangma.
“ Na ka liang ka Corporation ngi la tyrwa bun kiei kiei sha ka sorkar ban kyntiew ïa ki kam jngohkai bad khring ïa ki nongwan jngohkai shapoh ka jylla.
Ngi la tyrwa kum ka Paragliding, parasailing, rappelling bad ter ter.
Kaba ngi kham phai khmat ka long bad ka Adventure Tourism namar ngi don ka mariang kaba itynnad".
“ Ka jingitynnad ïa kiei kiei ki jingthaw bad jingpynlong jongka mariang ka long kawei kaba khring bha ïa ki nongwan jngohkai.
Naduh ba ka sorkar ka la sangeh ia ka ban test COVID ki la nang bun biang ki nongwan jngohkai kiba wan sha ka jylla Meghalaya namar ngi ïoh jingtip ba ki hotel ki la sdang dap briew biang kum mynshwa" ong u Saleng.
Ka jylla Meghalaya ka dei kawei na ki jylla kaba ki khun samla jongka kim duna ka jingbun ïa ka 70 % bad kane ka jingpyrshang ban kyntiew ïa ka adventure tourism kan khring ïa ki khun samla ban ïashim bynta ha kane ka kam karkhana ka ban pynïoh kam ïoh jam ïa ki hi ong biang u Saleng.
Ka tnad kam jngohkai jongka sorkar jylla ka don ka jingpyrshang ban kyntiew ïa kane ka kam jngohkai lyngba ka Swadesh Darshan Scheme jongka sorkar.
“ Ngi ïohi ba ki samla ha ka jylla ki kham ïaphai khmat sha ki kam ïaleh kai sport kat kum kane ka juk ba mynta bad kiba bun ki kam sport kiba lah ban kyntiew ïa kane ka kam kum ka jingkiew lum, jingïaid kjat, ka jingdon ki pung kiba itynnad, ki wah kiba sngur bad kiwei kiwei ruh" la ong u Chairman.
Kiba kham paw ki Adventure Tourism ki long kum ka Zip Lining, Rappelling, Water Falls Rappelling, Canyoning, scuba diving, paddling, caving bad ter ter bad ka por kaba biang tam ban ialehkai ïa kine ka long shwa ban poi ka lyiur bad ha ka por tlang.
Shillong, Ïaïong 05: Ka National Health Mission(NHM) ha Meghalaya ka la sdang ban lum jingkheiñ kaba kham bha halor ka jingdon ki nongtrei ïa kiba la tip kum ki Delivery Staff hapoh ka NHM.Katkum ka kyrwoh ba la pyllait mynta ka sngi, la ong ba kumba long mynta ki don ki nongtrei kiba kum kine kiba ka kyrdan kaba pass bad ka por ba ki trei ka long kumjuh, hynrei ka tulop ba ki ïoh pat ka ïapher hapdeng jong ki.
Lyngba kane ka jinglum jingkheiñ kaba biang, ka NHM, ka ong ba ka kwah ban buh ryntih ïa baroh ki nongtrei ha ki khatsan tylli ki kyrdan katkum ka jingsiew ïa ki.
Lyngba kane kan don ka jingpynkiew tulop da ka Increment kaba 5% man la ka snem.
Ka kyrwoh ka ong ba ïa kane ka jinglum jingkheiñ yn pyndep haduh ka 22 tarik u Jylliew mynta ka snem.
Lyngba kane ka NHM ka ong ba la ïoh kumba 543 tylli ki jubab haduh ka 4 tarik u ïaïong 2022 bad ïa kine la peit bniah na ka liang ka ophis.
Hapoh ka Service Delivery ki don haduh 1984 ngut ki nongtrei bad hadien ba la ïom lum bha ïa ki jingkheiñ yn sa shimti da ka Governing Body bad ka State Health Society na ka bynta ka jingmynjur.
Shillong, Iaiong 5 : Ka tnad pulit ka dang tohkit bniah halor ka Email ba la phah da ka seng Lawei ba Phyrnai kaba la byrngem ban pynbthei bom ha kiba bun jaka khamtam ha ki jaka pule kum ka dak ban pynpaw ka jingpyrshah ïa ka jingkiew ka kyrduh kam kyrduh jam ki samla.
Haba kren ha ki lad pathai khubor u Myntri ka tnad kam pohïing u ma Lahkmen Rymbui u la ong “ Ki pulit ki dang ïai bud dien halor kane ka kam bad kane ka email bad shen ngin sa tip naei ka tynrai jong kane ka shithi".
Ha ka email ba la phah da kane ka seng sha u Myntri Rangbah u Conrad K Sangma ka la kam ba ka dei ka seng lehnoh ba la seng nongrim da ki 37 ngut ki riew don kyrdan kiba ym ïoh kam ïoh jam.
La byrngem ba kan sdang ban leh da ki kam pynbthei bom naduh ka 1 tarik Jymmang 2022.
Shillong, ïaïong, 05: Ka tnat Civil Defence and Home Guards jong ka Sorkar Jylla ha ka sngi Baar lyngba ka hukum u Lat ka Jylla ba la pynmih da u Secretary ka Sorkar Jylla u Bah T.Lyngwa, la kyntiew kyrdan ïa u Bah RP Khongwar kum u Jt.
Commandant Genral ka tnat Home Guards katba u Bah PH Khongsngi uba bat bat kum u Commandant, Central Traning Institute la thung kum u Senior Staff Officer, Directorate of Civil Defence & Home Guards, Meghalaya.
Lyngba ka jingmynjur jong ka Deparmental Promotion Committee, ïa ki saw ngut ki Ophisar kiba kynthup ïa u Peniwell T.Sangma, ka Kong Badalyne Khongkongor, u Bah Benalvic Warjri bad u Bah Paul Hilary Shylla ki la shah thung shipor ha ka kyrdan Senior Duty Posts.
Da ka jingshah thung ha ka kyrdan Senior Duty Posts, ïa u Peniwell T.Sangma la pynkynriah sha Divisional Commandant, West Garo Hills, Tura tad haduh ban da pynbna da kumwei pat.
Katba ïa ka Kong Badalyne Kharkongor, la thung kum ka Commandant jong ka Central Traning Institute, Civil Defence & Home Guards, Meghaaya hadien ka jingshah pynkynriah kam jong u Bah PH Khongsngi.
Ïa u Bah Paul H.Shylla la thung kum u Divisional Commandant, East Khasi Hills District tad haduh ban da pynbna da kumwei pat.
Shillong, Iaiong 05: Ha ka Sngi U Blei ki shipai BSF hadien ba ki la ïoh ïa ka jingtip kaba thikna ki la pynlong ïa ka jingap ktem ryngkat ki pulit jong ka jylla Meghalaya bad ha kane ka jingap ktem ki la ïoh ban kem ïa ki ar ngut ki kynthei na khappud bad ka Bangladesh.
Ha kane ka jingïoh kem ïa kine ki kynthei la ïoh ban kurup 1790 tylli ki kuli dih pynbuaid kiba kyrteng Yabba tablets kaba hap hapoh jong ka South West Khasi Hills District.
ïa kine la ïoh ban kem na Karaigora da ki kynhun 193 Bn ki BSF.Na ka liang jong ki BSF ki la ong ba kine ki kynthei ar ngut la tip kyrteng kum ka Jasmine Sangma 45 snem bad ka Ritima Sangma 40 snem baroh ar ngut ki dei ki nongshong shnong jong ka shnong Bholabita na East Khasi Hills district.
ïa kine kiba la ïoh kem la aiti sha ki pulit ban leh ïa kaba don kam katkum ka aiñ.
Shillong, Iaiong 5 : U Myntri ka tnad PHE u bah Renikton Lyngdoh Tongkhar u la ong ba un leit jurip kyrkieh ha kino kino ki jaka lada u ïoh pdiang ïa ki jingujor ba ki kontraktor ki pyndonkam da ki pipe ba la rim ban ring umdih.
U la ong ïa kane ha ki nongthoh khubor namar ki lah ban don ki jaka ba ki kontraktor ki leh kumta ruh.
“ Nga kwah ban leit jurip hi da lade lada nga ïoh jingujor ba la pyndonkam da ki pipe ba rim ban pyntreikam ïa ka skhim JJM namar kat kum kane ka skhim ki pipe ki dei ban long beit kiba thymmai kumba la mang pisa da ka sorkar pdeng ruh.
Lada don kino kino ki jaka ba ki paidbah ki lap ba la pyndonkam da ki pipe ba rim ki dei ban ai ka jingujor khnang ban ïoh leh ïa kaba donkam" ong u bah Renikton.
“ Ngan long uba kmen eh lada nga ïoh pdiang ïa ki jingujor namar ngan ïoh ban leit jurip da lade ban lap ïa ki jingshisha bad lada lap kumta kita ki kontraktor kiba pyndonkam da ki pipe ba rim kin duh kam syndon": ong biang u Myntri.
U la ïathuh kumba long mynta kumba 40 % na ka kam la dep ring umdih sha ki long ïing ki briew ha ki thaiñ nongkyndong bad ka thong ka long ban pyndep nadong shadong hapoh ka 31 tarik u Nohprah 2022.
Ka Meghalaya ka dei kawei na ki jylla kaba la pyntreikam hok bha ïa kane ka skhim bad dei na kata ka daw ka la ïoh khusnam sa 400 klur tyngka na ka sorkar pdeng bad lyngba kane kan dang ai mynsiem shuh shuh ban pyndep ka jingring umdih sha ki long ïing jong ki briew hapoh u Nohprah.
Kumba long kat hadu mynta hi na ka jingïaid sted ka kam la kyrmen ba yn lah beit ban pyndep ïa kane ka skhim kumba la buh hapoh ka 31 tarik Nohprah 2022, ong u bah Renikton.
U la ïathuh na katei ka 400 klur kaba la ïoh pdiang da ka jylla na ka sorkar pdeng yn sa lah ruh ban pynkhuid ïa ki bill jong ki kontraktor.
“ Kumba 40 % na ka kam la dep bad namar ba ngi ïoh ia kane ka song jingïarap ba 400 tyngka na ka sorkar pdeng ngin ïoh ban siew ïa ki bill bad thied ruh ïa ki pipe" ong biang u Myntri PHE.“ Nga kwah ruh ban ïathuh ïa phi ba ka tnad PHE ka treikam bha bad nga ai khublei ïa baroh ki ophisar bad ki engineer jong ka tnad kiba la trei shitom ban pyndep kat kum ka jingbuh thong bad dei ruh lyngba jong ki ba ngi la ïoh pdiang ïa kane ka song pisa na ka sorkar pdeng" ong u bah Thongkhar.
Ki don tang hynriew tylli ki jylla ha ka ri baroh kawei kiba la ïoh khusnam song pisa na ka sorkar pdeng kynthup ïa ka Meghalaya.
Kita kilong Arunachal Pradesh, Manipur, Sikkim bad Himachal Pradesh.
Ka Arunachal Pradesh ka ïoh 542 klur, ka Manipur 120 klur, Meghalaya 400 klur, Sikkim 70 klur, Tripura 100 klur bad Himachal Pradesh 750 klur.
Shillong, Ïaiong 05 : Ka jingthmu jong ka sorkar jylla ban pyntreikam noh da ki bos skul na ka bynta ban ïa khun ïa ka dheng kali khamtam ha nongbah Shillong ïa mynta hi ym pat lah satia ban ong la kaei kan ïarap ne kan pynjur shuh shuh pynban ïa ka dheng kali kaba la syrtok lypa.
Haba kren halor kane kaphang, u Myntri ka tnad Pule Puthi ka sorkar jylla, Bah Lahkmen Rymbui u la ong, “U Myntri Rangbah u la dep ïohi ïa ka jingeh ki khynnah skul khamtam ïa ka jingeh ha ka leit ka wan u la shim ïa ka rai ban don noh da ki bos skul ban leit buh leit shaw ïa ki khynnah skul.
Tangba, shwa ban leh ïa ka ngi hap ban peit bha namar ki don bun ki jingeh kiba mih.
U Myntri u la kdew ruh ba kawei na ki jingeh ba kin kynduh ka long haei yn pynieng ïa kitei ki 100 tylli lane 50 tylli ki bos skul namar bun ki jaka ha sor ki la khapngiah lypa.
“Ynda la dep leit buh ïa ki khynnah ha ki skul bapher bapher haei pat kin leit pynieng," u la ong.
Shuh shuh u ong ruh ba kawei pat ka jingeh ka long hangno yn buh ïa ka jaka ban kyntiew ne pynhiar ïa ki khynnah namar bun ki jaka la dep ban pyndonkam lut da ki briew kiba kamai ïa ki jakpoh man ka sngi.
Ka jingeh kaba lai, katkum ka jingong jong u, kadei ba kitei ki bos kin ym lah ban rung ha ki surok shnong, kumta ki kmie ki kpa ki hap ban wan buh ïa ki khun ki kti ha ki jaka ba la buh ban shaw ne wan buh.
“Kumta kine ki surok shnong kin kylla long ki jaka buh kali ban ap ïa ki khynnah skul.
Kane ruh kan wanrah ïa ka jingeh ïa ki nongleit nongwan," u la bynrap biang.
Da kaba kdew ïa kitei ki jingeh ba ki lah ban kynduh, u Myntri u la ong ba kin hap mynta pat ban ïa shong pyrkhat bad syllok lang khnang ba ka jingthmu ban pynkylluid ïa ki surok kali kan long kaba seisoh ym ba kan nang pynjur shuh shuh ïa ka jingkhapngiah.
“Shwa ba ngin pyntreikam ngin ïa syllok lang shwa la ka long naduh ki skul, ki kmie ki kpa, ki bor pynïaid kali, naduh naduh ki bor distrik khnang ba ynda la pyntreikam kane ka projek kan long kaba jop na bynta ka jingbit jingbiang jong ki khynnah skul bad jong ki nongshong shnong baroh.
"Kumban shu kdew hangne, ka nongbah Shillong naduh sngi Nyngkong haduh sngi Thohdieng ka mad beit ïa ka dheng kali tang shu poi ka por leit skul bad por wai skul.
Ka daw ka long ba na bynta iwei i khynnah la pyndonkam kawei ka kali kumta na ka bynta ki hajar ngut ki khynnah la hap ban ieng laiñ ha kajuh ka surok da ki hajar tylli ki kali.
Ka eksamin Secondary School Leaving Certificate (SSLC) ba ju tip paidbah kum ka eksamin Matric ka la poi sha kaba kut naduh noh mynta ka sngi, ka 6 tarik, Ïaiong, 2022 bad ka result pat la khmih lynti ba kan mih haduh u bnai Jylliew, 2022 eiei kumba ju long manla u snem.
Kiba bun ki jingkylli ïa ki sobjek bapher bapher ba ki khynnah ki ladep ïaleh kim da ïapher than na ka rukom set jingkylli ka MBOSE manla u snem lait noh tang ka subject Social Sciences ba ki khynnah ki ïa ong ba ka MBoSE ka set jingkylli khyllah bak-ly-bak na kaba ju set manla u snem.
Ka jingïa ud jong ki khynnah skul kiba ïaleh ïa kane ka eksamin SSLC ka la jia ym tang ha kawei ne ar-tylli ki skul hynrei kylleng sawdong ka Jylla Meghalaya hi baroh kawei la ki dei ki skul kiba don ha sor (urban areas) ne ki skul kiba don ha nongkyndong (rural areas) ruh kumjuh solonsar.
Katkum ka jingïathuh jong ki khynnah kiba ïaleh ïa kane ka eksamin SSLC, ka sobjek Social Sciences ka dei ha kane ka lah sngi u Blei (04-04-2022) ba dang shu dep.
Ki la ïathuh ba ka MBoSE ym tangba ka pynkylla bad pynphylla ïa ki rukom set jingkylli hynrei ka la ka set pynkyllaiñ jelabi (complicated/twisted) bha ïa ki jingkylli manla ki lynnong, la ka dei ka sobjek History, ka Civic, ka Geography bad Economics.
Ka MBoSE kam kwah satia ïa ki khynnah skul ba kin ïoh heh mark ïa ka sobjek Social Sciences hynrei ka leh khnang pynban ban pynduh mynsiem ïa ki khynnah skul khamtam haba kim ïoh jingbatai thikna na ki nonghikai bym long skul tikna na ka daw jong ka jingkhang dam (lockdown)ha ki snem ba ladep (2021) ba ka la don ka jingpangkhlam Covid-19.
Ym tang ba ki set kyllaiñ ïa ki jingkylli, hynrei la ïathuh ruh da ki khynnah ba ki jingkylli (question papers) ba ki set, ki don tang khyndiat eh kiba ïadei ne kiba ïa hap katkum na ki jingkylli kiba don ha ka Textbook ba ki pule na manla ki lynnong.
Don ruh ki khynnah kiba la ïathuh ba ki la lah bha bad pynkhreh bha ruh ïa baroh ki jingkylli katkum ka Textbook ne kot pule jong ki bad lada ki ngat katkum ki jingkylli na ka kot pule kin ïoh 1st Division ne Distinction ha kane ka sobjek.
Phewse, baroh ki jingkylli ba ki la khreh shitom na ki kopi ne ki Notes jong ki baroh shi snem ki lait lut plaiñ kumba la khmih lynti.
Ki ong, hana, lada long ha kane ka rukom, ym don jingmyntoi ban pule shitom ne bud Notes ha ki kopi namar lehnohei ka por, ka bor bad ka pisa baroh shisnem lynter.
Ki jingkylli ki set na ki Chapter katba ki mon, kim pyrkhat shuh ïa ki khynnah kiba shu pdeng (average students) ne ki khynnah kiba kham duna (below average).
Ka MBoSE ka kwah beit tang ïa kiba stad tam (gifted/talented students).
Nalor kata, u nongset jingkylli u pyrkhat ba ki dei ki khynnah ha ka kyrdan College ne University (at college/post graduate level) khlem pyrkhat ba ki dei tang ki khynnah skul Class -X level.
Kum kine ki khynnah kiba stad palat kin don eh tang 5 ne 10 percent ha manla ki klass.
Lada kane ka jingïathuh jong ki khynnah ka dei kaba shisha, ka MBOSE ka dei ban pyrkhat khia (consider) ïa ka sobjek Social Scuences mynta u snem ïoh kin kylla langknia ei ki khynnah ïaleh Matric khamakha mynta u snem ïa kane ka sobjek.
Ka MBoSE ka dei ruh ban ai jingbthah lypa (instructions/directions) ryngkat ki kyndon (guidelines) sha baroh ki skul ba ki nonghikai kiba hikai ïa ka sobjek Social Sciences kim dei shuh ban phah leh ïa ki jingkylli na ka kot pule (text book) jong ki na manla ki lynnong hynrei kan ailad noh ïa ki nonghikai ba kin thaw hi (frame) ïa ki jingkylli katkum ka jingstad jong ki ban thaw jingkylli na manla ki lynnong ba ki leh kumba ki leh ïa ka sobjek Khasi.
Ki nonghikai bapli lada kim leh ïa kito ki jingkylli na ka Textbook ruh, ki sngew sah pap ïoh ki dei ne ngat ha ka eksamin SSLC.Lada ki leh pat ruh, kan shu long lehnohei ne bijai ei ka por, ka bor, namar ka MBOSE kan nym treh set satia ïa kito ki jingkylli ha ka eksamin final (SSLC) ba ki ïaleh.
Kane kan buh jingeh shibun eh bad pynkulmar jingmut ym tang ïa ki khynnah Class-X, ki nonghikai, ki bor pynïaid skul hynrei wat ïa ki kmie ki kpa jong ki khynnah ruh kumjuh.
Kumno ki khynnah ki sngew halor kane? Hato, kim duh mynsiem bad ktah ïa ka bor jingmut jingpyrkhat ba kin ïaleh ïa ki sobjek ba dang sah? Hato,ki kmie ki kpa jong ki khynnah kiba la nang la stad ki sngewhun neem halor kane? Kin ieh ïa ki khun jongki katba jia? Hato, kin hun ba ki khun jong ki kin ïoh duna Marks ei na kane ka sobjek mynta u snem na kum kata ka jingleh stad ka MBoSE? Kin shu sngap jar khlem da ïa pynpaw satia sha ki bor pynïaid ba dei peit ïa ka Exam(Education/MBOSE authority).
Lada ka dei ka jingshisha, ki dei ban khyndit jingmut kloi lan hapoh ine i por ba lyngkot eh ïoh lap ba dier noh ka por ym lah leh ei ei shuh.
Shillong, Ïaiong 05 : U Myntri ka tnad Pule Puthi ka sorkar jylla, Bah Lahkmen Rymbui ha ka sngi Ba-ar u la pyntip ba ka sorkar ka la dep ban pyllait haduh 60 klur na ka bynta ban siew ïa ka tulop jong ki 12hajar ngut tam ki nonghikai SSA.Haba kren bad ki lad pathai khubor, u Myntri u la ïathuh ruh ba ïa katei ka pisa kaba dei na bynta ar bnai ka tulop ba dang sah ki la dep ban pyllait naduh ka 29tarik u Lber.
La ïathuh ruh ba na ka tnad ki la dep ban leh ïa kaba donkam na ka bynta ban pynpoi pat ïa ka sha ki distrik bapher bapher.
Na ka liang u Myntri u la pyntip ba ka sorkar pdeng shen kan sa pyllait sa 68 klur tyngka na ka bynta ban siew pat ïa ka tulop ba dang sah jong kitei ki nonghikai.
Kumban shu pynkynmaw, ki nonghikai SSA dang shen ki la pynpaw ba la san bnai mynta ki khlem pat ïoh satia ïa ka tulop kaba la buh jingeh bha ïa ki ha ki liang baroh.
Ha ki bnai baladep, ki nonghikai SSA ki la pynlong ruh ka jingïakhih da kaba mih ha surok ban dawa ïa ka tulop jong ki.
Shillong, Ïaiong 05 : U Bah Banteidor Lyngdoh, MLA ka Mawkynrew Constituency uba dei ruh u Myntri Sorkar Jylla, ha ka 05 tarik u Ïaiong, 2022 u la hiar sha ki shnong ha ka Constituency kiba la mad ïa ka jingsohsat na ka jingwan lynshop ki bor mariang na ka daw ka jingjur slap palat ha katei ka thaiñ.
Ha kane ka jingleit jngoh ïa ki lanot, u MLA u la noh synñiang da ka jingïarap pisa sha ki longïing kiba la shah pynjulor na ka jingtwa khyndew ha ka 4 tarik u Ïaiong, 2022 ha kaba arngut ki mynsiem briew kila duh ei ïa ka jingim.
Kum ban shu kdew ba na ka jingjia twa khyndew ha Mawlat, ar ngut ki briew kiba la tip kyrteng kum u Rohit Kshiar (14 snem) na Mawlat bad ka Kong Dilibon Tangsang ( 35 snem) na Mawkria, ki la duh ei ïa la ka jingim hadien ba ka jingtwa khyndew ka la rong lang ïa ki katba ki dang ïaid lynti.
Ha kaba ïadei bad kane, u MLA u la kular ban shim khia ban pynthikna ba ki bahaïing jong kine ki ar ngut ki dei ban ïoh ïa ka jingïarap pisa na ka Sorkar Jylla kaba long mar saw lak tyngka.
Ka jingjia twa khyndew ha Umblai ka la pynjulor ïa ar tylli ki ïing bad ar tylli ki dukan katba ha Thangbnai-Mawlyngot ka surok ka la julor na ka jingtwa khyndew bad kawei ka kali ka la shah rong.
Ka tnad PWD ka Sorkar Jylla ka la phah ïa ki briew ban pynkhuid ïa ka jingtwa khyndew kaba dang ïaid sha khmat mynta.
Katba ha ka shnong Lynshing, 4 tylli ki longïing ki la shah pynjulor na kane ka jingjia twa khyndew bad u wei u la mynsaw.
U Bah Banteidor u la pynpaw ba u la ïakren bad ka tnad PWD ban peit bniah ba kan nym don jingtwa khyndew ha ki surok bad khat noh ïa ka khyndew kiba lah ban twa ha ki bynta rud surok.
Ha kane ka jingleit jngoh ïa ki longïing bad kumjuh ka jingleit sngewlem sha ki longïing jong kiba la khlad noh la ïa don lang da u BDO ka Mawkynrew, Bah LT Tariang, ki ophisar ka tnad PWD, ki nongïalam shnong bad ki riewrangbah na kitei ki shnong.
U Bah Banteidor u la ïathuh ba ka surok na ka skhim PMGSY ha Lynshing ka la dep bad yn dang pyntrei biang sha ki bynta ba kham sharum bad yn leh bha ïa ki kynroh bad kiwei pat ki jingdonkam ban lait na ki jingjia twa khyndew.
Nongpoh, Ïaiong 05: U Bah Balajied Ranee MDC ka Nongpoh Constituency ryngkat bad ka kynhun ki nongïalam naka seng Congress mynta ka sngi kila mih noh naka seng Congress ban leit pynïasoh noh bad ka party UDP naka bynta ban pynkhreh ïaka elekshon ban wan ha u snem 2023, kumba kila iohi baka party Congress kam don lyer bad don jaka shuh ban pynim biang bad ba kan lah ban thaw sorkar haka jylla.
Ha katei ka jingleit pynïasoh u Bah Balajied Ranee u ba dei u MDC naka seng Congress sha ka party UDP u la ïalam lang ruh bad ka kynhun naduh ki nongïalam jong ka Youth Congress, ki Mahila, bad ki Parents Body na Nongpoh Constituency kiba la pynïasoh bad ka party UDP naka bynta ban pynkhlaiñ ha kane ka elekshon ban wan, bad naka liang ka party UDP kala pdiang sngewbha ïaki jaka prokram kaba shongkun kaba la long ha madan Umwang ha Ri-Bhoi.
Lah ruh ban ong ba kane ka jingrung UDP u Bah Balajied Ranee bad ki nongïalam kala nang pynkhlaiñ shuh shuh ïaka party UDP ha Nongpoh bad ha Ri-Bhoi District ha kaba naka liang ki nongïalam kila kop ruh ba kin jop bun ki seat naki 5 tylli ki constituency ha Ri-Bhoi District.
La sakhi ruh ha katei ka sngi da ka jingdonlang ki heh nongïalam ka UDP ka jylla naduh u Bah Metbah Lyngdoh ba dei u President, Dr.Jemino Mawthoh General Secretary, Bah Bindo Lanong nongaibuit ba rangbah, ki myntri sorkar jong ka UDP ba kynthup ïa u Bah Lakmen Rymbui Myntri ka kam pohiing ka jylla, Bah Kyrmen Shylla Myntri ka tnad Social Welfare, ki MLA bad MDC bad kiwei kiwei bad ïaka jingïalang ha katei ka sngi la pynïaid da u Bah Donbok Khymdeit President ka UDP Ri-Bhoi District.
Haba kren ha katei ka sngi naka liang u Bah Balajied Ranee u la kren shai bad katei ka jingrai jong u ban rung noh sha ka party UDP kam dei shuh ka rai khyllung khynnah hynrei ka dei ka jingmir jingmut lang bad ki para nongtrei kiba shitrhem jong ka Congress da kaba kren shai ba kane ka jingmih noh jong ki naka seng Congress ka dei ka jingleh jong ki nongïalam bad kum uwei naki nongtrei ba shitrhem u la pynpaw ka jingsngewdiaw da kaba pyni shai kdar ka nuksa halor ka jingmih noh ki MLA jong ka Congress watla ha u snem 2018 ki jop kumba 21 ngut pynban mynta ka seng Congress kam don MLA shuh.
“Kane ka pynpaw ba ka don ka jingduna haka rukom ïalam jong ki nongïalam hapoh ka party Congress bad kane kala jia ruh ha Nongpoh Constituency bad dei na kane ka daw kaba la pynlong ïa nga bad ki nongïalam ban mih noh naka seng Congress watla ngi dei ki nongtrei ba shitrhem jong ka party ban pyniasoh bad ka party UDP kaba don ka jingkyrmen bad kane ka dei ka sngi jong ka jingsah jingkynmaw bad ka jingkmen kaba khraw ba haka ka por ba ki nongïalam jong ka seng Congress ki khlem kynmaw shuh ïangi kum ki nongtrei ba radbah kiba shah ka sngi u slap bad duh thiah duh dem, ka party UDP kala long kaba kloi ban ai jaka rieh tngen bad ka shatri ban kdup" la ong u Bah Balajied.
U la ong ruh ba ryngkat bad ki longkmie longkpa, ki khun samla naki unit bad ki polling booth bapher bapher kiba la leit ban pynïasoh lang ha katei ka sngi kila kular ruh ban ai ka jingïatreilang bad ka party UDP ban nang pynkhlaiñ ïaka jingtreikam ha Nongpoh Constituency bad ka dong Ri-Bhoi bad khlem pep ba ka UDP kan jop bun tylli ki seat ha u 2023 ban ioh thaw sorkar haka jylla bad kane ka jingpynïasoh jong ki nongïalam Congress mynta ka sngi kim pat don wat tang shi pawa ruh, bad phin sa iohi ha ki sngi ban wan shibun ki nongïalam bad ki paidbah kin wan ban ïasoh sha ka UDP ha Nongpoh Constituncy, u la bynrap.
Naka liang ki heh nongïalam ka UDP naduh u Bah Metbah Lyngdoh, Dr.Jemino Mawthoh, Bah Bindo Lanong bad kumjuh ruh ki Myntri sorkar haba kren ha katei ka sngi kila pynpaw ka jingsngewkmen kaba khraw halor ka jingpynïasoh u Bah Balajied Ranee MDC bad ki nongïalam naka prty Congress sha ka UDP bad kane ka pynpaw shai ba ka seng Congress kam don lyer shuh haka jylla bad kane ka dei ruh ka jingkyrmen ba ka party UDP kan khie im biang haka jylla bad khlem pep wat ban thaw sorkar ha u 2023.
“Ngim dei shuh ban dang ai bat ïa u lakam bad ka synshar khaddar haki party ba na kiwei kiwei ki jylla lane u shabi iing, hynrei kane ka dei ka kynti ba ki paidbah ki dei ban sngewthuh shai ba ka party UDP ka dei ka party trai ri kaba mih naka jylla bad kaba don ruh ka jingangnud ban dang wanrah ïaka bha ka miat bad ka jingmyntoi jong ki paradoh parasnam bad ka roi ka par hi baroh kawei" kila ong da kaba bynrap ruh ba ka party UDP ka dei kaba ki paidbah ki phaikhmat ha kane ka kynti bad naka liang kitei ki nongïalam kila kop ruh u snem 2023 un dei u snem ba ka party UDP kan synshar ïaka jylla.
Shillong, Ïaiong 05 : U Bah Lahkmen Rymbui, Myntri ka tnad pohïing, u la ong ba ka sorkar kan nym talasei tang ïa ki kali shipai, hynrei kan talasi bad kali sorkar bad kali shimet ruh bad lada lap ba ki kit drok, ka sorkar kan aiñ kan treikam beit na ka bynta jong ki.
Halor ka jingbthah jong ka Meghalaya High Court ban talasi kynsan kynsan wat ïa ki kali shipai ruh halor ka jingkynnoh ba teng teng ïa u drok la ju pynkit da ki kali shipai, na ka liang u Myntri Kampohiing ka Jylla, u la ong ba ïa mynta um pat lah satia ban kren ei ei halor katei ka bynta.
Da kaba pynpaw ba na ka liang jong ka sorkar ka dang bishar bniah halor katei ka phang na ka bynta ban ïakhun ïa ka jingkhaii drok, u Myntri haba kren bad ki lad pathai khubor u la ong, “Na bynta ka jingbha jong ka jylla, ngim kwah satia ba kum kine ki kam beaiñ kin ïoh rung sha ka jylla bad kadei ruh ka kamram jong ka sorkar ban pyrkhing ïa ka jingkhaii drok.
"U Myntri u ong ruh ba hadien katei ka jingbthah na ka High Court kadei ka kamram jong ka sorkar ban pyntikna ban pyrkhing ïa ka jingïakhun.
Haba jubab halor ka jingkylli, u Myntri u ong ruh ba kino kino ki kali kampher la ki dei ki kali shimet ne kali sorkar hynrei haba ki kit ïa ki mar beaiñ kin ym lait satia na kti jong ka aiñ.
Shillong, Ïaiong 05 : Ka sorkar jylla ka la shim ïa ka rai ban ailad kyrpang ïa kito ki samla pule kiba la duh wan ban thoh eksam na ka daw ka jingwan lynshop kynsan ki bor ka mariang hynin ka sngi kaba la poi haduh u pud ba bun ki lynti syngkien ki la shah ktah lut.
Haba pyntip ïa kane, u Myntri ka tnad Pule Puthi ka sorkar jylla, Bah Lahkmen Rymbui u la ong, “Ngi la shimkhia halor kane ka bynta bad shim ruh ïa ka rai kaei kaba ngin leh na ka bynta kito kiba duh ban wan thoh eksam.
Ïa kane ngin sa pyntip ha kine ki shisngi arsngi.
"U Myntri u ong ruh ba ka sorkar kan peit bad pyntikna ba kitei ki samla kiba duh shisha ban wan thoh eksam tang na ka daw ka jingleh ki bor ka mariang kin ym shah ktah satia ka lawei jong ki.
Lah ban kdew hangne ba hynnin ka sngi, ka la don ka jingtwa khyndew ha kylleng kylleng ki jaka jong ka jylla namar ka jingjur jong u slap.
Da kane ka jingtwa ki surok, la don ruh ki khynnah kiba la shah ktah haba ki leit ban thoh eksam namar ka jingsahkut kali, Kane ka la jia ruh ha ka jingtwa surok ha Siatbakon ha kaba ki Pulit ki la ïarap ïa ki khynnah skul ban kam sha shiliang ban leit thoh eksam Matrik bad Class 12.
Jowai, Ïaïong 06: Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la pynïaid da ka West Jaiñtia District Sports Association (WJDSA) kaba la long mynta ka sngi 6 tarik u Ïaïong ha madan Kiang Nangbha Stadium Jowai.
Ha ka jingïakhun ba nyngkong mynta ka sngi ka kynhun ïalehkai jong ka Moodymmai kala jop da 4-1 kol pyrshah ïa ka Myrjai bad ïa katei ka ar kol la theh da u Sunday Talang ha ka minit ba 14, u Benison Rymbai ar kol ha ka minit ba 24, 71 bad u Daiohbor Chullai ha ka minit ba 68.
Ha ka jingïakhun ba ar la wan ban aireng hapdeng ka Royal Pole Mihmyntdu pyrshah ïa ka Khliehshnong Ialong, ha ka jingïakhun ka Royal Pole kala jop da 3-0 kol, ïa kitei ki lai kol la thep mar shikol da u Yooluti Pakma ha ka minit ba 28, u Sumarlang Suting ha ka minit ba 35 bad u Skhemlang Nongsiej ha ka minit ba 55.
Katba ha ka jingïakhun kaba lai pat kaba la long hapdeng Mukhla Umlangshor pyrshah ïa ka Tympang ha kane jingïakhun ruh ka Mukhla kala jop da 3-0 kol, ha ka kylla step u Sammuel Shylla ula thep haka minit ba 17, katba u Niewkor Sari bad u Heimon Lyngdoh kila ïoh ban thep kol ha ka minit ba 48 bad 60.
Ka jingïakhun lashai ka sngi 7 tarik kan long hapdeng ka Mookaswan Dongneiñ pyrshah ïa ka Mookymphad Mihmyntdu ha ka por 11 baje mynstep, ka Catholic Youth Mihmyntdu pyrshah ïa ka Mookaswan Dongwah ha ka por 1 baje nohphai sngi bad ka Pamamik pyrshah ïa ka Loompyrdi Iongpiah haka por 3 baje janmiet.
Shillong, Ïaïong 05: Ha ka rai kaba lah ban ktah jur ïa ka jingthungkam ha ka jylla, ka High Court of Meghalaya, mynta ka sngi, ka la pynsangeh ïa baroh ki jait jingthungkam ha ka jylla, na ka daw ba ka Reservation Policy jong ka jylla kam don satia ïa ka Roster System.
(Roster System kadei ka jingtreikam, ne jingbuh jingkheiñ kaba shai kaba da pyni shai lada khot aplikeshon, katno ngut la mang na ka bynta ki jaidbynriew kiba la buh da ka Reservation Policy).
Haba shim bishar ïa ka mukotduma ba la ujor da ka Zanera R.Marak bad kiwei ba la mihkhmat da arngut ki nongsaid aiñ, u AS Siddiqui bad u AG Momin, ka ïingbishar ka la pynpaw ka jinglyngngoh ba kumno ka jylla ka pyntreikam ïa ka Polisi bhah thungkam mynta la sanphew snem khlem ka Roster System.
“Kane ka pynpaw ïa ka jingbieit bad ka jingbym ler treikam ki ophisar IAS, kibym shym la peit ne ïohi ïa ka jingdonkam kane ka System shuwa ban pyntreikam ïa ka Policy", la ong ka ïingbishar ba kynthup ïa u Chief Justice, u Sanjib Banerjee bad u Nongbishar W.Diengdoh.
Da kaba pynpaw ba kane ka buh ka jingma kaba khraw namar kane, ka ïingbishar ka ong ba kane ka lah ban lam sha ka jingleh shiliang khmat bad ka jingleh donbor ha ka thungkam thungjam.
“Nakata ka daw, ngi la idei ban pynsangeh lut ïa baroh ki jingthungkam ha ka jylla katba kam pat don kane ka System", la ong kine ki arngut ki Nongbishar badonburom ha ka hukum ba la pynmih mynta ka sngi.
Ka ïingbishar ka la ban ruh ba kane ka jingsangeh thungkam kan treikam ha baroh kawei ka jylla, kynthup ruh ïa ki karkhana bad kiwei kiwei de ki bor bad treikam kiba pyntreikam ïa ka Reservation Policy.
Shuh shuh ka ïingbishar kala bthah ruh ba kan shim jingbishar biang ha ka 20 tarik mynta u bnai, bad la bthah ruh ba kane ka hukum kadei ban poi sha ka Chief Secretary ka jylla bad ha kine ki artaïew, kan hap ban jubab kiei ki ki lynti ba ka sorkar ka la shim.
Ka ïingbishar kam shym la map ruh wat ïa ka jingthungkam ha High Court ruh, ha kaba ka la pynpaw ka jingbymhun halor ka jingthungkam ha kane ka ïingbishar ha ki shiphew snem ba la leit, namar ym shym la batai shai balei ba kiba leh kham bha kim shym la ïoh ïa ka kam, tang ka daw ka jingpyntreikam ïa ka Reservation Policy.
U Advocate General jong ka jylla uba don lang ha kane ka jingbishar ruh u la pynpaw ba ka long kaba eh ban pyntreikam ïa ka Reservation Policy, khlem ka Roster System.
Ka jingpyrshang ban dih kine ki jingdih kiba phi lah ban khleh hi ym tang ba ki ïarap ban pynduna ka jingsliang hynrei kumjuh ruh ki dei kiba lah ban ai jingmyntoi ha ka liang ka koit ka khiah.
Kine ki jingdih ki dei kiba la ban ai ka jingmad kaba bang bad ki dei ruh kiba duna ka calorie, kiba paw ba ki long ki jingdih kiba kynsai kiba lah ban thom pyrshah ïaka jingshit khlem da don ka jingktah hapdeng ba phi pyrshang ban pynhiar ka jingkhia.
Shuh shuh kine ki jingdih hapdeng ba ki paw ba ki jur ka jingdon ki nutrient ki long ruh ki lynti ba phi lah ban pynjur ka jingpynrung ki soh bad ki jhur.
Ki dei kiba lah ban ïarap bad pynjanai halor ka koit ka khiah ha kiba bun ki liang, naduh ka jingmyntoi halor ka jingtylliat jingbam haduh ka jinglah ban pynkoit bad khanglad ki jingpang ba ktah ïa u klongsnam.
Kine harum ki dei ki jingdih kiba kynsai ba lah ban pynkhreh hi dalade :1.
Ka um u Dhunia ne u Pudina : Ka jingkhem um ïa u dhunia ne u Pudina bad ka jingdih ïa kane ka um ka dei ka lynti kaba lah ban pynhiar ka jingshit jong ka met.
Ka um jong Dhunia ka dei ruh kaba lah ban wallam ka jinglong pyngngad.2.
Ka sha Chamomile : Kane ka sha ka dei kaba lah ban pyllait naka jinglong tyrkhong ka met bad wallam ka jinglong aram ka jingmut jingpyrkhat.
Shim kumba ar ne lai tylli ki syntiew ba la thad tyrkhong bad thep hapoh ka shipela ka um khluit bad ieh kumba 10 minit ei ei hashuwa ban jiar noh ïaka.
Phi lah ban dih kumba ar ne lai pela ha ka shisngi ban sakhi ki jingmyntoi.3.
Ka Sha mulethi : Kane ka sha ka lah ban wallam ka jinglong pyngngad ha ka met bad lah ban ai jingïarap lada don ki jingthut ha ka kpoh napdeng kiwei de ki jingshitom.
Kumjuh ruh u ïada na ka jingjur ka jingshah thang ha ka sngi.
Pdem ïa u thied jong une u jingthung kumba katto katne por, bad sa jiar pat ïa kane ka um bad dih pat ï aka.4.
Ka um sohpieng : Kane ka jingdih ba lah ban sakhi ha kane ka ri ba la pynkhreh na ki sohPieng kiba dang im, ka dei ka jingdih kaba lah ban tem ka jingshit.
La kam b aka jingdih kumba arklat kane ka um ka ïarap ruh halor ka jingtylliat jingbam, ehkpoh bad ka jingmad ka jingthut jong ka kpoh kum ka irritable bowel syndrome (IBS).
Hynrei ka long kaba donkam ban pynthikna ba phi khleh hi ïa kane ka jingdih ha la ïing lajong ban antad kat ban biang ka shini bad ka mluh.5.
Ka um u Pudina bad Sohjew : Shiklat ka um u sla Pudina bad khleh khyndiat ka um sohjew ka dei kaba lah ban ai jingmyntoi shibun kane ka ïarap ban pynkhuid ïa u dohnud, aibor halor ka jingtreikam hapoh ka met bad ïarap ruh hapdeng kito kiba dun aka jinglah ban bam bun.6.
Ka um jong u Barley (u kynja kew) : Ka um jong u Barley ka dei kaba la ju tip ba ka lah ban pynbiang ka jingdon um ha ka met.
Ka jingdih shiklat kumba arsien ha ka shisngi kane ka um ka ïarap bad ban ai jingïada na ka jingeh kpoh bad wallam ka jinglong pyngngad ha ka met.7.
U symbai Tulsi : Kine ki symbai ki dei kiba lah ban pynduna ka jingshit ne khluit jong ka met bad ai jingïarap halor ka jingtylliat jingbam bad pynjur ka jingleit bar, pynkhuid kpoh bad pynbiang ka jingjur ka jingkhluit hapoh ka met.
Phi lah ban pdem hapoh um bad ieh kumba 15 haduh 20 minit bad sa dih pat kane ka um.8.
Ka um u sla Neem bad Pudina : Phi lah ban pynkhreh kane ka jingdih da kaba kynthup kumba 5 ne sla ki sla neem, u pudina bad sohmylleng bad u symbai dhunia bad khyndiat ka um lada donkam.
Kane k jingdih ka dei kaba lah ban pynduna k ajinglong tyrkhong ka met bad wallam ka jinglong pyngngad, pynduna ka jingjur ka acid bad ka lyer n aka daw ka jingjur palat ka jingshit.
Nongstoiñ, Ïaiong 6: Ka St Anthony’s Secondary School Jaidoh Nongstoiñ West Khasi Hills District, kum shi bynta ban pynïar shuh shuh ïa ki class na ka bynta ki khynnah kiba la kham san jong katei ka skul, ha ka sngi ba ar jong ka taiew ka la ïoh ban buh ïa u maw nongrim na ka bynta ka Higher Secondary.
Ïa utei u maw nongrim la wan ban plie da ka Mother General ka Rev.Sr.
Clara Vasanthi Congregation Society of Sisters of St Anne Madras, ha ryngkat ka jingïasynranlang u Lyngdoh Wilbert Marweiñ Parish Priest ka Nonbah Parish Nongstoiñ, u bah Gabriel Wahlang MDC ka Nongstoiñ konstitwensi, kong Lata Syiemlieh DSEO WKHD, Sr.
Amala Sabrina Headmistress ka St.Anthony Secondary School Jaidoh, Sr.
Esther I ba de I Superior, ki riew rangbah jong ka thaiñ kiba kynthup ïa ki rangbah shnong, ki rangbah balang bad kiwei kiwei.
La ong ba ïa katei ka ïing skul thymmai kaba dei na ka bynta ka Higher Secondary, yn bei pisa da katei ka kynhun jong kitei ki sister kaba la tip kum ka Congregation Society of Sisters of St Anne Madras.
Ïa ka jingïalang plie la pynlong ha phyllaw jong katei ka skul bad kum shi bynta ban pynshit pynshngaiñ shuh shuh ïa katei ka jingïalang, la ïoh ruh ïa ki jingshad na ki khynnah jong katei ka skul, la sakhi lang ïa katei ka sngi da ki khynnah skul bad ki kmie ki kpa jong ki khynnah jong katei ka skul bad kiwei kiwei.
Ka Mother General Rev Sr Clara Vasanthi Congregation Society of Sisters of St Anne Madras, haba ai jingkren ha katei ka sngi, ka la ong ba kane ka dei ka sngi jong ka jingjop na ka bynta ka thaiñ hi baroh kawei, khamtam na ka bynta ka shnong Jaidoh ban long kum ka jingkyrmen ban ap khmih lynti ïa u soh.
U Bah Gabriel Wahlang MDC, u la ong kane ka jingwan jong I kan long ka jingkyrkhu kaba khraw ïa ka thaiñ, khamtam ïa ki nongshong shnong jong ka shnong Jaidoh, ba kin lait na ka ban leit pule sha sor Nongstoiñ ne sha sor Shillong, ha kaba ki kmie ki kpa kin hap ban mad ïa ki jingeh kiba har rukom, namar ka jinglut kan long kaba kham heh.
Hynrei lada u soh un ih na kane ka jingthung ïa une u dieng, kan long shisha ka jingïohnong ïa ngi ki nongkyndong, u la ong.
Ka jingïapynbeit pud hapdeng ka Meghalaya bad ka Jylla Assam na ka bynta ki hynriew tylli ki jaka kiba don hapdeng ka jingïakajia pud ki la long u sohkyrdot uba jyrwit jyrwat haduh katta katta ïa ka Sorkar Meghalaya bad ïa ka Sorkar Assam.
Kine ki ar tylli ki jylla ki la ïakynduh mawsiang ha kane ka jingïapynbeit pud naba ki don ki shnong kiba ju don naduh hyndai hynthai ha ka jyllla Assam kim kwah ban leit sha ka jylla Meghalaya bad ki don pat ki shnong na ka jylla Meghalaya kim kwah satia ban shah khynñiat sha ka jylla Assam.
Une u sohkyrdot uba la thaiñ sohkyrdot la san phew snem kynthih u buh jingeh ïa ki shnong kiba don ha ki shnong khappud kiba la ïakynduh mawsiang na ka daw ka jingbym ïabeit bad ïasngewthuh jingmut.
Haba bishar ïa ka jingïakajia ha khappud la shem ba ka Sorkar Assam kaba kham leh hymmen ka la kyntur pud na ka por sha ka por.
Ka jingshah pynngat jong ki shnong kiba don ha ka Block-I bad ki shnong kiba don ha Block-II ka dei na ka daw ka jingleh ka Sorkar Assam.
Ka jingïai kyntur pud ka Assam sha kine ki shnong kiba don ha khappud ka la wanrah ïa ka jingeh jong ki paidbah ha kane ka jingïapynbeit pud.
Kliaw! ka Assam ka ap kmang ban ïoh klun lut ïa ki jaka kiba ladep kyntur jubor ha kine ki san phew snem kiba la leit noh.
Ka nuksa kaba la paw tyngkreiñ ha ka jingïapynbeit pud ka paw shai ba ki paidbah kim hun satia.
Ki paidbah jong ki shnong khappud kiba shong basah ha Khappud bad ka Jylla Assam kiba mad ïa kane ka jingsyrtok bad kiba im syier mynsiem ki shu duwai miet la bad sngi ban lait na ka jingshah khynniat sha ka Jylla Assam namarba kim tip satia aiu u Myntri Rangbah ka Jylla Meghalaya u Conrad Kongkal Sangma bad u Myntri Rangbah jong ka Sorkar Assam u Himanta Biswa Sarma ki ïasoi ha ka Dulir jingïasngewthuh jingmut lane ka Memorandum of Understanding hakhmat u Myntri ka tnat Kam Pohing ka ri u Amit Shah ha New Delhi.
Kaba sah mynta ka long ba kine ki shnong khappud kin shu ap sa tang ïa ka rai kaba mih na ka Parliament jong ka ri India ka ban ai jingmynjur halor kane ka jingïapynbeit pud bad ynda ka tnat Survey of India ka la leit sorjamin ïa ki shnong ha khappud khnang ban dro ïa u laiñ jong ka Map kaba thymmai ka ban pynïakhlad ïa ka jylla Meghalaya bad ka Jylla Assam.
Ki nongïalam jong ki shnong kiba shong ha Block-I bad ha Block-II da ka jingsyier mynsiem thot thoh ïoh ba ka jingïakren pynbeit pud ha ka kyllla kaba ar (Phase-II) kan kylla khongpong da kumwei pat, kim banse ban leit tied ïa ka jingkhang jong ka Sorkar Jylla haduh tyngkong jong ka Secretariat khnang ban pynkynmaw lypa ïoh ba ka jingangnud jong ki ban ïaineh bad ïasah ha Meghalaya kan jia long markhongpong.
Ka West Jaiñtia Hills bad ka Ribhoi District ki dei ki ar tylli ki District ha ka Jylla kaba mad jingeh bha na ka jingleh donbor ka Jylla Assam namar ka ïohi ba ka Sorkar Meghalaya ka shah jem baroh shikatta ki snem.
Lada ka Meghalaya ka dei kaba la ïoh la don ïa u pud u sam uba biang bad uba thikna, ki khun ki hajar bad ki paidbah nongshong shnong kin ym mad ïa ki jingshah pyndik wat haduh u pud ban kin shah dkhat jubor ka jingim ha ki Pulit ka Sorkar Assam bad ha ki mynder ri Nepali kiba wan buhai shnong ha ki shnong khappud ka Meghalaya bad Assam.
U paidbah nongshong shnong ka Jylla, um pat klet ïa ka jingsynreit kuli ki pulit Assam ïa ki paidbah ha Iew Langpih, West Khasi Hills District ha kaba saw ngut ki rangbah Khasi ki la duhei ïa la ka jong ka jingim bad ïa ki jingshah thombor jong ki paidbah Khasi Pnar ha Khappud.
Ki paidbah kiba shong basah ha ki bynta khappud ki sngewthuh shai ba ka Sorkar Assam kam burom satia ïa ka Status Quo ba la ïasoi bad ka Sorkar Meghalaya.
Ka jingshah jem bad ka jingaimon ka Sorkar Meghalaya ka pynlong ïa ka Sorkar Assam ban phah pyntieng pynsmiej da ki shipai ki swar ban pynkbum da ki ktang suloi khnang ba ki paidbah Khasi kiba shong ha ki shnong khappud kin kohnguh bad kin pyndem hakhmat ka Sorkar Assam.
Lada phai sha Block-I, ki shnong kiba ïatakhuh bad ka Jylla Assam ki mad ïa kajuh ka jingshah pyndik namar ki paid Khasi Pnar ki la mad teng ïa ka jingkylla phetwir ha la ka jong ka ri tang namarba ki sheptieng ïa ki ktang suloi jong ki Pulit Assam kiba pyntieng pynsmiej ïa ki paidbah thik kum ki lehnoh.
Haba bishar ïa ki High Level Meeting hapdeng ki heh ophisar ka Sorkar Meghalaya bad Assam ki shu long tang kum ki jingïalang dih sha dih coffee ba pyngngad jabieng namar ynda la kut ka jingïalang, ki paidbah ki ïai mad hi ïa kajuh ka jingeh.
Lada ka Sorkar MDA ba la ïalam da ka NPP ka don shisha ïa ka jingsngewkhia ïa ka jingim jong ki paidbah kiba shong basah ha khappud ka ladei ban im sngi ban wad ïa ki lad ki lynti ban pynkut noh ïa kane ka jingshah klun ha ka Sorkar Assam khamtam ha ka jingïapynbeit pud jong ka kylla kaba ar (Phase-II ka ban sa long la kumno kumno ha u bnai Jylliew lane Naitung mynta u snem 2022.
Nongstoiñ, Ïaiong 6: Namar ba pynkheiñ ïa ka aiñ sorkar jylla kaba dei ka Inter-State Migrant Workmen (Amendment) Act, na ka liang ka seng KSU Nongstoiñ Circle ha ka jingïalam u samla Pynskhem Wanniang u ba dei u Assistant Organising Secretary, ki la pynher krad ïa ki phra ngut ki nongtrei bar jylla ba trei Carpenter ha ka shnong Nongpyndeng jong u Bah Donboklang Syiem.
Ha ka jingkhynra jong ka seng hynne ka sngi, la lap ba kitei ki bar jylla kim don ki kot ki sla ba biang khamtam ka Work permit, Police verification bad kiwei kiwei.
Dei halor kane ka bynta ka seng ka la phah leit phai noh sha ka jaka ba ki wan tad haduh ba kin pynbiang shwa ïa ki kot ki sla kiba donkam.
Mawkyrwat, Ïaïong, 06: Ka Kur Syiemlieh Sawkpoh kaba hap hapoh jong ka Hima Maharam, South West Khasi Hills ha ka 5 tarik u Ïaïong, 2022 hadien ka jingpynmih khubor ha ka 09 tarik u Rymphang, 2022 kaba dei na ka Revenue & Disaster Management Department, Shillong jong ka Sorkar jylla, ka Preliminary Notification (tinder section 11(1) of the act-30/2013) ki la leit ban ïa kynduh ïa ka Deputy Commissioner, South West Khasi Hills District, kong Caramai Kharkongngor, IAS ban ujor pyrshah ïa kane.
Kane ka jingleit ban ïa kynduh bad leit ujor jong ka Kur Syiemlieh Sawkpoh hapoh jong ka ophis jong ka Deputy Commissioner, ka long hadien ba ka la don ka jingthoh kaba shai ba lada don kino kino kiba ujor pyrshah ïa kane ka jingshim jaka u/ka nongujor ki lah banphah sha ka Deputy Commissioner, South West Khasi Hills District hapoh 60 sngi naduh ba la pynmih ïa kane ka jingpyntip kaba hapoh ka kyndon 15 jong katei ka aiñ.
U bah Bankyrshan Syiemlieh, dkhot EC jong ka Kur Syiemlieh Saw Kpoh jong ka Hima Hamaram haba kren ha ki lad pathai khubor hadien ka jingleit ban ïa kynduh ïa ka Deputy Commissioner, South West Khasi Hills District, u la ong ba ka jingleit ban ïa kynduh jong ki ïa ka, ka long hadien ka jingshah ïuhroit ki jaka jong kur ha u Syiem ka Hima Maharam Syiemship mynta lah da ki phew snem.
U la pynpaw ruh ba kaba kongsan ka jingleit ïa kynduh jong ki ïa ka DC ka long halor ka jingmih khubor ha ka 9 tarik u Rymphang, 2022 ba la pynmih lyngba ka Revenue & Disaster Management Department, Shillong ba ïa ki jaka ha Kakergora, Rajapara, Jamaduar, Rangasora,Karaigora Munaisora, bad katkum ba la kdew ha ka Preliminary Notification ba u Syiem u la kam ba ka dei ka jaka jong ka Hima, hynrei dang ha u snem 2003 katkum ka jingpynban, la thoh shai ïa ki pud sawdong ba thikna ba katei ka jaka ka dei jong ka Kur Syiemlieh Sawkpoh Maharam.
Namarkata, halor kane ka jingshah ïuhroit jong ka Kur, kum ki samla kim lah ban shu sngap hynrei ki la mih paidbah ban pynsngew bad ïathuh ïa ki jingshisha baroh ba ka jingpynbna da ka Preliminary Notification jong ka Revenue & Disaster Management Department, Shillong jong ka Sorkar jylla, ka long kaba bakla.
“Nangne shakhmat kum ki samla jong ka Kur Syiemlieh Sawkpoh Maharam kim lah ban shu sngap ïa ka jingshah ïuhroit, ba ïa ki jaka jong ka kur yn kam trai da kiwei pat ki bym dei napoh ka kpoh", ong u bah Bankyrshan.
Na ka liang jong u bah Anderson Syiemlieh, Manager Kur Syiemlieh Saw Kpoh Hima Maharam u la pynpaw ba kum ka Kur ka wan mynta hangne ban ïa kynduh ïa ka Deputy Commissioner ban buh ka jingujor ba kan pynsangeh noh shwa ïa katei ka jingpynbna kaba la mih ha ki lad pathai khubor.
Ha kaba ïadei bad ki jaka puta, u bah Anderson u la ong ba kum ka Kur lyngba ki kñi kin nym pynkulmar kai ïa ngi, ba ngi ngi dei ki trai ïa ki jaka ha ki thaiñ Ranikor lyngba ka jingsakhi da ki kot ki sla, hynrei kumba ka paw mynta ruh kum ka hima ka la kam trai ba dei ma ki ki trai jaka.
Namarkata, ka jingkyrpad ka long ba kin ïa pyni lem ïa kita ki kot halor ka jinglong trai ïa ki jaka khnang ba kan long ka jingïashai baroh ar liang manla.
“Hynrei u la pynskhem ba kiba bun ki kot ki sla ki wan na ka liang jong ka aiñ ne Court", u la ong bad haba ïa leh bad ka aiñ lada dei ki bym kot bor kin nym lah ban leh ei ei bad ngi duh ïa ka jinglong trai.
U la ïathuh ba katkum ka jingthoh ba la pynmih ha ka 9 tarik u Rymphang, 2022 la paw ba kita ki kyrteng baki kam ba ki dei ki nongrep, hynrei pynban ki dei ki briew kiba don burom don akor bad kane ka dei tang ka jingmyntoi jong ka shi ïing shi sem jongno re jongno.
Kumta u la buh ka jingkyrpad ba la da kane ka pateng kaba mynta kam lah ban leh ei ei, ka pateng jong ka Kur Syiemlieh Saw Kpoh Hima Maharam ka ban sawan kan sa leh ïa kaba donkam bad kyrmen ruh ba ki bor ba halor lyngba ka District Administration kin sa wad bniah bad shim ïa ka rai ba bha tam kumba ka Kur hi ka shaniah ba kin long ki nongïalam kiba beit kiba hok na ka bynta ka bha ka miat jong ki paidbah.
Ha kane ka sngi la synranglang ruh naduh ki kñi, ki longkpa longkmie bad ki samla shynrang bad kynthei jong ka Kur Syiemlieh Sawkpoh kaba hap hapoh jong ka Hima Maharam, South West Khasi Hills.
Nongstoiñ, Ïaiong 6: “Ai sha ka pyrthei ïa kaba bha tam khnang ba ka pyrthei kan ai ïa phi ruh kumjuh", ong ka kong Lipa Dweri DGM NABARD, ha ka jingplie mynta ka sngi ïa ka Carpentry Training programme kaba lai bnai ha Auditorium Hall Don Bosco, Nongstoiñ, ba la pynlong da ka GRASSROOT ha ryngkat ka jingïatreilang bad ka Don Bosco Tech Nongstoiñ.
Ha kane ka programme la wan ban ïashimbynta da ka kong C.R Sangma MCS EAC West Khasi Hills ha ka jingïadon ryngkat ki Officials ka NABARD, DCIC, Employment, Brother Quirinus, Director Don Bosco Tech Nongstoiñ, Carpentry Association bad 30 ngut ki trainees na West and Eastern West Khasi Hills District.
Kane ka training ka thmu ban ai jinghikai ïa ki khynnah samla ban ieng ha la ki jong ki kjat, khnang ba ynda ki la dep kin lah ban seng ïa la ka jong ka kam bad ban ai kam ruh kumjuh ïa kiwei pat ha kum kane ka juk kyrduh kam duh jamHaba ai jingkren ha kane ka jingïalang ka kongsan ka kong Lipa Dweri, ka la pynshlur ïa ki trainees ban bteng ïa kane ka workshop na ka bynta ka lawei ka jingim jong ki.
Ka la ong ruh ba ki trainees ki dei ban pynïasoh bad bun jait ki scheme bad ki programme, la ka long bad ka Government ne kino kino kiba ïarap pisa ban seng kam kum ki bank bad kiwei kiwei.
Ka la kyntu ba ki dei ban long tista bad biang ka por wan training, ym dei ban pynsepei wat tang shi sngi ruh, khnang ba kane ka training kan ïarap ban long ki nongseng kam ym ki nong wad kam.
Ka la pynkut da kaba ong ba kane ka training ba lai bnai pura kan pynlong ïa ki, ki nongshna dieng ne misteri dieng kiba tbit tam ha ka District.
Ha kane ka sngi la ïoh ruh ïa ki jingrwai na ka Tarari Group, ki trainees bad ka jingplie ïa kane ka training da ka jingbuh ïa u Kwai bad Tympew.
Kiwei kiba la ai jingkren ki long ka kong Lyntiborn Marngar, Team Lead Grassroot ba la pynïaid ïa ka jingïalang, kong C.R Sangma EAC, bah Utpal, DDM, NABARD, kong Mayfereen Rynta-thiang President Grassroot, Brother Quirinus, Director Don Bosco Tech bad kong Eulina Syiemiong, Administrator Grassroot ba la ai khublei pynwai.
Mawkyrwat, Ïaïong, 06: Ka Ministry jong ka Education Government of India lyngba ka Mahatma Gandhi National Council of Rural Education (MGNCRE) ka la jied bad pynkup burom ïa ka Sngap Syiem College, Mawkyrwat ha ka thup jong ka District Green Champion Award 2021-2022.
Ïa kane ka National Level Award la pynshong nongrim halor ki report treikam jong ka College lyngba ki komiti bapher bapher kynthup ïa ka National Service Scheme (NSS) Unit kaba la trei bor bah ha ki snem ba lah dep.
Kum ban shu pynkynmaw ka National Service Scheme jong ka College ha ki snem ba la dep ka la ïoh ban pynlong 3 tylli ki shnong ryngkat ki kam (activities) kiba bun ba la noh synñiang ha ka imlang sahlang.
Kane ka khusnam ka ai mynsiem shikatdei eh ïa ki jaka pule khamtam ha ki jaka nongkyndong ban nangtrei kham bha ym tang hapoh ki saw kynroh jong ka kolej hynrei ban kner ruh ïa ki jingtrei kam sha ka imlang sahlang.
Ïa kane ka khusnam la phah da ka Ministry of Education jong ka Sorkar India lyngba ka ophis jong ka Deputy Commissioner, South West Khasi Hills District.
La leit ban pdiang ïa kane ka khusnam ha ka 4 tarik Ïaïong, 2022 da u Dr.K.K.Nongsiej, I/c Principal jong ka Sngap Syiem College, Mawkyrwat lem bad ki nonghikai bad la aiti da ka Madam C.Kharkongngor, IAS, Deputy Commissioner, South West Khasi Hills District ha ka jingdon ryngkat u bah S.C Laloo, MCS, ADM, South West Khasi Hills District.
Nongpoh, Ïaiong 05: Kum shibibynta ban ai ka jinghikai ïaki paidbah ba kim dei ban syier lane khih khohreh haka por ba wan u jumai bad ka jingklang ka ding ka State Disaster Management Authority ryngkat ka jingïatreilang bad ka District Disaster Management Authority, Ri-Bhoi haka jingïatreilang bad ka ophis jong u Block Development Officer Umsning C&RD Block kan pynlong ïaka Mock Drill halor u jumai bad ka ding ha Lum Roman haka 8 tarik ïaiong naduh ka por 10:30 mynstep.
Katei ka prokram kan long ruh kum ka jinghikai paidbah ba kumno ki dei ban leh haka por ba khih u jumai bad haba klang ka ding ba kim dei ban khih khohreh lane lamwir hynrei ki dei ban long kiba jai jai naka bynta ban lait na kino kino ki jingjia ba sngewsih khamtam ban ïarap ruh ïakiba ngat ha katei ka jingjia.
Kumba naka por shaka por la sakhi ruh ba ki paidbah ki ju khih khohreh bad kulmar jingmut haba wan ki jinglynshop jong ka mariang khamtaam u jumai da kaba mareh bad lyniar ruh ba kane ka wanrah pynban ka jingma ïaki paidbah ba bun ba lang, hynrei ba kin long kiba la khreh lypa bad dei ban tip kumno ban pynkhreh haba wan kum kitei ki jingjia, lyngba kum kitei ki jinghikai.
Naka liang ka SDMA kala khot bad wer ruh ïaki paidbah ban ïawan ha katei ka sngi ba kin tip bad iohi kumno ba dei ban leh haka por ba wan ka jingshah lynshop haka bor mariang kum u jumai bad ka ding khnang ban lait na kino kino ki jingjia ba sngewih bad kum ki paidbah kim dei ban khohreh namar katei ka dei ka jinghikai ban pynkhreh naka bynta ki jinglynshop mariang.
Jowai, Ïaïong 06: Katkum ka khubor ba la phah da u ma Daniel Khongsit Rangbah Shnong Bakur ula pyntip ba ka Dorbar Shnong Bakur kan long haka 8 tarik mynta u bnai ïaïong ha Community jong ka shnong naduh ka por 10 baje mynstep, kane ka Dorbar ka long shi bynta ban pynsngew ïa report treikam bad ban pynthymmai ïa ki nongkitkam Shnong.
La ïathuh ha kaba ïadei bad ka jingjied Waheh Shnong kan long da kaba ïathep vote (secret ballot) bad ki nongshong shnong kim dei ban duna ïaka mar shiteng naka jingbun paid jong ka Shnong.
Halor kane ka Shnong ka khot bad kyrpad ïa baroh ki nongshong Shnong Shynrang bad kynthei bad kumjuh ïaki para Shnong ba sah sha bar shnong ban ïa poi khlem pep ha katei ka sngi, khnang ba ki kam ka shnong ki long kiba ïaid beit ïaid ryntih, la ong u ma Khongsit.
Nongpoh, Iaiong 06: Hadien kumba 7 ngut ki rang bad thei ïalehkai kick-boxing ka jylla ki la lah ban wanrah ïa ka nam bad ka burom da kaba khur haduh 7 tylli ki takma bapher bapher na ka lympung ïalehkai Kick Boxing Championship ba la pyn long da ka Hades MMA K Pro 3.0 kaba la long ha jylla Goa ha ka 1 tarik bad 2 tarik Ïaiong, ka KSU North Khasi Hills District mynta ka sngi kala pdiang bad pynkup burom ïa kitei ki rang bad thei ïalehkai ha Byrnihat.
Ïa ka kynhun ïalehkai Kickboxing jong ka jylla Meghalaya la lamkhmat da ka kynhun Legendary Warrior Combat team lem bad ka Byrnihat Boxing MMA Club ba la lamkhmat ruh da u rangialehkai ba paw ka jylla u Samla Johnny Nongrum Head Coach, u Mordekai Simon Kharpuri kum u coach ryngkat ka jingïadon lang ki member u Bah Pyrkhat Sohiong bad u Badonbor Sylliang.
Ki rang bad thei ïalehkai kiba lah ban khur ïa ki takma na katei ka lympung ïalehkai Kickboxing ki kynthup ia u samla Johnny Nongrum u ba la khur ïa ka takma ksiar, u Wanlamkupar Thabah, u Futurecy Sohiong bad Banshem Pathaw kiba la ioh khur ia ka takma Rupa, katba ka Ibanesha Dkar, u Kyrshanlang Dkhar bad ka Da I Hun Shisha Mawlong ki la ioh khur ïa ka takma rnong.
Kaba kham ai mynsiem ïa ka jylla Meghalaya, ka long ba napdeng ki 18 tylli ki kynhun ïalehkai kiba la leit ban shimbynta na 16 tylli ki jylla, ka jylla Meghalaya ka la wan ha ka kyrdan ba-lai na baroh ki kynhun ha ka jingkhur takma.
Na ka liang u Samla Johnny Nongrum u ba la ioh khur ïaka takma ksiar na katei ka jingïakhun, u ba dei ruh u Sports Secretary jong ka KSU NKHD Unit u la ong " Nga ai Khublei ïa ka Seng Khasi Students Union kaba la pdiang Sngewbha ïa ngi ryngkat kine ki jingpynkup burom, nga ai nguh ïa u Blei u ba la btin lynti ïa ngi naduh ba ngi mih nangne haduh ba ngin wan phai ryngkat ka jingjop, nga kyrpad sha ki para Samla ban ïa shim khia haba ki don sap ban ïalehkai sports ym ban Shu shim ïa ka tang ka jinglehkai byrngia hynrei ban shimkhia ha ki kam ialehkai bad ngi khmih lynti ban iohi Shibun ki samla ki ban wanrah ka Burom ia ka bri hynniewtrep bad ia ka Jylla hi baroh kawei.
Jowai: Ka Khasi Student Union West Jaiñtia Hills District Unit mynta ka sngi kala pdiang burom ïa ka Ineshabahun Dkhar kawei na ki rangïalehkai ha ka lympung Kickboxing Championship jong ka ‘HADES K-PRO 3.0’ da kaba ïoh khur ïa ka takma Rnong ha katei ka ryngsan kaba dang shu dep pynlong ha nongbah Goa naduh ka 1 tarik bad 2 tarik u Ïaïong 2022.
La ïathuh ba ka samla Ineshabahun Dkhar ka dei kawei na ki rangïalehkai ba nyngkong jong ka District kaba la jop haka kyrdan National.
Ka Inesha Bahun Dkhar ka dei ka khun ba lai napdeng ki San (5) ngut shi para (lai ngut ki kynthei bad ar ngut ki shynrang) jong ka kong Maialang Dkhar na ka shnong Trangblang West Jaiñtia Hills bad kane ka samla ka dang bteng ryngkat ka jingpule mynta ha ka kyrdan MA na IGNOU.Kum ban shu phai khyndiat ba ka samla Ineshabahun Dkhar kala ïoh khur ïa ka takma ksiar (Gold medal) ha ka National Level in Kick boxing kaba la long ha Punjab bad sa kawei ka takma ksiar ha ka National level in Mauythai kaba la long ha Guwahati.
Ka la ïoh khur ruh ïa ka 2 tylli ki takma Rupa ha ka National level in kick boxing ha Guwahati bad Goa.
Kumjuh ka takma Rnong ha ka National Level in Muaythai ha Lampak Manipur bad ha kane ka National level in Hades K-Pro 3.0 KickBoxing Pro ha Chowgule College, Vidya Nagar Margoan, Goa.
Baroh ki takma kiba ka samla Ineshabahun Dkhar ka la ïoh khur ki don haduh 6 tylli (2 tylli ki Gold medal, 2 tylli ki Silver medal bad 2 tylli ki bronze)Halor kane ka seng kala pdiang burom ïa katei ka samla ha ryngkat kiba ha ïing hasem jong ka, da kaba la pynlong ïa ka jingïalang ba lyngkat ha phyllaw jong ka Highwinds kaba don hajan ka pung Thadlaskeiñ, kum ka dak ban ai mynsiem ïa katei ka samla ba kan nanglah ban kiew shaphrang ha katei ka kam ïalehkai Kickboxing.
Ïa ka jingïalang la pynïaid da u samla Pharki Papeng Finance Secretary ka seng, la ïoh ruh ka jingkren na u samla Michel P.Mukhim Sports Secretary bad kumjuh ba u Vice President ka seng u samla Chanbor War kiba la ai ka jingkitbok kit rwiang ïa katei samla ïalehkai Kickboxing ba kan dang kiew sha khmat ha katei ka kam ïalehkai, kum ka lad ban ai mynsiem lem ïa kiwei de ki para samla jong ka jaitbynriew.
Na ka liang ka samla Ineshabahun Dkhar habe kren sha ki lad pathai khubor kala ong ba kane ka jinglah jong ka ka dei lyngba ka jingdon ryngkat jong U Blei bad ka jingkyrshan lang jong kiba haïing ka sem, ki nonghikai (Coach) kiba la ai mynsien naduh ba sdang jong kane ka lyngpung haduh ba kut jong ka.
Ka la kyntu ïa kiwei de ki para samla ba kin don ka mynsiem trei shitom ha kino kino ki kam ba la angnud, ka ong kum ki samla ki dei ban don ‘ka mynsiem jingsngew rit, ka jingkohnguh bad ka jingmihnot ha ka jingim’.
Jowai, Ïaïong 06: Ka Dong Barato-A West Jaiñtia Hills District mynta ka sngi lyngba u ma Experience Timung uba long ruh u Waheh Dong ula pynpaw ka jingsngewnguh bad ai khublei kyrpang halor ka jingïaid beit ïaid ryntih jong ka Jingïaseng Synod kaba Arphew (XX) jong ka K.J.P Synod Mihngi kaba la dep long ha ka Balang Presbyterian District Barato Mynso Presbytery, mynta u snem 2022.
U ma Timung ula pynpaw ruh ka jingai khublei ïa ka tnad PWD kaba la pynbiang ïa ka lynti ka syngkieng bad ka surok ba la lait na ki jingsahkut kali, ïa ka tnad Pulit kaba peit ïa ka traffic, ïa u MLA ka 4-Mookaiaw ma Nujorki Sungoh uba la shim ïa ka jingkitkhlieh ïa katei ka kam naduh u snem 2019 ban pynbit pynbiang ïa ki jingdonkam haduh ba la dep ka jingïaseng Synod.
Ka dong Barato-A ka pynpaw ruh ka jingsngewnguh ïa ka tnad PHE kaba la pynbiang ïa ka umbam umdih, ïa ka tnad MeECL, ïa ka tnad ka koit ka khiah bad ïa baroh kito kiba la ïarap bad snoh kti lang naduh ki barit haduh kiba khraw, kynthup ki nongïalam paitbah kum u ma Nehimaya Tyngkan u ma Robinus Syngkong bad iï u ma Sniawbhalang Dhar uba ïarap ban pynshna ïa ka pandal ha katei ka jingiaseng.
La ai khublei ruh ïa u MDC ka Sahsniang uba la ïarap lang ban pynbit pynbiang ha katei ka Jingïaseng Synod.
Ha ka juh ka por la kibok kitrwiang lang ïa baroh kiba ïa don bynta lang ba kin dang ïoh ïa ka met kaba koit ba khiah ba kin nang lah ban shakri shibun ki kam ha kaba ïadei bad ka imlang sahlang bad ka Constituency hi baroh kawei.
Kumjuh ïa ka Balang Katholic kaba don hapoh ka shnong bad ïa ki tnad sorkar bapher bapher.
Nongpoh, Ïaïong 06: Haduh 578 ngut ki Sub Inspector of Police na ka jylla Assam mynta ka sngi ki la shah pynkup burom ha u myntri rangbah ka jylla Assam, u Himanta Biswas Sharma, kaba dei hadien ba ki la pyndep ïa ka jingshah ai jinghikai ba la tip kum ka ‘50th Batch of Basic Course’ kaba dei ka jingshah ai jinghikai baki hap ban pyntbit haba ki la shim ïa ka lyngkor ban long kum kita ki Sub Inspector of Police ha ka jylla Assam.
Kum ban pynkynmaw, kane ka jingpynkup burom ne ka jingleh burom ïa kine ki Sub Inspector of Police ka Assam ha North East Police Academy (NEPA) ha ka shnong Umsaw kaba don ha Ri Bhoi, ka dei ruh kawei na ka jingpynkup burom kaba la heh tam ha ka history jong ka North East Police Academy naduh ba la la sdang ban seng ïa kane ka shlem ai jinghikai ïa ki Pulit ophisar ka thain Shatei lam mihngi ha u snem 1978, ki pulit ophisar kiba la shah ai jinghikai bad pyndep ha katei ka sngi ki la kot sha ka 578 ngut bad kynthup 178 ngut ki dei ki pulit ophisar kynthei.
Kane ka jingpynkup burom ne kata ka Dikshant Parade (Passing Out Parade) la pynlong ha Parade Ground ka NEPA ha Umsaw ba hap ha Ri Bhoi District bad u myntri rangbah ka jylla Assam, u Himanta Biswas Sharma u la wan hi ban shim bynta kum u kongsan ban lehburom ïa kine ki Sub Inspector kiba dei na ka jylla Assam.
La sakhi lang ruh ha kane ka sngi da ka jingdon lang DG ka Assam, u Bhaskar Jyoti Mahanta, u Director ka NEPA, u Deepak Kumar, u Deputy Commissioner ka Ri Bhoi, u Arpit Upadhyaya, u SP ka Ri Bhoi, u Giri Prasad bad kiwei kiweik ki heh pulit ophisar bad kynthup ruh naduh ki bahaiing hasem kitei ki Sub Inspector bad kitei ki Sub Inspector kiba la pyndep pura ïa ka jingshah ai jinghikai katkum ba la buh da ka sorkar.
Shuwa ba kine ki 678 ngut ki sub inspector of Police ka Assam kin shimti ïa ka kam ban leit shakri sha ki paidbah, u Director ka NEPA, u Depak Kumar u la shim ruh ïa ka bynta ban pynsmai ïa ki katkum ki kyndon treikam ka tnad pulit ba ki hap ban don ka jingkitkhlieh kum kita ki pulit ophisar haba kin leit pat ban shakri sha ki paidbah kum ki pulit.
Shuwa ban sam ïa ki khusnam sha ki Sub Inspector kiba la wan bha sha khmat ha kane ka jingshah ai jinghikai ha katei ka shlem ai jinghikai ïa ki pulit ophisar, la pynlong ruh ïa ka parade ba la shim bynta da u myntri Rangbah ka Assam, u Himanta Biswas Sharma bad kitei ki Sub Inspector of Police ha ka March Pass ki la ai ïa ka salute ban burom kum uta u myntri rangbah ka jylla halor kane ka kyndan kaba ki la ioh ban bat bad ban pyndep kumba la buh da ka sorkar.
Haba kren ha kane ka sngi, na ka liang u myntri Rangbah ka jylla, u Himanta Biswas Sharma u la pynpaw ka jingkmen ban ioh ban shim bynta ban leh burom ïa kine ki Sub Inspector of Police kiba dei hi ki pulit ophisar na ka jylla Assam bad u la ong ruh haduh 578 ngut ki la pyndep ban shimti ïa ka kamram ban trei kum ki pulit ka long ka burom ïa ka jylla Assam hi baroh kawei.
U la ai khublei kypang ruh ïa u Director ka NEPA, u Depak Kumar bad kiwei ki pulit ophishar ka NEPA halor ka jingtrei shitom jongki ban pyndep hok ïa kane ka jingai jinghikai ïa kitei ki pulit ophisar bad wat hapdeng ka jingwan lynshop ka khlam COVID-19 bad ki dang lah thik thik ban pyndep ïa kita ki jingai jinghikai tad haduh kane ka sngi kaba khraw kaba long ka jingsah jingkynmaw ïa kitei ki pulit ophisar kiba la pyndep ïa jingshah ai jinghikai na ka bynta ban shakri sha ki paidbah ka jylla Assam.
U la kren shai ruh ba ka sorkar Assam kan dang pynkhlain ïa ki bor pulit hapoh ka jylla, namar ka thong hi ka long ban pynduh jaid ïa baroh ki kam sniew bad kino kino ki kynhun kiba thmu ban pynthud ïa ka shongsuk shongsain ki paidbah bad na ka liang ka sorkar Assam kan ïakhun pyrshah ruh halor ka jingkynrei u drok uba la ktah bha wat ha baroh ki jylla shatei lam mihngi ka ri India.
Da kaba ai mynsiem ruh ïa kitei ki Sub Inspector kiba la ioh ïa ka burom mynta ka sngi, u Myntri rangbah ka jylla Assam, u HImanta Biswas Sharma u la kyntu ruh ïa ki da kaba ong, “kumba ki la shimti ïa kane ka kam ban long kita ki Pulit Ophisar, ki dei ban trei na ka bynta ka jingbha jong ki paidbah ka jylla bad ka kamram jongki kum ki Pulit kam shym dei tang ban ïa khun ïa ki kam sniew kiba ktah ïa ka imlang ka sahlang, hynrei ki dei ruh ban don ka jingkitkhlieh ban tei ïa la ka jylla bad ka ri ba kan dang kiew shaphrang ha baroh ki liang" u la bynrap.
Khliehriat Iaïong 6: Ka ophis jong ka District Programme Officer, ICDS (CELL), East Jaiñtia Hills District, mynta ka sngi ka la pynkut noh ïa ka jingrekhe ïa ka Poshan Pakhwada kaba la pynlong mynta ar taïew lynter ha Byndihati, Dong Umsngad Community Hall, ha kaba u myntri ka sorkar jylla, u bah Kyrmen Shylla u la long kum u kongsan.
a kane ka sngi, u bah Kyrmen Shylla, u la plie ruh ïa ka Aganwadi Centre ha shnong Byndihati, Dong Umsngad, kaba la bei tyngka da ka National Bank for Agriculture and Rural Development (NABARD)Haba kren ha ka jingialang, uei u myntri sorkar, u la ban jur halor ka jindonkam ban bam ïa ki jingbam kiba tei ïa ka met kiba long na ka bynta ka koit ka khiah jong ki khynnah da kaba bynrap ruh ba ka tnat ICDS bad ki nongtrei Aganwadi ki don ka bynta kaba ha khmat eh ban kyntu, ban pynshai sha ki paidbah ba ki khynnah kiba dang heh dang san ki donkam bha ban bam ïa ki jingbam kiba tei ïa ka met bad ong ruh ba ka pilot project Early Childhood Development Mission (ECDM), kaba pyntrei lyngba ka tnat Social Welfare ka dei kata ka project kaba don ka thong bad jingthmu ba kyrpang ban pyn biang ïa ki bam kiba bha bad kiba tei ïa ka met, kiba peit ngor ruh ïa ka koit ka khiah bad kumjuh ruh ka pule ka puthi jong ki khynnah.
Ka MCS, EAC, East Jaiñtia Hills District, ka kong F.Wann, ka la ong ba ka jylla Meghalaya ka dei ka wei na ki jylla kaba don ïa ka jing iap noh ki khyllung ba dang shu kha bad ki kmie kiba kha khyllung, kumta ban pyn duna ïa kine, ka sorkar ka la pyntreikam ïa ka Pohshan Abhiyan kaba la pynbna paidbah ha u snem 2018 kum ka lad ban pynshlur bad ban kyntu ïa ki kmie kiba ar met ba ki dei ban bam ïa ki jait jingbam kiba tei ïa ka met, kum ki jingbam kiba don ki vitamins ki ban tei ïa ka bor met bad kumjuh ruh ki ban tei ïa ka koit ka khiah jong ki khyl lung kiba dang don ha kpoh.
Ka CDPO, ICDS Saipung Project, ka kong R.Bareh, ka la ai ïa ka jingpynshai kaba bniah halor kane ka Poshan Pakhwada 2022 kaba la rakhe mynta la ar taiew bad ong ba hapoh kine ki ar taiew la pynlong ïa ka jingthew jingkhia ïa ki khynnah kiba hapoh 6 snem kyrta ha ki Aganwadi Centre, la pynlong ruh ïa ki prokram na ka bynta ki kynthei bad ai jingpynshai halor ka jing donkam ban pynneh pynsah ïa ka um, ban pynlang ïa ka um slap, kumjuh ruh ka prokram kaba pynshlur bad pynshai halor ka jingdonkam ban bam ïa ki jingbam tynrai kiba long ki jingbam kiba tei ïa ka met na ka bynta ka koit ka khiah jong ka kmie bad i khyllung, kumjuh ruh la hikai halor kumno ban pynkylla noh ïa ka rukom im ba ju tip kum ka behavioral change.
Shillong, Ïaïong :Ka GAVI Alliance (ba la tip kham hashwa ka Global Alliance for Vaccines and Immunisation) ka dei ka kynhun ïatreilang jong ki ri ka pyrthei halor ka koit ka khiah jong ki public bad private sector organization ki ba pynleit jingmut ha ka ba ïadei bad ka jingai tika injek sha baroh.
Ka jingthmu ba kongsan jong ka GAVI ka long ban pynïaid shaphrang ïa ki prokram ai tika injek.
Ka Gavi ka dei ruh ka kynhun noh synñiang ba kongsan ha ka ba ïadei bad ki jingai tika injek khamtam ha kito ki ri ki ba ki ba duna bad kham pdeng ha ka liang ka ïoh ka kot.
Shi bynta jong kane ka sienjam la pynlong ïa ka “GAVI-INDIA Strategic Partnership 2022- 26 Workshop" hynne ka sngi hapoh Shillong Club, Shillong na ka bynta ki sawtylli ki jylla ka thaiñ shatei lammihngi (North East), ki ba kynthup ïa ka Meghalaya, Mizoram, Arunachal Pradesh bad Nagaland.
ïa kane ka prokram la wan plie da u Ramkumar S.IAS,Mission Director, NHM Meghalaya.
ïa kane ka workshop la khot pynlong da ka National Health Mission, Meghalaya ha ryngkat ka UNDP Meghalaya.
Kiwei pat ki kynhun paralok (Development patners) ki ba ïarap ha ka ban kyntiew halor kane ka bynta ki kynthup ïa ka UNICEF, WHO, JSI bad ka JHPIEGO.Ki nong ïashim bynta ki kynthup ïa ki nongmihkhmat da kitei ki Development patners bad napoh ka State bad District Immunization Officer ka Meghalaya, Mizoram, Nagaland bad Arunachal Pradesh.
La pynlong ïa kane ka workshop ban ïamir jingmut halor ki lad ki lynti ki ba ka Alliance ka la shim ban pynïabiang ïa ka jingthylli ha ka ba ïadei bad ki prokram ai tika injek ki ba dang don ha ki ba bun ki bynta jong ka ri.
Kane ka workshop kan ïarap ruh ïa ki kynhun ki ba ïa don bynta ba kin jurip bad pule bniah halor ki jingeh bad ki daw balei ba ki dang ïai don ki jingeh ha ka ba ïadei bad ka jingpyrshang ban pynïoh ïa ka jingai tika injek ka ba pura.
Shuh shuh ka jing thmu ha ka ba pynlong ïa kane ka workshop ka long ruh ban shim ïa ki lad ki lynti ki ban lah ban pynïoh ïa ka jingai tika injek sha baroh ki khynnah khamtam kito ki bym pat ju ïoh mynno mynno ruh da ka ba pyndonkam ïa ki sienjam ki ba katkum ka jinglong jong kito ki thaiñ bad ruh ban sngewthuh halor ka nongrim jong ki paidbah nongshong shnong.
Ka GAVI kan ai ka jingkyrshan ïa ki jylla ha ka ban pynurlong ïa kane ka thong ha ka jingïateh ka ba san snem naduh ka 2022-2026.
Shillong, Iaiong 6 : U MLA jongka South Shillong Constituency u bah Sanbor Shullai u la sam skhim sha ki kynhun bapher bapher na ka Discretionary Gran 2022-23 kaba la kot 1.70 lak tyngka.
ïa kane ka pisa la sam sha ki san tylli ki seng trei mon sngewbha ba kin ïoh pynlong ïa ki prokram bapher bapher na ka bynta ki khynnah skul, ki samla bad ki paidbah hi ruh.
ïa ka Garo Baptist Church Fire Brigade Prayer Cell,Lumsurvey) Bara Bazaru la ai 50 hajar tyngka.
ïa ka Meghalaya Rongali Bihu Sanmilan Asom Kristi Kendra, Stoney Land la sai 50 hajar tyngka, Cantonment Harijan Community Welfare Organisation Anjalee Area 50 hajar tyngka, Khasi Student Union NEHU Unit 10, 000 hajar tyngka, Meghalaya Stte Kick Boxing Association 10,000 hajar tyngka.
Shillong, Ïaiong 06 : U Myntri Rangbah ka Assam ba dei ruh u nongïalam ba hakhmat eh ka BJP na Assam, u Himanta Biswa Sarma ha ka sngi Balang u la ong ba ka party ka buh thong ban jop kham bun ki MLA ha Meghalaya ha ka elekshon MLA kaban long ha u snem 2023.
Haba kren bad ki lad pathai khubor hadien ka jingïalang ha Umsaw, Ri Bhoi, u Himanta u la ong ba ka BJP ka la pynkhreh bha na bynta katei ka elekshon ha Meghalaya namar ka la don lypa ïa ka nongrim ha man ki jaka.
“Bad ngin pyrshang ban jop khambun shuh shuh na kaei kaba ngi jop ha u 2018," u la bynrap shuh shuh.
Lah ban kdew hangne, ba ka BJP ka don arngut ki MLA ha Meghalaya kiba treilang ha ka sorkar jylla ha ka sorkar Meghalaya Democratic Alliance hapoh ka jingïalam jong ka National People’s Party.
Ki arngut ki MLA ka BJP ha Meghalaya ki kynthup ïa u MLA ka Shillong South, Bah Sanbor Shullai ba dei ruh u Myntri ka tnad Arts and Culture bad ruh u Bah AL Hek, MLA ka Pynthorumkhrah.
New Delhi : Ka jingai tika ban iada na ka khlam COVID kala poi mynta haduh 185.18 klur tylli tad haduh kane ka sngi Balang.
Tad ha kane ka sngi, ki la don haduh 13.14 lak tylli ki jingai tika.
Ka sorkar pdeng ka la ong ruh ba tang na bynta ki khynnah kiba don ha ka rta 12 – 14 snem ki la dep ban ai haduh 2.3klur ngut tad haduh mynta.
Shuh shuh la ong ruh ba kumba 2.38 klur tylli ki precaution dose la dep ban ai sha kito kiba dei ban ioh kum ki nongtrei ka koit ka khiah, ki frontline worker bad na bynta kito kiba la palat 60 snem ka rta.
Shillong, Ïaiong 06: Ka Jylla Meghalaya kala sah satang 18 ngut ki briew kiba dang pang Covid-19 ne ki active case.
Haduh san tylli ki District kila lait na kane ka jingpang bad kine ki dei ka Ri-Bhoi District, South West Khasi Hills, East Garo Hills, South Garo Hills bad ka South West Garo Hills.
Kat kum ka jingpyntip ka Tnad ka Koit ka Khiah, ki briew ba dang ïabit thymmai ïa ka jingpang kila don satang san ngut mynta ka sngi katba arngut ki nongpang ila ïoh pat ïa ka jingkoit.
Ka jingdon jong kiba ïap ka long 1593 ngut baroh lang.
Haduh 93779 ngut ki briew kila ïabit ïa kane ka jingpang ha kine ki laisnem tam mynta hynrei haduh 92168 kila ïoh pat ïa ka jingkoit.
Shillong, Iaiong 06: U Bah T R Laloo Controller Examination jong ka Meghalaya Board of School Education (MBOSE) u la pynmih ïa ka jingpynbna ba ïa ka eksamin kaba dei ban long ha ka 11 tarik Iaiong 2022 ha ka subjek ba dei Computer Science/ Informatics Practice la rah sha ka 14th Iaiong 2022 namar ka ïa tyngkhuh bad ka Shad Suk Mynsiem.
ïa ka subjek computer science yn pynlong lang ha ka juh ka sngi bad ka subjek Vocational, ka jingrah ïa ka eksamin ka dei namar ba ha katei ka sngi Shad Suk Mynsiem ka sorkar ka la pynbna shuti ha East Khasi Hills District.
ïa kane ka jingpynbna la pynmih da ka Meghalaya Board of School Education ha ka 5th Iaiong 2022 ïa kaba la soi da u Controller Examination jong ka MBOSE.Shillong, Iaiong 6 : Ka BJP hangne ha ka jylla ka la rakhe ïa ka lyngkhuh snem ba 42 jongka party bad ïa kane ka jingrakhe la pynlong ha baroh ki district.
Hangne ha nongbah Shillong la pynlong ïa ka jingrakhe ha ophis ka BJP ha kaba la ïadon lang u MLA ka Pynthor u bah A.L Hek, ki MDC na Jaintia HIlls bad Garo bad ki nongïalam ka party.
La ai jingkren ruh da u bah A.L Hek, MDC ka Tura u Bernard N Marak, u bah David Kharsati bad la ai jingkren lyngba ka video conference da u Myntri Rangbah duh ka ri u Narendra Modi bad u President ka BJP u JP Nanda.
Kine ki la kren halor ki jingpyrshang ka BJP ban ai ka jingshakri ba pynhun ïa ki paidbah baroh.
Ka BJP ha Meghalaya ka la shim ïa ka rai ba kan ïai bud dien ïa ki skhim ba ka sorkar pdeng ka pyntreikam ha ka jylla khnang ban ym don ka jingbamsap bad ïa kane ka la thung ruh ïa u bah A.L Hek ban khlieh ïa ka kynhun ban bud dien ïa kine ki kam.
Shillong, Iaiong 6 : Ka All Khasi Hills Achik Federation (AKHAF) ka pynpaw ka jingpyrshah jur halor ka soskular ne ka Memorandum of Understanding (MoU) ba la ïasoi hapdeng ka Meghalaya bad Assam haka 29 tarik Lber 2022 ha nongbah Delhi namar ki don haduh 15 tylli ki shnong kiba ju hap ha Meghalaya la pynhap noh sha Assam.
Kine ki dei kum ka Hahim, Salbari, Marchapra bad kiwei kiwei.
Ka AKHAF ka sngew pyrshah jur ïa kane namar ka la ïohi ba kito ki shnong ba sah ki paid Garo ki la ïa kynduh ïa ki jingeh mar ïa shah pynhap sha Assam.
Kumta ka seng ka pynpaw ba kam hun ïa kane ka jingïa ai bad ïashim jaka markylliang.
U Myntri Rangbah ka jylla ula dei ban leit jngoh ïa kine ki jaka ban ïohi da lade bad bishar bniah biang ïa ka MoU.“ Ngi kwah ban tip balei tang ka Meghalaya kaba hap ban ai balei ka Assam pat kam ai tang u Myntri Rangbah jong ngi uba ai katba u Myntri Rangbah ka Assam u shu pdiang" ong ka AKHAF.Kumta halor kane ka seng ka dawa ba u myntri rangbah u dei ban bishar bniah biang ïa ka soskular bad lada um leh ka seng kan ïaid da kawei pat ka lynti.
Ka seng ka la pynpaw ruh ba ïa ki Regional Committee ym dei ban shu thung tang na ka liang ka sorkar hynrei la dei ban thung na ka Liang Pyrshah bad Seng Bhalang ruh.
Khnang ba kan ym don ka jingnoh shilliang bad ba ka rai ruh kan long kaba pynhun lut ïa baroh.
Ka seng ka pynrem jur ïa ki committee ba la thung da ka sorkar MDA bad ka sorkar MDA ka dei ban shim ka jingkitkhlieh lada jia ei ei nangne shakhmat, pynkut ka kyrwoh na ka AKHAF.Shillong, ïaïong, 06: Ki nongtrei jong ka Mawmluh Cherra Cement Limited (MCCL) kiba don hapoh ka shatri jong ka Mawmluh Cherra Cement Employees Union (MCCEU) ki la kyrpad ïa ka Sorkar Meghalaya Democratic Alliance (MDA) ba kan pyntreikam noh pura ïa kane ka karkhana kaba dei ka pliangja jong ki paidbah nongshong shnong ka thaiñ Sohra.
Dang ha kine ki khyndiat bnai ka Sorkar ka la shim ïa ka rai ban pyntreikam da ka Joint Venture khnang ban pynim biang ïa kane ka karkhana pynmih dewbilat ba la rim tam hapoh kane ka Jylla Meghalaya kaba la don hapdeng ka jingpang swai.
Ha ka jingïakren bad ki lad pathai khubor, u Secretary jong ka Union u Bah Pynskhem Lyngdoh u la ong, “ngi la phah da ka jingthoh sha u Managing Director jong ka MCCL, Head Office, Shillong ba pyllait noh ïa ka tulop jong ngi ki nongtrei tad haduh ba ka Karkhana kan da treikam pura.
"“Ngi kyrpad ruh ban pyllait noh ïa ki jingsiew kiba dang sahteng jong ki nongtrei kham kloi katba lah kumba la pynbna da ka Sorkar," ong u Bah Lyngdoh.
U la ong ruh ba ka jingangnud jong ka Union ka long ba ka Sorkar Jylla ka la dei ban pyntreikam pura noh ïa kane ka karkhana namarba haduh mynta ym shym la pynmih shuh ïa ka dewbilat naduh ba ka National Green Tribunal (NGT) ka la pynjari ïa ka jingkhang ban tih bad shalan ïa u dewiong ha kane ka jylla.
Ha kaba ïadei bad ka jingpan jong ki nongtrei ïa ka Voluntary Retirement Scheme (VRS), u Bah Pynskhlem Lyngdoh u la ong, “ngi kyrpad ïa ka Sorkar ba kan pyntreikam noh ïa ka Voluntary Retirement Scheme (VRS) kumba la pyntreikam da ka Sorkar naduh u snem 2017 khnang ba ki nongtrei la dei ban shongthait kin dup ban thawlad ynda ki la shongthait na ka kam kaba ki trei.
"Katkum ka jingïathuh jong u President ka Union u Bah Shanlang Diengdoh, ki nongtrei jong ka MCCL kiba don ym duna ïa ka 300 ngut eiei ki la im khlem tulop mynta da ki bnai bad ïa mynta hi ka sorkar ka shu kyrsha jingïarap shisien lai bnai.
Shillong, Iaiong 6 : Ka thma saiñ pyrthei hapdeng u Dr Mukul Sangma uba ïalam ïa ka All India Trinamool Congress (AITC) ha ka jylla bad u Myntri Rangbah u Conrad K Sangma uba ïalam ïa ka National Peoples’ Party (NPP) ka la sdang khie mynta ha ri lum Garo namar ha ka Lah Sngi U Blei u Conrad u la leit ïuhkjat ha ka hima jongu Dr Mukul ha Ampati bad pynbna ba ka Ampati Degree College yn kynthup noh ha ka People’s College Grant in Aid Scheme jongka sorkar jylla.
Ym tang ba u pynbna ban pynngat ïa ka college ha kane ka skhim hynrei ula ai ruh ka jingïaroh ïa ka College kaba la ai ka jingshakri hok ha katei ka thaiñ.
Ha kajuh ka sngi u la leit ruh sha Chapahati kaba ha South West Garo Hills hi bad sam ïa ki cheque sha ki 41 tylli ki kynhun jong ki nongrep kiba ïasynrop bad ïatrei lang ba la kot 28 klur tyngka.
Nalor kane ha ka Sngi Ba Ar u la sam jingïarap ruh sha ki 30 tylli ki kynhun ne Farmer Producer Groups jongka prokram FOCUS ha Denaminggre, East Garo Hills.
“ Ka jingthrang jong ngi ka long ban wanrah ka jingïoh nong arshah ne lai shah ïa ki nongrep lyngba kane ka skhim ne prokram.
Ka FOCUS Ka buh thong ban ïarap haduh 4.5 lak tylli ki kynhun nongrep hapoh ka jylla.
Ha kane kajuh ka jaka u la plie ruh ïa ka jingkieng kaba 165 M kaba nalor ka wah Simsang bad Kampil kaba la tei haka jinglut ba 2.35 klur.
Na kane ka jingpynlut 1.59 klur ka dei na ka skhim MGNREGS., 25 lak na ka IBDLP bad 51.07 lak na ka tnad PWD.U la plie maw nongrim ruh ban shna ïa ka surok Rongrenggre-Darugre ha East Garo Hills kaba dei ka jingbei pisa ka World Bank.
Ka jingmang ban pynlut ïa kane ka surok ka la kot sha ka 75.69 klur tyngka.
Bun ruh kiwei kiwei ki kam pynroi na ka skhim MGNREGS u la plie ha kane ka jingwan jngoh jongu ïa ka East Garo hills.
Shillong, Ïaiong 06: U Myntri Rangbah ka Jylla Conrad Kongkal Sangma hynne ka sngi balang ula ban jur ba ki samla pule kin nym long satia kiba nep jabieng khlem da pyndonkam ïa ki kor ka juk ba mynta haba kren halor ki smart classroom bad ki digital learning aid.
U Myntri Rangbah ula kren ïa kane haba jingïalang sam ïa ki M-Tabs (PC Tablet) sha ki samla pule na ki skul ba pher bapher ka East Khasi Hills kaba long ha Soso Tham Auditorium.
U Conrad ula banjur ruh ïa ka jingkongsan jong kane ka prokram ka ban iarap shuh shuh ïa ki samla pule Higher Secondary da ki kor digital learning aid.
U pyntip ba haduh 35,000 ngut ki samla pule hapoh ak Jylla kin sa ïoh ïa ki M-Tabs.
U Myntri Rangbah ka Jylla ula ong ba ka Sorkar Jylla kala ïohi ïa ka jingkongsan ki digital learning aid bad kala pyrshang katba don ki lad ban sam ïa kine ki kor sha ki samla pule.
Haba pynkynmaw ïa ka jingïakren jong u bad ki samla pule ha ki skul nongkyndong, u Conrad ula ong ba ki samla pule kila shong ha ki kamra long klas da ka jingkyrmen ba kin kham nep ka jabieng hynrei khlem da pyndonkam ïa ki kor ka juk bad ki jinghikai lyngba ki kor online kan long kaba eh shibun.
“Ka khubor jong nga hi ka long kaba shai.
Phi hap ban pyndonkam ïa ki kor ka juk, ban shu shong ha ki kamra long klas kan nym pynnep jabieng satia ïa phi" ula ban jur haba kyrpad ïa ki samla pule ban pyndonkam bha ïa ki M-Tabs na ka bynta ka jingpule jong ki.
“Ki kor ka juk mynta ki dei kiba bha kat kum ka jingnang pyndonkam ïa ki.
Lada phi pyrkhat ba tang bala bat ïa ki tablet lane buh ha pla kin pynnep jabieng ïa phi, kane kan ym iarap satia.
Phi hap ban nang pyndonakm ba kin long kiba ai jingmyntoi" ula ong.
Haba ong ba ka degital learing ka long kaba kongsan bha, u Conrad ula ong “Ki kor ka juk mynta kin iarap ïa phi ha kiba bun ki bynta ki ba phim lah satia ban mutdur.
Namar kata, sngewbha da pyndonkam thikna bha ïa ki ban pyn thikna ba kin ïoh ïa ki jingmyntoi".
U Conrad ula pyntip ruh ha kane ka jingïalang ba ka Sorkar Jylla shen kan sa pyntreikam ïa ka State Wide Area Network ban pynthikna ba ka kor internet kan long kaba khlaiñ ha ka Jylla baroh kawei.
U ong ba baroh ki jaka pule ha Jylla kin sa ïoh noh ïa ki internet kiba biang.
Shillong, Iaiong 06: U Myntri Rangbah ka Jylla Himanta Biswa Sarma hynne ka sngi balang ula ong ba ka thma pyr shah ïa u droks ka dei ka jingiakhun jong baroh ym tang jong kawei ka Jylla.
Haba iakren bad ki nongthoh khubor ha NEPA, Umiam, u Himanta ula ong ba hapoh ka shatri jong ka National Drugs Control, kala don ka jingiatreilang jong baroh ki bor Pulit ka thaiñ Shatei Lam Mihngi ban iakhun pyrshah ïa u droks.
“La bun sien ngi ïoh kem ïa ki nongshalan droks bad kurup bun bah u droks na ka jingpyntip jong ki Pulit na ki Jylla ba marjan ka thaiñ Shatei Lam Mihngi.
Namar kata ka thma pyrshah ïa u droks ka dei ka jingiakhun jong baroh ym tang jong kawei ka Jylla" ula ong.
Mawkyrwat, Jylliew 08: Ka Federation of Khasi Jaiñtia & Garo People’s (FKJGP) jong ka South West Khasi Hills District mynta ka sngi da ka mynsiem jong ka jingsngewkhia bad jingsngewlem halor ka jingjia ba shah bat bording iwei i hep rit ba dang 3 snem iba la duh ïa baroh ar tylli ki kti na Shnong Mawkohphet, South West Khasi Hills District ki la leit ban ïa kynduh markhmat ïa ka Deputy Commissioner, jong ka distrik ban pynsngew ha ka khnang ba ma ka ruh kan shimkhia.
Lah ban kdew ba kane ka jingjia shah bat bording i hep ba dang 3 snem karta ka dei ha ka 21 tarik u bnai Ïaïong, 2022 ha ka por 11 baje mynstep.
Ïa ka jingleit ban ïa kynduh ïa ka Deputy Commissioner, South West Khasi Hills District la lamkhmat da u General Secretary ka FKJGP, South West Khasi Hills District, u Balse Kharbani bad haba kren ha ki lad pathai khubor hadien ka jingleit ïa kynduh ïa ka Deputy Commissioner, u la pynpaw ba kane ka dei hadien ka jingïakren bad kiba ha ïing ha sem ïa kaba na ka liang jong ki ki la buh ïa ki jingkyrpad ba kum ka seng ka dei ban ïarap bad leh ei ei lem halor kane ka bynta.
Mar kumta hi ka seng kam shym la pynslem halor ka jingkyrpad jong kiba ha ïing ha sem ha kaba mynta ka sngi ka 8 tarik u Jylliew, 2022 ki la leit ban pynsngew ha ka Deputy Commissioner ïa ki ar tylli ki mat kiba kongsan ba kum ka khliehduh jong ka distrik kan shim ban pynsngew ha ki bor ba halor kata ha ka sorkar lyngba ka tnad bording ka MePDCL ba ka dei ban ai ne ïarap na ka bynta i hep rit ba dang 3 snem karta da kaba ai ka Life Time Compensation kaba long kaba long ka jingïarap bai bam kaba manla u bnai bad ban ïarap ruh ban buh da ki kti ba shu buh ne ki Artificial Limbs khnang ba ynda ka la heh la san la shai la shi sngi kan long ka jingïarap na ka bynta jong i ban pyndep ïa ki kam.
Namarkata, halor kine ki jingpynsngew u la ïathuh ba na ka liang ka Deputy Commissioner, South West Khasi Hills District ruh ka la kular ba ka sa leh ïa kaba donkam bad shimkhia halor kane ka kam da kaba kan sa phah jingthoh sha ki bor ba halor bad kumjuh ruh ha u Myntri ba dei peit ïa ka tnad bording jong ka jylla Meghalaya khnang ba ma ki ruh kin sa leh ïa kaba donkam kumba la dep ban pynsngew.
Ha kajuh ka por na ka liang ka seng ka la maham ruh ïa ka tnad bording ka MePDCL ba kum kine ki jingjia kim dei shuh ban jia bad ïa baroh ki jaka buh ïa ki transformer ha manla ki shnong ki dei ban da phah ker bha khnang ba kum kine ki jingjia shah bat bording ïa ki khyllung khynnah kin nym don shuh hynrei lada jia biang, ka seng nangne shakhmat kan sa leh ïa kaba donkam.
Ha kane ka sngi la synrang lang ruh da u Working President ka FKJGP, South West Khasi Hills District, u bah D.K.Lyngdoh Nonglait bad kumjuh ruh ki para dkhot jong ka seng.
Shillong, Ïaiong 06 : U President ka HSPDP, Bah KP Pangniang ha ka sngi Balang u la ong ba ka sorkar jylla kadei ban phah dro biang da kawei ka map Meghalaya khnang ba ki jaka ba dang kajia pud kin donlang ha katei ka map.
Haba kren bad ki lad pathai khubor, u Bah Pangniang u la ong katei ka jingdawa jong u, kadei hadien ba la mih ka jingkynnoh ba kum u President u la ai ka jingtip kaba bakla halor kitei ki jaka kajia pud ba kim paw shuh ha ka Map Meghalaya.
“Ka jingong ba ki 12 tylli ki jaka kajia kim hap ha Meghalaya kam dei satia kaba ong manga hynrei kadei katkum ki Map jong ka Meghalaya.
Ngi don ar tylli ki map Meghalaya, kawei ka map ka don lut ïa kitei ki jaka ba kajia pud bad kawei pat ka map kaba don ha baroh ki jaka treikam jong ki sorkar kam kynthup satia ïa ki jaka kajia pud," la bynrap shuh shuh utei u nongïalam ka HSPDP.Nalorkata u ong ruh ba u kwah ban pynshai ba katkum ki ‘official map’ lah ban ïohi ha ki jaka treikam jong ka sorkar lane ha ka google map ba kitei ki jaka kajia pud kim don shuh ha ka map.
“Kumta na ka liang ka HSPDP ha ka jingïaid lynti mynta la palat 45 snem ngi la ïai dawa ban pynbeit noh ïa u pud u sam bad ïa kane ngi pynsngew na ka por sha ka por.
Kumta kadei kaba ym don nongrim satia ban ïohi ha ki lad pathai khubor ba u Bah Pangniang u ong ba ki 12 tylli ki jaka kajia pud kim don shuh ha Meghalaya.
"Shwa kane da kaba pyni artad ïa ka map jong ka Meghalaya, u Bah Pangniang u la ong ba ha u snem 2010 ba u dang long kum u MDC, na ka party ki la rah bad pyrshah teng ïa katei ka map ha ka jingïalang kaba long ha Nongstoiñ.
Ym tang katta u la ong ruh ba ha katei ka por ki la tar ruh ïa katei ka map ryngkat ka jingdawa ba dei ban pynbeit noh mardor.
Khliehriat jylliew 08: Ban pynkhlain shuh shuh ïa ka jingtreikam ka seng ha ki bynta bapher bapher na ka bynta ka bha ka miat ha ka imlang ka sahlang, ha shnong ha thaw, ka East Jaiñtia National Council mynta ka sngi ka la pynkha sa kawei ka tnat treikam ha Deiñsatlang ba la tip kum ka East Jaiñtia National Council Deiñsatlang Unit, ha kaba u President rangbah ka seng u bah Sambormi Lyngdoh u la pynskhem ïa ki nongkitkam bad ki dkhot bad la pynskhem ïa ki ha ka ophis treikam jong ka seng kaba don ha Khliehriat West.
Haba kren ha ka jingialang, u bah Sambormi Lyngdoh u la ai ïa ki kyntien sneng kyntu ïa ki nongialam bad ki dkhot jong ka Deiñsatlang Unit, u la ai mynsiem bad pynshlur ïa ki ba kin trei bha ïa ka kam da ka jingiaieid bad jingiasngewthuh jingmut bad ka jingiatylli khnang ban wanrah ïa ka bha ka miat ha shnong ha thaw, ha kajuh ka por u la ai ka jingkitbok kitrwiang ïa ki nongialam bad ki dkhot.
Kiwei kiwei kiba la ai jingkren ki kynthup ruh u Vice President EJNC, u bah Ency Shadap, U President EJNC Khliehriat Unit, u samla Mebanteilang Sukhlaiñ, u President EJNC Khliehmyntriang Unit, u samla Lector Dkhat ha kaba kine ruh ki la ai ïa ki kyntien sneng kyntu bad ai mynsiem ïa ki nongialam bad ki dkhot jong ka Deiñsatlang Unit.
Ki Nongkitkam jong ka EJNC – Deiñsatlang Unit kiba la pynskhem ha kane ka sngi ki kynthup u President, u bah Nishwa Phniaw.
Vice President – Thymmai Dkhar, General Secretary, u bah Shanbor Shylla, Assistant General Secretary, u bah Sngewhun Swer, Publicity Secretary, u bah Saiñborlang Swer, Finance Secretary, u bah Joslang Sympli lem bad saw ngut kiwei pat kum ki dkhot ka Executive.
Nongpoh, Jylliew 08: Hadien ba la kut noh ka samoi treikam jong ka shnong Umroi Nongrah, ka Dorbar Shnong Umroi Nongrah ha ka 14 tarik u Jymmang ka la pynlong da ka Dorbar Shnong ban pynthymmai biang ïa u rangbah shnong bad hapdeng ka jingjied lyngba ka election ki paidbah ha kane ka kynti ki la ibit ba ai ïa ka lyngkor ïa u Samla Baïateilang Lapang kum u Rangbah Shnong ba thymmai ka Shnong Umroi Nongrah.
Ha katei ka sngi, na ka liang ka Shnong ka la jied ruh kiwei ki nongïalam ba kynthup ïa u Chairman ba la jied ïa u Bah Balam Shadap, Secretary Shnong, D.M Swer, Assistant Secretary, George Jyrwa, Treasurer, K.L Nonglait, Finance Secretary, K.Marbaniang, Adviser, A.S Roy Malai bad kynthup kiwei kiwei ki dkhot ka executive Committee.
Ha kane ka sngi, ki nongmihkhmat na ka Hima Mylliem ba kynthup ïa ki Myntri ba pynïaid ïa kane ka jingïalang jied rangbah shnong, hadien ba la u Samla Baïateilang Lapang u la shah jied kum u Rangbah Shnong ba thymmai ka Umroi, Nongrah ki la pynkhamti ruh ïa ka Syrnot ïa u Samla Baïateilang Lapang ba un long u rangbah shnong ba pura ka Shnogn Umroi Nongrah.
Jowai, Jylliew 08: U surok ba pynïasoh naduh lad Kiang Nangbah College shaduh sha Jowai District Jail ula shah ïeh beiñ mynta la bun bun snem bad ka jinglong jingman jong une u surok kala pynjynjar sat ïa ki nongleit nongwan la ka dei kiba ïaid kjat ne kiba shong da ka kali ruh.
Khliehriat, Jylliew 08 : Ka ophis jong u Deputy Commissioner ka East Jaiñtia Hills District, mynta ka sngi ka la pynlong ïa ka jingai jinghikai bad ka workshop kaba kyrpang ha conference hall ha ophis jong u Deputy Commissioner ha kaba la wan ban ïa shim bynta da ki nonghikai bad ki khynnah skul na ki skul bapher bapher kiba don hapoh ka district, kane ka prokram ka long halor ka phang ban teh lakam bad rat diengkhong ïa ka jingpyndonkam drok hapoh ka district.
U Deputy Commissioner ka East Jaiñtia Hills District, u la ong ba u don ka jingkyrmen bad kyrmen ruh ba ki nonghikai ki don ka lad kaba paka ban tehlakam ïa u drok namar dei ki nonghikai kiba iohi kham bha ïa ka jinglong jingman jong u ne ka khynnah ha skul namar ki khynnah ki pynlut bun ka por hapoh skul, kumta kane ka prokram ka long ban buh (engage) ïa ki nonghikai ha ka thup ban tehlakam ïa u drok“Ki nonghikai ki dei ka jingkyrmen kaba biang bha (best hope) bad ki don ka bynta ruh ban kyrshan lem ïa ka imlang ka sahlang bad ki bat ïa ka kam ruh ka ba donburom ha ka imlang ka sahlang, ki lah ban bishar kham bniah ïa ka jinglong jingman jong ki khynnah bad ban sngewthuh ruh ïa ki khynnah lyngba ki dak ki shin, ki jingleh bad jinglong ki khynnah hapoh skul la u ne ka khynnah ki dei kiba la ngop ha u drok bad ba ki dei ban tuklar lem halor kane ha shwa ba u ne ka khynnah ki poi shaduh u pud ban kyrnih ha ka jingdih drok bad da ka jingtuklar jong ki nonghikai suki pa suki na ka por sha ka por ki khynnah kin lah beit ban lait na ka jingdih drok bad ka jingshah peit ibeiñ ha ka imlang ka sahlang.
Ki mat kiba la thir ha kane ka Workshop ki kynthup ruh bad ki aiñ kiba don ha ka thup jong ka NDPS, ka jingai jingiasyllok, ki jait drok bapher bapher, ka jingbishar bniah ïa ka jingpher ha ka met ka phad, ka jingshah ktah ka imlang ka sahlang, ka jingshah ktah ha ki longiing longsem kiba na ka daw ka jingdih drok bad kiba la wan ban ai jingpynshai halor kitei ki mat ki kynthup, u Addl.Superintendent of Police, East Jaiñtia Hills District, u B.Jyrwa, MPS, u District Child Protection Officer, East Jaiñtia Hills District, u bah T.Kyndiah, Programme Manager MCSWA, ka kong R.Patlong bad u Medical Officer Incharge jong ka OST Khliehriat, u Dr J.Nongtdu.
Nongpoh, Jylliew 08: Shi bynta na ka thong jong ka Azadi ka Amrit Mohotsav ban leh burom ïa ka jingdap 75 snem ka ri India ba ka la ioh la ka jong ka jingsynshar Laitluid bad ba ka la kiew ha baroh ki liang, ka State Bank of India Nongpoh Branch mynta ka sngi ka la pynlong da ka Financial Literacy ha Ing Dorbar Hall, Sajer Nongpoh.
Ka jingthmu jong kane ka Financial Literacy ka long ban ai jinghikai kyrpang ïa ki paidbah nongshong shnong ka District ba kin sngewthuh halor ka jingmyntoi ba ki ioh na ki Bank bad ki dei ruh ban don la ka jong ka account ban poi sha ka thong katkum ka jingthmu jong ka sorkar India ba la tip kum kata ka Digital India.
U Additional Deputy Commissioner ka Ri Bhoi, u Bah M.B Tongper u la wan ban shim bynta kum u kongsan ha ka jingdon ryngkat ki nongmihkhmat na ki Bank bapher bapher kiba don ha Ri Bhoi.
Nalor ki nongmihkhmat na ki Bank kiba la wan ban pynsgewthuh sha ki paidbah la shim bynta ruh da ki paidbah nongshong shnong bad kito kiba ioh jingmyntoi na ki bank.
Ha kane ka sngi na ka liang ki bank bapher bapher kynthup ka SBI, Nongpoh Branch ki la sam ruh ïa ka sanction letter na ka bynta ki nongioh jingmyntoi ba kynthup ïa ka KCC Loan, Business Loan bad ka PMEJP loan sha kito ki nongioh jingmyntoi ba la jied kyrpang da kitei ki bank.
Haba kren kum u kongsan, u Bah M.B Tongper u la pynpaw ka jingkmen ban ïa don bynta ha kum kine ki jaid prokram kiba la pynlong da ki bank, bad ka jingthmu ba kongsan ka long ban ai jinghikai shaphag shibun ki jingmyntoi ba ki paidbah ki dei ban ioh na ki Bank.
U la ong ruh ka sorkar India ruh ka la pyntreikam shibun ki skhim kyrpang ban ïarap kyrpang ïa ki nongshong shnong ka ri ba kynthup kum ka skhim PBJBY, PMSBY, APY bad ka National Pension Schemes bad kiwei kiwei ki skhim kyrpang, hynrei ka dei ka kamram jong ki nongshong shnong ba ki dei ban shim kabu khnang ba kin dup ioh jingmyntoi.
Jowai, Jylliew 08: Ka jingïalehkai phutbol jong ki khynnah skul ne ka ‘Inter School Subroto Cup Football Tournament- 2022’ bala pynïaid da ka ophis u District Sports Officer West Jaiñtia Hills District, Jowai kala sdang mynta ka sngi Balang ha madan Kiang Nangbah Stadium, Jowai.
Ha ka jingïalehkai mynta ka sngi ha ka kyrdan Under-17 jong ki khynnah shynrang kila don haduh 6 tylli ki match, ha kaba ka Ialong Secondary School kala jop ïa ka Don Bosco Secondary School Mihmyntdu da 2-3 kol, ka Govt.
Public School kala jop ïa ka Demthring Presbyterian SS da 1-0 kol, ka Nartiang Presbyterian HSS kala jop 3-0 kol ïa ka Police Public SS.Ka Kiang Nangbah Govt.
HS School kala jop da 1-0 kol ïa ka Archievers SS Ummulong, ka Govt.
Boys HS School kala jop 2-1 kol ia ka Trangblang Govt.
U.P School, katba ka North Liberty ka pynliem ïa ka Shangpung Govt.
U.P School haduh 4-0 kol.
Ha kane ka lympung ïalehkai ba la pynbynta ha ki kyrdan jong ka Under-14 (boys) bad Under-17 (Boys) bad ka Under-17 (Girls), kiba don haduh 43 tylli ki skul napoh ka West Jaiñtia Hills District kiba la wan ïashim bynta.
Khliehriat, Jylliew 8: Ka shnong Moolamylliang kaba don ha East Jaiñtia Hills District ka dei ka shnong kaba ka tip kum ka shnong kaba khuid tam ha ri lum Jaiñtia kaba la ioh khur shibun tylli ki khusnam ha kaba ïadei bad ka jinglah ka shnong ban pynneh pynsah ïa ka mei mariang kaba kup rong jyrngam, kumjuh ruh mynnih ka sngi ka 7 tarik jylliew ha ka jingialang ba la pynlong ïa ka rakhe ïa ka sngi pynneh mariang ba la pynlong da ka ophis jong u Development Officer jong ka sorkar jylla, ba la pynlong ha Soso Tham Auditorium Shillong la pynkup burom ïa ka shnong Moolamylliang da ka khusnam ‘‘Best Natural Resourses Management ha EJHD’ bad la aiti ïa ka khusnam ha u Waheh Shnong ka Moolamylliang, u bah Apmon Pashiang.
Ha kaba iakren bad u Mawphor, u bah Apmon Pashiang, u la iathuh shuh shuh ba ka Dorbar Shnong ka don shibun ki jingthmu ban pyndep ha kaba iadei bad ki kam ban pynneh pynsah ïa ka mei mariang bad kaba sngewtynnad ban tip ba ki nongshong shnong jong ka Moolamylliang mynta ki la lah ban pynlong khlaw biang ïa kawei ka jaka ba ju khot ka ‘Kwai’ bad ong ba kane ka dei ka jaka kaba la syllen lut ki khlaw ki btap kaba na ka daw ka jingtih dewiong pathar kaba naduh u snem 2008 bad ki nongshong shnong mynta ki la lah biang pat ban pynlong ïa katei ka jaka kaba kup rong jyrngam sa shisien pat da kaba thung bun jait ki tynrai dieng.
La ong ruh ba ki nong shong shnong jong ka Moolamylliang ki la sdang ban thung dieng naduh ka 18 tarik u iaiong jong u snem 2014 bad ka la don ka jingkiew stet ha ka jing roi bad jingman bha ki tynrai dieng bad ym tang katta, ki la thung ruh ïa ki jait syntiew kiba bun jait ba kynthup naduh ki syntiew dieng, ki phlang bad kiwei kiwei ki jait jingthung, lah ban ong ba dei lyngba ka jinghsim khia ka Dorbar Shnong bad ka jingiatrei shit rhem lang ki paidbah nongshong shnong ba yn sa lah ban pynlong ïa ka shnong ka thaw bad ki sawdong sawkun kaba kup rong jyrngam bad ka la don ka jing ong ba ka ka shnong Moolamylliang ka la long kum ka Oasis jong ka East Jaiñtia Hills District.
U bah Apmon Pashiang, u la ong ruh ba ka Dorbar Shnong ka la buh thong ban pyndep shuh shuh sa ïa kiwei kiwei ki kam (activities) kiba ïadei bad ka jingpynneh pynsah ïa ka mei mariang bad la buh thong ba yn lah ruh ban trei pyndep ïa kiba bun ki kam bad ki skim ki ba la bei tyngka da ka NRM.Nongpoh, Jylliew 08: Na ka daw ka jingmad ïa ka jingkyrduh um hapoh ka shnong Nongpoh, kiba bun ki padbah ki la pynpaw ka jingsngewkhia ba ka umbam ka umdih kam poi thikna sha ki kor um ba kane ka la pynlong ïa ki paidbah ba ki hap ban mad ïa ka jingkyrduh ïa ka umbam ka umdih hapoh kane ka shnong Nongpoh, kaba dei ka head quarter jong ka Ri Bhoi District.
Kine ki paidbah nongshong shnong ka Nongpoh ki la pynpaw ïa ka jingkyrduh um bam umdih, ka dei hadien ba ka umbam ka umdih kam poi sha ki kor bad kane ka la wan rah ka jingsngewkhia ba ki hap ban mad ïa ka jingkyrduh um wat ha kum kane ka por kaba la long lyiur bad slap bad phewseh kum ki paidbah ki hap ban mad ïa ka jingtyrkhong umbam umdih hapoh kane ka shnong.
Haba la ioh ban ïa kren bad ki katto katne ki paidbah nongshong shnong kiba ym kwah ban pynpaw kyrteng, ki la pynpaw ba kum ki paidbah nongshong shnong ki dap da ka jingsngewkhia halor kane ka jingkyrduh umbam umdih wat ha kane ka por ba la slap bad lyiur bad kim lah ban tip kaei ka daw ba ka um kam poi sha ki kor um ha kaba ki la hap ban mad ïa ka jingtyrkhong umbam umdih.
Kum ki nongshong shnong halor kane ka jingkyrduh um, ki la buh ka jingkyrpad naduh u Rangbah shnong ka Nongpoh bad kynthp ki bor ba dei peit ka tnad PHE ba kin shim khia halor kane ka jingkyrduh um bad kim lah ban tip kaei ka daw kaba ka um kam poi sha ki shnong ba la suba ka dei ka jingset ki paidbah na ka daw ka jingslap bad ka jingtwa khyndew ba ka um kam poi sha ka snong nongpoh, ki la bynrap.
Shillong, Jylliew: Ka Synjuk Ki Kynthei Katholik, Shillong Archdiocese da ka jingsngewkhia mynsiem, ka pynrem jur ïa ka kam bymman ba la leh da u kpa uba la shim jyndat ïa ki artylli ki mynsiem ba lui lui ki ba dei hi ki khun ki jong u ha ka jingjia ka ba la jia ha ka 31 tarik Jymmang 2022.
Ka Seng ka la ong ruh ba kane ka jingjia ka la pynsngewtriem bad pynsuhjer ym tang ïa ki longkpa bad longkmie hynrei ïa ka jaidbynriew Hynñiewtrep hi baroh kawei.
Ha kajuh ka por ka Synjuk ka kyntu ïa baroh ki longkpa bad longkmie ba kin ri kin sumar ïa la ki khun; ban pynheh pynsan ïa ki kat kum ka jingsaiñ dur ba la buh da U Blei Nongbuh Nongthaw.
"Phi ki kmie ki kpa, wat pynsalia ïa la ki khun.
To pynsan pynrangbah ïa ki da ka jinghikai bad ka jingbthah kiba ïadei bad U Trai" (Ephesus:6-4).
Shuh shuh na ka liang ka Synjuk ha u kyrwoh lyngba I President ka phah ruh ïa ka jingsngewlem sha ka kmie bad ki ba haïing ha sem jong kine ki arngut ki lanot.
To U Trai Un ai ha ki mynsiem jong ki ïa ka jingjahthait ka bymjukut bad jingshai bymjukut kan tyngshaiñ ha ki; kin jahthait ha ka jingsuk.
Kane ka jingjia ba sngewsih ka la wanrah ruh ka jingpynrem na ki kynhun bapher bapher.
Shillong, Jylliew: Shi bynta jong ka jingrakhe ïa ka lyngkhuh snem ka ba 50 jong ka jylla Meghalaya bad 75 snem ka jingïoh jinglaitluid jong ka ri India, na ka liang u Bah Kitbor W Nongrum u ba dei u nongthoh kot ba pawkhmat ka jylla bad u ba la ïoh pdiang teng ruh ïa ka khusnam ‘Meghalaya State Award,’ bad Meghalaya Literacy Award,’ mynta ka kynti u la lah ban pyllait paidbah ïa ki laitylli ki kot ki ba kynthup ïa ka ; ‘Ka Sorkar Meghalaya,’ ‘Ka Jylla Meghalaya’ bad ‘Ka Ri jong ngi (India & Meghalaya) (New Edition 2022).
Shillong, Jylliew: Ka Statutory Conference ka ba ar jong ka Meghalaya Retired College Teachers Association (MRCTA) kan long ha ka 11 tarik mynta u bnai hapoh Women’s College, Shillong naduh ka por 11.00 mynstep.
Ha kane ka jingïalang yn ïa don lang ruh u Prof.B.Parthasarathy, General Secretary jong ka All India Retired University bad College Teachers’ Organisations, AIFRUCTO u ban ai jingkren hapdeng ki dkhot.
Kumta la kyntu ïa baroh ki nonghikai college ba la shongthait ka jylla ba kin wan ïashim bynta ha kane ka jingïalang bad ban pynkhlaiñ shuh shuh ïa ka seng.
Kane ka long katkum u kyrwoh lyngba Dr.M.N.Bhattacharjee, General Secretary MRCTA.Ka kyntien “literary" ka mut ka thoh ka tar, hynrei kane ka jingïathuh khana hangne kam dei shaphang ka Seng ki nongthoh kot lymne ka jingïalang halor ka thoh ka tar.
Kane ka jingthoh ka dei shaphang ka jingïatai nia kaba la jia ha ka jingïalang Dorbar kaba nyngkong jong ka ïing Dorbar Thaw Aiñ ka Jylla ha ka snem 1972.
San phew snem mynshuwa ka Duwan jong ka Synshar Paidbah ha Meghalaya ka shlei da ki briew kiba proh, kiba shemphang bad kiba tip.
Ym lah ruh ban klet ïa ka jingnoh synñiang jong ka Percylinda Marak, kaba long tang ma ka ka Nongmihkhmat kynthei.
Hadien ba la jied ïa u Prof R.S Lyngdoh kum u Shongknor ka ïing Dorbar Thaw Aiñ, u Paiem Jormanick (MLA) uba la pynïaid ïa ka elekshon u la kynthoh kumne, “baroh ngi tip ba u Prof R.S Lyngdoh u dei u riewstad uba tip bniah ïa ka histori jong ka Riti Synshar, kaba long ka spah bah bad kan ïarap ïa u haba u pynïaid ïa ka Dorbar…" Kiwei de ki Nongmihkhmat ki la pyrto ïa ka jingshemphang jong u Shongknor ba nyngkong ka Jylla.
U Bah Hoover Hynïiewta u ban jur ba ki MLA baroh ki la mon lang ban tynrong ïa ka jingkit ha ki tyrpeng ba khraw jong u Prof R.S Lyngdoh.
U la ong, “Shongknor ba donburom, phin seng nongrim ïa ka synshar paidbah ha kine ki lum…bad phin dei u Shongknor uba nyngkong jong ka Jylla ba pura u ban dro ïa u laiñ hapdeng ka seng saiñ hima kaba phi don bad ka jingkyntang jong ka shuki kaba phi shong.
Shongknor, nga ngeit phin lah ban pynïaid ïa ka Dorbar ha ka rukom kaba beit bad ryntih bad jingïaburom markylliang hapoh ka ïingdorbar bad shabar ruh kumjuh.
" Ki longshuwa jong ngi ki la pyrshang ban tei bad ïai neh ha ka nongrim, hynrei ka bamsap, ka tuh ka thiem bad ki kam runar ki la tyllep bad pynjot thiaw ïa ka synshar khadar bad ka akor ka burom ha ka imlang sahlang.
Ka ïing Dorbar Thaw Aiñ kaba nyngkong jong ka Jylla ka shlei da ki Nongmihkhmat kiba tip, kiba shemphang, kiba nep ka jingmut jingpyrkhat bad kiba pnah.
Na ki Bui jong ka Assembly, lah ban pynshisha ba ki jingïatai nia ki long kiba shong sbai bad ka dei ban ktik ïa ki samla pule ban thud bniah.
Naduh ka sngi nyngkong ngi sakhi ba ki Nongmihkhmat ki pynlut por ban ïatai nia wat halor ki jingmut jong ki kyntien ne ka senten.
Ka jingïatai nia ka long kaba jyliew bad shitrhem namar ki Nongmihkhmat kiba shemphang ki sei la ki nia ki jutang bad ki ïa biria pynrem iwei ïa iwei bad tei ïa ka Jylla kaba thymmai.
Ym don mano mano ruh kiba donhok ban bishar ïa ka jinglah ne ka jingbym lah jong ki Nongmihkhmat kiba mynta hapoh ka ïing Dorbar Thaw Aiï, hynrei shabar ka ïing Dorbar te ngi ïohi ïa ka jingthylli jabieng jong ki, ym tang katta, ka akor ka burom ruh ka la hiar bad ym don nongrim lymne saiñpyrkhat.
Ha ka rynsan saiñ hima kiba bun ki shu ïakyrkiw kyrkaw kum ki khyllung-khynnah.
ñiuma, ka don pat ka jingkyrmen namar ba shen kin sa mih ki khmat thymmai, kiba kloi ban len lade bad kiba shemphang, ki ban sa ai reng ha ka elekshon 2023 khlem ka jingkyrshan jong ki Seng saiñhima kiba la rim (la ki long kiba na Ri thor ne napoh Ri Lum).
Ha,oid, kin sa mih ruh kiwei ki khmat kiba la nang la stad bad kine ki kren shaphang ka jingkylla, phewse ka jingkylla aiu ki kren ym don ba peiphang bad kine pat kin ïakhun hapoh ka jingkhmih jong ki Seng saiñ hima kiba la satah bad ki bym don nongrim bad kiba ki nongïalam jong ki ruh ki long ki bym larkam bad ka pyrkhat pyrdaiñ kaba sahdien.
Kumta to ngin kyrshan ïa ka kynhun bad ki riewshimet kiba thymmai, kiba shai ka jingmut jingpyrkhat, kiba don buit, kiba don ka jingsngewthuh kaba shai halor ki ishu bad ruh kiba da ki phew snem ki la ïakhun bad ïaksaid ha madan halor ki ishu bapher bad kiba ïeng ha ka nongrim ka hok bad jingshisha.
Mynta ngin poi sha ka khana kaba nga kwah ban ïathuh bad ka dei shaphang ka jingïatai nia halor ka jingmudui pyrshah ïa ka Kot khubor Ka Pyrta U Riewlum.
Hadien ka jingjied ïa u Shongknor ka ïing Dorbar Thaw Aiñ, katei ka kot khubor ka la pynmih ïa ka khubor kaba pynthoh bria ïa ki katto katne ngut ki MLA bad kynnoh ba ki pynwit ïa ka elekshon jied Shongknor kaba la long ha 29 Lber 1972.
Ynda ka ïing Dorbar ka la shong Dorbar biang ha u ïaiong, u Prof Martin Majaw u la mudui pyrshah ïa ka kot khubor halor ka nongrim ba ka la ñiew thala ïa ka dor jong ki Nongmihkhmat.
Ka jingthoh ha ka kot khubor pyrshah ïa ki MLA ka long kumne, “Ha ka por ba shim ïa ka bynta banyngkong da u Acting Speaker, Bah Jor Manik Syiem ban jied ïa u Speaker, la don ka jingkaw-kaw bad jingpynwit da u Bah D.D Lapang, Bah H.Hynïiewta bad Bah M.N Majaw kiba long ki Opposition".
Kaba bud nangta ka long ka jingïatai nia kaba dondor bad ka ïing Dorbar ka la ïatai nia halor ki kyntien bad ki jingmut kiba don ha ki, khamtam eh ïa ka jingpynkylla sha ka ktien Phareng.
Lah ban mutdur haduh katno ka jingkhraw kata ka jingïatai nia haba u Shongknor uba dei ruh u nongthoh kot Khasi bad u nonghikai History uba pawnam u shah skhor ïa ki nia ki jutang ba ki MLA ki khlei bad ki MLA ruh kim dei kiba komti, pynban kiba pnah, kiba proh bad kiba khraw jabieng.
Kum u nonghikai skul, pateng pateng u Shongknor u tynruh da ki jingkylli ïa ki MLA kiba ïashim bynta ha ka jingïatai nia bad kumta ka jingïatai nia ka nang khraw shuh shuh.
Kane ka jingïatai nia ka tyllun pyllun ïa ki kyntien Khasi kiba la pyndonkam ha kata ka khubor, kum ka jingmut jong ka jingkaw-kaw bad jingpynwit bad ka jingpynkylla phareng ïa ka khubor.
Ban ïalam jingmut ïa ki nongpule bad ailad ïa ki ban pyshai shynna hi da lade halor kane ka jingïatai nia, ngan pyrshang ban ïathuh ïa ka jingïatai nia kumba la buh jingthoh ha ka bui jong ka ïing Dorbar Thaw Aiñ ka Jylla kumne harum:U Shongknor- “Mynta u Prof Majaw un buh ïa ka jingmudui pyrshah ïa ka kot khubor, “Ka Pyrta Riewlum" katkum ki kyndon jong ka ïing Dorbar.
Mar kumta hi, u Shongknor u tynruh ïa u nongmudui da ka jingkylli, “hato ym dei ba u Nongmihkmat ba donburom u pynkylla ktien hi da lade? Bad u nongmudui u jubab ba ïa ka jingpynkylla ktien la leh da ki nongtrei jong ka Assembly bad ma u ruh u pdiang ïa ka jingpynkylla ktien kumba ka long.
Kumta ka jingïatai nia ka sdang rhem bad u Prof.Majaw ruh da ka jingsngewskhem u pynphai nia shar shar.
Shuh shuh, u Shongknor u la kylli, “Na kano ka thymmei phi pynkylla Phareng ïa ka kyntien jingkaw-kaw bad jingpynwit ba phi ong ba ha ka ktien Phareng kine ki kyntien ki thew ïa ka jinglong khlem akor bad ki jingkren blap blap ki bym shongdor ei ei ruh em.
" U Prof Martin u la jubab, “Shongknor ba donburom, ka jingpynkylla ktien ka don ar jait, kawei ka long ban ai ïa ka jingmut ba shisha jong ka ktien bad kaba ar pat ka long ban ai ka jingsngewthuh halor ka jingmut jong ka ktien…bad Shongknor, nga dei u Khasi bad ngam donkam ban wad thymmei ban sngewthuh ïa ka jingmut jong ka ktien jingkaw-kaw.
" Hynrei u Shongknor u la woh nia biang, “Wat u Phareng ruh u hap ban peit bad twad jingmut na ka Chamber Dictionary.
"U Bah Brington Lyngdoh ruh u la ïashim bynta ha ka jingïatai nia bad wanrah ryngkat ïa ki ar tylli ki Dictionary ba la thoh da u A.S Shylla bad u Nissor Sing.
U Bah Bring u la kynthoh ba ki kyntien jingkaw-kaw bad jingpynwit ki long ki kyntien kiba jem ban sngewthuh bad kam donkam satia ban pynkyllaiñ ne thep jingmut da kumwei pat bad u nongmudui u la ïalam bakla ïa ka ïing Dorbar.
Kiwei ki Nongmihkhmat, kum u Bah Ripple Kyndiah bad u Bah Maham Sing ruh ki la ïashim bynta, katba u Bah Hoover Hynñiewta u la sei madan ïa ki nia riewstad bad kyntien biria dei por jong u, kaba la wanrah ïa ka jingïarkhie ïapler hapoh ka ïing Dorbar.
U Bah Hoover u la ïasaid nia tyngeh kumne, “Shongknor ba donburom, kam shym don kano kano ka jingkaw-kaw ha kato ka sngi…Lada na ka jinglong tynrai ka met u briew kum u Bah Majaw bad ma nga ki briew kiba heh sur bad ba phi ruh phi la ailad ban kren, Shongknor ba don burom, ïa kata ka jingheh sur ym lah ban ñiew ba ka dei ka jingkaw-kaw…kumta ïa ki briew kiba heh ka sur ym dei shuh ban shah ba kin ïaleh elekshon…kam don ka kaw-kaw, kumba ki ong bad kumba ki mut ban kynnoh ba ngi dei ki briew kiba khlem burom bad kiba khlem akor.
"U Shongknor u la pynkut noh ïa ka jingïatai nia da kaba ong, “kane ka donkam ruh ïa ka jingïatai jong ki stad kot" bad u la phah ïa kane ka kam sha ka Privilege Committee.
Lada jia ba ka ktien Khasi ka ïoh ïa ka jingithuh katkum ka Khyrnit Baphra ka Riti Synshar ka dei namarba don kum kine ki Nongmihkhmat ha ka ïing Dorbar Thaw Aiñ bad ka imlang sahlang ne ka Jylla kan kiew shaphrang lada ngi jied da ki briew kiba shemphang kaei ka Art, kaei ka Poitri bad kiba tip bniah ïa ka History, ym ki briew kiba bamsap bad kiba khwan myntoi shimet.
(U Prof R.S Lyngdoh u dei u nongthoh kot bad nongsdang jong ka tnat pule Khasi ha skul bah NEHU.Katba u Prof.Martin Majaw u hikai English ha St Anthony’s College bad u Bah Hoover Hynñiewta u dei u nongkren paidbah uba pnah bad uba proh jabieng).
Shillong, Jylliew :Ka Dorbar Shnong Lawsohtun, Shillong ha u kyrwoh lyngba u Bah H.Rynjah, Rangbah Shnong ka pynrem jur ha ka ba ïadei bad ka jingjia shah thombor jong uwei u khynnah u ba dang 15 snem rta hapoh Lumparing Stand ka ba la jia ha ka miet jong ka 2 tarik mynta u bnai bad ka ba la pynlong ïa une u khynnah ba un mynsaw jur bad don mynta hapoh ICU.Na ka liang ka dorbar shnong ka kyntu jur ïa ki bor jong ka aiñ ba ki dei ban thwet bad ban kem mardor ïa baroh kito ki ba donkti ha katei ka kam bymman.
Ha kajuh ka por ka dorbar shnong ka kwah ruh ban pynshai ha ka ba ïadei bad katei ka jingshah thombor jong utei u khynnah ha ki runar ha katei ka miet da ka ba ong ba ka long ka ba sngew kyndit bad pynsyier shibun namar tang khyndiat por hadien jong katei ka jingjia, ki dur ki dar jong une u khynnah u ba la mynsaw ki la saphriang lyngba ki social media da ka ba pynpaw ruh ba ki briew ki ba donkti ha kane ka kam thombor ki dei napoh Lawsohtun.
Kumta ruh khlem da pynslem ka dorbar shnong Lawsohtun ka la khot mardor ïa ka jingïalang bad baroh ki dkhot ka EC ban ïakren bad ban lap ïa ki jingshisha halor kane ka jingjia bad halor ki jingkynnoh ba la pynpaw da ka hymmen jong utei u lanot ha ki social media ka ba la ong ba ki briew ki ba donkti ha kane ka kam thombor ki dei napoh Lawsohtun.
Ka dorbar shnong ka kwah ruh ban pynshai ba hadien ka jingpynlong ïa ka jingtohkit hapoh ki dong ki kyntoit jong ka shnong, la ïoh jingtip ba ym shym la don satia ki briew na kane ka shnong ki ba donkti ha katei ka kam thombor.
Ka la ong ruh ba napdeng kito ki ba la shah kem ha ki pulit ym shym la don iwei ruh ki ba dei napoh Lawsohtun.
Kumjuh ruh ki jingthoh ha ki dur jong u lanot u ba la mynsaw ki ba la saphriang ha ki social media ki la pynpaw ruh halor ka jingjia shah thombor ha ka ba uwei u briew u la duh noh ïa la ka jong ka jingim namar ka jingshah thombor ha ki katto katne ngut ki briew ki ba dei napoh Lawsohtun ha kane ka snem ba la dep.
Na ka liang ka dorbar shnong ka pynpaw ka jingsngew bynñiaw ka ba jur halor ki ba kum kine ki jingkynnoh ki bym don nongrim ka ba la wanrah ka jingjah burom ïa ki nongshong shnong bad ïa ka shnong hi baroh kawei.
Shuh shuh ka dorbar shnong ka pynshai ruh ba ym shym la don satia kino kino ki jingjia ne ka jingduh jong ki mynsiem briew ha ki kam thombor ba la don bynta da ki nongshong shnong ka Lawsohtun ha kane ka snem ba la dep.
Nalor kata ka dorbar ka la ong ruh ba ka jingkren da ka hymmen jong utei u lanot lyngba ki social media ka long ka bym shisha, ka bym don nongrim bad ka ba ïalam bakla bad ha kajuh ka por ka ba ktah ruh ïa ka burom ka ijot jong ki nongshong shnong ka Lawsohtun.
Kumta ruh na ka liang ka dorbar shnong Lawsohtun ka kyrpad ïa kito ki ba thep ne post ïa kitei ki dur lyngba ki social media ba kin pan map mardor namar ka jingpynjah burom ïa ka shnong bad ïa ki nongshong shnong ki jong ka.
Kumjuh ka dorbar ka kyrmen ruh na ka bynta ka jingïoh khiah jong jong utei u lanot u ba don mynta hapdeng ka jingshah sumar.
Shillong, Jylliew 07 : U MLA barim jong ka Sohiong Bah HDR Lyngdoh ha ka sngi Balang u la ong ba watla u bynnud haduh katta katta ban mih noh na ka Congress hynrei um banse pat namar kim i don jingkyrmen shuh ban dang ïai neh ha katei ka party.
Utei u rangbah uba la bat teng ruh kum u Myntri Kampohïing ka Ri, u la pyntip ruh ba ha katei hi ka sngi u la dep ban phah da ka shithi sha u President ka Meghalaya Pradesh Congress Committee, Bah Vincent H Pala ba un mih noh na ka party.
“Da ka jingbynnud nga la shim ïa ka rai ban mih noh na kane ka party kaba la plie lad ïanga ban don ha ki kyrdan bapher bapher ha kine ki phew snem ba nga don ha ka kam shakri paidbah.
Hynrei ha kaba khatduh hi nga hap ban sngap ïa ka sur jong ki nongkyrshan kiba pynsngew hanga ba dei ban mih noh na ka Congress," la bynrap shuh shuh u Bah HDR haba kren bad ki lad pathai khubor.
Shuh shuh u la ong ba ka jinglong jingman ha ka party ka la sdang ban kylla dur naduh ka jingmih noh jong ki 17 ngut ki MLA ba kynthup ïa ki 12 ngut kiba leit ban pynïasoh sha ka Trinamool Congress bad 5 ngut pat kiba la shah sospon.
“Kane ka la pynlong ïa ki nongkyrshan ba shitrhem jong nga kiba la donlang bad nga ha kine ki 29 snem ba kin duh mynsiem bad syier jingmut ha kaba ïadei bad ka jinglong jingman jong ka party.
Ki la don katto katne ki nongïalam ka party kiba ju don bynta ban pynkhlaiñ ïa ka party kiba la wan ban pynpaw ba ka Congress kam i don jingkyrmen shuh bad ba la donkam kyrkieh ban pyrkhat thymmai," la ïathuh shuh shuh u Bah HDR Lyngdoh.
La ïathuh ruh ba dei ha ka 04tarik mynta u bnai baroh ki unit jong ka Congress ha Sohiong ki la shim ïa ka rai kaba khatduh ban mih noh na ka party bad ban ïakhun noh na ka party riewlum.
Kawei pat ka bynta kaba u Bah HDR Lyngdoh u pynpaw ka long ba kito ki rangbah kiba kam ba ki dei ki nongïalam jong ka Adhoc Committee jong ka Congress Sohiong, kim dei satia ki nongïalam jong ka Congress hynrei ki dei na kiwei kiwei ki party shwa kane.
Utei u MLA barim watla u kyntait ban ïathuh ïa ka party thymmai kaba un leit ban pynïasoh hynrei la sngewthuh ba shen ka UDP kan sa pdiang burom ïa u bad pynbna ruh kum u kyrtong jong ka na bynta ka elekshon MLA 2023.
Shillong, Jylliew 8 : Ka North Eastern Hill University (NEHU) kan ïateh paralok bad ki University na Mauritius na ka bynta ban pynkhlaiñ shuh shuh ïa ka jingpule ym tang hapoh ri hynrei wat shabar ri ruh.
Da ka jingthrang ban pynkhlaiñ ïa ka jingpule naduh ka kolshor, ki jingwad bniah bad ki jingwad ïa kiba dang thymmai ka NEHU kala ïateh paralok bad ki ri ASEAN, QUAD, Pacific Rim bad mynta kan pynïar shuh shuh ïa ka jingiadei da kaba pynkhreh ban ïateh lok bad ka Mauritius.
U Prof P.S SHukla, Vice Chancellor jognka NEHU u la leit sha ka High Commission jongka Mauritius ha India bad ïa kynduh ia ka High Commisioner ka Santi Bai Hanooman bad ki secretary jongka ban ïakren halor kane ka jingkwah ban ïateh paralok bad ki University jongka Mauritius da kaba ïasoi ruh ïa ka Memorandum of Understanding (MoU).
Na ka liang ka Santi Bai kala pynpaw ba kan ai ka jingkyrshan ba pura ban wanrah ka jingïadei hapdeng ka NEHU bad ki Univerisity jongka Mauritius ban ïoh pule bniah shuh shuh halor ka jingkylla ka suiñ bneng, hydrology, ka kolshor, ki rukom im tynrai, ka ktien, ka thoh ka tar, ki kam ïada ri bad ter ter.
Lyngba ka MoU yn ïateh ruh ban don ka jingleit ïa pule mar kylliang ki samla pule na NEHU bad kumjuh ruh ki samla pule na Mauritius.
Na ka liang ka Santi Bai ka la pynpaw ruh ïa ka jingthrang jongka ban wan ïuh kjat sha NEHU.Halor kane u Prof Shukla ula pynpaw ïa ka jingkloi ban pdiang ïa kane ka jingkwah jong kane ka nonglamktien ka India sha katei ka ri.
Kane ka jingwan jongka High Commissioner jongka Maritius sha kane ka jylla bad khamtam sha NEHU kan long ka jingsdang jong ka jingïadei hapdeng ka NEHU bad ka Mauritius.
Kane kan long ruh ka jingmyntoi ïa ka ophis ba thymmai jongka NEHU kaba dei tang ïa ki kam bar ri ne International Affairs kaba la sdang hadien ba la shimti da une u Vice Chancellor ba mynta u P.S Shukla.
Shillong, Jylliew, 08: U Symbud Lamphang jong ka Ingbishar Thawaiñ ka Jylla u Timothy D.Shira u la pynpaw ka jingsngew skhem baka National People’s Party (NPP) kan sa wan phai biang sha ka bor synshar ha u snem 2023.
U Shira uba la ïoh mihkmat haduh lai sien kynthih na Resubelpara u la ong ba ka All India Trinamool Congress (AITC) hapoh ka jingïalam jong u Mukul Sangma kan dang hap ban shong ha ka Liang Pyrshah katba ka Congress kan ym jop wat tang uwei ruh ha rilum Garo.
U la ong, “ha rilum Khasi-Jaiñtia, ngi khmihlynti ban jop 14 bad ha rilum Garo Hills ban jop 16.
Da kane ka jingjop ngin sa long ka kynhun kaba bunpaid bad ngi lah ruh ban jop kput," ong u Shira haba ïakren bad ki lad pathai khubor.
“Hynrei lada ka jingbunpaid ka kiew tang 30 lane 31, ka sorkar jong ngi kna ym skhem bad ngi donkam ban ïasynrop bad kano kano ka seng sain pyrthei ban pynskhem ïa ka Sorkar," u la ong.
U la ong ba ki jingkynnoh pyrshah ïa ka Sorkar kin don beit bad ong ruh ba ki la don bun tylli ki jingkynnoh bamsap ha ka por ba dang synshar ka Congress na ka liang jong ngi bad na kiwei kiwei pat ki liang bad mynta ruh ki mih ki jingkynnoh ba laiphew jait pyrshah ïa ka sorkar jong ngi.
’Shuh shuh une nongïalam jong ka NPP u la ong ba ka long kaba shai ba ka AITC lymne ka Congress kin ïoh bat satia ïa u lakam synshar ha u snem 2023.
U la kam ba ka AITC kam buh jingma eiei ruh em ïa ka NPP hynrei kan sa shah pyntroiñ shwa ban poi ka elekshon.
U la kynnoh ba ki don katto katne ki MLA ka AITC kiba la phah ïa ki ksiang sha ka NPP ban pynpaw ïa ka mon ba ki la kwah ban pynïasoh sha kane ka NPP.Katkum ka jingong jong u, ka NPP ka la kyntait ban pdiang ïa ki.
“Nga tharai kumba 75% na ki, kin wan pynïasoh sha ka NPP bad lada ngi pdiang, kumno ngin ai jaka ïa ki? Ngim lah ban pdiang lut ïa baroh dei na kata ka daw ngi la kyntait.
Tang khyndiat ngut ki ban shah pdiang hynrei ym baroh.
Ngi la don la ki jong ki kyrtong na kata ka daw ym don jaka shuh ïa ki (MLA ka AITC ban pynïasoh sha ka NPP)," ong u Shira.
Ha kawei pat ka liang u Symbud Lamphang la ong ba ka jingkam jong u President ka MPCC u Bah Vincent Pala ba ka Congress kan sa ïoh bat ïa u lakam synshar ka dei tang ka jingmutdur jong u marwei.
U la ong ba ka Congress ka la lah ban ym jop wat tang uwei ruh ha rilum Garo hynrei ha Rilum Khasi-Jaintia ka lah ban jop la kumno kumno tang 7 ngut eiei.
Shillong, Jylliew, 08: Ka Petroleum Dealer Association, Meghalaya (PDAM) ha ka sngi Balang ka la mih shakhmat ban pynshai halor ka jingkhleh um ha ka umphniang Petrol.
Kane ka jingpynshai jong ka PDAM ka long hadien ba la mih ka jingshah kynnoh jong kawei Petrol Pump kaba don ha ka Shnong Nongspung, West Khasi Hills Distrcit ba ka la khleh ïa ka umphniang petrol ba ka um.
Ha ka jingïakren bad ki lad pathai khubor, u dkhot jong ka Petroleum Dealer Association, Meghalaya (PDAM) u Bah Kennedy C.Khryiem u pynshai, “ki Underground Tank kiba don hapoh khyndew ki dei kiba la don da ki snem.
Don kiba la khatsan snem, la arphew snem bad kumta ter ter.
Na ka por sha ka por, ngi ju pynkhuid bad ngi ju pyndait thymmai ïa ka Manhole, kaba don ïa i thliew barit bha.
Ha kane ka Manhole kaba don ïa ka Suction Pump kaba tan ïa ka Umphniang Petrol ban leit sha ki mashin ban theh umphniang.
Ha ka Manhole ka don ka Casket ka dei ka jri kaba ynda la slem ka ran bad nangto ka lah ban jreiñ khyndiat pa khyndiat ka um shapoh ka Tanky.
Dei na kata ka daw ka Tanky ka lah ban don ïa ka um.
Ka Petrol ka dei ka kynja kaba dait thah bha bad ha ka por lyiur ba jur ka jingshit ka lang jynhaw bad ka rung shapoh ka Tanky.
"“Ngi ki Dealer jong ki Petrol Pump kaei kaba ngi leh ka long ba ngi tan ïa ka um na ka por sha ka por ban pynthikna ba ki Underground Tank jong ngi kin khuid.
Lada kata ka Petrol kaba wan ryngkat bad ka Ethanol kaba la khleh lang bad ka um bad lada long kumno kumno ruh kan don hi ka um hangne hangtai," u la ong.
“Kaba donkam ka long ban ba ngin hap ai jingpynshai sha ki paidbah nongniah kali ba ka Petrol kaba ka Sorkar ka phah mynta ka dei kaba khleh bad ka um," la ong u Bah Kennedy.
“Lada phi leit ha kawei pa kawei ka Petrol Pump, hapoh ki mashin kiba ngi theh ïa ka Umphniang ka don kawei ka Sticker kaba thoh 10% Ethanol Blended kaba mut ba ka Petrol kaba la khleh lang 10% bad ka Ethanol.
Kata ka dei ka jingpynshai kaba ngi ki Dealer ngi kwah ban pynshai sha ki paidbah halor ka Ethanol," ong shuh shuh u Bah Kennedy.
Haba kynthoh halor ka jingshah kynnoh jong ka Petrol Pum ha Nongspung, West Khasi Hills u Bah Kennedy u la ong, “ha kine ki sngi ki la don kiba la shah ktah bad kawei ka Petrol Pump ha Nongspung, West Khasi Hills kaba la shah ktah na ka jingkynnoh ba ki khleh um.
Mano bym khleh um ïa ka petrol? Ha Laitkor, ka Bharat petrolum RO ka la shah kynnoh ba ka khleh um ha ka petrol.
"“Kine kiei kiei ki jia na ka por sha ka por khamtam mynta ha ka por lyiur bad khamtam ka jingdon 10% ka Ethanol na ka liang jong ka Seng ka pynshai sha ki paidbah ba ki dei ban tip ïa kane bad kane kam dei kaba ngi leh ma ngi bad ka dei kaba wan na ka Kompeni bad kaba don 10% ïa ka Ethanol," la ong shuh shuh u Bah Kennedy.
Shillong, Jylliew 8 : Ka sorkar jylla kam don jingthmu satia ban khang ïa ki skul kiba duna ki khynnah skul ban pule.
Wat la ki don haduh 200 tylli ki Lower bad Upper Primary School haka jylla kiba ki khynnah skul ki don tang hapoh ka 10 ngut, hynrei ka sorkar kam kwah ban khang ne pynduh ïa ka hok jong ki khynnah skul, ong u Myntri ka tnad pule puthi u ma Lahkmen Rymbui.
“ Hooid ha kaba sdang ka don ka jingthmu ban leh kumta hynrei haba ngi la bishar bniah bha ngi shem ban shim ïa kum kane ka rai ka long kum ka jingpynduh bad jingknieh ïa ka hok jong kito pat kiba pule ha kine ki skul" ong biang u ma Rymbui.
U la ïathuh ba ka sorkar Assam lyngba u myntri ka tnad pule puthi jongka u Ranoj Pegu ka la pynbna ban khang ïa 800 tylli ki skul kiba don ki khynnah skul hapoh 30 ngut.
Hynrei ha kaba ïadei bad ka Meghalaya u la ong namar ba don kane ka khlam na kata ka daw na ka liang ka sorkar kan hap ban da bishar bniah shwa ban shim ïa kino kino ki rai namar kam kwah ba ki khynnah kin duh ïa ki jingpule jongki.
Shwa ban wan kane ka khlam COVID-19 ka la don shisha ka jingpynkrheh na ka tnad pule puthi ban rah hakhmat ka kynhun myntri ban khang ïaki skul ba duna ki khynnah skul hynrei da ka jingwan kane ka khlam kaba la ktah jur ïa baroh wat haduh ka pule puthi kumta ka sorkar ka la rai ban pynsangeh noh ïa kane ka jingthmu namar kat kum ki kyndon jongka Right to Education (RTE) Act ruh kala kren shai ba ym bit da lei lei ruh ban pynduh ïa ka hok leit skul jong u ne ka khynnah.
Shillong,Jylliew 8 : U Myntri ba dei peit ïa ki khlaw ki btap (Forest and Environment) u James P.K Sangma ula ïathuh ba ka sorkar shen kan sa pynmih ka jingpynbna ban pynlong noh ïa ka Baghmara Reserve Forest, South Garo Hills kum ka kper jong ki syntiew rakot ( Pitcher Plant) bad kumjuh ruh ia ka Riat Khwan Reserve Forest, East Khasi Hills kum ka jaka sah jong ki lai phewjait ki sim.
ïa kane la shim rai ha ka jingïalang jongka State Board for Wildlife hapoh ka jingpynïaid u Myntri Rangbah u Conrad K Sangma.
Nalor kane ula ïathuh ruh ba ka tnad jongu ka dang pynkhreh mynta ban pynbun ïa ki ‘law shnong ki law kyntang khnang ban wanrah ka jingrben biang ki khlaw ki btap ha kane ka jylla.
U la ïathuh kumba long mynta ka jingrben ki khlaw ki btap ha ka jylla ka la duna bha.
“ Kumta na ka liang ka tnad ba peit ïa ki khlaw ki btap ka shem ba kane ka dei ka jingma kaba ap ïa ka jylla bad donkam ban syndong sopti syndong patlun noh ban ïeng bad trei shitom da baroh ki ophisar ban tem ïa kine ki jingsdang syllen ki khlaw ki btap bad kumjuh ruh kumno ban thaw ki lad ki lynti ban wanrah biang ïa ka jingrben ki khlaw ki btap ha kane ka jylla" ong u James Sangma.
Kumba long mynta ki don 81 tylli ki law shnong law kyntang haka jylla bad lyngba kine ki la wanrah bun ki jingmyntoi namar la sumar ïaki da ki shnong ki thaw hi kumta ka donkam bha ban don bun kum kine ki khlaw haka jylla.
Na ka bynta ka jingsumar sukher ïa ki khlaw ki btap ka sorkar kan sa ai bainong hi ïa ki shnong ki thaw, ong u myntri.
U la ïathuh ruh ba ka sorkar ka la buh thong ban thung haduh 8 million tynrai ki dieng hapoh une u snem.
Shillong, Jylliew 08: U MDC ka NPP na Rambrai, Bah Bajop Pyngrope u la ong ba kito ki MDC kiba khyrwit bad diang bad mon ïa ka NPP halor ka ishu pynbeit pud ha ka kylla kaba nyngkong, ba ki dei ban da leh ‘homework’ ha shwa ba kin kynthoh bad kren laplah kat shaba lap.
Katei ka jingkren jong u, kadei halor ka jingkynthoh jong ki katto katne ki MDC ka UDP kiba la kynnoh ba nyngkong ki MDC ka NPP ruh ki la mynjur ban ujor lang sha Ïing Bishar halor ka jingsoi jong ka sorkar MDA ïa ka soskular pynbeit pud, hynrei hadien pat ki la weng noh ïa ka jingkyrshan.
Haba pynshai shuh shuh, u Bah Bajop u la ong ba ym dei satia ba ka NPP ka la kynran dien noh ban ujor sha Ïing Bishar halor ka soskular pynbeit pud hynrei kadei namar katkum ka rai jingïalang ka long ban ailad ïa ki Hima kiba don ki kot ki sla ban ïaid shakhmat ïa ka kam.
“Ngi na ka liang ki MDC ka NPP ngim shym la pyrshah satia hynrei ngi la rai ba ngin ym leit satia sha Ïing Bishar lyngba ka District Council namar ka Council kam don ïa ki kot ki sla hynrei ki Hima ki don ïa ki.
Ïa kane ruh la rai da baroh ki MDC kiba donlang ha katei ka jingïalang," la bynrap biang u Bah Bajop.
Utei u nongmihkhmat u ong ruh ba ki para MDC ki dei ruh ban tip ba lada phai shwa tang sha ka Regional Committee kaba dei ha West Khasi Hills, ïa ka kynhun la khlieh da u MLA ka HSPDP ba dei ruh u Myntri ka sorkar jylla, Bah Renikton Tongkhar kum u Chairman katba u MLA ka UDP bad Myntri sorkar ka jylla Bah HB Nongsiej pat kum u Vice Chairman.
“Ka West Khasi Hills lei lei ka ïohnong bha na ka jingpynbeit pud ha ka kylla kaba nyngkong namar ka Tarabari Sector ha ki por ba mynshwa kam hap satia ha Meghalaya hynrei mynta kane ka jaka kaba don kumba 12 ne 13 shnong ka la hap mynta sha Meghalaya namar ka jingbit jingbiang ka synshar khadar," u la ong.
Nalorkata, u ong ruh ba ha ka MDC constituency jong u, um shym la duh wat tang kawei ka shnong ruh.
Katkum ka jingong jong u, ka surok PMGSY na Athiabari sha Umshek Assam kam shym la ïoh satia ban sdang hynrei naduh ba u kren bad u Myntri Rangbah ka Jylla, u Conrad Sangma mardor katei ka kam ka la ïaid.
Shillong, Jylliew 07 : Ka National People’s Youth Front (NPYF) ha ka sngi Balang ka la sam da ka song pisa sha ki nongjop ha ka ïakob thaw bad rwai kum shi bynta ka jingrakhe ïa ka sngi pynneh mariang.
Ki nongrwai ba ïoh ban khur ïa ka song pisa ba 15hajar tyngka dei u Lancaster Mawthoh, katba ïa ka song pisa ba 10hajar tyngka la ïoh da Ïaitreilang Warjri bad ïa ka khusnam ba lai pat kaba long 5hajar tyngka la ïoh da u Fred Malki.
Ïa katei ka song pisa la sam da u Myntri ka tnad Forest, James K Sangma ba dei ruh u MLA ka NPP ha ka jingïalang kaba long ha ophis treikam ka NPP ha ryngkat ka jingdonlang ki nongïalam ka NPYF.Ha katei ka lympung ïakob thaw bad ruh ban rwai la wan ban shim bynta haduh 34 ngut kiba la pyni lut ïa ka jingtbit jong ki kumno ban pynshai pynsngewthuh ïa ki paidbah halor ka jingkordor jong ka mei mariang.
Na ka liang u Myntri haba kren ha katei ka jingïalang u la ai ka jingïaroh ïa ka NPYF Shillong City kaba la ban pynlong ïa katei ka jingïakob kaba long ka sienjam kaba paka tam ban pynsngewthuh ïa ki nongshong shnong halor ka jingdonkam kyrkieh ban ïada ïa ki sawdong sawkun ha kum kane ka por ba ka jingkylla ka mariang ka jur bha.
Shillong, Jylliew 08 : Ka tnad Forest and Environment jong ka sorkar jylla ka la pynkhreh mynta ban pynkynriah noh sha ka jaka thymmai ïa baroh ki mrad bad ki sim kiba don ha Phan Nonglait Park kaba ju tip baroh shi katta kum ka Lady Hydari Park, Shillong.
Haba pyntip ïa kane, u Myntri ka tnad Forest, James K Sangma u la ong ba ka jingtrei mynta ïa katei ka jaka ri mrad ba thymmai (state zoo) kaba don ha Umrew, Ri Bhoi District ka la ïaid shakhmat mynta.
“Ngi kyrmen ba ngin sa ïoh ban plie noh shen ïa ka namar ka jingpyntrei ka la ïaid stet bha.
Ngi kwah ruh ban pynkynriah lut noh ïa baroh ki mrad bad ki sim kiba don hangtei sha ka jaka sah kaba thymmai na katei ka jaka ba don mynta," la bynrap biang u Myntri.
U Myntri u ong ruh ba ka jingbuh ïa ki mrad ha katei ka park kaba don baroh shi katta kadei kaba rit bad kumta ka long kaba isynei ïa ki ban ieh sah hangtei hynrei namar baroh shi katta ba kim don lad kim banse ban ieh kumto.
Katkum ka jingong jong u, na ka liang ka sorkar jylla ruh ka kwah ban pyndep kham kloi noh ïa katei ka state zoo khnang ba kan ym shimpor shuh ban pynkynriah noh ïa ki nangtei.
Ha kawei pat ka liang u Myntri u la ong ruh ba tad haduh mynta hi kim don kano kano ka jingthmu ban wanrah kham bun shuh shuh ki mrad sha katei ka jaka ri kaba thymmai lait noh na kito kiba dei na ka Phan Nonglait Park.
Shuh shuh u la ong ruh ba hadien ba la dep ban pynkynriah lut ïa ki mrad na katei ka park, ka sorkar kan sa phah pynpra lut ïa kitei ki jaka baroh khnang ba yn dup lah pat ban pynwandur ïa ka kum ka jaka ïaid kai ne shongkai pyngad jong ki paidbah.
Shillong, Jylliew, 08: Ka Meghalaya Board of School Education (MBoSE) Tura ha ka sngi Balang ka la pyntip ba ïa ka result jong ka eksamin Secondary School Leaving Certificate (SSLC) bad Higher Secondary School Leaving Certificate (HSSLC), Arts Stream yn sa pynbna paidbah ha ka 10 tarik mynta u bnai.
U Kyrwoh ba la phah da u Controller of Examination ka MBoSE, Tura, u Bah TR Laloo, ula pyntip ba ïa ka Result Booklet lah ban sei na ka Website jong ka MBoSE ba la ai kyrteng, www.
mbose.
in.
Ym ym tah satia ïa ki result ha ophis jong ka MBOSE ha Tura bad Shillong.
Ïa ki result lah ban peit ruh na ki website, www.
megresults.
nic.
in, www.
meghalaya.
shiksha, www.
result.
shiksha bad www.
jagranjosh.
com.
Shillong, Jylliew, 08: Ha ka sien kaba ar ka Iingbishar Meghalaya High Court ka la kyntait sharud bad kheiñ ïap ïa ki ar tylli ki jingpynbna (Notifications) ba la pynmih da ka Sorkar Jylla na ka bynta ban pynkha kawei ka post Officer on Special Duty (Technical) ha ka tnat Printing and Stationery bad ban pynkynriah ïa u Director barim jong ka Printing and Stationery sha kane ka post.
Ïa ka rai la pynmih ha ka sngi Baar da ka Bench jong u Justice Hamarsan Sing Thangkhiew halor ka jingujor ne ka writ petition ba la mudui da u Director barim ka Printing and Stationery u Salgira R.Marak uba la ïakhun pyrshah ïa kine ki ar tylli ki jingpynbna ba la pynmih da ka tnat Printing and Stationery ha ka 9 tarik, Naiwieng, 2022 kaba ïadei bad ka jingpynkha ïa ka post OSD (Technical) bad ka jingpynkynriah ïa u sha kane ka post.
Ka Ingbishar Meghalaya High Court ka la kdew ba ka jingleh jong ka Sorkar Jylla da kaba shna ïa ki Rul kaba pynbeit ïa ka jingthungkam bad ïa ki kyndon jong ka kam na ka jingbym don jong ka Aiñ lyngba ka jingpynbna ka “dei ka jingkyntur sha ka rai jong ka ingbishar.
"Ka ingbishar ka la kdew ruh ba ka Sorkar Jylla kaba la shah mudui ka la pyni ïa ki jingpynbna ba la pynmih bad ba la pynbha khnang ban weng ïa ki jingdkoh ha ka jingpynbna ba la pynmih mynshwa ïa kaba la kdew da ka ingbishar ha ka jingbishar kaba 17 tarik, Nailar, 2020, bad ka jingpynbna kaba thymmai kam dei kaba ktah shimet ïa u nongmudui.
“Hynrei, ka jingshisha hi ka long ba ka jingpynbna ka kdew ba ki la pynbna hadien ba ladep pynbeit janai bad ha kaba ïadei bad ka jingpynbna kaba la pynmih ha ka 8 tarik, Nailar, 2019, ïa kaba la kheiñ ïap da kane ka ingbishar, ka la ai jaka ïa ka Sorkar Jylla kaba la shah mudui ban pynksan halor kine ki jingpynbna ba ladep pynmih," ong ka Ingbishar.
“Watla katta, na ki daw kiba la kdew hangne, ka jingpynbna ba la pynbna No.SG.12/97/238 bad No.SG.12/97/239, baroh ar tylli ha ka 9 tarik, Naiwieng, 2020 la kyntait sharud bad la kheiñ ïap bad ïa ka jingmudui (writ petition) la ailad ban ïaid shakhmat," la ong ka rai jong ka ingbishar.
U Senior Lawyer u U.K Nair uba la ïasaid na ka bynta u Marak ha ka jingkyrpad hakhmat ka Ingbishar u la ong ba ka jingpynbna (notification) ba la pynkha ïa ka post OSD (Technical) ha ka kyrdan Senior Grade jong ka Printing and Stationery (Technical Grade), ka long ka bym lah shuh ban dang bteng namarba ka post Senior Grade ka dei ka kyrdan bad katkum ka Rule 4(2) jong ka Printing and Stationery (Technical) Service Rules, manla kawei pa kawei ka post ka dei ka kyrdan ba laitluid bad ka jingleit na kawei ka kyrdan sha kawei pat ka dei ban long katkkum ki Rul.
Shuh shuh u Nair u la kdew ba ka Rule 7 jong ka Printing and Stationery (Technical) Service Rules kaba kdew ïa ka rukom thungkam bad ha kaba ïa ki post ha ki kyrdan bapher bapher yn hap ban pyndap kam shah lane kam ailad ban thung OSD (Technical) ha ka kyrdan Senior Grade.
Une u Senior Lawyer u la kdew ruh katkum ki rai bapher bapher jong ka ingbishar Supreme Court ban kyrshan ïa ka ka jingïasaid jong u ba ïa ka rai jong ka ingbishar yn ym lah ban shah pynduh ha ka jingpynbna jong ka Sorkar.
Shuh shuh u Nair u la ong ba ka jingleh jong ka Sorkar Jylla ka long ban weng beit ïa u Marak na ka post Director, Printing and Stationery kaba long pynban kum ka jingpynkheiñ ïa ki Rul bad ka long kumba shong halor ka jingkyrpad nalor ba ka Ingbishar High Court ka ladep ai ïa ka rai kham mynshwa kaba ong, “bym lah ban ai jingbit.
"Lah ban kdew hangne ba kane ka dei ka sien kaba ba ka jingpynbna ba la pynmih da ka Sorkar halor kajuh ka kam yn kheiñ ïap da ka Iingbishar High Court.
Ha ka jingbishar bad ka hukum ba la pynmih ha ka 17 tarik, Nailur, 2020, ka High Court ka la kheiñ ïap bad kyntait sharud ïa ka Notifications No.SG.12/97/169 bad SG.12/97/170 ba la pynkih ha ka 8 tarik, Nailar, 2019, halor ka nongrim ba kim ïaid katkum ka aiñ bad nalor kata la shu pynmih da kaba pynkheiñ ïa ki kyndon.
Ka Notification No.SG.12/97/169 kaba 8 tarik, Nailar, 2019, la mang ban pynkha ïa kawei ka post OSD na ka bynta u Marak ha ka tnat Printing and Stationery Department.
Shuh shuh lyngba kane ka Notification No.SG.12/97/170 jong kane ka tarik, ïa u Marak la thung kum u OSD ha kane ka tnat.
Jowai, Jylliew 08: Bun ki paidbah nongshong shnong ha ki thaiñ khappud jong ka Elaka Labang Nangphyllut & Pangam Raliang kiba dei ki Pnar ki la sangeh ban leit thep vote mynta ka sngi 8.6.2022 sha ka Election Member of Autonomous Council M.A.C jong ka Karbi Anglong Autonomous Council, Assam.
Ka daw ba la pynlong ïa kitei ki nongshong shnong ka Block-1 ban nym leit thep vote shuh shapoh ka Assam ka long halor ki nongrim ba kim shem la ïoh jingmyntoi eiei kum ki nongshong shnong ka Ri ha ka liang ka ïoh ka kot naduh ki lynti ki syngkieng, ki jaka pule puthi bad jaka sumar kumjuh.
La ïathuh na ka por sha ka por ki tei ki nongshong shnong kila shah pynthut ha ki briew jong ka Assam ha ka liang ka synshar ka khadar bad kumjuh ha u pud u sam, wat ha ka snem August 2015 la don ruh kiba la shah beh shnong kaba la pynlong ïa kitei ki nongshong shnong ban leit phetwir sha kylleng ki jaka.
La pynsngew ruh na ki briew kiba dei na katei ka thaiñ wat ïa ka khaïi ka pateng ruh kim ïoh shuh ban leit khaïi ïala ki jong ki mar ki mata kiba dei hok jong ki, namar ki briew jong ka Assam kim shem ka ailad ïa ki nongshong shnong ka ban pynïaid ïew ïa kitei ki mar jong ki.
Ïa kane ka jaka Elaka Labang Nangphyllut & Pangam Raliang la pynhap noh ïa ka sha Assam katkum ka Notification No.TAD/R/31/50/149, dated 13 th April 1951 ban pynkha ïa ki District Council haki jaka bashong basah daki jait bynriew ritpaid jong ka jylla Assam la khlad jubor ïaka Elaka Labang Nangphyllut naka Jowai Civil Sub-division bad pynhap jubor noh sha United Cachar & Mikirs Hills District haka jaka ban don hapoh ka United Khasi & Jaiñtia Hills District mynshwa.
Kiba bun na kitei ki shnong ha Block-1 haduh mynta kiba la don haduh 36 tylli ki shnong Khasi Pnar kila kwah ba Elaka Labang Nangphyllut & Pangam Raliang dei ban re-transfer biang ïaka sha Meghalaya.
Shillong, Jylliew 08 : Ka Myntri jong ka tnad Women and Child Development, ka Smriti Irani ka la ong ba ka long kaba donkam bha na bynta kito kiba don ha ka bor synshar ba ki buh hakhmat eh ïa ki ishu kiba ïadei bad ki kynthei bad ruh ki khunlung khynnah ha ka jingtreikam jong ki.
Ïa kane ka Myntri ka la kren ha ka video conferencing ha ka lympung kynduh lang kaba nyngkong eh jong ki longkmie ka jylla ïa kaba la tip kum ka State Women’s Conference kaba long ha State Convention Centre, Shillong.
Ha kajuh ka por, ka Myntri ka la pynpaw ruh ïa ka jingkmen ba ka sorkar ka la pynlong ïa kum kitei ki lympung na ka bynta ban ïakren ïa ki ishu kiba ktah ïa ki khunlung bad khynnah.
“Nga kyrmen ba kane ka sienjam ba ka Meghalaya ka shim kan long ka nuksa na ka bynta kiwei pat ki jylla kumjuh ruh ïa ka sorkar India ban pyrthuh lang," ong ka MLA na Amethi, Uttar Pradesh haba ïaroh artad ïa katei ka jingpynlong jong ka Meghalaya ïa katei ka lympung.
Ha shwa kane, u Myntri Rangbah hadien ba u la plie ïa katei ka lympung kaba la pynlong halor ka phang, “Support and Celebrate", u la ong ba katei ka jingkynduh kadei kaba heh tam ha ka jylla hadien bun bun snem.
Katkum ka jingïathuh jong u, ki la don haduh kumba 2lak ngut ki longkmie kiba shim bynta ha katei ka lympung na ki 46 tylli ki block da kaba shu peit online.
Ha kane ka sngi, u Myntri Rangbah u la pyllait paidbah ruh ïa ka Early Childhood Development Mission bad pynbna ruh ba la pyllait ïa ka rynsan pan jingïarap ba la tip kum ka 181 Helpline.
Shillong, Jylliew 8 : Ka Assembly Committee on Women Empowerment ka la khot hajir ïa u Director General of Police (DGP) bad ïa u Investigating Officer (IO) ha ka 20 tarik Jylliew halor ka jingshah pyniap ki arngut shipara ki khynnah rit iwei ba dang 4 snem bad iwei ba dang 2 snem ba la jia ha ka janmiet 30 tarik Jymmang 2022 ha Nongrah.
“ Nga la khot hajir ïa u DGP bad ïa u IO kynthup ïa u OC halor kane ka jingjia.
ïa ka shithi ngi la phah mynta ka sngi" ïathuh ka Chairperson jongka Committee on Power Empowerment I kong Ampareen Lyngdoh.
ïa kitei baroh lai ngut la bthah ba kin wan mih hakhmat ka Committee ha ka 20 tarik mynta u bnai Jylliew.
Ka Chairperson jongka Committee ka la khot hajir ruh ïaka Chairperson jongka State Commission for Protection of Child Rights.
ïa u kpa runar u Jefferson Jana la kem da ki pulit ha ka miet 31 tarik hadien ba u la wan phai sha ïing na ka jingphet rieh kata hadien ba kiba haïing bad ka shnong kila lap ïa ki met iap jong ki arngut shipara na lawbniap Wahktieh ha Nongrah.
Haduh mynta une u runar u dang don beit ha byndi ki pulit.
La pynngat ïa u ha ki kyndon aiñ rahbor bad pyniap briew section 364 bad 302 IPC.Ha ka jingtohkit ula phla ruh ha ki pulit ba udei ma u uba leh ïa ka kam pyniap ïa la ki jong ki khun da kaba shu siah ïaki da ka tari na pdot.
U la phla ba u la leh ïa kane ban pynhiar kput namar ba ka kurim kam kwah shuh ban dang ïashong iasah bad u hadien ba la leit buh ïa u sha Rehabilitation Centre.
U dang shu mih dang shen na katei ka centre bad leh ïa kane ka kam pynhiar kput ha ki khun.
Shillong, Jylliew 8 : U Symbud Lamphang ( Dy Speaker) ka jylla u Timothy D Shira uba dei ruh uwei na ki nongïalam ka NPP ula khyrwit kylla ïa u Bernard Marak halor ki jingïai kynnoh jongu ïa ka sorkar MDA da kaba u la ong ba lada u Bernard lei lei u ïohlad un kham bamsap ma u ban ïa kiwei.
U la ong ba ka NPP ka shu ïai shah ïa kine ki jingkynnoh jong ki BJP na kane ka jylla Meghalaya khamtam na u Bernard tang namar ba ka don ka jingïadei kaba jan bad ki nongïalam ka BJP na Delhi.
U la ther tyngeh ïa u Bernard namar ula ngiah ban peit bad pule na ka por sha ka por ïa ki jingkynnoh ba khlem nongrim jong u Bernard ïa u Myntri Rangbah u Conrad K Sangma uba ïalam ïa kane ka sorkar MDA kaba ka BJP ruh ka ïasynrop lang.
U Shira ula ong “ Ym baroh ki nongïalam ka BJP ki long kum u Bernard bad ngam tip hi ruh kaei ka kyrdan jongu ha ka party hynrei u la shu kynnoh shaba palat pud ïa u Myntri Rangbah bad ïa ka NPP.U Shira uba la long MLA la lai sien na Resubelpara u la ong ba une u MDC ka BJP lei lei u dei mynshwa tang u riew kieng atiar ne u kaikhlaw hynrei dei haba u la wan pyndem u sa long riew saiñ pyrthei.
“ Pyrkhat shwa ïa u, u dei uei shwa ba un wan sha ka imlang ka sahlang.
U dei tang u riew kieng atiar bad kaei kaba u la leh haba u rung sha ka kynhun kiengatiar.
