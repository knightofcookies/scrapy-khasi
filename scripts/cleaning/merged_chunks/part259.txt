Namarkata, ki samla ki kyntu ïa ka bor jong ka KHADC kum ki nongkhmih, ki nongpynïaid ba sngewbha ban leh ei ei halor kane khnang ba kan ym don shuh ka jingshah ktah ïa ka hok ki khun ki hajar hapoh ka hima lane la ka bor ka lktiar jong ka.
La ong ruh lyngba kane ka shithi kum ka SSHL ka ngeit skhem ba na ka liang jong u CEM ka bor ba hakhlieh ba khmih ïa ki it ki hima hapoh ka Ri Khasi ban shimkhia ban thaw da ka kynhun wad bniah halor kane la kane ka jingphiah ïa ka bor iktiar hapoh ka Hima Langrin ka ktah ne em ïa ka hok ki khun ki hajar hapoh ka hima, la ka ktah ne em la ka riti dustur, ka synshar khaddar, ka rukom bat khyndew bat shyiap, kaba la seng nongrim naduh u mynbarim ba la suit la shor ban pynskhem ïa kata ka hok longtrai khamtam eh la ki bor jong ki hima hapoh ka Ri Khasi.
Kum ki samla ba don kata ka jingsngewkhia ïa la ka Jaidbynriew ban shhngaiñ ki khun ki hajar ka hima ban lait na ka jingshah ïuhroit ki riti ki dustur ka synshar ka khadar.
Kumta ka SSHL ka ailad mynta ïa ka bor jong ka Khasi Hills Autonomous District Council ban pynbeit bad lada ka bor jong ka Khasi Hills Autonomous District Council kam lah ban ïeng bad ïada la ka hok ki khun ki hajar ka hima kum ki khun samla jong ka Hima Langrin kim banse ban mih shakhmat da ka jingïakhih paidbah.
Katkum ka jingong u CEM pat u lah pan por ban pule bha bad wad bniah shwa halor kane ka kam namar u ong ba ym don jingtip ei ei halor kane ka jingleh jong ka hima bad ha kajuh ka por u kular ruh ba un sa phah ïa ki ophisar ban bishar bniah bad bud-dien bad ma u shimet na lade u ong ba kum kine ym dei ban jia hapoh ki hima khasi.
Nongpoh, Ïaiong 19: Kum shi bynta ban phai khmat na ka bynta ka jingbit jingbiang jong ki khynnah skul ba kin dang kiew shaphang ha ka liang ka pule ka puthi, ka Ri Bhoi Youth Federation (RBYF) mynta ka sngi ka la leit ban ai jingïarap ïa kawei ka skul ha ka Shnong Umpowin da ki tip sop ïing khnang ba ki bor pynïaid ka skul kin ioh ban tap ïa ka tnum ba la donkam ban pynbha na ka bynta ka jingbit jingbiang ki khynnah skul.
Kane ka skulk aba la leit ai jingïarap da ka RBYF ha ka jingïalam u Bah Neverson Makdoh lem bad kiwei ki nongïalam ka dei ka skul Mangkathiang Makdoh Secondary School, Umpowin, kaba dei kawei na ka skul kaba ai jingnang jingstad ïa bun ki heprit bad ki khun samla ha ki shnong ba hap ha ka thaiñ Umpowin-Mawlasnai ha Ri Bhoi.
Haba aiti ïa kitei ki tin sop ïing sha katei ka skul la don ryngkat ruh naduh u Bah Shining Shadap, General Secretary ka RBYF Raid Nongtung Circle, ki nonghikai bad ki khynnah skul jong katei ka skul pule.
Kum ban pynpaw, kane ka skul ka dei kaba la don haduh 500 tam ki khynnah skul kiba pule ban lum jingnang jingstad katkum ka juk stad ba mynta bad kum ki bor pynïaid skul da ka mynsiem jong ka jingkmen ki la pdiang sngewbha ïa kine ki jingai sngewbha ka seng na ka bynta ban dang bteng ka jingshakri ban ai jingnang jingstad ïa ki spah ngut ki heprit kiba pule ha katei ka skul.
Kum ka jingai mynsiem ïa kane ka skul ba kan dang ai ka jingshakri kaba bha tam ban kyntiew ïa ka pule ka puthi bad ka jingnang ka jingstad, u Bah Neverson Makdoh kum u nongïalam ka RBYF u la ai jingïaroh ïa ki bor pynïaid ka skul bad ha kajuh ka por ruh u la pynpaw ruh ba ka nongrim ka seng kam dei satia tang ban peit ïa ka eh ka shon jong ki paidbah ha ka Ri Bhoi bad ka ka pule ka puthi ruh ka dei kaba hakhmat eh ba ka seng ka angnud ban kyntiew hapoh ka them Ri Bhoi.
Namarkta, u la bynrap ruh da kaba ong ba kum ka seng lyngba ki nongïalap kin dang pyrshang ruh ban bteng ïa ki kam shakri katkum ka jingkotbor bad ha kajuh ka por ruh ka seng ka kyrpad ruh sha ka sorkar ba kan phai khmat kyrpang ruh sha kane ka skulk aba dang donkam shibun ki lad jingïarap na ka sorkar na ka bynta ban dang kyntiew ïa ka pule ka puthi jong ki heprit hapoh katei ka thaiñ, u la bynrap.
Khliehriat iationg 19 : Ka Dorbar Shnong Bataw, ha ka Dorbar ba la pynlong myn ha ka 18 tarik mynta u bnai, ka la ïoh ban jied thymmai ïa ki nongkitkam shnong kiba ban trei naduh mynta u snem 2023 haduh u snem 2025, ha kaba la wan ban ïa shim bynta lang da baroh ki longkmie, longkpa bad ki khun samla jong ka shnong, ïa kane ka Dorbar la pynïaid da u bah J.R.Pyrtuh uba dei uwei na ki dkhot jong ka Elaka Rymbai.
Ha kane ka Dorbar la jied ïa u Waheh Shnong, u bah Skem Sumer, Assistant Waheh Shnong, u bah Martin Lyngdoh, Secretary Shnong, u bah Deihok Sumer, Assitant Secretary shnong, u bah Jeki Lakhi, Treasurer, u bah u Noren Palong, Chairman, u bah Bhalang Suchiang.
La jied ruh ïa ki dkhot sha ka Executive ba kynthup ruh ki longkmie, ka kong Magreshia Sumer,ka kong Maryooki Lakhi, ka kong Merciful Suchiang lem bad ki katto katne ngut ki riew rangbah jong ka shnong.
Jowai, Ïaïong 19 : Ka Voice of the People Party (VPP) mynta ka sngi Balang kala hiar sha Jowai ban pynsngewthuh paidbah halor ka rukom bhah kam jong ka sorkar lyngba ka ‘Reservation Policy’ kaba long noh shilliang lada ïanujor hapdeng ki jaitbynriew Garo bad ki Khasi kaba la pyntreikam mynta la 50 snem.
Ïa kane ka jingïalang la pynlong ha Stand Ummulong, Iawmusiang Jowai ba la pynïaid da u Dr.Ricky J.Syngkon, ha kaba la pynsngew ba kane ka jingïalang paidbah ba la khot pynlong da ka VPP ka long shi bynta ban ai jingpynshai da kaba tikna sha ki paidbah ha kaba ïadei bad ka rukom pyntreikam ïa Roster System bad kumjuh ïa ka jingdkoh ha ka Policy bhah kam ka sorkar jylla kaba la wanrah ka jingduh nong bakhraw eh ïa ki khun samla kiba wad kam sorkar.
U President ka VPP bah Ardent Miller Basaiawmoit haka jingkren ula ong ba ka jingwan hiar jong ki mynta ka sngi ha Jowai ka long ba pynshai ba ka ‘Reservation Policy’ kaba la ktah shisha ïaki khun samla, ula ong ba ka VPP ka mih ha ka por ba eh bha da ka jingthmu ban wanrah ïa ka jingïatylli kum shi para bad ban kren kawei ka sur kum ka jaitbynriew.
“Ka long kaba ma lada ngi kren da ki ktien jar jar ka shnong namar kane ruh ka lah ban pynïapher ïa ka jaitbynriew, para ma ngi ngi dei ban kren da kawei ka ktien (Khasi) ban pynithuh ha ka pyrthei hi baroh kawei namar ka ktien ka long kaba teh song ïa ngi" ong bah Basaiawmoit.
Ha kaba ïadei bad ka jingeh kaba mih na ka Roster System, u ong na ka liang ka seng VPP kala ïoh ban pynsngew ïa kane hapoh ka ïing dorbar bad ka sorkar ruh kala sngap bad haduh mynta ki dang ap kaei ka jubab ka ban mih ha ki sngi ban wan, kum ka party ka dang ïaid shakhmat ban buddien ïa kane.
Ka sorkar mynta kala dei ban thaw ïa ka Expert Committee ka ban ïathir jingmut halor kane Reservation Policy, da kaba sangeh chwa ïa ka jingthung kam thungjam hapoh ka jylla haduh ban kan da biang shi syndon, ula kyntu ïa ki paid nongshong shnong ka Ri-Lum Jaiñtia ba kin kyndit noh ban jied ïa ki nongïalam kiba trei na ka bynta ka lawei ka jaitbynriew.
U bah Basaiawmoit ula ong ba kane ka party VPP kan ïeng ban pynduh pyndam ïa ka kam bamsap hapoh ka jylla bad kan nym ailad shuh ïa kane ka sorkar ba mynta ban kan ïoh bamsap ha kine ki san snem, ula buh jingkylli kumno kane ka sorkar mynta kala thung Chairman, Adviser da kito kiba rem MLA bad kane ka paw ba ki don jingmut ban bamsap bad kaba pyllut kai ïa ka pisa paidbah.
Ula pyntip ba dei lyngba kine ki jingeh baroh U Blei u sei ïa ka VPP ban ïoh ka jingshynshar paidbah kaba khuid ba suba, kum ka Party ka don tang 4 ngut ki MLA mynta hapoh ka ïing dorbar hynrei ki sngew pat kumba don 40 ngut ong ban Ardent.
Halor ka Reservation Policy na ka liang ka party kala dep ban ai jingthoh sha ka sorkar ban pynbeit noh ïa kane ka rukom thung kam thung jam, hynrei haduh mynta ym pat shem la ïoh jubab bad kane ka long tang ka jingsdang jong ka jingdawa da kaba pynlong ki jingïalang paidbah ha ki ar jaka bad lashai kan long sa ha Jaiaw, lada ka sorkar ka dang pynslem ym shim ïa ka rai ban pynlong jingïakhih da ka ïamih paidbah.
“Lada kini ki shiphew ngut ki Minister (Khasi) jong ka sorkar ki nud ban kren shaphang kane ka rukom thung kam kaba ktah ïa ki khun samla wat na ka liang u Conrad Sangma ruh um shem la nud ban pyntreikam ïa ka, hynrei dei ma ki kiba sngap jar na ka jingdon ka jadu ha ka shiki ba ki bat", kynthoh u ma Ardent,Ula ong ruh myn ha kane ka Election ba la dep la dei ban ïoh noh ïa ka sorkar jong ka seng riewlum hynrei ki don pat kiba shet kylla bad kiba la leit ban sdien bus ban ai jingkyrshan ïa ki Party National.
Shuh shuh ula ong kane ka bhah thung kam kaba la treikam la 50 snem mynta kam don bhah satia na ka bynta kiba duna dkhotmet, kiba wan na ki longïing ba duk, kumta la donkam ban pyrkhang bha ïa kane.
Ula ong ba ka VPP kala ïoh ïa ka jingithuh da ka Election Commission of India ba kala long ka State Party da kaba ula kular ba kan long ka seng riewlum kaba paka ym tang ban jop Election hynrei ban peit ïa ka eh ka shon jong ka Jaitbynriew.
Ula kynthoh halor ka jingtlod jong ka sorkar namar ka jingwan kyntur pud jong ka Assam sha poh ka jylla Meghalaya, kumta ka donkam ka jaitbynriew kaba bah bad kaba ïada ïa ka jong ka hok ban tuh ïa hok ngin ym ailad, da kaba u pynsngew ïa ki kyntien ‘ieit shwa ïa lade bad hadien ieit ïala u para marjan.
Ha kaba ïadei bad ka bha ka miat jong ki khun samla u ong kiba bum mynta ki ngop ha ki lynti ba sniew da ka dih ka bam namar ka jingkyrduh kam kyrduh jam, kumta haba ïakhun election dei ban hikai ïa ki khun samla ym da ka pisa ban thied kyiad, ula pynsngew ruh ba ka party ka don ka thong ban wanrah ïa ka mei mariang kaba khuid ba sumar da kaba khang lad ban nym pynjulor ïa ki khlaw ki btab.
Na ka liang ki paidbah hadien jong kane ka jingïalang kila leh ban ai khublei ïa u bah Bah Ardent Miller Basaiawmoit lem bad ki nongïalam jong kane ka seng kiba la poi sha kane ka jingïalang ha Jowai.
Khliehriat kyllalyngkot 19 : U bah Damewanhi Rymbai, uba dei ruh uwei na ki kyrtong jong ka Voice of the People (VPP), uba ïa la ïakhun ha kane ka MLA elction kaba dang shu dep, u la pynpaw ka jingsngew khia halor ka jingkyrduh bor ding hapoh ka jylla, u la kren ruh halor ka jingkyrduh bor ding ha East Jaiñtia Hills District bad ong ruh ba ka long shisha bad kaba sngew lyngngoh ba hapoh ka district ki don ar tylli ki shlem pynmih bor ding, ka Myntdu Leshka Project-Stage 1, kaba don ha shnong Suchen bad ka Power Grid Station kaba don ha Deiñshynrum, hynrei ka rukom ïoh bor ding ki paidbah pat ka dang duna shibun.
Haba kren halor katei ka phang, u bah Dame, u la ïathuh ba kane ka jingduna ka bor ding (low voltage) ka jia bha khamtam ha shnong Wapung ha kaba tang shu poi ka por jan miet, ka bor ding ka la duna (low voltage), ki briew ki kim lah shuh ban pyndep ïa kino kino ki kam kiba dei ban trei da ka bor ding electrict, kum kaba shet ja, kaba pyndonkam ïa ki refrigerator, kumjuh ruh ki briew kim lah ban treikam da ki computer ha ka por janmiet ne mynmiet bad kiwei kiwei ki kam kiba da ka bor ding electrict namar ka jingduna palat ka bor ding (low voltage).
Haba kren ha kawei na ki rynsan, u bah Dame u la kynthoh jur ruh ïa ka jingleh ka tnat bor ding, ha kaba ki don ki longiïng kiba ïoh bor ding lyngba ka BPL, ka bor ding na ka bynta kiba duk kaba ki hap ban siew ha ka dor kaba rit, hynrei ka tnat ka pynpoi bill ne bai bor ding sha ki long iïng haduh hadien 7-8 snem, kumta don ki longiïng kiba kynduh jingeh ban siew ïa ka bai bor ding bad haba kim lah ban siew ka tnat ka wan ot noh ïa ka bor ding.
Kaba sngewlyngngoh ruh ban ïohsngew ba ka shnong Suchen kaba dei ka shnong kaba don ka Myntdu Leshka Project ka dang ïoh bor ding dang myn ha u snem ba la leit “ Ha ka jingshisha ngim dei shuh ban kyrduh bor ding bad ngi la dei ruh ban ioh ei ïa ka bor ding, hynrei la ïohi ba ki pynbiang bor ding bha pynban sha ki company ba shong ki dkhar kiba shu wan kamai spah, katba ïa ngi pat kiba don hok ban ïoh, kiba dei ki nong shong shnong ba pura jong ka disttrict, kiba dei ruh ki nongjied ïa ki nongmihhmat, kiba hap ban ïa peit ïa ka eh ka shon ngim ju sngew ba kin ïakren ei ei ha kaba ïadei bad kine ki ar tylli ki project, kumjuh ruh kum kum ha ka thungkam thungjam ïa ki briew ka thaiñ ka ban pynioh jingmyntoi ki paidbah"U la ïathuh ruh ba ka sorkar mynta ka dang pynkhreh shuh shuh ban shna ïa ka DPR ka ban shna ïa Myntdu-Leshkha Stage-2 ha shnong Bataw, ïa kane ka project ki paidbah kim tip satia, u la kynthoh ba kane ruh ka dei ka jingthmu kaba dei ka jingleh sop sop ka sorkar tang ban ïoh ban kamai spah na kane.
Kum uwei na ki riew rangbah jong ka East Jaiñtia Hills District, uba la pyrshah ruh ban bsut khlieh sha ka sain hima Sima, u don ka jingsngew khia bad u da angnus ruh ban ïoh ka lad ban weng noh ïa kane ka jingshem jingeh ha ryngkat ka jingïatreilang bad ki paidbah.
Nongpoh, Ïaiong 19 : Ka Umsning Town Dorbar da ka jingsngewsarong mynta ka sngi kala pynkup burom kyrpang ïa u Dr.C Lyngdoh halor ka jingjop donburom jong u ha kane ka elekshon MLA ba dang shu dep ba ki paidbah kila ibit biang ba un long kum u nongmihkhmat ka Umsning Constituency.
Ïa katei ka jingpynkup burom la pynlong ha Umsning Auditorium, bala sakhi ruh da ka jingdonlang u Bah Rocky Kylla Chairman ka Umsning Town Dorbar bad ka kynhun, ki nongïalam jong ka seng longkmie, ki samla lem bad ki khynnah skul jong ki skul bapher bapher ka thaiñ Umsning.
Naka liang ka Umsning Town Dorbar kala pynkup burom ruh da ki jaiñ ryndia bad momento kum ka dak ka jingsah jingkynmaw bad naka liang ki longkmie bad ki samla ruh kila pynkup burom lang ha katei ka sngi bad la ioh ruh ban ot ïa u cake kum ka dak ka jinglehkmen ha katei ka sngi.
U Bah Rocky Kylla kum u Chairman ka UTD haba kren ha katei ka sngi u la ong ba ka ju long ka rukom ba ka ophis jong ka UTD ka ju pynkup burom ïaki nongmihkhmat kiba jop na Umsning la ki dei na kano kano ka party, kum ka dak ka jingsngewsarong ban bteng ka jingïatreilang naka bynta ki kam pynroi ba dei haka jingïalang jong ki nongïalam la rai ban pynkup burom syndon ïa u Dr.C Lyngdoh u ba dei ruh u wei naki nongmihkhmat ba paw ha kane ka dorbar kaba dang shu dep.
U Dr.C Lyngdoh haba kren ha katei ka sngi u la ai ka jingkhublei ba kyrpang halor ka burom kaba kila pynkup ïa u hadien ba ki paidbah kila ibit ban long kum u nongmihkhmat na katei ka thaiñ, bad ka dei ka kamram jong u ban trei naka bynta ki paidbah ha kine ki 5 snem, bad kyrpad ruh naduh ki nongïalam shnong ban ai ka jingïatreilang wat kito ki bym shym la kyrshan ha kane ka elekshon bala dep.
U la ong ruh ba ka long kaba eh ïa u nongmihkhmat ban pyndep lut ïaki jingdonkam tang hapoh ki 5 snem hynrei ki paidbah kiba jied ki dei ban long kiba stad ban ailad ïa uno uno u nongmihkhmat ban bteng ïaka jingshakri ban suk ban buddien ïaki kam.
Lah jan 2 bnai mynta ba ka sokar thymmai kaba la ai kyrteng ka MDA2.0 ka la wan, kiba bun ki paidbah ka bri u Hynniewtrep ki la sdang ban khuslai pat ïa ki 58 bnai ki ban wan.
Balei ngi ong kumta? Namar ki san snem kiba la leit naduh 2018 haduh 2023, ngi la mad shibun ki jingeh kiba kum ka jaidbynriew ngi hap shu thnum bad shu babe namar ki paidbah ki la bakla ban shaniah ha ka sorkar MDA 1.0 bad ha kita kiba kam ïalade ba ki dei ki nongïalam bad kiba kren tang na rymmiang shyntur ba ki ieid ïa ka jaidbynriew.
Namarkata ngim khmih lynti ba ka 2.0 kan pher na ka 1.0.
Kumba ngi la ïohi ba ha ki ba bun ki jaka ha Ri Khasi hi ngi la kyntait ïa ka NPP bad ïa ki seng kup dur bula, hynrei hadien ka jingleit snoh jong ki Nongmihkhmat na ri lum Khasi ban ïa ïoh bynta lang ha ka sorkar MDA2.0 hapoh ka jingïalam jong kiwei pat, bud pat nadien sa kiba kwah lang ïa ka doh kyndang namar ba rhah bad pisa bad bor, ka kam ban pynïaid ïa ka synshar khadar ha ka jylla ka la nang troin bad duh jingshaniah namar ka jingkhwan myntoi ki katto katne.
Imat ka la wan ka jingsngew bynnud ïa ka shuki ne ka dei ka drama ban pynthame ïa ki paid nongkyrshan da kaba kloi ban kyntait ban ïa trei lang bad ki lajong ruh.
Hynrei wat hapdeng kane ka jingduh jingkyrmen ki paid Khasi ki ngeit skhem ba ka synshar paidbah kam pat ïap bad ki ïohi ba ka jingkyrmen ka dang don haba ki phai sha ki seng sain pyrthei bad khamtam eh ïa katto katne ki riew shlur kiba don ha ka Liang Pyrshah ki ba ieng ban kren na ka bynta u paid ka ri Khasi bad kiba don ka jingthmu ban khallah ïa ki jaboh jabain jong ka bamsap bampong baroh.
Ïa kane la sakhi khmatam eh ha ki Nongmihkhmat na ka seng sain hima kaba thymmai, ka Voice of the People Party (VPP) kiba la ieng rangbah triang ban pyrshah bad ban pynrem ïa ka jingthmu ban leh donbor jong ka sorkar, bad kane ka pynpaw shai ba haba ki Nongmihkhmat ki ieng ha ka nongrim kaba bad ka lynti kaba ïaid beit khlem da thied ïano ïano, ka sur jong ki 4 ngut ka sawa khamjam ban ïa ki 45 ngut ne ki 55 ngut.
Mar syn sdang ka sorkar la pynlong ïa ka Dorbar mang Tyngka kaba neh tang shi taiew tam katba ki ha ki snem ba la leit ka ju neh shi bnai ne wat haduh shi bnai tam.
Ngim tip kaei ka daw ba ka pynlyngkot haduh katne.
Nalorkata ka jingkren Hindi jong u Lat ba donburom jong ka jylla ha ka ‘Address’ jong u ka pynpaw pyllein ïa ka jingïashah liang jong ka sorkar ha katei ka por bad ka long kaba lyngngoh shikatdei eh ban ïohi ba u Myntri Rangbah u ong ba ka jingmih noh jong ki Nongmihkhmat jong ka VPP na ka Dorbar ka wanrah ka jinglehrain ïa ka jylla.
Ha ka jingpeit jong ngi ki paidbah pat ngi sngewlehrain pynban ba ngi ïohi ïa ka jingnoh shiliang jong u ban pynrem ïa ki Nongmihkhmat kiba la ieng radbah ban ïada ïa ka burom bad ïa ka ktien ka thylliej jong ki trai shnong jong ka jylla ki bym pyndonkam ïa ka ktien Hindi kum ka ktien ban kren ne ban thoh bad kiba bun kim sngewthuh ruh ïa ka.
Lada u Myntri Rangbah u khein ba lah ban pdiang ïa ka jingkren jong u Lat ha ka ktien Hindi namar la dep sam ïa ka jingkren sha ki dkhot kiba don ha ka Dorbar ha Ing Thaw Ain ha ka ktien Phareng (English), haba kumta ka don jingmut aiu ban ai ïa ka jingkren da ka ktien kaba bun ki nongsngap kim sngewthuh.
Nalorkata bun ki paidbah kiba la ïoh ka lad ban peit markhmat ne LIVE lyngba ki lad pathai khubor jong ki News Channel, YouTube bad Facebook ïa ki Sessions jong ka Dorbar kim sngewthuh satia ïa ka jingkren u Lat bad ym shym la sam paidbah ïa ka jingkren kumba la sam sha ki Nongmihkmat kiba shong Dorbar.
Ka long kaei kaei kaba sngewsih ba U Myntri Rangbah u kynthoh khlem nongrim ïa ki nongmihkmat ka VPP, hynrei ka jingkylli ka long ba lada kim pyrshah ïa kane ka jingleh hapoh ka Ing Dorbar, haei pat kin pyrshah? Namar kumba ngi ïohi ki don ruh ki ‘si samkhmut kiba ha Ing Dorbar kim nud ban ang katba ynda la mih shabar ki sdang ban batai leh mynleh.
Kumban shu pynkynmaw, kane kam dei ka sien ba nyngkong ba u Lat u kren da ka Hindi, hynrei namar ba kitei ki saw ngut kim pat don ha ka Dorbar kumta kiwei ki bym sngeweiei ban shah ibein (insult) ki shu sngap bad pdiang pyndem niuhmat beit.
Halor kane ka jingjia, lada ka ïai bteng kumne, lehse ka la dei ka por ba ha ki Dorbar ki ban wan, ki Nongmihkhmat ka VPP kin kren beit da ka ktien Khasi bad sam pat ïa ka jingkren jong ki da kaba thoh ha kano kano ka kyntien ba la ithuh ha Ri India (Hindi, English, Khasi, Garo, Tamil, Malayalam, Mizo, Bodo, Assamese, Marathi, Kannada, Tripuri, Bihari, Punjabi, ne kiwei kiwei ruh), dei hangta ngin sa ïa peit mano ba lehrain bad Kumno shah pynlehrain.
Ki jingjïa ha ka Dorbar Mang Tyngka kiba baroh ngi ïohi lut la pynpaw shai ruh ïa ka jingbym ler kam jong ka jingjop elekshon jong ki katto katne ki Nongmihkmat da ka bor pisa.
Ka jingbym lah jong ki Myntri sorkar ban jubab ïa jingkylli bad hap ban pynjubab jubor da u Myntri Rangbah ka long kaei kaei kaba i sammut bad khmatam haba ïohi ba ki Myntri ka sorkar ban kren nalade ruh kim lah kat ban jubab lei ïa ki jingkylli kiba kham eh, la phuh syep phuh syar hi namar nalor bym tip ïa kaei kaei ruh ban pat sa ka lehrain.
U Myntri Rangbah bad u Symbud jong u pat ki la nang ïai bteng ïa ka jingai jingïada ïa kine ki myntri da kaba pyndap tah thang, pynwoh nia, pynphai nia lem wat haduh ban ai da ki jubab kiba lait ruh.
Kaba kham shutia bad kaba itieng ruh ka long ba u Myntri Rangbah u kren lynter haduh 3 kynta ban jubab ïa ki jingkylli kaba la pynlyngngoh u mut aiu haba u leh kumne? Hato dei ba u kwah ban pyni ïa ka bor jong u ne ba um ailad ïa kiwei ki myntri ba kin leh la ka bynta?.
Lada kum kine ki myntri ki pynïaid ïa ka synshar ha kine ki 5 snem ban wan, ka jylla kan sa nang tur sha ka jynjar ka sohsat ym sha ka ïohnong bad jingbha.
Bad kaba kham donkam eh ba ngin ïa phai khmat mynta ka long ka jingkyntait mardor jong ka sorkar ban ïatai halor ka Reservation Policy bad ka Roster System, kaba dei ka mat ba la wanrah da ka VPP.Ngim sngewthuh shuh pat balei ka sorkar MDA.2.0 ka tieng ban khot ïa ka Dorbar Kyrpang (Special Assembly Session) kumba la dawa da ka VPP hynrei ka kwah pynban ban khot da ka jingïalang jong ki party baroh ban ïakren halor ka Roster System.
? Hato ki party ba dei ban shong ha katei ka Dorbar Kyrpang ki pher na ki party ha kata ka ‘all-party meeting’? Ha ka Jingshisha ha ka dustur jong ki Khasi hi ka long ba haba don kano kano ka kam ba donkam ban ïatai, ka shnong ne ka hima ki ju khot da ka dorbar khnang ban ïa shai lut baroh la yn ïa mynjur ne pyrshah bad dei hangta ba lah ban shim ïa ka rai.
Imat ka don kaei kaei sha lyndet ne ki tieng ba haba long Assembly Session mynta ki por te ïoh peit LIVE lut ki paidbah hangta kin ïohi mano ba kren aiu, ym dei kum kaba ïakren ha ki saw kynroh ka secretariat.
Kaba pynkyndit pat ïa ngi ka long ba wat ki MLA Khasi ba na party ba heh bad ba la kham rim, ki mynjur ba ym donkam ïa ka Dorbar Kyrpang.
Kaei ba ki thmu sha ba rieh ai ki mat sngewthuh hi ma ki, hynrei ka jingkhwan myntoi bad jinglong khawpud jong ki, ha khmat u paidbah ka la paw.
Namarkata, ki paid Hynniewtrep ki phai khmat sha ki Nongïalam ka VPP ban ïakhun doh ïap ïa kane ka jingeh kaba la tap lup ïa ki Khasi-Jaintia mynta la 51 snem bad ka dei ruh ka kambah kam san ba ki paidbah ki dei ban kyrshan met bad mynsiem na ka bynta ka mynta bad ka lawei.
Shillong, Ïaiong, 19: Ka Umïam Hazard Area Collective Forum (Adhoc) ka la byrngem ban leit tied ïa ka jingkhang jong ka Iingbishar Meghalaya High Court lada ka Sorkar Jylla kam wad ïa ki lad ki lynti kiba shngaiñ na ka bynta ki paidbah nongshong shnong ha them Ribhoi Mihngi shwa ba ka jingkieng ha Damsite ka lah ban bthei ha kano ma kano ka por.
Ka Umïam Hazard Area Collective Forum (Adhoc) ka dei ka kynhun kaba la pynkha da ki riew Rangbah, ki longkmie, ki samla bad ki nongsynshar Shnong bad Raid bad kiwei kiwei.
“La pynmih ïa kane ka kynhun dei namar ka jingsngewkhia halor ka Dam Umïam kaba la tor bad la duna ka jingskhem kaba la buh ïa ka jingim jong ki nong shongshnong jong ka thaiñ Ri-Bhoi Mihngi ha ka jingsyier bad ka jingma kaba khraw khamtam ïa kito ki shnong kiba ka wah umïam ka ïaid lynti," ong u kyrwoh ba la phah da u dei u General Secretary u Bah Hilary Shadap.
Haba pynpaw ïa ki daw kiba shongnia, ka Forum ka la ong, “ka jylla Meghalaya ka dei ka jylla kaba don ha ka Seismic Zone-5.
Ka jylla Meghalaya ka la mad ïa bun ki jumai kiba rit bad kiba jur bor ruh kumjuh.
Uwei na kita ki jumai u dei u jumai ba la khie ha u snem 1897 ha kaba ki jingduh ïa ka jingim briew ka tam ïa ka 1,500 ngut bad kaba kham shen ka dei ka jingkhyniuh jumai ha u snem 2016 uba la kot haduh 6.8 Richter Scale kaba la jia ha ka jylla Meghalaya.
Ka jingkhyniuh jumai kaba lah ban khie ha ki Zone-5 ka lah ban kot ruh haduh 8 Richter Scale.
Ka jingdon jong kane ka dam kaba la rim bad kaba la tlot bor, ka pynshong syier ïa ki nongshong shnong jong ka Ri-bhoi mihngi khamtam ha ka por lyiur ha kaba jur bha u slap.
"“Katkum ka kaidphod jong ka NIPEP ka ïathuh ba ki la don haduh 23 tylli ki jingjia ha kaba ka dam ka bthei (dam failure) ha ka ri India naduh u snem 1960-2010 ha kaba la don buh bha ka jingduh mynsiem briew bad ngim kwah ba kan jia ruh kumjuh ha ka jylla Meghalaya jong ngi," la ong ka Forum.
“Kum ka seng, ngi lah phah jingthoh sha ka Sorkar ban pan jingtip halor kiei kita ki sienjam kiba ka sorkar ka lah leh lane pynkhreh lypa na ka bynta ki nongshong shnong jong ka Ri-Bhoi Mihngi lada ka bthei ka Dam Umïam, lyngba ka RTI," la ïathuh ka Forum bad bynrap, “ha u snem 2014 ka la don ruh ka Public Interest Litigation (PIL) ha kaba ka Meghalaya High Court ka la khang ïa ka jingtei High Rise building ha ka jylla namarba ka hap hapoh kata ka Seismic Zone-5 ha kaba lah ban khie u jumai uba jur.
"“Ha ka por ba pyllait um na ka Dam Umïam ka la ktah shikatdei ïa ki jingthung jingtep kum ha ka shnong Umtngam, Tyrso bad kiwei kiwei ruh ki shong kiba marjan, hynrei ha ka por ba leit wad jingïarap na ka Sorkar na ka bynta ka jingjot bad jingduh noh ïa ki jingthung jingtep ha ka por ba pyllait ïa ka um na ka Dam Umïam, ki paid nongshong shnong kiba la shah ktah ki la ïathuh ba ka jingïoh jingïarap jong ki ka dei tang ha ka dor T.1,500 haduh T.2,000 bad ka jingïoh jingïarap kam ïahap shuh bad ka jingjulor ki jingthung jingtep," la kren diaw ka Forum.
Shillong, Iaiong 19 : Mynta ka sngi ki pulit jong ka nongbah Shillong ki la ïoh ban kem ar ngut ki briew bad na ki la ïoh ban kurup ïa u drok Herion kaba shong dor T.24 lak tyngka, ki pulit ki la kurup ruh ïa ka Scooty kaba ki pyndon kam.
Ki pulit ki la ïoh ban bat ïa kane ka Scooty kaba don ïa u number ML-05-S-0052 hadien ba ki la ïoh ïa ka jingtip bad ki la bud dien bad ki la ïoh ban bat bad haba ki la talasi kila ïoh ban kurup ïa u drok heroin bad ki pulit ki la kem ïa ki baroh arngut bad na ki la ïoh ruh ar tylli ki phone.
Na ka liang ki pulit ka jylla Meghalaya ki la nang pynkhlaiñ shuh shuh ïa ka jingïakhun pyrshah ïa kane ka kam khaïi drok ha kane ka jylla bad ka jingïoh kem ki pulit ïa ki nongkhaïi ruh da ka jingïatreilang bad ka jingkyrshan jong ki paidbah.
Shillong, Ïaiong 19 : Ka Khyndailad shen kan sa kylla dur noh hadien ba ka sorkar jylla lyngba ka tnad Tourism ka la thmu ban pynkylla lynti ïaid kjat noh ïa katei ka jaka, da kaba sdang naduh ka lad surokbah haduh ban da poi sha lad Umsohsun.
Haba kren bad ki lad pathai khubor ha kane ka sngi Balang, u Myntri ka tnad Tourism, Bah Paul Lyngdoh u la pyntip ruh ba ïa katei ka sienjam la kyrshan bad mynjur ruh da u Myntri Rangbah ka jylla, Conrad K Sangma.
“Kaba donkam eh ïangi ka long ban pyntreikam ïa ki aiñ bad ban leh ïa kata, donkam ban sdang shwa ïa kane ka Khyndailad nangto naba rung shapoh kan dei beit tang ka lynti ïaid kjat jong ki paidbah.
Na bynta ki nongdie madan ngi don ka jingpynkhreh la ka jong," u la ong.
Katkum ka jingong u Myntri, ban shait ban khlain ki nongshong shnong donkam ban ïaid kjat bad dei na kata ka daw ba ka sorkar ruh ka la shim ïa katei ka sienjam ban pynkylluid ïa katei ka bynta jong ka Khyndailad ba kan long noh tang ka jaka ïaid kjat khlem don shuh ka jingpynwit na ki kali lane na ki nongdie madan.
“Ngin pyntikna ba hadien ba ngi la khang ïa ki kali ban rung ym dei pat ban mih bujli da ki nongshong madan.
Ka jingmut hi ka long ba ki nongshong shnong ki dei ban long kiba koit ba khiah bad kumta donkam ban iaid.
Hynrei haba ïaid pat ïaid khlem da tieng ïoh shah tynrah ha ki kali ne shah tynrah ha u nongdie madan," ong u Myntri.
Ha kajuh ka por pat u la ong ba watla kin ym shah shuh ban ïaid kali na katei ka jaka (ym dei ïa ka GS Road) hynrei yn ailad pat tang ïa kito kiba sah ha katei ka jaka.
U Myntri u la pyntip ruh ba mynta ki la pynkhreh wat ban khang pynpah horn noh ha kylleng ki bynta ba kongsan kiba don ha nongbah Shillong.
Haba kren pat haba ïadei bad ka ishu jong ki nongdie madan u Myntri u la ong ba ïa katei ka mat kin sa kren bad ka tnad Urban Affairs, ka Muncipal Board bad ruh bad ka tnad PWD Roads nalor kiwei kiwei ki tnad ba dei peit.
Shillong, Iaiong 19: U Symbud Myntri Rangbah ka jylla Bah Sniawbhalang Dhar ula ong, “Wat khuslai ka sorkar jylla kan sa pyrkhat bha ha kaba ïadei bad ka Reservation Policy".
Haba kylli la u kyrshan ne u pyrshah ïa ka jingdawa ba dei ban pynkylla thymmai noh ïa ka Reservation Policy, u Bah Sniawbhalang uba long ruh u nongïalam ka NPP, ula ong, “Ka jingkylli la yn kyrshan ne ym kyrshan kam mih satia, namar ka sorkar kan hap ban sngap ïa uba bun balang bad ka sorkar synroplang kan sa lum ïa ka jingïalang jongka kynhun Meghalaya Democratic Alliance (MDA) bad u Myntri Rangbah ka jylla un sa shimkhia halor kane bad u lah ruh ban lum ïa ka jingïalang bad baroh ki seng saiñ pyrthei".
Haba kylli kum u Nongïalam na rilum Jaiñtia u sngew kumno halor kane ka jingdawa, u Bah Sniawbhalang ula ong, “Ngi dei ki nongïalam jong ka Jylla baroh kawei bad nga dei u Symbud Myntri Rangbah ka jylla ym tang jong ki paid ka rilum Jaiñtia hynrei ïa baroh kumjuh la ki dei na Jaiñtia, Khasi ne Garo namar ngi don hangne ban shakri ïa u paidbah".
Haba kylli la ka seng NPP ka don jingthmu ban khroh ïa u MP ka Lok Sabha u Bah Vincent Pala ban ïakhun ïa ka elekshon MP ban wan na ka seng NPP, u Bah Sniawbhalang ula ong, “Ka dang don ka por sa shisnem ban long ka elekshon MP, balei phi kyrkieh ban tip noh, ka por kan sa batai kaba ka parti kan sa shim ïa ka rai mano ban long u kyrtong ha katei ka elekshon".
Haba kylli la kadei ka jingshisha ba lyngba ka jingshimkhia ka jongu ba ki la pyrshang ban khring ïa ki MLA ka PDF ban pynïasoh noh bad ka NPP, u Bah Sniawbhalang ula ong, “Kadei ka jingshimkhia jongka seng lada ka don kum katei namar nga ruh ngam don jingtip eiei.
Haba kylli lano kitei ki MLA kin pynïasoh noh bad ka NPP, u Symbud Myntri Rangbah ula ong, kan bha lada kylli hi na ki, namar lada phi kylli ïa nga, nga te nga kwah ba kin wan ban pynïasoh noh mynta ka sngi hi.
Ula ong ruh, ba ka NPP kam shym la kren eiei ïa ki MLA ka HSPDP ba kin wan pynïasoh noh bad ka NPP hynrei lada ki MLA ki kwah ban wan pynïasoh hi, ka seng ka long kaba kloi ban pdiang ïa ki.
Haba kylli lada don kiba wan ban pynïasoh noh bad ka NPP, hato kin don kino kino ki seng saiñ pyrthei kiban hap iehnoh ïa ka shuki Myntri ka jongki, u Symbud Myntri Rangbah ula jubab da kaba ong, “Em, kiei kiei baroh kin neh beit kumba ki long, ka MDA –II ka long kaba khlaiñ bha wat nym khuslai".
Shillong, Ïaiong 19 : Katba ka UDP ka dang shaniah ha ka vote sngewsynei ban jop ïa ka elekshon MLA kaban long shen na Sohiong constituency, na ka liang ka NPP pat ka la kam ba katei ka vote sngewsynei kan ym lah satia ban thaw pyrthei ha katei ka elekshon jied nongmihkhmat thymmai kaban long ha ka 10tarik u Jymmang mynta u snem.
Lah ban kdew hangne ba ïa ka elekshon jied MLA ha Sohiong la hap ban pynsangeh shwa na ka daw ka jingkhlad kyndit noh u kyrtong ka UDP, Bah HDR Lyngdoh khyndiat sngi shwa ka elekshon.
Da kaba pynskhem ïa ka nongrim, u President ka NPP, Dr.WR Kharlukhi u la ong haba phaidien ïa ki elekshon shiteng samoi ba la dep ka vote sngewsynei kam treikam satia ha Rajabala, Selsella bad ruh ha Umroi.
“Te halor kaei ka nongrim ba ngi ïa kren sa ïa kum kitei ki phang?"Ha u 2021 ka elekshon shiteng samoi ha Rajabala, ka Congress kam shym la lah ban jop biang hadien ba u MLA ka Congress, u la khlad noh.
Hynrei ha ka jaka jong u la jop noh da u kyrtong ka NPP u Abdus Saleh.
Kumjuh ruh ha ka elekshon shiteng samoi ha u 2019 ha Selsella hadien ka jingkhlad noh jong u MLA ka Congress Clement Marak, ka Ferlin CA Sangma jong ka NPP ka la jop da kaba pynliem noh ïa ka kurim jong utei u MLA ba la khlad noh.
Shuh shuh la kdew ruh ba ha ka elekshon shiteng samoi ha Umroi ha u 2008 hadien ka jingkhlad noh u Bah EK Mawlong jong ka UDP, ka vote sngewsynei kam shym la treikam namar ïaka jingjop la ïoh da u Bah Stanlywiss Rymbai jong ka Congress.
“Ka politik kadei kaba kham phylla.
Ka vote sngewsynei bad ka vote hiar pateng kam ju treikam.
Kumta ha kane ka khep ruh, halor kaei ka nongrim katei ka lyer sngewsynei kan treikam haba u Kni (Bah HDR Lyngdoh) u la shah pynliem noh ha ka HSPDP (Bah Samlin Malngiang) ha u 2018 da ka jingïarap jong u pyrsa jong u hi.
Mynta pat da ujuh u pyrsa (Synshar Kupar Lyngdoh Thabah) u ïakhun na ka tiket UDP da kaba khmih lynti ïa ka vote sngewsynei na ki nongkyrshan," u la ong.
U pyrsa jong u (L) Bah HDR Lyngdoh, Bah Sysnhar Kupar Lyngdoh Thabah un hap ban aireng pyrshah ïa u kyrtong ka NPP, Bah Samlin Malngiang ba dei ruh u MLA barim ka HSPDP uba la pynliem ïa u Bah HDR ha ka elekshon MLA 2018.
Kiwei pat ki kyrtong kiba aireng ha kane ka elekshon ki kynthup naduh naduh ka Congress, BJP bad ruh na ka TMC.Shillong, Ïaiong 19 : Ka tnad Tourism jong ka sorkar jylla ka la pynkhreh shaid shaid mynta na ka bynta ban pyntrei noh ïa ka Shillong Ropeway Project ha nongbah Shillong na ka bynta ban kh ring ïa ki nongwan jngohkai pyrthei.
U Myntri ka tnad Tourism, Bah Paul Lyngdoh haba kren bad ki lad pathai khubor u la ïathuh ba ïa ki tender na ka bynta katei ka projek kaba don ha Madan Laban – Lumparing – Lum Shyllong yn pyllait noh naduh u Jymmang mynta u snem katba ïa ka kam pat kin sdang noh naduh u Naiwieng mynta u snem.
“Kane ka projek kan don haduh 12 tylli ki cable bad ïa ka rukom pyntrei yn leh kumba leh ha dewbah Europe," la bynrap shuh shuh u Myntri.
Ha kawei pat ka liang, u Myntri u la ïathuh ruh ba ïa ka projek jong ka Shillong International Centre for Performing Arts & Culture (SICPAC) kaba la plie naduh u snem ba la dep ym pat aiti satïa sha ka sorkar haduh mynta, kumta na ka liang jong u, un peit ba ïa katei ka projek dei ban aiti noh mardor.
Nalorkata, u ong ruh ba ïa ka kyrteng jong ka SICPAC kaban ngiam bun bha ki nongshong peitkai, yn sa pynkylla noh.
U Myntri u la ïathuh ruh ba ka tnad ryngkat ka jingïatrei lang bad ka Asian Development Bank (ADB), kin sa sdang ïa ki projek thymmai kylleng ka jylla da kaba sdang shwa ïa ka projek kaba 70 klur ha Shillong bad Sohra.
Jowai, Ïaïong 19: Hadien ka jingmih huri hura ha ki jaka khappud hadpeng ka jylla Meghalaya bad ka Assam ha Khanduli bad Moojem West Jaiñtia Hills District na ka liang ki bor District jong ka West Karbi Anglong (Assam) ki la wan hiar sha sor Jowai ban ïa kynduh ïa ki bor District ka West Jaiñtia haka jingialang ba la pynlong ha ophis u Deputy Commissioner WJHD.Ka jingthmu ba hakhmat eh jong kane ka jingïakynduh jong ki heh District jong kine ki ar tylli ki District ka long ban ïatai bad wad ki lad ki lynti halor kumno ban pynduh katba lah ïa ki jingjia ïa kynad hapdeng kine ar District ha ki thaiñ khappud kiba la jia na ka por sha ka por.
Mynta ka sngi na ka liang ka West Karbi Anglong la wan ban mih khmat da ka Krishna Baruah Deputy Commissioner, SP bad uwei u Assistant Commissioner.
Hadien ba wai ka jingïalang na ka liang ka DC Karbi Anglong kala ong ha kane ka jingïalang kin pyrshang ban wan rah ïa ka jingshong suk ha kitei ki thaiñ khappud katba lah da kaba sdang naduh tynrai, kala ong ha ka jingshisha ki briew sha kitei ki thaiñ ki dei kiba bha na baroh ar liang.
Katba ha ka jingiadei bad ki jaka puta yn sa bishar kat kum ka map bad ka kum ka jingpyni jong ka map ka Khanduli ka dang hap hapoh ka District jong ki.
Katba na ka liang u DC WJHD bah B.S.Sohliya u la ong ba mynta ki don ar tylli ki regional Committee kawei jong ka West Karbi Anglong bad kawei jong ka West Jaiñtia bad kumba long mynta yn peit tang ïa ka aiñ bad kanun khnang ban nym mih kano kano ka jingjia ïa mynsaw ne jingïaum snam, hynrei haka jingïadei bad ki jaka ki puta ka shong ka bor haka regional committee.
Shuh shuh utei u khlieh duh ka District ula ong ha kane ka jingïalang na ka liang ki bor District ka Karbi Anglong kin sa ïa kynduh ïa ki dkhot ka Karbi Anglong Autonomous Council la shai ka sngi ban batai ïaki halor ka rai haka jingïalang ba la long mynta ka sngi ha Jowai.
Shillong, Iaiong 18 : Ka jingpyntreikam ïa ka Roster System ka la wanrah ka jingeh kaba khraw tam ïa ka sorkar MDA namar ki Seng Bhalang nangne na Ri Lum Khasi bad Jaiñtia ki kwah ban pyntreikam ïa ka nangne shakhmat katba ki Seng Bhalang ha Ri Lum Garo ki kwah ban pyntreikam naduh u snem 1972.
Ha ka jingshisha ban da dei ba ka ïing bishar ka pdiang ïa ka jingkyrpad ka sorkar naduh kaba sdang ban pyntreikam beit nangne shakhmat katta yn ym mih ki jingeh hynrei namar ka ïing bishar ka banjur ïa ka sorkar ban pyntreikam beit naduh ba sdang ïa ka Reservation Policy mynta ka buh ïa ka sorkar ha ka jingeh.
Haba la sdang khih win ka jylla halor kane ka kam ka ïing bishar ka rai pat ba dei ban shim rai halor kane ka kam da ka ïing Dorbar Thawaiñ ka jylla bad da ka sorkar.
Kumta ka sorkar mynta ka hap ban shong bad ïatai sani bha halor kane ka kam khnang ba kan ym ktah ïa ka jingsngew jong kano kano ka jaidbynriew hapoh ka jylla bad ba kan ym wanrah ka jingthut ïa ka shongsuk shongsaiñ namar tang bakla tiak tang katta ka jingma ka la ap lypa namar ka jingkyan ka jur bha napoh napoh halor ka Roster System.
Ki don ki Seng Bhalang kiba kwah ban bishar bniah biang ïa ka Reservation Policy ki don pat ki bym kwah ban ktah ïa kane ka bhah thung kam thung jam.
Lah ban ong ba na ka liang ki seng saiñ pyrthei ruh ki kwah ban ïa bishar bniah halor kane ka polisi thungkam thung jam da kaba bishar bniah sani bha khnang ba kan ym ktah ïano ïano ruh.
Na ka liang u President ka VPP u bah Ardent Basaiawmoit u la pynpaw ba kum ka party kim pyrshah ïa ka Roster System hynrei ka jingeh ka dei ka Reservation Policy.
“ Ngim pyrshah ïa ka Roster System hynrei dei ban pynsangeh shwa ban pyntreikam ïa ka katba ym pat dep bishar bniah ïa ka Reservation Policy namar ngi don ka jingeh na kane ka polisi ym na ka roster system" ong u bah Ardent.
Na ka liang ka sorkar ruh kat kum ba ïoh jingtip bad ïathuh ba ka dang ïai bishar bniah bha ïa kane ka kam shwa ban lum ïa ka jingïalang jong ki seng saiñ pyrthei bad kiwei kiwei ki kynhun ruh.
Na ka liang ka KSU ka la dawa ïa ka sorkar ba kan pyntreikam ïa ka Roster System nangne shakhmat.
“ Ka nongrim ba ka KSU ka ïeng ka long ba ka sorkar kam dei ban pyntreikam naduh u snem 1972.
Namar lada ki pyntreikam naduh une u snem kan ktah jur ïa ki paid Khasi bad Jaintia ban ïoh kam ïoh jam kumta ka KSU ka dawa ban pyntreikam beit nangne shakhmat" ong u President ka KSU u bah Lambokstarwell Marngar.
Na ka liang ka KHNAM ruh ka dawa ba dei ban bishar bniah ïa ka Reservation Policy bad pynsangeh shwa ban pyntreikam ïa ka Roster System katba ym pat lah ban ïa pynbeit.
Ka HNYF ka dawa ba dei ban pyntreikam beit nangne shakhmat bad ha kajuh ka por ka dawa ruh ba dei ban bishar bniah biang ïa ka Reservation Policy.
U President ka HNYF u bah SK Blah u la ong “ Kat kum ka riti synshar ka ri ka Reservation Policy ka dei ban long tang 10 snem bad kat kum ki rai jong ka ïing bishar Supreme Court kim dei ban palat ia ka 50 % ka jingïoh bhah kumta lada mushlia bad wanrah ka jingpynkylla ka lah ban khring ïa ka ïing bishar ban tuklar ïa kane ka kam.
Kumta ula kyntu ba dei ban bishar bniah ïa ki rai jongka Supreme Court shwa ba ïa tuklar ïaka Reservation Policy.
U President ka FKJGP u bah Dundee Khongsit u la ong ba ïa ka bhah thung kam thung jam jong ki paid Khasi-Jaintia bad Garo ym dei ban ktah namar lah ban duh pynban lada ktah ïa kane ka kam.
Na ka liang u Vice President ka AITC bad MLA ba rim ka Umroi u bah George B Lyngdoh u la maham lypa lada jia ba bakla ban shim rai halor ka Reservation Policy namar lada bakla kan mih ka jingbym ïasngewthuh jingmut kaba jur hapdeng ki paid Khasi, Jaintia bad Garo.
U la ong ka sorkar ka dei ban pynshai sha ki paidbah balei naduh ba sdang ka pyntreikam naduh u 1972 bad mynta ka pyrkhat ban pyntreikam nangne shakhmat.
Nongpoh, Ïaiong 19: Nalor kiwei kiwei ki mat ki jura ba ka Synjuk ki Rangbah Shnong ka Ri Bhoi mynta ka sngi ki la ïa tai ïa phylliew jongmut, kane ka synjuk ki Rangbah Shnong na Ri Bhoi ki la mih shakhmat ban pyrshah jur ïa ka jingpynmih hukum (Notification) ka KHADC ba la mana ban khanglad ïa ki Rangbah shnong ban don bynta ha ki kam sain hima sima.
Kum ka jingpyrshah ïa kane ka hukum ka KHADC ba dang shu pynmih shen ha ka 4 tarik u Ïaiong 2023, ka Synjuk ki Rangbah Shnong mynta ka sngi ka la lum da ka jingïalang kyrpang ban ïa kren bad ïa thir halor kane ka hukum ha ka jingïalang kaba la long mynta ka sngi ha Umsning.
Kumba la pynpaw da u Bah C.B Sylliang, Secretary ka Synjuk, u la ong ba ka Synjuk ka pyrshah jur ïa katei ka hukum ka KHADC ba la khang pyrshah ïa ki Rangbah Shnong ne ki nongïalam Shnong ban rung sha ka jylla ki kam sain hima sima bad kane ka jingpynmih ïa kane ka hukum kin nym lah ban pdiang da lei lei ruh.
U la ong ruh halor kane ka bynta ka Synjuk ka la rai ban leit ban ïa kynduh ïa u CEM ka KHADC, u EM ka Elaka, ka Hima Mylliem ban ïa kren halor kane ka mat bad kum ka synjuk ka pyrshah jur beit ha kaba kane ka jingpynmih hukum ka dei kaba khlem nongrim.
Kawei na ka nuska kaba la paw ba wat ki nonghikai ki la shah khang ban ïakhun election, hynrei ki jop ha ka ingbishar ba ki la ïakhun pyrshah, hynrei ka KHADC kan khanglad aiu ïa ki Rangbah Shnong ne ki nongïalam shnong kiba ka khlem da siew tulop bad lada long kumta wat ki MDC ruh kim dei ban ïakhun MLA namar ki dei ki ba peit na ka bynta ban pynneh pynsah ïaka riti ka dustur bad ka khyndew ka shyiap.
Namar kata, na ka liang ka Synjuk kan nym pdiang da lei lei ïa kane ka jingpynmih kyndon ka KHADC ban khanglad ïa ki Rangbah shnong ne ki nongïalam Shnong ban don bynta ha ka politik bad na ka liang ka Synjuk ka dawa ruh ba kam dei ban buh kum kine ki kyndon bad lada ka pyntreikam ka synjuk kam banse ban shim da kiwei ki lynti ban pyrshah jur ban lum lang ïa ki nongïalam Shnong, Raid bad Hima, namar kane ka dei shisha ka jingpynmih kyndon kaba khlem da don shisha ka nongrim, u la bynrap.
Ha kane ka sngi la ïa kren ruh halor ka jingkiew palat ka dor register jaka ba la buh dor da ka sorkar ban register jaka, la ïa kren ruh halor ka kam pynbeit pud ba kito ki shnong Khasi ha Block II kim dei ban leit sha ka Assam bad kumjuh ruh la ïa kren halor ka jingpynlip bording ba dei ban pynjynsur ïa ka por ba ki paidbah ki mad jingeh.
Ka seng ka dawa ruh na ka sorkar ba kan hap ban pyrkhat sani halor kitei ki jingeh bad ki jingdonkam jong ki paidbah, u la bynrap shuh shuh.
Shillong, Ïaïong 20 : Ka Sacred Heart FT Academy ka la shah pynbam da 0-7 kol ha ka Umphyrnai SC ha ka lympung ïalehkai phutbol Under-10 (Boys) Football League 2023 ba pynïaid da ka Shillong Sports Association (SSA).
Ha ka jingïalehkai kaba la long ha ka sngi Palei ha madan Second Ground, Polo, Shillong u heprit B.Kharkongor u la khyrwit marwei 4 kol.
Ha kane ka jingïalehkai, u B.Kharkongor u la thep ïa kitei ki saw kol ha ka minit ïalehkai ba 9, 12, 17 bad 30, u F.Mawlong bad u C.Kharkongor ki ïarap thep mar shi kol ha ka minit ba 33 bad 48 katba ïa ka shi kol la ïoh ei na ka jingthep bakla (own goal) na u B.Kharthangmaw ha ka minit ïalehkai ba 10.
Ka jingïalehkai jong katei ka lympung kan sa long pat ha ka 22 tarik Ïaïong 2023 (sngi Saitjaiñ) ha kaba kin don sawsien ïalehkai.
Ka Pay For Right FT Academy kan ïakhun pyrshah ïa ka Mylliem Grass Root ha ka jingïalehkai kaba nyngkong ha ka por 11:00 baje mynstep.
Ka Sacred Heart FT Academy kan ïakhun pyrshah ïa ka Rangdajied United FC ha ka por 12:30 baje nohphai sngi, ka Mawlai SS&CC kan ïakhun pyrshah ïa ka Kick Start FT Academy ha ka por 2:30 bad ka Kynton U Mon kan ïakhun pyrshah ïa ka Summit Academy ha ka jingïalehkai kaba khatduh ha ka por 4:00 baje janmiet.
Shillong, Ïaïong 19: U Working President ka United Democratic Party bad uba dei ruh u Myntri ka sorkar MDA 2.0 u Bah Paul Lyngdoh ha ka sngi Balang u la ong ba lada peit na ka jingjop jong ka UDP kaba la pynrung ha ka jingkular elskhon ban pynkylla thymmai ïa ka Reservation Policy tang 11 na ki 36 tylli ki seat ha Ri-lum Khasi- Jaintia ka pyni ba ki nongshnong shnong jong ki 25 tylli ki constituency kim kwah satia ban pynkylla ïa kane ka polisi bhah kam.
Haba kren sha ki lad pathai khubor u Bah Paul u la ong ba ha ka jingshisha ka UDP ka la buh thong ba ka Reservation Policy dei ban pynbeit thymmai namar kiba bun ki jingduna jong ka bad ka la pynrung ruh ïa kane ka mat ha ki kular elekshon ka party hynrei ka jingbym jop mki kyrtong ka la dei ka juubab kaba shai ba kiba bun hi kim kwah jingpynkylla ïa kane ka polisi.
“Ngi pynïakhun na ki 60 tylli ki constituency 46 hynrei ngi jop tang 11 bad lada kheiñ tang ki bynta ka Ri-lum Khasi ngi pynïakhun 36 ki pynjop tang 11 bad kane ka pyni ba kiba bun hi ki nongshong shnong wat ha ki 36 kim kwah ban pynkylla thymmai ïa kane ka polisi bhah kam namar lada ki kwah pynkylla ki la dei ban pynjop khambun ki MLA na ka UDP kaba la buh thong ïa kane ka mat," ong u Bah Paul.
“Lada ngi kheiñ lang ïa ka jingjop ka UDP bad ka VPP na ki36 tylli ki seat kiba don ha Ri-lum Khasi ki dang don 15 ngut ki MLA bad kaba mut hi ba na ki 36 tylli ki constituency 21 kim kwah pynkylla hynrei tang 15 kiba kwah, kane ka la pyni shai ba uba bun balang u kwah ba kane ka polisi kan neh kumba ka long," u la bynrap.
Haba ïadei bad ka jingnang jur ka jingdawa pynkylla ïa kane ka bhah thungkam u Bah Paul u la ong ba namar ka dei ka jingleh lymmuh bad ka jingpyntreikam bakla kaba la jia naduh ki 50 snem kiba la leit kam dei ka kam kaba suk ban pynbeit noh tang ha ki san sngi ne san bnai.
“Ka dei ka jingshisha ba ka la dei ka jingleh lymmuh bad ka jingpyntreikam bakla naduh 50 snem mynshuwa ha ka por ba saiñdur ïa kane ka polisi, na kata ka daw kam dei ka kam kaba suk ban pynbeit noh tang ha ki 5 sngi ne 5 bnai," u la ong.
Haba kylli ïa ka jingdkoh kaba don ha kane ka polisi, “Lada phi peit ha ka polisi kiba bun bah ki jingdkhoh bad jingleh lymmuh, namar lada phi peit ka jingailad ban rah ïa ki post haduh 2-3 snem ka la dei kawei na kita, lada ha ka ophis donkam ban pyndap 12 ngut ki nomgtrei hynrei namar kim lah pyndap hap ap haduh u snem uba lai bad ha kine ki lai snem ka ophis kan dkoh bha ka rukom treikam namar ka jingduna ki nongtrei," u la jubab.
Shuh shuh u Bah Paul u la ong ba lada leit sha kashari ban ujor mokotduma ïa kane ka polisi ka lah ban buh jingmja pynban ‘na kata ka daw baroh ngi dei ban husiar bha ïoh ba kan long pynban kum ka jingsiat ïap da lade ïa lade,’ u la ong.
Haba ïadei bad ka Roster System bad ka jingmih ki jingdawa na ki bynta ka Ri-lum Khasi ban pynkylla katba na Ri-lum Garo ban pynneh beit ïa ka jingpyntreikam da kaba phai dien shaduh u 1972, “Na ka liang ka sorkar ngi ïathir sani ïa kane ka kam ha ka jingïalang ka Kynhun Myntri kaban long ha ka taiew ban wan," ong u Bah Paul.
Haba kren halor ka jingsngew pyrshah kaba mih khamtam na ri-lum Khasi ïa ka jingpyntreikam ïa ka Roster da kaba phai dien shaduh u 1972, “Ka dei kaba shongnia bad na ka laing jong nga ngan rah ïa kane ka mat ha ka jingïalang ka Kynhun Myntri ba dei ban pyntreikam beit shakhamt naduh ba la mynjur ym ban pyntreikam da kaba ïaid shadien.
Kumba long mynta ki don lai tylli ki lad ban weng ïa ki soh kyrdot halor ka Roster kaba nyngkong ban pynbeit da ka Kynhun Myntri, kaba ar ban leit sha Supreme Court bad kaba lai ban rah ha Assembly bad na kine ali ngin hap shim ïa ka lynti kaba dei eh ha kaba ïadei bad kane ka kam," u la bynrap.
Shillong, Ïaïong 19: U Managing Director jong ka Meghalaya Energy Corporation Limited (MeELC) u Sanjay Goyal ha ka sngi Balang u la ong ba ka jingïakynduh jingeh ki paidbah na ka jinglip bording da ki bun bun kynta ha ka shi sngi yn sa lah ban weng noh ha kine ki khyndiat sngi kiban sa wan.
“Nga kular ba ngin pynbha ïa ka jingai jingshakri jong ngi bad kane ka jinghap pynlip bording bun kynta kan sa kut noh hi shen tang ha kine ki shipor arpor ban sa wan," ong u Goyal haba kren sha ki lad pathai khubor.
“Ngi khmih lynti ba ka jingpynmih bording kan wan ruh na kiwei kiwei ki tyllong hynrei kane kam lah ban jia noh marmar.
Lehse ha kine ki khyndiat sngi kiban sa wan ba ka jingpynmih bording na Leshka kan bteng biang ha kine ki sngi ban sa wan bad ngi kyrmen ruh ba ngin sa ïoh slap ha kine ki sngi ban wan bad ha kata ka por kane ka jingeh yn lah ban weng noh," u la bynrap.
U Goyal u la kyntu ruh ïa ki paidbah ka jylla ba kin shah shitom lang bad ong ba na ka liang ka tnat ka la pyrshang ïa kaba bhatam ban weng ïa kane ka jingeh.
U la ong ruh ba ka jinghap ban pynlip bording ka dei namar ka jingpynmih bording ka duna bunshah ban ïa ka jingdonkam.
“Ka jingdonkam bording ka dei malu mala 250 MW hynrei ngi lah ban pynmih bording tang kumba 170 MW eiei kaba kynthup naduh kaba pynmih ka jylla bad kaba ïoh na kiwei ki kompeni pynmih bording ba kynthup ïa ka NEEPCO, NTPC" u la ong.
Shuh shuh u la ong ba ka tnat ka la pyrshang ban thied bording na ki kompeni pynmih bording hynrei na ka daw ka jingrem palat ka tnat ka hap randien noh.
U la ong ruh ba ka jingduna um ha the Myntdu Leshka Hydro Electric Project bad kumjuh ka jingdon um ha Umïam ruh ka la duna shaba palat.
“Ngi hap thied bording wat ha ka dor 8 tyngka katba ha ka jingshisha ka dor ka dei malu mala kumba 4.5 tyngka shi unit kaba mut ngi hap ban siew tam na ka pla ka tnat kumba 3 tyngka," u la ong.
Nongstoiñ, Ïaïong 20 : Da ki 9 tylli ki Gold, 9 tylli ki Silver bad 10 tylli ki Bronze Medal, ka St Peter HSS Pyndengrei ka la lamkhmat ha ka sngi ba ar jong ka lympung CM 28th District Level Inter School Athletic Meet ba la pynïaid da ka ophis jong ka District Sports Officer Nongstoiñ.
Ka Sib Singh Government Memorial HSS ka la wan ha ka kyrdan kaba ar lyngba ki 7 tylli ki Gold, 8 tylli ki Silver bad 4 tylli ki Bronze Medal.
Kumjuh ruh ka Anderson kaba wan ba lai lyngba ki 2 ki Gold, 4 ki Silver bad 2 ki Bronze medal.
Haba phai sha ki katto katne ki risol jong ka sngi ba ar, u Deikimawshan Dkhar jong ka St Peter u la khur ïa ka Gold medal ha ka 100 meter race under-16 jong ki khynnah shynrang.
Ha ka 2000 meter race, u Khrawkupar Puweiñ jong ka Don Bosco School Mawkhlam u la khur ïa ka Gold Medal.
Ha ka 3000 meter race under 18 ki kynthei, ka Rina Ïawphniaw jong ka BBC SC ka la khur ïa ka Gold Medal, katba u John Milton Sohphoh na ka Sib Singh u la khur ïa ka Gold Medal ha ka Under-14 Shot Put ki khynnah shynrang.
Ha kane ka sngi ba ar la jong ka lympung, nalor I DSO Kong Balarina Syiem la donlang ruh ban sakhi da ki katto katne ki kynrem ki lyndan, ba kynthup ïa u Block Medical Officer Dr Tylli Syiem, I Kong V.C War DSWO bad kiwei kiwei, ha kaba ki la shim ruh ïa ka bynta ban sam ïa ki khusnam sha ki nongjop bapher bapher.
Shillong, Ïaïong 20 : Ki thei ïalehkai phutbol jong ka Ïewrynghep Secondary School, Mawñianglah Upper Shillong, ka la ïoh ban rung ha ka phainal jong ka lympung ïalehkai phutbol kaba la tip kum ka 2nd San Shnong Youth Welfare Organisation Inter School Football Tournament 2023.
Ka Ïewrynghep SS, Mawñianglah ka la ïoh ban rung sha ka phainal hadien ba ka la pynliem noh ïa ka Spring Time Secondary School, Sadew da 3-0 ha ka jingïalehkai semifinal ha ka sngi Palei.
Ka jingïalehkai phainal jong katei ka lympung kan long ha ka 26 tarik Ïaïong 2023 (sngi Nyngkong) ha madan ïalehkai jong ka shnong Mawñianglah kaba dei ruh ka sngi pynkut (closing cremony) jong katei ka lympung.
Shillong, Ïaïong 20 : U Bah Banteidor Lyngdoh, MLA ka Mawkynrew bad Myntri barim ka tnad Sports, u la ong ba ka jingdon ki shlem ai jinghikai phutbol ïa ki khynnah rit shynrang bad kynthei kiba hapoh 12 snem lane ki Football Grassroot Centre ha ka thaiñ ki la long ka jingïarap kaba khraw ïa ki heprit ban ïoh leit shah hikai bad mih khmat sha ki Academy bad ki Club kiba heh ym tang ha ka Jylla hynrei sha kiwei pat ki jylla ka Ri India.
Ïa kane u Bah Banteidor u la pynsngew ha ka jingleit jong u ban ïadon bynta ha ka prokram ïalehkai phutbol kaba la long ha shnong Thadan kaba dei jong ka Mawber Football Grassroot Centre dang shen.
U la pynpaw ba ka jingïatreilang ban pynrung ïa ki khynnah na ka shnong Wahlakhiat bad Mawlat sha ka lympung Baby League sha madan Polo ka la pynlong ïa u heprit Banpliebok Khongjoh ban shah jied ban ïoh jinghikai shuh shuh ha ka kam ïalehkai phutbol kata sha Hyderabad hapoh jong ka Baichung Bhutia Football Academy.
Da kaba pynpaw ba ki khynnah ïalehkai na ki Centre bapher ki la kiew sha khmat, u la ong ba ki dei ban long kiba skhem jingmut ban poi sha ka thong bad ba kim dei ban pynlehnohei ïa ka sap kaba ki don.
U la ai khublei ïa ki kmie ki kpa, ki nonghikai phutbol kiba shim ïa ka jingïatreilang ban saiñdur ïa ki khynnah.
Jowai, Ïaïong 20 : Ka jingïalehkai Cricket ba la tip kum ka ‘Open to All Cricket Tournament 2023’ ba la pynïaid da ka West Jaiñtia Hills District Cricket Association Jowai, kaba la long mynta sngi 20 tarik ha Madan Khliehtyrshi Mini Stadium ha kaba ka kynhun jong ka Efty United XI Mynso kala jop da 85 runs ïa ka Moodymmai Cricket Club.
Haba phai sha ka jingïakhun ïaka jingkynting pisa la jop da ka Efty United XI Mynso bad kaba la jied ban tied nyngkong da kaba kamai haduh 263 runs na ki 35 overs bad hap 8 Wickets, kiba kamai run bha ki long u Sylvester Mylliempdah 127 runs na ki 83 balls, u Kitboklang Lyngdoh 35 runs na ki 45 balls bad u Daymen Shullai 26 runs na ki 29 balls.
Katba na ka liang ka Moodymmai Cricket Club kiba ïoh ban khur Wickets ki long u Ribok Hynniewta 2 wickets na ki 7 overs, u Teimi Passah 2 wickets na ki 7overs bad u Heimonlang Lyngdoh 2 wickets naki 7 overs.
Haba wan ban beh ïa ka thong ka Moodymmai Cricket Club kala poi tang 178 runs naki 32.3 overs bad hap lut ki wickets, kiba kamai run bha ki long u Levester Phawa 50 runs na ki 35 balls bad u Daowan Passah 38 runs na ki 44 balls, katba na ka liang ka Efty United XI Mynso kiba khur Wickets ki long u Eleazar C Dkhar 3 wickets naki 7 overs, u Kitboklang Lyngdoh 2 wickets na ki 2 overs, u Sylvester Mylliempdah 1 wicket na ki 6 oversÏa ka Nam Man of the Match mynta ka sngi la ïoh da u Sylvester Mylliempdah jong ka Efty United XI Mynso.
Ka jingduna jong ka jingbam ha ka met ruh ka wanrah ïa ka jingshitom bad ka jingpalat jong ka bam ha ka met ruh ka wanrah jingshitom kumjuh hi.
Kumba long kiwei pat ki jingdonkam jong ka jingim u briew ka bam ka dei ban long kaba biang ym ban palat ne duna.
Ka jingbam ïa ki jingbam kiba bha bad kiba tei ïa ka met ka wanrah ïa ka jingmyntoi bad ka ai ïa ka jingkoit jingkhiah, hynrei ka jingbam ïa ki jingbam kiba sniew bunsien ka wanrah jingeh ïa ki briew shimet bad bunsien la shem ba ka daw jong ka jingpang jingshitom ka dei na ka daw jong ka jingbam kulmar ïa ki jait jingbam kiba ktah ia ka jingkoit jingkhiah jong ka met.
Namar kata khnang ban ïoh ïa ka jingkoit jingkhiah baroh ngi donkam ban nang ban bam ïa ki jingbam kiba bha bad ki ban ym pynsniew ïa ka met.
Ka jingbam hi ka dei ka dawai bah kaba khraw kaba ai ïa ka jingkoit jingkhiah lada ngi nang ban bam kat kum ba dei biang naka bynta ka met jong ngi.
Kumta ka long kaba donkam ban sngewthuh ba ka jingkoit jingkhiah ka don ha ki kti jong ngi hi.
Bun ki khñium bad kynnoh ba ki jingbam ha kine ki sngi kim long shuh kiba biang bad kiba koit ba khiah namar ba la bun palat ka jingai dawai (chemical) naduh ki jhur, ka doh, ki soh, wat haduh ka umphñiang bad kiwei pat ki jingbam ba la song ha ki jingsong bad kiwei kiwei de.
Kawei na ka jingshitom kaba kham kynrei eh ha kiba bun ka dei ka jingshitom kpoh bad kane baroh ka dei beit na ka daw jong ka jingbymbiang ha ka rukom bam.
Ha kine ki sngi la ïohi ba kat shaba leit ki dap tang ki jaka die jingbam ki pynsuk (fast food) na ka bynta ki paidbah, kumta bun ki mlien bha ban bam ïa kine ki jait jingbam.90% na kine ki jingbam fast food la shem ba kim ju salia ïa ka jingkoit jingkhiah hynrei ki longbeit kumno ban kamai bad pynbiang ïa ka jingdawa ki paidbah.
Kum ka nuksa wat ki jhur ba pyndonkam bunsien kim ju sait khuid satia ïa ki.
Kine ki jingbam bunsien ki dei kiba bun bha ka umphñiang bad ka khlein kumta kim da long eh kiba na ka bynta ka koit ka khiah.
Ki briew kiba nang bam bam la ïohi ba ki long ki briew kiba koit bakhiah bad ka long kaba eh ban shem ïa ki briew kiba nang ban sumar ïa la ka jongkoit jingkhiah ha kine ki sngi.
Bun kim salia satia ïa ka jingkoit jingkhiah nalor ba ki jingbam kim long kiba paka shuh, pynban ki briew ki dang bam ïa kiwei pat ki jingbam kiba sniew kum kaba dih duma bad bam ïa ki khaini, raja bad kiwei.
Man ka por ba ki leit ban shah sumar ne ïakynduh ïa ki doktor ba ju batai ba ka jingkyrni ka jingdih sikret ne duma bad ka jingbam duma ki long kiba sniew bad kiba ktah ïa ka koit ka khiah, hynrei kane kam shym la pynphikir satia ïa ki paidbah.
Ka jingkoit jingkhiah ka don ha ka kti jong u briew shimet shimet ban phikir ïa la ka jong ka jingim, palat nangta ka shong ha ka bor jong ka mariang.
Ha ka por jong ka jinglong samla ha ba ka bor met ka dang biang bad ba ka bor jong ka jingïaleh pyrshah ïa ka jingpang ka dang khlaiñ, kam da don jingktah than eh ia ka koit ka khiah, hynrei wat la katta ruh bun ki samla ki ud bad ki mad shibun ki jait jingpang.
Ha kine ki sngi namar jong ka rukom long ka rukom im namar jong ka jngkiew ka ïoh ka kot, ha kaba wat ki khynnah ki lah ban ïoh kat kaba ki kwah namar ba ki kmie ki kpa ki pynbiang ïa ki, bun ki khynnah kim kham bang ban bam ïa ka ja bad ki jingbam kiba tei met, hynrei ki kham sngewtynnad ban bam da ki jingbam kai kum ki chips, ki shoklet, bad kiwei pat.
Kumta wat ki khynnah rit ruh ki mad ïa ki jingpang kiba ktah khamtam eh ïa ka kpoh.
Kiwei pat ki jingpang kiba kynrei bha ha kine ki sngi hapdeng jong ki briew kiba la khamsan ki long ka jingpang shini (blood sugar), ka jingpang high blood bad kiwei pat.
Kine ki jingpang ki la dkhat ïa kiba bun bah ki mynsiem briew, namar ba kiba ngat ïa kane ka jingpang ki shem jingeh shibun ban ïoh khiah namar ba ki hap ban kiar na ki jingbam.
Ki don ki briew kiba ong ym lei lei lada ïap halor ka bam, kane ka long kaba bakla shibun eh namar ba hapoh ha lade ym don iwei ruh iba kwah ban ïap bad baroh ki bam khnang ban im.
Na ka bynta kito kiba dei ban kiar ïa ki jingbam kiba ktah ïa ka met jong ki, ka jingbam kam ïapher satia na ka kyiad bad na u drok namar ba ka pyntroiñ ïa ka met jong ki.
Tang kawei ka buit kaba rieh ba kito kiba ngat ha kitei ki jait jingpang ka long ba kin sngewthuh shai kdar ïa ka jingmut jong ka jingim bad ka jingbam.
Haba kum bam ïa ka jingbam kaba ktah ka jingbang ka neh tang da ki minit bad ka jngbabe ka tied man la ka khyllip mat bad ka jingkoit jingkhiah ka nanghiar nanghiar.
Kumta kawei ka nuksa ka long, kumba ka bam kaba bang ka pynkmen ïa ka mynsiem ka jingkoit jingkhiah ka kham pynkmen da ka spah shah.
Ïa ka jingkoit jingkhiah lah ban lehkmen bad sngew shilynter jingim katba dang ring mynsiem hynrei ka jingbam bakla ka dap tang ka jingbabe.
Namar kata donkam ban nang ban bam bad lehkmen ha ka jingkhiah krat.
Shillong, Ïaïong 20 : U Bah Torak Kharpran uba dei uwei na ki Boxing Coach jong ka Sports Authority of India (SAI), ula shah jied ban long kum uwei na ki coach bad manager ka kynhun ki rang ïakura ka ri, kiban leit ban ïashim bynta ha kawei ka rynsan ïakura kaba la tip ïa ka kum ka IBA Elite Men World Boxing Championships 2023.
Kane ka rynsan ïakura kan long ka Nongbah Tashken, Uzbekistan kaban sdang naduh ka 29 tarik mynta u bnai Ïaïong bad kan kut ha ka 15 tarik u Jymmang 2023.
Kumba ka long ïamynta, u Bah Torak u la don bynta bad kane ka kynhun ki rang ïakura ka ri kiba don hapdeng ka jingpynkhreh ban leit ban aireng sha katei ka rynsan ïakhun, ka prokram ïakilan ïa ki rang ïakura kaba la sdang ïa ka naduh ka 14 tarik bad kut ha ka 23 tarik mynta u bnai.
Ha kane ka kynti kaba mynta, ka India ka don ïa ka jingthmu ba kan sei madan bun ngut bha ki rang ïakura kata kumba 13 ngut eiei.
Hynrei ban ïoh ïa ki 13 ngut ki rang bad snar ïakura kiba kynsai, u Bah Torak lem bad kiwei pat ki coach ka India, mynta ki la lum lang ym duna ïa 30 ngut ki rang ïakura ba kynsai ka ri, ban ïadon bynta ha ka prokram ai jinghikai, kaba la ïaid shakhmat ha nongbah Tashkent, Uzbekitsan.
Mawkyrwat, Ïaïong, 20: Ka jingïalehkai jong ki skul kaba la tip kum ka Ranikor Block Level Inter-School Athletics Meet 2023 mynta ka sngi ka 20 tarik u Ïaïong, 2023 la ïoh ban plie pyrda ha kaba u bah B.J.Kharshandi, MCS, SDO (C) jong ka Ranikor Civil Sub Division, South West Khasi Hills District u la long u kongsan ha ryngkat ka jingïadonlang u bah D.Syngkon, District Sports Officer, South West Khasi Hills District.
Ïa kane ka Ranikor Block Level Inter-School Athletics Meet 2023 la pynïaid da ka ophis jong u District Sports Officer, South West Khasi Hills District, Mawkyrwat lyngba ka District Sports Promotion Society, South West Khasi Hills District.
U bah B.J.Kharshandi, MCS, SDO (C) jong ka Ranikor Civil Sub Division haba kren ha ka jingïalang la pynpaw ka jingaikhublei na ka bynta ka ophis jong u District Sports Officer, South West Khasi Hills District ïa kaba u la shim ïa kane ka synjam ban pynlong ïa kum kine ki jait jingïalehkai kiba long ka jingaimynsiem na ka bynta jong ki khynnah skul khamtam eh ba ma ki kin ïoh ban pyni bad pynpaw pyrthei ïa ki sap ba ki ki don.
Namarkata, u kyrmen ba lyngba kane ka lympung ki khynnah skul kiba na kane ka Ranikor Block kin sa ïoh shibun ki jingmyntoi bad ba kin nang lah ban kiew na kawei ka por sha kawei pat lyngba ka jingtrei shitom jong ki.
“Ym tang ba kin ïoh ban pyni ïa kita ki sap jong ka jinglah jong ki ha ki jait jingïalehkai tang hapoh jong ka Block Level hynrei lad ki trei shitom kin sa ïoh ban kiew sha ka distrik, sha ka state bad sha kiwei de ki bynta", kren ai mynsiem u bah Kharshandi ïa ki khynnah skul.
Ha kajuh ka por u la ai mynsiem ïa ki ba ki dei ban don ka mynsiem jong ka jingïakhun bad jingaiti ha ka bynta ba ki thmu.
Lah ban kdew ba ha kane ka Ranikor Block Level Inter-School Athletics Meet 2023 ki don baroh 12 tylli ki skul na kylleng ki shnong kiba hap hapoh ka Ranikor Block.
Haba phai ha ki jingïalehkai, la sdang nyngkong da ka jingïamereh bad ki Long Jump, ki throw bad kiwei dei ha kaba ki khynnah skul shynrang bad kynthei ki la ïoh ban ïa shimbynta shit rhem.
Ha kane ka sngi la ïoh ruh ban sam ïa ki khusnam kiba jop ha ka Long Jump jong ki khynnah shynrang ba 18 snem ha kaba u Silchang A.Marak na ka Indira Gandhi Secondary School u la ïoh ba nyngkong (5.34m), ba ar u Rongsim P.Marak (4.91m) bad ba lai Chanang S.Sangma (4.87m), katba jong ki khynnah kynthei ba 16 snem pat ka Nengchi Sangma ha ka kyrdan nyngkong, ka Labianghun Nongtnger ha kaba ar bad ka Dapynkmenshisha Sanglyne ha kaba lai.
Nangta, ha ka Shut Put jong ki khynnah shynrang ba 16 snem ba nyngkong u Gerald Hahshah, baa r u Sengsrik D.Sangma bad ba lai u Akim D.Marak.
Ha ka Discuss Throw pat jong ki khynnah shynrang ba 18 snem u Peter R.Marak ha ka kyrdan ba nyngkong, u Tusanto Hajong u wan ba ar bad u Davidson Pariong u wan ba lai.
Nongstoiñ, Ïaïong 20: Namar ka jingtrei torti jong u kontraktor ïa ka surok Riangdo Athiabari kaba jngai kumba laiphew hynñiew kilomitar, ki nongïalam bad ki dkhot jong ka Hynñiewtrep Youth Council Mawshynrut circle, ki la hiar ban jurip bad ki la lap ba ka jingsiang rong ïa katei ka surok kam biang satia.
Hadien ba ki la lap ba ki don shibun ki jingduna, ki nongïalam ka seng ki la leit ban ïakynduh ïa u Sub Divissional Officer ka PWD ha ophis treikam jong u ha Riangdo, ha kaba ki la aiti ruh da ka jingthoh ban kyrpad ïa utei u ophisar ba un shimkhia lem ha ka ban bthah ïa utei u kontraktor ,ba u dei ban pynbiang ïa ka jingtrei katkum ki kyndon ba la bthah da ka sorkar.
U bah Losbingwell Lyngkhoi President ka HYC Mawshynrut circle haba ïakren bad u nongthoh khubor hadien ba ki la mih na katei ka ophis, u la ong ba ka jingleit ïakynduh jong ki ïa utei u ophisar ka la long kaba sei soh, namar ba u la kular ba un sa pyntip bad bthah ïa utei u kontraktor ba u dei trei bniah bad un bud ruh katkum ki jingbthah khnag ba ka surok kan skhem.
U bah Lyngkhoi u la ong ruh ba ha katei ka sngi, ki la thmu ban leit ïakynduh ruh ïa u Executive Engineer, hynrei um shym don satia bad katkum ka jingïathuh jong u SDO, la ong ba ka jingbym pat wan trei jong u Executive Engineer haduh mynta, ka dei namar ba ym pat don la u jong u Engineer u ba peit ïa ka Mawshynrut Division bad la shu peit lang da u ba na Nongstoiñ.
Nalorkata la ong ba ka jingbym pat wan trei jong u, ka dei namar ba ka sorkar kam pat thung satia ïa ki nongtrei naduh ki chowkidar, ki peon, LDA, UDA bad baroh ki staff kiba dei ban trei hapoh ka ophis jong u Executive Engineer bad ïa kiba bun ki kam la hap ban pynkit ha u SDO, hynrei um lah satia namar ka kam kaba dei ban peit ma u ka bun haduh katta katta.
Utei u nongïalam ka seng u la pynpaw ruh ïa ka jingsngewkhia namar ba ha u snem ba la dep u bah Prestone Tynsong Symbud Myntri Rangbah, haba u wan ban plie ïa katei ka ophis u la kular ba ha u bnai Kyllalyngkot, u EE ba pura un don noh ha katei ka ophis ban pyndep ïa baroh ki kam kiba u dei ban trei.
Hynrei, haduh mynta wat tang uwei u staff ha katei ka ophis ruh ym pat thung.
Ka seng ka kyntu ïa ka sorkar ba ka dei ban pynkloi noh ban thung ïa ki nongtrei ha katei ka ophis, khnang ba ki kam kin ïaid beit ïaid ryntih bad kin ym sahteng.
Nongstoiñ, Ïaïong 20: Ka ïingbishar lane ka Court of the Special Judge (POCSO), West Khasi Hills District, Nongstoiñ, ha ka 18 tarik mynta u bnai, ka la rai pynrem ïa u Blansius Nongsiej ba un shah set phatok shi jingim ryngkat ka kuna kaba 50 hajar tyngka, kata katkum ka kyndon 302 IPC bad 30 snem ha along ryngkat kuna ba 20 hajar tyngka katkum ka kyndon 6 POCSO Act.
Lada um lah ban siew ïa ka kuna un hap shong ruh sa 6 bnai ha along.
Kine ki kyndon baroh kiba u la ngat ki dei namar ka jingdonkti jong u ban batbor bad pynïap ïa kawei ka khynnah rit ha ka 31 tarik u Lber jong u snem 2019 ha Umwar Umyiap West Khasi Hills.
Lah ban pynpaw hangne ba ïa kane ka jingjia, la pyndep ban shimti da ka Nongstoiñ PS ha kaba la dep register ïa ka case Nongstoiñ PS C/No.33 (04)/2019 Under Section 302 IPC r/w Section 5(i)(l)(m)/6 of POCSO Act.
Hadien ba la tohkit bniah da ki pulit, une u runar Blansius Nongsiej u la shah kem mar mar hadien ka jingjia bad hadien ka jingïai tohkit, na ka liang ka ïing bishar lane Court of the Special Judge (POCSO), Nongstoiñ, ha ka 18 tarik mynta bnai ka la rai pynrem ïa une u briew.
Kynshi, Ïaïong, 20: Hapdeng ka jingkyrduh kam kyrduh jam ha la ka jong ka jylla, bun ki Samla na nongkyndong, kynthup ïa kiba dang duna ka jingnang jingstad, ki la leit ban leit wad bylla shabar jylla bad bun napdeng jong ki, ki la ïoh la ka kam ka duk kaba bit kaba biang.
Ïa kane la lap bad ïoh sngew na ka jingphla jong kine hi ki Samla bad ki rangbah kiba la lah ban ïeng ha la ki jong ki kjat, ha ka Orientation Programme ba la pynlong da ka Shnong Kynshi Mawria ryngkat ka jingïatreilang ka Extension Training Centre jong ka State Institute of Rural Development, Nongsder ha ka 19 bad 20 tarik mynt au bnai ha Kynshi Mawria.
Kane ka Orientation Programme ne ka prokram ban pynsngrewthuh kadei halor ka jingïarap ba ki paidbah nongkyndong ki ïoh na ka skhim DDU-GKY, ha kaba ki ophisar na SIRD bad kumjuh ruh na Mawthadraishan Block bad West Khasi Hills District bad kumjuh ruh ki nonghikai na ki Training Centre ki la wan ban ai jinghikai bad pynsngewthuh.
Uwei na kine ki Samla u kyrteng u Rymphang Syiemlieh na ka Shnong Kynshi, u la ïathuh ba mynshuwa u long uba lehraiñ bieit bad um ju nud ban tur shakhmat ban wad ïa ki kam ki jam bad khamtam leit shabar.
Hynrei dei hadien ba u la ïoh jingtip bad jingpynshai halor ka skhim DDU- GKY, u la ïohlad ban trei ha ki BPO ha Gujrat bad u lah ban kyrshan lem ïa ka ïing ka sem jong u.
U la ïathuh ruh ba u mad bun ki jingeh ha kaba nyngkong naduh ka ktien ka thylliej, ka bam ka dih bad kiwei kiwei.
Hynrei u la ïai shah.
Mynta u la ïathuh ba u la ïoh jingtyrwa wat ban trei shabar ri ruh.
Uwei pat udei u Bah Arjunstar Syiem na Umjakoit, uba la don la i lok bad i khun bad u dang pule tang ha ka Class VIII.Lyngba ka jingïarap ba u ïoh na ka DDU-GVK, u la pyndep ïa ka jinghikai ha ka jingtrei Mekhanik, kaba long ka jinghikai kaba tang lai bnai.
Hadien kane u la trei bad kawei ka kompeni ha Guwahati.
Hadien kane pat u la ïoh jingtyrwa ha ka Kompeni TATA Shillong bad mynta u la long u head technician ha kane ka kompeni.
“Dei namar ba nga pyrkhat ïa la ka jong ka lawei bad ki khun ki kti, nga la shah ïa ki jingeh bad ki jingshitom bad mynta nga kmen ba nga la ïoh ka kam kaba biang", u la ong.
Ha kane ka prokram ba pynkup burom ruh ïa u Samla Rymphang, ia u Bah Arjunstar bad arngut ki samla kynthei kiba dei shipara na Kynshi , tangba kim shym lah ban wan, hynrei la wan mihkhmat da i kpa jong ki.
Nalor kine atngut ki don bun kiwei pat ki Samla shynrang bad kynthei na Mawthadraishan Block kiba la trei ha kylleng kylleng ki jaka jong ka ri India lyngba ka training ba ki ioh da ka jingkyrshan ka DDU-GKY.Ha kine ki arsngi ba ai jinghikai la ïadon lang ruh u BDO Mawthadraishan Block, Bah L.Myrthong, Bah P.Sohkhlet, Sordar Kynshi Mawria, Bah R.Marweiñ, Sordar Kynshi Diwah, ki Samla bad ki longkmie longkpa jong ka Shnong Kynshi Mawria, Kynshi Mawphynaiñ bad Kynshi Diwah.
Nalorkane ka jingai jinghikai na ka liang ka SIRD kan ïalam ruh ïa kiba sha kane ka training ban leit jngoh ïa ki training Centre ha Guwahati khnang ba ki samla bad ki kmie ki kpa kin lap hi da la ki jong ki khmat ïa ki samla kiba la ai ai training ha kine ki Centre.
Nongpoh, Ïaiong 20: Na ka daw ka jingkiew kiew ka jingshit bad ka jingkhluit jong ka bor mariang kaba lah ban ktah ïa ka koit ka khiah ki paidbah ba ki hap ban phikir ïa lade, u Deputy Commissioner ka Ri Bhoi District mynta ka sngi u la pynmih ïa ki jingbthah paidbah ba hap ban bud ryntih khnang ban lait na ka jingshah ktah na kane ka jingkiew ka jingshit jingkhluit jong ka bor mariang.
U Deputy Commissioner ka Ri Bhoi u la pynmih ruh ïa ki jingbthah ne ki jingai jingmut ki kynthup ïa ka jingbthah na ka bynta ba kim dei ban mih shabar ha ka por ba shit kyrang ka sngi khamtam ha ka por 12 bahe mynsngi bad ha ka por 3 baje janmiet, dei ban dih thikna ka um bad phong da ki jain ba kham pyngngad ka met.
La btah ruh ïa ki paidbah ba ki hap ban don jingda ïa ka dur khmat bad ka met ha ka por ba ki mih shabar ha ka por ba dang shit ka sng bad ruh ban pyndonkam da ki shatri, phong juti ne slipar haba ki mih shabar.
Haba trei ba ktah ïa ki kam ki jam dei ban sangeh shuwa ha ka por 12 baje mynsngi bad kumjuh ha ka por 3 baje janmiet, ki paidbah ki dei ruh ban nym dih kyiad, ka sha, coffee, kino kino ki jingdih umsoh kiba lah ban pyrtyrkhong ïa ka met, dei ruh ban kiar ki jingbam ba sah miet bad ruh ym dei ban iehnoh ïa ki khun rit ne ki jingri ha poh ki Kali namar ka jingkiew palat ka jingshit bad ka jingkhluid ka bor mariang.
Lada ron kino kino kiba pang ba shitm ne kiba shah ktah na kane ka jingkiew ka jingshit ki dei ban leit mardor sha ki doctor ban ioh ka jingsumar bam ardor bad kumuyh ruh la pynshlur ruh ban shu dih da ki jingdih kiba shu shna hi ki umja, ki um sohjew, ORS bad kiwei kiwei kiba ïada na ka jingtyrkhong jong ka met.
Shuh shuh, kino kino kiba kynduh jingeh na kane ka jingkiew ka jingshit ki lah ruh ban wad jingïarap na ka District Emergency Operations Centre, DC ophis, ophis jojng u BDO bad donkam ruh ban bud ryntih ïa kine ki jingai jingmut ban lait na ka jingshah ktah ha kane ka jingkiew jong ka jingshit jingkhluid jong ka bor mariang.
Khliehriat, iaiong 20 : Ka long shisha kaei kaei kaba sngewlyngngoh ba ka pisa T10 tyngka nar kam ïaid ïew ha East Jaiñtia Hills District, namar ki nongdie dukan la ki dei ki dukan heh ne ki dukan rit ruh kim ju treh ban shim ïa ka pisa T10 tyngka kaba da ka nar, katba ïa ka T.1, T, 2 bad T 5 tyngka nar pat ki treh ban shim, halor kane, u samla Arkijuh Dkhar, uba na ka shnong Khliehriat, mynta ka sngi u la buh da ka jingthoh hakhmat u Deputy Commissioner bad ong ba ki paidbah hapoh ak disrict kim da mon than ban shim ïa ka pisa T10 tyngka nar ba la pynmih da ka Reserve Bank of India.
U la pynpaw ba watla kane ka pisa kam dei kaba beaiñ, hynrei ka wanrah jingeh bha ïa ki paidbah kiba bat ïa ka pisa T10 tyngka nar namar ba ki nong die dukan kim treh ban shim ïa ka pisa, ha kajuh ka por, u la ong ba kane ka wanrah ïa ka jingsngew lyngngoh ïa kiba bun khamtam kito ki briew kiba wan na bar ka district bad na bar ka jylla bad ka long ruh kaba sngew jah burom ha khmat kito kiba wan na bar ka district bad na bar ka jylla.
U bah Arkijan, u kyntu ïa u Deputy Commissioner ka East Jaiñtia Hills District ba u dei ban leh eiei halor kane ka jingleh jong ki nong die dukan bad ki paidbah hapoh ka district ba ki dei ban tip bad ban sngewthuh ba ka T10 tyngka nar (coin) ka dei ka pisa kaba lah ban pynïaid ïew bad ba ki dei ban pdiang lada ki nong wan thied jingthied ki ai, u la kyntu ruh ïa ki bor district ba ki dei ban pynmih da ka hukum (order) bad ban pynshai sha ki paidbah bad ruh ban pynshitom ïa kito ki bym treh ban shim ïa ka T 10 tyngka nar (coin).
Utei u samla, u kyrmen ba da ka jingshim khia ka ophis u Deputy Commissioner yn sa lah ban pynïaid ïew ïa ka pisa T10 tyngka nar hapoh ka district.
Kum ban shu bynrap, haba pyrshang ban kylli na kiba die dukan halor kaei ka daw ba kim treh ban shim ïa ka pisa T 10 tyngka (nar), ki jubab ba kim tip ïa kaei ka daw, hynrei kim treh pat ban shim, kane ka jia ha baroh ki dukan ha East Jaiñtia Hills District kynthup ki dukan ki trai jylla bad ki dukan jong ki bar jylla.
Jowai, Ïaïong 20: Ka ophis jong ka General Manager District Commerce bad Industries Centre, Jowai hynnin ka sngi kala plie ïa ka ïew pyninam kaba la tip kum ka “34th District Level Industrial Exhibition" kaba ar sngi kaba la pynlong ha Ladthadlaboh Indoor Sports Hall (Madan dai Masi) Jowai.
Ïa kane ka ïew pyninam la wan ban plie ïa ka da u MLA ma Wailadmiki Shylla u MLA ka Jowai kum u kongsan, ha ka jingdonlang u Deputy Commissioner ka West Jaiñtia Hills District u bah B.S.Sohliya nalor kiwei kiwei de.
Na ka liang u ma Wailadmiki Shylla haba ai jingkren u kyntu ïa ki samla wad kam wad jam ba kim dei ban pynleit jingmut tang ha ka kam sorkar hynrei dei ban pyrkhat bad ban trei da ki wei de ki jait kam ban ïeng haki kjat katkum ka sap ba ki don.
U la ong ruh hapoh ka jylla kiba bun na ki kamai kajih baheh dei ki bar jylla ba trei kum Restaurant, ki Dhaba, ki Petrol Pump bad kiwei de.
Kumta u kyntu ruh ïaki khynnah samla ba kim dei ban lehraiñ haba trei kino kino ki jait jingtrei.
Da kaba ong “lada ngi ïeit bad minot ha ki jingtrei kan wanrah shibun ka jingmyntoi".
Shuh shuh u ong ka jingdon kum kine ki ïew exhibition ka ailad shibun eh ïa ki kynhun kiba pynmih ïa kum kine ki mar ki mata napoh ki shnong jong ki.
Na ka liang u General Manager, DCIC Shri.A.Malngiang ula pynsngew ba kane ka iew pyninam ka long shi bynta ban ai mynsiem ïa ki samla kiba pynmih ïa ki mar jong ki lyngba ka kam ba ki seng, ha ka juh ka por kan ïarap ïa ki ban pynïaid iew ia ki mar tynrai jong ki ymtang hapoh kane ka thaiñ hynrei wat sabar ruh.
Ha kane ka sngi kiba don haduh 42 tylli ki stalls na ki kynhun Self Help Groups kiba la pynpoi shibun jait ki mar ki mata sha kane ka Exhibition ka ban kut mynta ka sngi.
Nongpoh, Ïaiong 20: Ki Dorbar Shnong jong ki 9 tylli ki Shnong ka Eastern Ri-Bhoi dang shen, kila thaw ïa ka kynhun Umïam Hazard Area Collective Forum (UHACF), ban pynbor ïa ka Sorkar Jylla ba kan wanrah ïa ki lad jingïada ïaki Nongshongshnong kiba sah sha kjat jong ka Pung Umïam namar ka jingma bad ka jingsyier ïa ka jingbthei jong ka pung na ka jingkieng kaba la shongtor.
Ïa kane ka kynhun la thaw ha ka jingïalang jong ki Rangbah Shnong kine ki khyndai Shnong kaba la long hynnin ka miet 18 tarik Ïaiong ha shnong Mynsain, Ri-Bhoi District.
Ki Rangbah Shnong kila thaw shuwa ïa ka Adhoc Committee jong ka UHACF ïa kiban sa pynskhem ha kine ki khyndiat sngi bad kane ka Committee ka kynthup ïa u Bah Lamang Manik Syiem kum u Legal Adviser, Bah Hillary Shadap Rangbah Shnong ka Umtngam kum u Secretary bad kiwei kiwei.
Ha kane ka jingïalang, ki Rangbah Shnong kila ïatai ruh halor ki jingshah ktah ba khah khah jong ki Nongshongshnong ha ka por ba pyllait um na ka pung Umïam kaba pynjulor lut ïa ki jingthung jingtep bad buh jingma ïa ki mynsiem briew.
Haba kren sha ki lad pathai khubor, u Secretary ka Adhoc Committee Bah Hillary Shadap ula pynpaw “Ka Committee ka dawa ïa ka Sorkar ban wanrah ïa ki lad jingïada ïa ki nongshongshnong bad ki jingthung jingtep la ka dei ka por ba pyllait um na ka Pung Umïam ne lada jia ryngkhat ba bthei ka jingkieng ba den ïa ka um".
“Ngim kwah ïa ka pisa ba phin ai jingïarap ynda ngi la shem lanot hynrei ngi donkam ïa ki jingïada namar ym don ba lah ban tip ha kano ka por ba ka pung Umïam kan bthei" u la ong.
Kat kum ka jingong jong u, “Kumba long mynta hi, ki nongshongshnong kila don lypa ha tmier jong ki jingma".
Halor ka jingjulor ki jingthung jingtep na ka jingpyllait um, u Bah Hillary ula ong “Ki Nongrep la bun sien kila mad ïa ka jingduhnong ha ka por pyllait um hynrei kam ju don ka jingai jingïarap na ka MeECL ne na ka Disaster Management".
Ka AHACF ka dawa ïa ka Sorkar Jylla ba ka dei ban wan jurip ïa ki shnong kiba don hakjat jong ka pung Umïam kiba don kumba 20 tylli eiei bad ki jingshah ktah jong kine ki Shnong ha ka por pyllait um na ka pung bad ka jingma kaba ap ïa ki lada jia ryngkhat ba bthei ka pung ba kum ka sorkar ka hap ban pyrkhat lypa kumno ban thaw ki lad ki lynti ban shna thymmai biang ïa katei ka jingkieng Dam ha Umïam.
Nongpoh, Ïaiong 20: Ha kawei ka jingjia aksiden, kawei ka trok umphñiang bad kawei ka Maruti car kila ingkhong khaid hadien ba katei ka trok kit umphñiang kala tynrah ïaka Maruti car haduh ba kan da kylla syndon bad kem ding syndon ha surok Shillong Bye Pass haka shnong Mawpun kshaid ha Ri-Bhoi.
Kane ka jingjia kala jia mynta ka sngi haka por 1 baje eiei, bad katkum ka jingtip bala ioh lum la ïathuh ba katei ka jingjia kala jia naka daw ka jingpynher sted palat jong u nongñiah katei ka trok kit umphñiang kaba la pynlong ïa u nongñiah ba um lah shuh ban tehlakam ïaka kali haduh ba un da leit ban tynrah syndon ïa kawei ka Maruti car bad kylla syndon ha katei ka jaka, bad tang hadien bala kylla katei ka trok kala bthei bad kem ding kynsan naka jingdon ka umphñiang bad pynlong ruh ïa katei ka Maruti car ban kem ding lang ha katei ka jaka.5 ngut ki ba shong ha katei ka Maruti car kila mynsaw malu mala ba kynthup 4 ngut ki longkmie bad 1 u nongñiah, ha kaba naka liang ki paidbah kiba don ha katei ka jaka kila ïarap mar mar ban rah sha CHC Bhoirymbong ban ioh ïaka jingsumar, ha shuwa ba kan bthei katba u nongñiah bad nongbud jong katei ka trok kila phet krad na katei ka jaka tang hadien ka jingjia bad baroh 2 tylli ki kali kila ingkhong khaid na katei ka jingjia.
Ki pulit ka Umiam tang mar ïa ioh jingtip halor katei ka jingjia kila her her mar sha katei ka jaka ryngkat ki pulit pynlip ding ban tem ïaka jingklang jong ka ding ïa kitei ki 2 tylli ki kali ha surok bah, bad namar ka jingduna ki kali pynlip ding ka ding kala ioh ban bam shngiam ïa kitei ki 2 tylli ki kali haduh ba kin da ingkhong khaid.
Jowai, Ïaïong 20: Shi bynta ban ïada ïa ka jingkhuid jingsuba jong ka Wah Myntdu kaba dei kawei na ki nongbsa umbam umdih ïa ka sor Jowai, na ka liang ki bor District ka West Jaiñtia Hills District ha rynkat ka kynhun Khooid ïa ka Wah Myntdu, ka Synjuk ki Waheh Shnong Jowai, ka Synjuk ki Waheh Shnong Jaiñtia, ka Jaiñtia Fishing and Environment Protection Association (JFEPA), ka Jowai Municipal Board (JMB), ki officer jong ka tnat Urban mynta ka sngi Palei kila leit ban jurip (Joint Inspection) dalade sha ki bynta jong kane ka wah.
Ha kane ka jingleit jurip kitei ki kynhun kiba kila leit jngoh ïa ki nala ne ki nur um kiba la tip kum ki In-Situ Nala kiba la pynshna da ka JMB, kumjuh ruh ïa ki rud jong ka Wah Myntdu.
Ha ka juh ka por la pynban ban pyn sangeh ruh ïa ki nongtih maw tih shyiap, ki nongsait jaiñ, sait kali bad kiwei de ki jingpynjaboh ne pynsniew ïa ka wah Myntdu.
Ha ka jingïadei bad kane na ka liang uwei na ki rangbah ka sor Jowai u ma Sajay Laloo u la dep ruh ban ujor ïa kane sha ka NGT.Katba ha kaba ïadei bad ki nongtih maw tih shyiap bad saitjañ sait kali harih ka wah, na ka liang ka bor District WJHD kala dep ruh ban pynjari da ka kyndon ain 144 Crpc.
Ha kaba ïadei bad ki nala kiba la shna ha ki wah duid kiba tuid sha ka wah Myntdu kiba mih na kylleng ki shnong ki dong jong ka nongbah Jowai, ïa kane la lap ba ka jingpyntrei ba ka kam ka dang ïaid beit.
La ïathuh ba ka jingshna ïa kine ki In-Situ Nala ka long ban ïada ïa jinghap ne wan jong ki ñuit ki jaboh sha ka Wah Myntdu, da ka jingdon kine kan ïarap haduh kumba 80% ïa ka jingïoh lad ki ñuit ne ki jakhlia ban hap ne tuid beit beit sha ki bynta ka Wah Myntdu.
Na ka liang ka JFEPA kala dawa ruh ban pynshitom ïa ki nongtih bad nongkit shyiap kit maw kiba ka Association kala mana ha kine ki sngi.
Ha kane jingjurip na ka liang ki bor District la don u ma M.A.Challam, ma D.Pde President JFEPA, ma K.L Pariat Chairman Khooid ïa ka Wah Myntdu, ma Riquoma Rq.Laloo General Secretary Synjuk Waheh Shnong Jowai, ma Alan Niangti President Synjuk Waheh Shnong Jowai, ma Hunbait Pasah officer JMB, ma Bishar Shylla Secretary Synjuk Waheh Shnong Jaiñtia bad kiwei.
U ma Khroo L.Pariat ula ong katkum ka aiñ jong ka NGT baroh kine ki jingtei kiba don hapoh 500 miter na ka wah Myntdu dei ban pynpra shi syndon ïa ki.
Shillong, Iaiong 20: Ki bahaïing jong u Bah Kopal Swer, kumba 52 snem ka rta na ka shnong Dympep, East Khasi Hills ki la buh da ka ejahar sha ki bor pulit ka Sohra Police Station halor ka jingjah utei u rangbah naduh ka 20 tarik u Lber, 2023 khlem pat lap haduh mynta.
La ong ba une u rangbah u la mih na ïing ha por 7 shiteng ne 8 baje ha ka por step jong katei ka sngi bad shwa ban mih u la ai ïa u shabi iing ha u khun ba dang 9 snem bad ong ban peit bha ïa ka ïing namar un leit jingleit noh.
Ki ba haïing ki don hapdeng ka jingap khmih lynti ba u bah Kopal un wan phai sha ïing bad na ka liang ka shnong ruh ka la pynlong ka jingwad paidbah ïa u hynrei ki khlem lap satia.
Ym shym la don ba ïohi mano mano ruh ha ka por ba u Bah Kopal u mih na ïing, ong ka ejahar kaba la kyntu ïa ki bor aiñ ban pynwad shitom ïa u tei u rangbah uba don ka rynïeng kaba 5 phut tam eiei bad lam ïong ka snieh doh.
Shillong, Nohprah 14 : Ka jingïaid lynti jong ki thei ïalehkai kriket ka Meghalaya ha ka U-19 Women’s One Day Trophy ka la poi noh sha kaba kut hadien ba ka la rem da 203 ron ha ka Punjab kaba dei ruh ka jingïalehkai kaba khatduh na ka Group A ha ka jingïalehkai hynne ka sngi Balang ha New Delhi.
Ka Punjab ka la jop ïa ka jingkynting pisa bad kam ban tied nyngkong ha kaba ka la kamai 268 ron duh noh 7 wicket ha baroh ki 50 over shwa ba kan shim ka pali kawang bol bad pynhap lut baroh ki wicket ka Meghalaya bad ai kamai tang 65 ron.
Ka Punjab ka bat kyrdan ba ar na ka Group A katba ka NRR (Baroda) ka ïoh ban bat ha ka kyrdan ba nyngkong.
Ka Ankita Sharma ka ïoh 2 wicket ai kamai 41 ron na bynta ka Meghalaya, katba ka Suriti Kumari Ray (1/38), Neelam Roy (1/68) bad ka Awesa G Momin (1/69) ki ïoh mar shi wicket.
Ka Roy, Ray bad ka Blaridahun Lyngdoh baroh lai ngut ki pyndep ha kane ka tournament da kaba khur mar hynriew wicket.
Ka Blaridahun kaba ïalehkai tang shisien na ki sansien ka la pyndep ha ka average kaba 12.83 bad ka strike rate ba 18.00.
Ha ka pali tied, kiba la kamai bun ron ki kynthup ka Ankita (15), Monica Lyngdoh Phawa (11) bad ka Awesa (10).
Shillong, Nohprah 14 : Ka Real Mythic FC kaba dei ka club ïalehkai phutbol na Smit ka la ïoh rah ïa ka nam lahduh bad khur ïa ka song pisa ba 1,50,000 tyngka ryngkat ka trophy jong ka lympung ïalehkai phutbol ba la tip kum ka (L) Jien Pyngrope Memorial Cup 2022.
Ka Real Mythic FC ka la ïoh rah nam lahduh hadien ba ka la pynliem noh da 2-1 kol pyrshah ïa ka Jongksha SC ha ka jingïakhun phainal hynne ka sngi Balang ha ka madan ïalehkai ha shnong Jongksha.
Ïa katei ka lympung ïalehkai ba la pynïaid da ka Mawkynrew Cup Committee la pynhap pyrda noh da u Bah Banteidor Lyngdoh Myntri ka tnad ïalehkai jong ka sorkar jylla ha kajuh ka por u MLA jong ka Mawkynrew Constituency kum u Kongsan ha ka jingïadonlang u Bah Gavin Mylliemngap MLA ka Sohra Constituency kum u symbud kongsan.
Haba phai sha ka jingïalehkai phainal hapdeng kitei ki ar tylli ki team ka jingïalehkai ka long kaba ïakhaid bad shongshit bha da ka jingwan sakhi da ki hajar ngut ki paidbah jong katei ka dong ka thaiñ ba kynthup naduh ki rangbah, longkmie, samla haduh ki hep kiba rit.
Ha kane ka jingïalehkai, ka Real Mythic FC ka la ïoh ban plie pyrda nyngkong ha ka jingïalehkai ba dang ïaid 1 minit ba la thep da u Pynshailang Kharsyntiew, hynrei ka Jongksha SC kaba la ïoh mynsiem bha khamtam kaba ïakhun ha la ïing khlem kynran dien ka la ïakhun tyngeh bad dei ha ka minit ba 34 u Joseph u la ïoh ban thep ïa ka kol pynïakhaid.
Da katei ka jingïoh thep mar shi kol, ka jingïalehkai ka la nang itynnad ha kaba ki rangïalehkai ki la pyni ïa la ki jong ki sap ïalehkai kaba itynnad bad pynshoh biej ïa ki paidbah nongpeitkai.
Ka jingïoh ban pynshat bad pyllait bol ka long kaba mar ïabiang, hynrei haduh ba ki 90 minit baroh ar ki khlem ïoh shuh ban thep kol.
Ka jingïalehkai ban ïoh khur ïa ka nam lahduh kam pat shym la kut, ha kaba u referee u la ai por biang sa da ka extra time bad ha kine ki minit ba dang sah ruh baroh ar ki nang ïakhun tyngeh ban ïoh rah ïa ka nam jop.
Dei ha ka minit ba 98 u Batskhem Thangkhiew u la ïoh ban thep ïa ka kol pyntam na bynta ka Real Mythic FC.Ka Jongksha watla ka la pyrshang da la ki buit ïalehkai hynrei haduh kaba kut ka khlem lah shuh ban pynphai kol ha kaba ka Real Mythic FC ka la pynliem da 2-1 kol bad rah syndon ïa ka nam lahduh.
Ka Jongksha SC kaba wan ba ar ka ïoh khur ïa ka song pisa ba 80,000 tyngka ha ryngkat ki trophy.
Ha kane ka sngi na ka liang u Bah Banteidor Lyngdoh u la pynkup burom ruh ïa ki hynñiew ngut ki rangïalehkai jong ka thaiñ Mawkynrew kiba mih madan ha ki league ïalehkai jong ka Shillong Sports Association bad kiba la mihkhmat ruh ïa ka jylla sha ki national level.
Haba ai jingkren u Bah Banteidor Lyngdoh u la pynpaw ka jingsngewkmen ban sakhi ïa kane ka lympung ïalehkai bad ïathuh ruh ba kiba bun ki samla jong ka dong ka thaiñ ki la ïoh ban ïalehkai bad ki club kiba pher bapher ha Shillong bad mihkhmat ruh ïa ka jylla lyngba ka jingpynlong ïa kiba kum kine ki jait jingïalehkai kynthup ka Mawkynrew Cup.
U la ong ba kum u MLA un ïai don ryngkat bad nang kyntiew shuh shuh ïa ki jingïalehkai sport ha ka dong ka thaiñ bad ha ka jylla hi baroh kawei.
U la ïathuh ruh ba ha ka 21 tarik mynta u Nohprah un sa plie ïa u Mawnongrim ban shna ïa ka Indoor Multi Complex ha Umkoi kaba la ïoh lyngba ka Khelo India ba kot 8 klur tyngka.
Na ka liang u MLA u kyrmen shkem da ka jingdon ki jaka ïalehkai ka thaiñ Mawkynrew kan sa ïoh ban sei ïa ki nongïalehkai kiba kynsai ban mihkhmat ïa ka thaiñ, ka jylla bad ïa ka ri India hi baroh kawei.
Ha kajuh ka por u la pynpaw ruh ka jingai khublei ïa ka Mawkynrew Cup Committee kiba la trei shitom miet la bad sngi ban pynbit pynbiang na bynta kane ka lympung ïalehkai bad kumjuh ruh ïa baroh kiba la don bynta ha kaban pynlong ïa kane ka jingïalehkai kaba jop.
U Bah Banteidor Lyngdoh ha kane kajuh ka sngi u la ai jingïarap ruh da ki tiar tem (drum) sha ka Jien Pyngrope Music School kaba don ha ka shnong Jongksha.
Ha kane ka sngi la ïadonlang ruh u sordar jong ka shnong Jongksha, ki riew pawkhmat jong ka thaiñ bad kiwei kiwei kiba la shah khot sngewbha.
Ka mynsiem ki kyrtong ïakhun ïa ka elekshon MLA 2023 sha ka Ingdorbar Thawaiñ ka la kyndeh hir hir namar la khmihlynti ba kane ka elekshon kan long la kumno kumno ha u Rymphang 2023.
Ka jingkyndeh ka long ruh wat ïa ki nongkyrshan radbah kiba la sdang sa ka duhthiah duhdem bad ka jingleh bunkam ban ïabud tdong ïa ki kyrtong haba leit ïalap elekshon bad leit rung sha ki thliew ing ki briew.
Ki seng saiñpyrthei ki la sdang ban kaweh snur thapbawa bad pynkhuid ïa ka ing ka sem da kaba pynkha ïa ki shnat treikam jong ki Womens’ Wing bad ki Youth Wing ha manla ki Block, ki Circle.
Ka jingïamih ïarung bad ka jingïaphet seng jong ki MLA phoilian ka la sdang.
Mynta ka sngi, saw ngut ki MLA, kiba kynthup ïa u MLA ka Trinamool Congress u Bah Himalaya Shangpliang uba la resaiñ dang shen u la pynïasoh bad ka Bharatiya Janata Party bad kynthup ruh ïa ki arngut ki MLA ba la resaiñ jong ka National Peoples Party- ka Ferlin CA Sangma bad u Benedict Marak bad sa uwei pat u dei u Samuel Sangma u MLA Independent uba la pynïasoh mynshwa kum u Associate Member jong ka United Democratic Party.
Watla kine ki MLA ki la phet na ka party hynrei kane ka la plie kabu pynban ïa ki riewthymmai kiba long kum ki Aktor bad ha kajuh ka por kiba la khang dam ïa ka dwar ïa kiba rim ban phai dien trai.
Kiba rim kiba la mih na kane ka sem ki la rai kut ban leit bam phlang noh sha kawei ka sem thymmai da kaba ïalam lang ïa la ki nongbud.
Kan long ruh ka sien kaba nyngkong eh ha ka histori jong ka Jylla Meghalaya naduh ba ka la ïoh ïa la jong ka jylla ha u snem 1972 ba ka kabu ka plie wang ïa ki kyrtong kiba dang lung ki reng ban ïakyrsum ha ka jylli jong ka saiñpyrthei khamtam da ka jingmih pyrthei jong ka All India Trinamool Congress hapoh ka jingïalam jong u State President u Bah Charles Pyngrope bad u Dr.Mukul, ka Voice of the People Party ba ïalam da u Bah Ardent Miller Basaïawmoit uba la phet noh na ka HSPDP bad na ka UDP.Ïa mynta ka jylla Meghalaya ka la sakhi ïa ki rang bad ki thei ïalehkai ka Congress, ka Bharatiya Janata Party (BJP), ka National People’s Party (NPP), ka Nationalist’s Congress Party (NCP), ka United Democratic Party (UDP), ka Hill State People’s Democratic Party(HSPDP), ka People’s Democratic Front (PDF), ka Khun Hynñiewtrep National Awakening Movement (KHNAM), ka Garo National Council (GNC) bad ka Voice of the people Party (VPP) kiba la rai ban ïakhun beit la ka jong ka lynti khlem ka jingïatrei lang shuh bad kano kano ka party.
Ka thup jong ki seng saiñpyrthei kam kut noh tang hangne hynrei la khmihlynti ba ki rang bad ki thei ïalehkai kin sa nang mih shuh shuh sa nangne shakhmat ban kyrsum lang ha ka jylli jong ka saiñpyrthei khamtam kito kiba la don jingthmu bad kiba la buh jingmut ban ïakhun ïa kane ka elekshon ïoh shu thoh shun ki blei.
Ka elekshon 2023 ha Meghalaya kan sakhi ïa ka jingmih madan sa ki Kyrtong shimet ki ban pyrshang ei la ka bok ka nusib ïoh ka shu thoh shun kumno re kumno ban shu ïoh shong shuki ei ha Ingdorbar Thawaiñ kaba don 60 tylli ki shuki.
Ka jingïatreilang hapdeng ki seng saiñpyrthei riewlum kata hapdeng ka UDP-HSPDP ha rilum Khasi Jaiñtia ka la kut watal ki ïa rieh slap ha kajuh ka shatri jong ka Regional Democratic Alliance.
Haduh mynta kine ki ar tylli ki seng saiñpyrthei kim kren eiei shuh la kin dang ïatreilang neem ha kane ka elekshon MLA namarba ha ka elekshon shiteng samoi ki la ïaid la ka jong ka lynti ha kaba wat ki nongïalam jong ka UDP bad ka HSPDP ruh ki kren shai ïa kane.
Kane ka jingbym ïatylli shuh jong kine ki ar tylli ki sengriewlum ka la buh ruh ha ka jinglyngngoh ïa u paidbah uba ju angnud ban ïohi ïa ka jingtylli lang jong ki seng riewlum ban ïoh bat ïa u lakam synshar ha kane ka jylla khnang ba ki seng saiñpyrthei na Ri Thor kin ym ïoh jaka.
Ka jingmih ki parti tit ha ka elekshon ka la long pynban kum ka kabu kaba plie war ïa ka jingkhang ïa ki riewthymmai kiba dang lung ban ïohmad ïa ka lyer jong ka politik bad ka saiñpyrthei ha Meghalaya kan sa kylla syndet namar kan don ka jingïadie ïa thied kyrtong kumba la ju sakhi ha ki lympung ïalehkai English Premier bad European Football Leagues.
Ka jingïapher ka long noh ba ka jingdie ïa ki rangïalehkai ka dei da ka dor kaba heh katba ha ka politk ka ïaid da ka jingïakhliehdor kaba heh bad kaba long beit jar jar khlem da don ba tip mano mano ruh.
Kane ka jinglong jingman kaba mynta ka pynshlur ïa ka jingmih pyrthei ki kyrtong shimet kiba sngew ba ynda ki la rung sha ka saiñpyrthei kin leh lut ïa ka bneng ka khyndew bad kane ka ju jia ruh wat ruh ïa ki kyrtong jong ki saiñpyrthei kiba khlem la ki jubanlak ba ynda ki la jop kin leh trei minot naphang khlem shongthait.
Nongstoiñ, Nohprah, 14: “Ka kamram jong ki doctor, ki nurse bad baroh ki nontrei jong ka koit ka khiah ka dei ka kam Blei, ha kaba ka kamram jong ki ka long ban shakri ïa ki briew, khamtam ïa kiba pang ba shitom bad kiba donkam shisha ïa ka jingïarap", ong u bah Macmillan Byrsat Chairman Meghalaya State Law Commission bad u Local MLA jong ka Nongstoiñ Constituency.
Ïa kine ki kyntien u la kren ha ka por ba plie ïa ka Mawlangkhar Sub Centre mynta ka sngi ka 14 tarik u Nohprah 2022 ha ka jing ïa don ryngkat lang jong u Deputy Commissioner, ki Sordar shnong, bad ki nongshong shnong jong ki 10 tylli ki shnong kiba hap hapoh kane ka Sub Center ha Mawlangkhar.
U la ong ba kane ka Sub Centre kan ai ka jingshakri ïa kiba pang ba shitom ïa ki 10 tylli ki shnong kiba hap hapoh ka West Khasi Hills District.
U la kyntu ban shim ïa ki kabu bad baroh ki jingmyntoi da ka jingdon jong kane ka Sub Center, ban ïoh ïa baroh ki jingsumar na ka bynta ka koit ka khiah.
U la pynshlur ban leit kha ïa ki khunlung ha ki jaka sumar, khnang ban pynïoh ïa ki longkmie ba pun bad ki khunlung ïa ka jingsumar kaba paka.
U la pynkut ïa ka jingkren da kaba ong ban kiar ïa ka jing armet khynnah.
Hadien kane, u kongsan bad kiwei kiwei ki heh ki haiñ ki la pynlong ruh ïa ka jingjurip ïa ka Sub-Centre kaba don ïa ka OPD section, Immunization, Labour Room bad Post Natal.
Kiwei kiba la ai jingkren ki long u Deputy Commis-sioner bah Garod L.S.N Dykes IAS Dr.S.A.Lyngdoh DMHO kaba la pynïaid ïa ka jingïalang, u Dr W.Sutnga ba la ai ïa ka jingkren pdiang bad batai ïa ki jingmyntoi ba la ai da ka Health Department, u bah P.L Marshillong Sordar ka shnong Mawlangkhar bad Dr.Lyngkhoi jong ka Markasa PHC ba la ai ïa ka jingkren khublei.
Mawkyrwat, Nohprah, 14: U bah Renikton Lyngdoh Tongkhar u Nongmihkhmat jong ka Mawkyrwat Constituency bad u Myntri jong ka tnad umbam umdih ka sorkar Meghalaya mynta ka sngi u la ïoh ban plie ïa ka surok ba ki khot ka ‘Jakrem-Ranikor Road ban ïaid na Rangmaw sha Mawksiar’ kaba jngai kumba 10 km ha ka jingmang pisa kaba T.7 klur tyngka kaba dei na ka skhim Central Roads Fund (CRF) jong u snem 2018.
Lah ban kdew ba kane ka ‘Jakrem-Ranikor Road via Rangmaw sha Mawksiar’ ka dei kawei na ki surok kaba la rim tam hapoh jong ka Jylla Meghalaya bad kaba la shna ha ki snem 1960 ei ei naduh ka por ba ka Meghalaya kam pat ïoh la ka jong ka Jylla hynrei ka dang hap ha ka Sorkar Assam.
Ka ïoh ban siang rong ïa kane ka surok ka long ka jingmyntoi na ka bynta ka Shnong Mawkohphet, Dewlieh, Pyndenmawlieh, Mawksiar bad Phlang-kynshi.
U bah Renikton Lyngdoh Tongkhar haba kren ha ka jingïalang u la pynpaw ka jingaikhublei na ka bynta u myntri shnong jong ka Mawksiar uba la ïathuh shaphang ka khana lyngkot jong kane ka surok kaba dei ïaid na Jakrem-Rangmaw sha Phlangkynshi ha kaba ka dei kawei na ki surok Jakrem – Ranikor Road kaba la pyntrei naduh ki snem 1960’s ei ei.
“Kane ka surok ka la kham heh karta ban ïa ka jylla Meghalaya namar ka Jylla ka dang dap 50 snem hynrei ka surok pat 58 snem ei ei bad ka dei ruh ka surok ka bym pat siang rong bad kaba la rim tam hapoh jong ka Jylla Meghalaya", pynpaw u bah Renik.
Kumta u la ai ka jingïaroh ïa ka tnad PWD (Roads) bad ka sorkar Meghalaya lyngba u Myntri ka tnad PWD (Roads) kiba la trei shitom ban pynïoh jingmang pisa ym na ka Pradhan Mantri Gram Sadak Yojana (PMGSY) hynrei na ka Central Roads Fund (CRF) ha ka jingman pisa kaba T.7 klur tyngka.
Haba kren ha kaba ïa dei bad kane ka surok, u bah Renik u la ai ka jingïaroh ïa ki longshwa kiba da ka jingstad jong ki ban pynkohnguh ïa ka ban pyntrei ha ka por jong ka sorkar Assam da kaba ai kyrteng ïa ka ka Jakrem – Ranikor Road hynrei ynda la poi ha kane ka shnong pat ki la ïohi sa tang ïa u lyoh namar ba ym lah ban pynpoi ïa ka surok haduh Ranikor na ka daw jong ka jingdon jong ka lyhuh bah.
“Kane ka pateng ba mynta, kin kheiñ kor ïa kane ka jingprad lynti ki longshwa bad ngin pyrshah ban pynurlong ïa ka jingphohsniew jong ki da kaba pynpoi ïa ka thong jong kane ka surok haduh Ranikor", u la ong.
U bah Renikton u la ong ruh ba ym tang ki lad pynroi lyngba ki surok ba ki paidbah ki ïoh hynrei wat ha ka liang ka umbam umdih ruh ki la ïoh lyngba ka JJM ha kaba kane ka shnong ka la long kawei kaba la ïoh bynta.
Haba kaba ïa dei bad ka roi ka par jong u paidbah, u bah Renikton u la ong ba un sa thaw ki lad ki lynti khnang ban ïoh ban leh bad pyndep ha ka por kaba biang namar ka long kaba dei ba ki paidbah kin ïoh ïa kita.
U la pyntip ruh ba ha kine ki khyndiat sngi ynsa pyndep ïa kiba bun ki bynta kiba ïa dei bad ki kam pynroi jong ki paidbah ha kaba kawei ka dei ban buh ïa ki maw nongrim jong ki katto katne ki surok ha 20 tarik u Nohprah, 2022 bad kawei pat ka dei ka jingplie ïa ka jaka sumar ba 100 jingthiah ha Mawkyrwat CHC kata ha ka 22 tarik u Nohprah, 2022 namar kane ka dei ka jingangnud kaba la slem bah jong ki paidbah ka South West Khasi Hills District baroh kawei.
Namarkata, u la buh ka jingkyrpad na ka bynta ki paidbah jong ka dong ka thaiñ ba kin ïai long kiba ïatreilang ha ki liang baroh khnang ba ki kam kiba bun ban pyndep kin long kiba seisoh bad kiba urlong bad ba ki paidbah ruh kin ïoh ki jingmyntoi.
Ka kong C.Kharkongngor, IAS, Deputy Commissioner, South West Khasi Hills District, kum ka symbud kongsan ha ka jingkren jong ka ka la pynpaw ba da ka jingdon jong ka surok ka long ka jingïarap ha kiba bun ki bynta la ka long ha ka roi ka par, ka koit ka khiah bad ka pule dang le ruh namar da la don ki surok kiba bha ki briew kin kham suk ha ka leit ka wan lyngba ki kali.
Kiba ïadonlang ha kane ka sngi ki long naduh u Executive Engineer ka PWD (Roads), u bah D.M.Pyngrope uba long u nongpynïaid ïa ka jingïalang, u Myntri Shnong jong ka Mawksiar, u bah Brialterius Nongbsaw, ka jingkren pdiang na u bah S.I.Laso, Assistant Executive Engineer ka PWD (Roads) Mawkyrwat Division bad ka jingkren khublei na u bah Banjoplang Shylla, Assistant Engineer jong ka PWD (Roads) Mawkyrwat Division.
Ha kane ka sngi la sakhi lang naduh ki Rangbah Shnong, ki riew rangbah, ki longkmie, ki samla bad ki hep kiba rit.
Mawngap, Nohprah, 14: Ka Parents Teachers Association jong ka Mawngap Government L.P.School mynta ka sngi la pynhap pyrda ïa ka jingrakhe dap 25 snem u mawmer jong ka.
U bah Lamphrang Blah, MDC ka thaiñ u la long u kongsan ha ka jingdon ryngkat ki nonghikai kynthup ruh ïa kiba la shongthait, ki kmie ki kpa jong ki khynnah skul bad ki Rangbah Shnong Mawngap Rim, Mawngap Mawkharshiing, Mawngap Khliehshnong, Mawngap Dukan.
La pynshit rhem ïa ka jingrakhe da ki jingrwai na ki kmie ki kpa, ki khynnah skul ba rim bad jingshad na ki khynnah skul.
Jowai, Nohprah 14: Ka Jaiñtia Student Union seng kmie ka khot sngewbha ïa baroh ki dkhot barim ka seng bad ki paitbah kiba don ka mon sngewbha ban ïawan snoh kti lang sha ka jingpynkut ïaka lyngkhuh dap 50 snem ne ka Juliee Ksiar ka ban sa pynlong haka 17 tarik u bnai December, 2022 ha madan Jrisaleiñ Jowai Chutwakhu naduh ka por 10 baje mynstep.
Na ka liang ka seng ka khot sngewbha ïa ki dkhot barim bad ki nongïalam ba ha khmat ka seng ha ki por barim ba kin ïawan lang sha katei ka sngi khraw ka seng.
Ha ka juh ka por ka JSU seng kmie ka pynmap ïa ki para dkhot ba rim bad kiwei ki paralok kiba ju don bynta bad ka seng JSU namar ka jingbym ïoh lad ban leit ïakynduh markhmat hynrei ka seng ka khot sngewbha ïa baroh ki dkhot bad ki nongïalam barim ka seng shakane ka sngi khraw.
Nongpoh, Nohprah 14 : Ka long ka jingkyrkhu kaba khraw ïaki khun samla jong ka thaiñ Umsning khamtam ïaki samla jong ka shnong Lum-Umpih Umsning kiba ju sngewtynnad ban kilan met bad lehkai ha kaba hynin ka sngi na ka liang u Bah Jason S Mawlong MLA ka Umsning ula leit ban plie ïaka madan ïalehkai kaba la shna pynbha kyrpang ha katei ka shnong.
Ha kane ka sngi plie la sakhi ïaka jingtei ban pynbha ïaka madan ïalehkai naduh ka jingkynroh maw, ki nala bad ka jingker sainar haka jinglut kaba la kot sha ka 24.37 lakh kaba la pynmang na ka skhim State Sports Council jong ka sorkar jylla.
La sakhi ruh ha katei ka sngi da ka jingdonlang u BDO ka Umsning C&RD Block u Raja Brahma, u Benedick Syngkli Rangbah Shnong Lum-Umpih, ki dkhot jong ka Seng Samla Shnong bad ki longkmie bad ki longkpa.
Kum shibynta ban pynitynnad bad pynphuh pynphieng ïa katei ka sngi na ka liang ka Seng Samla Lum-Umpih ka la pynlong daka lympung ïalehkai phutball jong ki kynthei bad ki shynrang ha kaba la ioh ruh ban sam ïaki khusnam sha ki kynhun kiba jop.
Khliehriat nohprah 13: Ka tnat District Basin Development Unit jong ka East Jaiñtia Hills District hynin ka sngi ka la pynlong ïa ka workshop ba kyrpang ha conference hall ha ophis u Deputy Commissioner ha Khliehriat, kane ka workshop jong ki dkhot ka ICVS ka long ban ïa phylliewjingmut lang halor kumno ban kyntiew ïa ki ICVS kiba don ha ki shnong, hapoh East Jaiñtia Hills District ki la doh haduh ar pgew lai tylli ki ICVS ha ki shnong bapher bapher.
Ka Ïengskhem IVCS jong ka shnong Moolang, ka dei kaba la lah ban kynjoh sha ka 100 percent ka jingwan rung dkhot ki nongshnong shnong sha ka IVCS, katkum ka jingiathuh ka Assistant Secretary IVCS jong ka shnong Moolang, ka kong Gracefull Shylla, ka la ong ba ha shnong Moolang ki doh 444 tylli ki long iïng bad baroh kitei ki longiïng ki la rung dkhot sha ka ICVS,, don kiba thep pisa 50 tyngka, 100 tyngka, 500 tyngka, 1000 tyngka sha ka Co-operative Society jong ka ICVS kumnka jing kynshew pisa bad kane ka wanrah jingmyntoi shibun bha ïa ki nongshong shnong, ha kaba la bun sien ka Co-operative Society jong ka Moolang lyngba ka Ïengskhem IVCS ka la ai pisa ram sha ki nongshong shnong.
Shuh shuh, ka kong Gracefull Shylla, ka la ïathuh ba ka Society ka ju pynlong ïew ruh shi sien shi taïew ha shnong Moolang, ha kane ka ïew la die ïa ki jhur, ki doh, ki slipar, ki juti bad lada don napdeng ki dkhot Producer Group (PG) kiba ju wan ban thied tista na kane ka kiew ka Society ka ju ai ïa jingmyntoi katto katne percent ïa ki, la ong ruh ba Society (IVCS) ha shnong Moolang ka kiew bha ha kaba ka kong Bethelieid Shylla ka bat kum ka President bad ka Bhabi Dkhar kum ka Secretary.
Ka Deputy Manager Rural Finance, kaba dei ruh na ka District Project Management Unit East Jaiñtia Hills District, ka kong Rimika Lalang, ka la pynshai sha ki dkhot jong ki IVCS kiba la wan sha kane ka workshop bad ong ba ka East Jaiñtia Hills District, ka dei ka district kaba bun bha ki kynthei kiba kynshew pisa kum ha ki Recurring Deposit bad ha ki saving, la ong ruh ba ka jingthmu jong kine ki IVCS bad ki Co-operative Society ka long ban kyntiew ïa ki kynthei namar bunsien ki kynthei ha ki jaka shnong kyndong kim lah ban wan khah khah sha ki jaka sor ban thep pisa ha ki bank, hynrei da ka jingdon kine ki society, ki IVCS ki la ïarap shibun ïa ki ban kynshew pisa, ym tang katta, kine ki Co-operative Society ki ju iarap ruh ïa ki nongshong shnong kiba dei ki dkhot IVCS da kaba ai ram (loan) ïa ki ha ki por ba ki donkam kyrkieh, namar ban leit pan ram na ki bank bunsien ki shem jingeh ha kaba pynbit pynbiang ïa ki kot donkam, hynrei kine ki Society ki kham pynsuk ïa ki ha kaba ïoh ram pisa.
Kumjuh ruh na ka liang u Assistant Manager INRM-DBDU East Jaiñtia Hills District, u bah Leiky Sanio,u kyntu bad pynshlur ïa ki paidbah nongshnong shnong ba kin rung dkhot sha ki IVCS jong ki Society kiba don ha ki shnong ban shim ïa kine kum ki Institution lane ki shlem ai jingiarap, u kyntu ruh ïa kito kiba la long dkhot ba kin sngewbha ban ai jingpynshai lem ïa kiwei pat halor ki IVCS ki ban wanrah jingmyntoi ïa ki nongshongshnong ki ban kyntiew ïa ki ha ka ïoh ka kot bad ha ka sengkam seng jam lyngba ka jingia kynshew pisa lang jong ki dkhot.
Ha kane ka sngi, na ka liang ka ophis DBDU East Jaiñtia Hills District, ka la ai ruh ïa ki khusnam bad ki syrnot sha ki 23 ngut ki dkhot IVCS kiba la trei radbah na ka bynta ki Society ba kynthup ruh ka Iengskhem IVCS Moolang, kaba la ïoh kum ka Best Performance, ïa ka best Secretary la ai sha ka Secretary IVCS Sohkymphor, ka kong Jialcy.
M.Langstang, Best Book Keeping Record la ai sha u Secretary IVCS Jalyiah, u bah Vikram Dkhar.
Ia ki syrnot la sam da u Deputy Commissioner East Jaiñtia Hills District, u Abhilash Banarwal, IAS bad u District Project Manager DBDU East Jaiñtia Hills District, u bah Hunlang Blah.
Jowai, Nohprah 14: Ka Khynroo Khyllood Committee Seiñ Kyntu Seiñ Raij 12-Daloi haka kyrwoh khubor la ong baka seng kan pynlong ïaka lympung ba nyngkong jong ka haka 17,18/12/2022 ha phyllaw ka ophis treikam jong ka Seiñ Kyntu Seiñ Raij 12-Daloi Sengkmie ha Thadmuthlong C Phramer West Jaiñtia Hills District.
Ïa kane ka lympung yn sdang ïaka naduh ka sngi 17/12/2022 naduh ka por 10 baje mynstep bad kan kut ha sngi 18/12/2022.
Na ka liang ka Khynroo Khyllood Committee SKSR 12-Daloi ka khot ka wer ïa ki khun ka bri u hynñiewtrep hynñiew skum napoh ka Ri 12-Daloi bad ki 30 Syiem ban ïa wan sha kane ka lympung ba nyngkong jong ki khun Samla ka Seiñ Kyntu Seiñ Raij 12-Daloi.
Ha ka juh ka por ka Seiñ ka khot ïa ki Secretary/President jong ki tnad Seng Khasi bad Seiñ Raij bapher bapher ba kin ïawan sha katei ka Lympung, ïa ki Daloi ki Pator bad ïa ki Langdoh Niam na ki Raij bapher bapher ruh kin ïawan lang sha kane ka lympung.
Kane ka long katkum ka jingpyllait khubor u Rgh, Standbyme Sari uba long ruh u Adviser jong ka Seiñ Kyntu Seiñ Raij 12-Daloi Seng kmie.
Jowai, Nohprah 14: Ka jinglong jingman jong u Jowai Bypass na Thadlaskeiñ haduh Soomer katba dang mih ki sngi kala buh jingeh pynban ha ka leit wan jong ki paidbah na ka daw ka jingsniew bad ka jingbun palat ki thliew hapdeng surok.
Lyngba une u surok kiba bun na ki nongleit nongwan khamtam na ki jylla bapher bapher jong ka North East kiba la don da ki hajar tylli ki kali mator ha ka shisngi ki hap ïaid lynti lyngba jong une u surok By-Pass.
Namar ka jingsniew palat ynda poi ha kine ki bynta jong u surok Bypass ka la wanrah pynban ïa ka jingdheng kali da ki kynta namar ka jingsniew shaba palat jong ka surok bad don ruh ki kali kiba sahkut ha shiteng surok.
“Kumba long mynta une u surok By-Pass la donkam shisha ban maramot kloi ïa u naduh ka jingsiang rong bad ïa baroh ki bynta jong ka surok".
Kum ban shu pynkynmaw ba ka ïing bishar ba donburom ka Meghalaya High Court ha ka 13 tarik mynta u bnai kala hukum ba ka sorkar jylla ka dei ban pynbha noh ïa ka jinglong jingman jong utei u surok Jowai By-Pass hapoh ka 3 tarik February, 2023, kane ka long katkum ka jingshong bishah ïa ka PIL ba la ujor da u Kynjaimon Amse uba dei na East Jaiñtia Hills District.
La pynsngew ba ïa ki kali kiba wan na Shillong ban leit sha Khliehriat ki hap ïaid lyngba une u surok By-Pass bad kumjuh ïa ki kali na ki thaiñ Silchar kiba leit sha Shillong ne Guwahati, hynrei ka jingsniew jong une u surok kala buh jingeh ïa ka leit ka wan jong kiba bun ba lang.
La ïathuh ba ïa une u surok Jowai Bypass u dang hap hapoh ka jingpeit jong ka Jowai PWD (R) Central) Division, na ka liang u MLA ka thaiñ u ma Wailadmiki Shylla ula pynbna ba la dep mang pisa haduh 12 klur ban pynbha pynmiat ïa utei u surok Jowai By-Pass.
Khliehriat nohprah 14: U District Magistrate jong ka East Jaiñtia Hills District, u la pyllait ïa lai tylli ki hukum ba pynjari ïa ki kyndon aiñ 144CrPC na ka bynta ban ïada ïa kawei ka ken Liat Prah kaba don ha Shnongrim, kumjuh ruh na ka bynta ban ïada ïa ka jingkieng kaba dang shu dep shna ha shnong Shymplong bad ïa ka surok kaba ha shnong Lakaseiñ, kaba hajan Samasi, Umkyrpong ka ban poi sha Kseh.
Katkum ka hukum, la ong ba kumba la paw ha ki pathai khubbor, ka la don ka jingkynnoh ba ka don ka jingtih dewïong ha ki thaiñ Shnongrim kaba buh jingma ïa ka krem Liat Prah, kumta ban ïada ïa katei ka krem, ki bor district jong ka East Jaiñtia Hills District, ki la shim khia da kaba phah jurip ha ka kynhun kaba na ophis u Deputy Commissioner bad ong ba la lap ba ka don ka dak ba imat ki don kiba dang mut ban pyrshang ban tih tuh bad tih beaiñ ïa u dewïong ha katei ka thaiñ, kumta u District Magistrate u la pynmih noh da ka hukum 144CrPC kaba mana pyrshah ban tih dewiong ha katei ka thaiñ bad ban pyndonkam ïa kino kino ki tiar pynbthei bad ong ba lada donkam ban trei ïa ki kino kino kiwei pat ki kam kiba donkam ban pyntrei da ki tiar pynbthei, ki dei ban da pan jingbit lane ka clearance shwa na ka ophis u Deputy Commissioner.
Kumjuh ruh na ka bynta ban ïada ïa ka jingkieng kaba don ha khappud ha shnong Shymplong, katkum ka hukum la mana pyrshah ïa ki kali ban kit palat ïa ka 9 ton ka jingkhia.
Kumjuh ruh na ka bynta ban ïada ïa ka surok kaba don ha Lakaseiñ, Samasi, Umkyrpong, Kseh, kaba la iohjingtip ba ki don ki kali heh kiba kit palat pud kiba ïaid lyngba na kane ka surok bad kane ka jingkit palat pud ka wanrah ïa ka jingjulor ka surok, kumta katkum ka hukum la mana ïa ki kali heh ba kit jingkit ban kit palat ïa ka 9 ton ka jingkhia.
La ong ruh ba kitei ki hukum kin treikam noh mardor tat haduh ban da pynbna da kumwei pat.
Shillong, Nohprah : U Joint Director of Health Services (SS), Civil Hospital, Shillong, da kane u pyntip ba haduh mynta ym pat shym la don ki ban wan shimti ïa kawei ka metïap jong uwei u nongpang uba la khlad noh uba kyrteng u Bulbul Lama 42 snem rta.
Une u briew ula wan shah sumar hapoh kane ka hospital ha ka 15.11.2022 bad u la khlad noh ha ka 09.12.2022.
Kumta la kyntu ïa baroh kiba haiing hasem bad kiwei pat kiba don jingïadei bad une u briew ba kin wan shimti noh mardor ïa kane ka met ïap kaba don mynta hapoh ka jaka buh metïap jong ka hospital shwa ban aiti noh ïa ka sha ki bor ka Shillong Municipal Board ba kin leh ïa kaba donkam.
Jowai, Nohprah 14 : Ki Home Gaurd Volunteers (HGV) na Ri-Lum Jaiñtia kiba la ju pyndonkam da ka sorkar ha ki por ban ïakhun ïa ka khlam COVID-19 naduh u snem 2020 kila pynpaw ba ha kane ka kynti kin ym treh ban leit duty Election wat lada phah ïa ki da ka sorkar ruh namar ba kim pat ïoh lut wat tang ïa ka bainongsngi jong ki kaba dang sah haduh mynta khlem pat siew lut.
Kumta da ka jingïasnohkti lang baroh ki Home Guard Volunteers ki la shim ïa ka rai da kawei ka sur ba kim treh shuh ban leit duty election ha u 2023 katba ka sorkar kam pat siew dep ïa ka bainong sngi jong ki.
Haba u nonglum khubor ula ïoh ban ïakren bad ki katto katne ki Volunteer ki la ong ba ka long ka jinglehraiñ ïa ka sorkar MDA kaba haduh mynta la 2 snem ki la ïaishah hynrei ka sorkar kam patiaw ïa ki.
Ha ki jingkhot ïakren na ka por sha ka por ka sorkar kala shu pynbeij bad kular kai ban siew hynrei ka long pat da khongpong.
Kine ki Volunteer kila pynpaw ba ka sorkar kam suidniew satia ïa ka jingtrei shitom jong ki bad kane imat kim donkam shuh ïa ki Home Gaurd Volunteer.
Te na kata ka daw kila pynpaw ba katba kim pat ïoh ïa bainong kaba kila dep trei kin ym shong klikti hynrei kin pynlong ïa ki jingïakhih nangne shakhmat, kumba ka sorkar ka kwah ïa ki tad haduh ba kin da ïoh ïala ka jong ka hok.
Nongpoh, Nohprah 14: Kum kawei na ki kam bad nuksa ba bha ban peit bad khmih khamtam ïa ki longïing ba donkam jingïarap, ka shnong Umkadhor mynta ka sngi kala aiti syndon da ka ïing ba paka sha iwei i Mei ïeid iba shem jynjar bad lanot, kum ka jingai sngewbha Khristmas ha katei ka shnong hadien ba im don ka jaka shong jaka sah kaba paka bad iba ju shong ju sah baroh shi katta ha kawei ka ïingtrep ba jot rathai kaba la isangsot ban peit bad jynjar wat tang ban sah ban dem.
ïa katei ka ïing la wan ban plie bad kyrkhu pynkyntang da u Fr.Michael Sun Parish Priest ka Umkadhor Parish, haka jingdonlang u Bah Andreas Tron Sordar ka Umkadhor, u Bah Center Doloi President FKJGP Western Zone, Bah Receive Pator President KSU Western Zone, Good morning Pator Sordar Nongdom bad kiwei kiwei ki riew rangbah bad ki longkmie na katei ka shnong.
Kum ban shu pynpaw ba itei i Mei ïeid Noris Rani ila don kumba 5 ngut ki khun bad hapdeng ka jinglong tymmen i hap ban shong ban sah marwei ha kawei ka ïing ba jot rathai kaba la isangsot wat ban peit, hynrei da ka jingshimkhia u Sordar Shnong lem bad ka Dorbar Shnong bad shibun ki nong noh synñiang kila lah ban pyndep ïa katei ka iing bad aiti syndon mynta ka sngi, ha kaba da ka jingkmen i Mei ieid Noris Rani i la pdiang sngewbha ïa katei ka iing bad i la ong ruh ba i la hun ka mynsiem wat tang ban ïoh tang ka ja suda ban bam hadien ba la ïoh ka ïing ba paka ban shong ban sah ryngkat ka jingkhublei ba kyrpang ïa ki nongïalam shnong bad baroh kiba dom bynta ban pynïoh ïa katei ka ïing.
Haba kren ha katei ka sngi naka liang u Bah Andreas Tron Sordar ka shnong Umkadhor u la ong ba kum u nongïalam shnong u dap da ka jingsngewkhia ban ïohi ba i Mei ïeid Noris Rani i don hapdeng ka jingjynjar kaba khraw ban shong ban sah namar im don ka ïing kaba paka, hynrei da ka jingshim khia jong ka Dorbar Shnong ryngkat ka jingnohsynñiang jong kiba bun ki riew kylluid mynsiem kila lah ban pynshna ïa katei ka ïing kaba paka ba yn shong yn sah bala lah ban aiti syndon mynta ka sngi.
Ki nongïalam ka FKJGP bad KSU ba kynthup ïa u Bah Center Doloi bad u Bah Receive Pator kila pynpaw ka jingsngewkmen kaba khraw halor ka jingshimkhia ka Dorbar Shnong ban leh ïaki kam isynei da ka jingkyrshanlang jong ki bala lah ban pyndep pura ïa katei ka ïing kaba la ïeng ha katei ka shnong ban aiti sha i Mei ïeid naka bynta ba yn shong yn sah, ryngkat ka jing duwai ba yn dang ïoh ka met ba shaid ba khlaiñ da ka jingkyrkhu u Blei.
Shillong, Nohprah: Ka Executive Committee jong ka Seng Ki Nongdie Kotkhubor (Meghalaya Newspaper Hawkers & Vendors Association) kaba la shong pyrkhat kam ha ka 13.12.2022, kala rai da kawei ka jingmut ban pynlong da ka General Meeting ha ka 20.12.2022 ha ka por 3 baje janmiet hapoh Khasi National Dorbar Hall, Mawkhar Shillong ban ïa pyrkhat ïa ki kam jong ka Seng.
Kumta la kyrpad ïa baroh ki nongdie kotkhubor ba kin ïa pyllait por khnang khnang khlem pep ban wan ïashim bynta ha katei ka sngi.
ïa ki mat jong ka jingïakren yn sa wanrah ha katei ka jingïalang.
Kane ka long katkum u kyrwoh lyngba u Bah EK Sohshang, Secretary.
Shillong, Nohprah: Ka General Meeting jong ka Kynjat Phutbol Sports And Cultural Club kaba la long ha ka 6 tarik mynta u bnai ïa kaba la pynïaid da ka Dorbar Shnong Riat Laban Kynjat Phutbol kala ïoh ban pynthymmai ïa ki nongkitkam jong ka Club.
Kine ki nongkitkam ba la jied ha kane ka sngi ki kynthup ïa u Bah Hubert Kharlukhi President, Bah Deibor Warbah Vice President, Teilang Kharmawphlang Secretary, Kong Nylla Mary Wahlang Asstt Secy, Bah P.Langstieh Publicity, Kong Daiamond Wahlang Treasurer, Bah D.Nongkynrih Cultural Secy, Bah Shaiphar K Wahlang (Rangbah Shnong) kum u Adviser ryngkat ki 11 ngut ki Executive Member.
Kane ka long katkum u kyrwoh lyngba u Publicity Secretary jong ka KPS&CC Riat Laban Kynjat Phutbol.
Shillong, Nohprah 14: U Myntri ka tnat ka koit ka khiah u James Sangma mynta ka Sngi Balang u la ther tyngeh ïa u Saket Gokhale da kaba ong ban da u dei u briew ba shemphang u lah dei ban pynbiang shwa ïaki sakhi sabut halor ki jingkynnoh bamsap pyrshah ïaka sorkar synrop Meghalaya Democratic Alliance (MDA) hynrei une khlem ki jingshisha u la shu kynnoh ruma rutit tang ban pynthoh bria ïa kane ka sorkar.
Haba kren sha ki lad pathai khubor u James Sangma u la ong ba u National Spokesperson ka All India Trinamool Congress (AITC) Saket Gokhale udei u briew u bym sngewthuh ïaka rukom treikam ka sorkar bad dei namar kane u la shu kynthoh khlem nongrim ïaka sorkar jylla.
“Ngam kwah ban kren eiei pyrshah ïa u Saket Gokhale hynrei nga kwah ban ong ba ka sorkar ka bunkam naka bynta ka bha ka miat ki paidbah bad kam don por ban ïaheh nia kai bad u ne ban ïakren halor ka jingkynnoh bamsap ba khlem nongrim, khlem ki sakhi sabut" ong u James.
U James u la ong ruh ba Saket Gokhale u don ïaka hok ban kren ne ban kynthoh pyrshah ïaka sorkar hynrei lada u dei u briew u ba shemphang u dei ruh ban pynbiang shwa ïaki sakhi sabut kiba biang haba ïadei bad ka jingkynnoh bamsap.
U la ong ruh ba haba kut ki paidbah kin bishar la kine baroh ki jingkynnoh da u Saket Gokhale, kidei kiba don nongrim ne ki bym don nongrim.
Shillong, Nohprah: Ka Executive Committee ka Dorbar Shnong Mawlai Nongkwar, Shillong ka la rai ban pynglong ïa ka jingpynkhuid Shnong ha ka 16/12/2022 (Sngi Thohdieng) ka ban sdang naduh ka por 8:00 baje mynstep.
Kumta ka la rai ba kan don ka jingkhang Shnong ha katei ka sngi rad haduh ban da dep ka jingpynkhuid Shnong.
Nalor kata la kyrpad ïa ki trai jaka ki ba don jaka hapoh Shnong Mawlai Nongkwar ki ba la ieh shrah ïa ka jaka ka jong ki ba kin wan mih ban pynkhuid ïa ki sawdong sawkun ka jaka jong ki bad ban ïakynduh ïa ki Rangbah Dong ha ki Dong ka jong ki bad ban ai ïa ka Zerox copy jong ka kot Dulir ka jaka ka jong ki ha ryngkat ki phone nombor jong ki khnang ba kum ka Shnong kan ithuh ïa ki trai jaka bad ba kin ïoh ban ïakren ïa ki ha kano kano ka por ba ka Shnong ka don ki kam ban ïa pynbeit, kata kum ka ba pynbeit ïa u Pud u Sam ne ha ka ban shna ïa ki Lynti ki Syngkien ne ki nala Shnong.
Kumta ka Shnong ka kyntu jur ïa ki Trai jaka kiba ki la shu ieh Shrah ïa ki jaka jong ki ban shim ïa kane ka jingpyntip khnang ba kan ym buh jingeh ïa ki hadien habud.
Ka Dorbar Shnong Mawlai Nongkwar ka ai Khublei advance ‘Khristmas Basuk bad Snem thymmai Bakmen’ ïa ki Nongshong Shnong ka Shnong Mawlai Nongkwar bad kumjuh ruh ïa ki Dorbar Shnong ki ba don ha ka Bri U Hynñiew Trep baroh kawei.
U kyrwoh lyngba u Bah E.Mon, Secretary Dorbar Shnong Mawlai Nongkwar.
Ka Mawkhar Dorbar Shnong ha ryngkat ka jingïatreilang bad ka Seng Kynthei Mawkhar Welfare Organisation, ka Seng Samla Mawkhar, ka Mawkhar Sports club kan pynlong ka jingpynkhuid shnong ha ka 17 tarik mynta u bnai naduh ka por 7 baje mynstep haduh shi baje mynsngi.
Kumta na ka liang ka Dorbar ka kyntu ïa baroh ki paid nongshong shnong, ki nongshong dukan jong ka Synod Complex, ki nongshong dukan hapoh ka dong Mawkhar, ki nongniah kali Taxi /Auto kiba hap hapoh u pud u sam jong ka Mawkhar Dorbar Shnong ba kin ïa mih ryntih lang ha katei ka sngi ba kin pynkhuid bad ñiad pushara bad airong ïa ki grill da kaba rah ïala u jong u synsar, u brut, ka shun bad ka rong na ka bynta katei ka sngi bad ka por ba la kdew.
Kane ka long katkum u kyrwoh lyngba u Bah GEM Kharpuri, Secy.
Mawkhar Dorbar Shnong.
Kumjuh ka Dorbar Shnong Laban, Shillong ha u kyrwoh lyngba u Bah Joy Rynjah Secretary ka pyntip ba kan pynlong ka jingpynkhuid shnong ha ka 17 tarik mynta u bnai ka ban sdang naduh ka por 8 baje mynstep haduh 12 baje mynsngi.
Kumta la kyntu ïa ki paid nongshong shnong ba kin ïa mih paidbah katkum ka por ba la buh.
Ha kajuh ka por la pyntip ba yn ym shah ban ïeng kali miet ha ki surok shnong bad ruh la khang ban ïaid kali hapoh shnong ha katei ka sngi tad haduh ban da dep ka jingpynkhuid shnong.
Shillong, Nohprah 14 : U Myntri Rangbah ka Jylla Conrad K Sangma ha ka sngi Nyngkong u la aiti ïa ki pata aiwai sha ki nongshong shnong ma Balsrigittim bad Warimagre ha Williamnagar, East Garo Hills ha ryngkat ka jingdon lang u MLA u Marcuise Marak.
Ki la don haduh kumba 1200 ngut ki nongshong shnong na baroh ar tylli ki shnong kiba sah ha katei ka jaka jong ka sorkar da ki snem snem bad mynta ki pan ïa ka jingbit ban ïoh shong ïoh sah hangtei.
Kitei ki nongshong shnong ki ju mad shibun ki jingeh na ka daw ba kim don ïa ki pata ba donkam ban ïoh shim ram bad kiwei ki jingmyntoi na ka sorkar.
Kumta ki nongshong shnong lyngba ka jingïarap jong ka sorkar ban weng ïa ka jingeh hapoh ka jingïalam jong u Myntri Rangbah, ka tnad Revenue khatduh ka la ai da ka pata.
Haba kren ha ka jingïalang u Myntri Rangbah u la ai ka jingïaroh ïa u MLA na bynta ka jinglah jong u ban lum lang ïa baroh ban pynbeit ïa kitei ki jingeh baroh ba kitei ki paidbah ki kynduh.
U la ïathuh ruh ba ha Tura bad Williamnagar ki don ki dong kiba kynduh kum kitei ki jingeh ba ïadei bad ka jingwan shong shnong, kumta u ong ba ka sorkar ka la wad ki lad da kaba wanrah da kitei ki pata kaban plie lad ïa ki ban ïoh jingmyntoi na ka sorkar ha ki shnong jong ki.
Ha ka prokram hynne ka sngi, u Myntri Rangbah ryngkat u MLA ki la aiti ruh ïa ki pata sha ki 17 tylli ki longïing jong ka Balsrigittim bad 6 ngut na Warimagre.
New Delhi, Nohprah 14: Ka jingïakhih ba jai jai ban dawa jylla ban ïoh ïa ki jylla ba thymmai jong ka National Federation of New State (NFNS) kaba ïalam da u Professor Munish Tamang, kaba kynthup ïa ki shiphew tylli ki jylla ka thaiñ shatei lam mihngi, ka la sdang mynta ka sngi balang ka 14 tarik Nohprah, da kaba shong kyllain myngor ha madan Janatarmantar ha Nongbah Delhi.
Katei ka jingshong kyllaiñmyngor ka la sdang naduh ka por shiphew baje mynstep haduh saw baje janmiet.
Ha shuwa ban sdang ïa ka jingshong kyllaiñmyngor la ïoh ïa ka jingkren na u Professor Tamang, u bah Nickman Marak Chairman ka Garo State Movement Committee bad u bah K.P.Pangñiang president ka HSPDP.Hadien kane ka la don ka jingkren bad baroh ki nongïalam ki la ïa pyrta jam “No Khasi Jaiñtia State No Rest" bad hadien ka jingpyrta jam bunsien bun wat la sdang ïa ka jing shong kyllaiñmyngor.
U bah Pangñiang haba ïakren bad u nongthoh khubor u la ong ba ka jingdon jong ka Hill State People Democratic Party bad ka Garo National Council kum ki dkhot jong ka NFNS, ka long ka jingkyrkhu kaba khraw namar kitei ki ar tylli ki kynhun ki kwah ban ïakhlad noh da ka jingsuk bad kim kwah da lei lei ban ïakhlad lok da kaba ïa bishni kawei ïa kawei pat.
U la ong ba katei ka jingïalang ha Nongbah Delhi kan long ruh ka history ka ban sah jingkynmaw pateng la pateng ïa ka HSPDP bad ka GNC, namar hadien lai phewsan snem jong ka jingsaiñdur jong u (L) Maieit Hopingstone Lyngdoh bad u (L) Clifford Marak, ba la donkam ban don noh ka Khasi Jaiñtia State bad ka Garo State, ha kaba ki la dep aiti ruh bun tylli ki memorandum sha ka sorkar India.
Halor katei ka jingdawa khlem artatien kan sa urlong wat lada kam lah ban long mynta ruh hadien katto katne snem kan sa long.
Nalor kata u la ong ruh ba ka jingpynlong jong ka NFNS ïa katei ka jingïakhih, kan long ban pynsngew ha u Narendra Modi Myntri Rangbahduh ka ri, ba ka por ka la dei ban nang pynkhlaiñ shuh shuh ïa ka ri, da kaba thaw biang ïa ki jylla ba thymmai da kaba pyshong nongrim katkum ka jinglong jong ka synshar ka khaddar, ka rirti ka dustur, ka ktien ka thylliej bad ka kyrteng jong ki jaitbynriew kiba shong ha kitei ki jylla.
Haba ïakren pat bad u bah Nickman Marak Chairman ka Garo State Movement Committee (GSMC), u la ong ba ka jingleit sha Delhi kam dei tang ban pynlong ïa ka jingïakhih.
Hynrei ban rung ruh hduh ka Ïingdorbar Thawaiñ ba ha khlieh duh jong ka ri ka Lok Sabha bad ban aiti ïa ki memorandum kiba la tynsat lang ïa ki mat jingdawa ryngkat ki map kiba biang, na ka bynta ban phiah noh ïa ka Meghalaya ha ki ar tylli ki jylla katkum ka kyrteng jong ka jaitbynriew, ka ktien ka thylliej, ka riti ka dustur bad ka jinglong jingman jong ki jaka.
U la ong ruh ba ka jingleit jong ki sha Delhi bad ka jingsdang jong ka jingïakhih, ka long katkum ka rai ba ki la ïakut ha ka jingïalang kaba la long ha Tura ha ka 29 tarik jong u bnai Risaw ba la dep, ha kaba la ïadonlang da ki nongïalam jong ka GSMC, HSPDP, Bodoland, Gurkha land, Tripraland, Kuki state, Budelkhand, Purbanchal kba la pynbeit da ka NFNS.U la ong ruh ba mynta ka dei ka sngi kaba nyngkong jong ka jingïakhih bad ha ka 15 tarik pat, kin leit ban pynïeng ïa ki lama hakhmat ka Ïing dorbar Thawaiñ Parliament namr ba ka dei ka sngi ba ka Dorbar tlang kan sdang.
U Professor Munish Tamang kum u nongïalam ba ha khlieh duh jong ka Federation, u la ong ba ka jingdawa jylla ba thymmai kam dei satia ka kam beaiñ.
Hynrei ka dei ka jingdawa kaba don nongrim kaba la pynshong nia bad saiñ dur janai, kaba la tynsat ha ka riti synshar ka ri.
Lada ka ri India ka pynkheiñ ne ka kyrngah ban ai ïa ka jingdawa jylla ba thymmai, katkum ka kyrteng jong ki jaitbynriew kiba shong ba sah bad kiba don la ki jong ki jong ki riti ki dustur, ka ktien ka thylliej, kam don jingmut satia ban kam ba ka ri India ka dei ka ri synshar paitbah lane kata ka Democratic country, kaba ka jingsynshar ka long da u paitbah ïa u paitbah na ka bynta u paitbah.
Nalor kata u la ong ruh ba kaba sngewsih eh ka long ba kawei na ki jylla kiba ka kyrteng ka dei ka bym don jingmut bad kaba ïapher na ka ktien ba ki jaitbynrirew ki kren ka dei ka ‘Meghalaya’ kaba mut ka jylla ha jrong u lyoh.
U la ong ruh ba katkum ka history kaba dang sah pateng haduh kine ki sngi ha ka jylla Meghalaya, la shong da ki ar tylli ki jaitbynriew kiba khraw nam, kiba satar bad kiba shlur kiba dei ruh khlawait jong ki jaitbynriew kum u Tirotsingh Syiem, u Kiang nangbah, u Wickliffe Syiem na Khasi Jaiñtia bad u Patogan Sangma na Garo Hills.
Kumta ka sorkar India ka don ka hok ban phah noh ïa ka Meghalaya ha ki ar tylli ki jylla na ka bynta ba ki jaitbynriew, ka ktien ka thylliej, ka thoh ka tar kin neh kin sah pateng la pateng, namar katba nang bun ki jylla ka ri ka nang khlaiñ bad kan nang khraw bor ha baroh ki liang.
Shillong, Nohprah 14 : U Symbud Myntri Rangbah ka Jylla, Bah Prestone Tynsong ha ka sngi Ba-ar u khyrwit tyngeh ïa u nongïalam ka Liang Pyrshah Dr.Mukul Sangma da kaba kynthoh kylla ba ha ka por ba u dang long kum u Myntri Rangbah ka jylla da ki spah sien u la pyneh ba ym donkam satia ban ai ïa ka Inner Line Permit.
“Nga da lyngoh shisha, ujuh u briew uba ha ka por ba u long kum u Myntri Rangbah u da pyrshah tyngeh ban pyntreikam ïa ka ILP hynrei mynta pat u kylla ktien tang namar ba u la don noh ha ka Liang Pyrshah," kynnoh kylla u Bah Prestone.
U ong ruh ba donkam ban tip kaei ka daw kaba u Dr.Mukul ha kito ki por um treh ban ai ïa ka ILP hynrei mynta pat u kwah ïa ka.
“Ai ba ki paidbah nongshong shnong ka Meghalaya kin ïohsngew bad bishar ïa ka jinglong ba shisha jong u halor katei ka mat," u la ong.
Da kaba pyntip ba ha kito ki snem ba long Myntri Rangbah u Dr.Mukul, ma u ruh u bat kum uwei na ki Myntri bad dei na kata ka daw ki tip ba la bunsien katei ka ILP ka shah kyntait haba ïa kren ha ka kynhun Myntri.
“Nga resain noh na ka Congress ruh dei na ka daw jong u, namar ngim ïohlad ban kren ei ei," u ong.
Katei ka jingkren jong u Bah Prestone kadei hadien shisngi ba ka nongïalam jong ka TMC, ka Mamata Banerjee ka la pynbna ha ka jingwan ba arsngi jong ka sha Shillong ba lada ki paidbah ki jied ïa ka party ha ka bor, kan thung ïa ka komiti jong ki riewshemphang ban pule bniah halor ka ILP.Shillong, Nohprah, 14: Ki dkhot jong ka Khasi Students Union (KSU), Upper Shillong Circle ha ka sngi Balang ki la leit beh krad ïa ki bar jylla kiba wan poi wir ha ka jaka ba don mar pyrshah bad ka Rilbong Point kaba hap hapoh ka jingpeit jingkhmih jong ka Shillong Cantonment Board,Katkum ka jingïathuh jong ki briew kiba shong dukan ha kane ka jaka, la ong ba ki don haduh 30 ngut eiei bad ki bar jylla kiba kit bad la ki jong ki khun ki kti kiba sahmiet hadien ba ki la wan poi ha kane ka jaka ha ka por 4 baje janmiet ha ka sngi Baar.
Ki la ong ruh haba pyrshang ban kylli, kine ki poiwir kim shym la ai satia ïa ka jubab kaba shai shaei kin leit.
Kine ki poiwir ha ka jingïakren bad u nongthoh khubor ki la ïathuh ba ki la wan poi sha kane ka jylla Meghalaya da kawei ka Bos kaba ki shong na ka Jylla Rajasthan hynrei ynda la ki poi ha Shillong kim tip lynti shuh shaei kin leit bad nalor kata la lap ruh ba ki kurim jong kine ki poiwir ki dei kiba ju don bynta ban leh bajikor ne leh magic.
U President jong ka KSU Upper Shillong u Bah Shngaiñ Sohkhlet u la ong ba ka seng kan ym ailad da leilei ruh em.
Shillong, Nohprah 14 : U Myntri ka tnad ka Koit ka Khiah ka sorkar jylla, James K Sangma ha ka sngi Balang u la ïathuh ba ka sorkar ka la dep ban ïa soi soskular bad ka Apollo Telehealth Networking Foundation na ka bynta ban sdang noh ïa ka projek ba la tip kum ka 1st Cancer Care Project ha Meghalaya.
Haba ïathuh ïa kane, u Myntri u la ong ba ka sienjam ba ka sorkar ka shim kadei hadien ba ki la ïohi shibun ki dak ki shin kiba ïadei bad ka jingpang bampong bapher bapher kiba don ha ka jylla.
“Ngi thrang ban shimkhia ym tang ban ai jingsumar hynrei ban lap kloi naduh dang sdang jong kano kano ka jingpang," u la ong haba kren bad ki lad pathai khubor.
Da kaba pyntip ba lyngba katei ka projek kin lah ban teh lakam bad lap kloi ïa ka jingpang, u Myntri u la ïathuh ba mynta ba ïa kane ka projek kin sdang shwa na East Khasi Hills.
Na ka liang jong u, u la pynpaw ruh ïa ka jingkmen ba na ka liang u IT Secretary jong ka sorkar India u J.Satyanarayana uba la ïarap bad ai jingmut shibun haba ïadei bad kane.
Ha kajuh ka por, u Myntri u la pyntip ruh ba ïa ka Cancer Wing kaba don ha ka Civil Hospital, shen yn sa plie noh bad katei ka jaka treikam ruh shen kan sdang noh ban ai ïa ka jingshakri.
“Kane kadei kaba la slem bha hynrei ngi kyrmen ba da ka jingplie ïa ka, kan lah ban ai ka jingsumar kaba paka ïa ki nongpang.
".
Shillong, Nohprah 14 : U Myntri ka tnad ka Koit ka Khiah ka jylla ba dei ruh u General Secretary ka National People’s Party (NPP), u James K Sangma u la ong ba ka jingwan kular jong ka khlieh duh ka Trinamool Congress, ka Mamata Baneerjee ban ai 1000 tyngka shi bnai sha ki longkmie ha Meghalaya ka pynsuba ba kadei tang ka buit ban pynbiej elekshon ym da kumwei pat.
Haba kren bad ki lad pathai khubor, u James u la ong, “Ka jingpynbna skhim jong ka Chairperson ka TMC ka dei tang na ka daw ba ka elekshon ka la jan bad kum kine ki jingkular ki dei tang ban pynbiej ïa ki nongthep vote," u ong da kaba bynrap ruh ba ki paidbah ki dei ban peit ruh ïa kaei kaba ka sorkar jylla ka la wanrah bad ai.
Da kaba ong ba kiba kular ki lah ban kular wat ïa u bnai ruh, u Myntri u la buh jingkylli ruh ïa ka TMC la ha ka jylla West Bengal ki la pyntreikam neem ïa kitei ki jingkular ba ki wan pynbna ha Meghalaya.
“Nga tharai ki paidbah ka Meghalaya ki sngewthuh shai ïa katei ka jingkular.
"Nalorkata, u ong ruh ba ki paidbah ka jylla ki tip biang biang kumno u Myntri Rangbah ka jylla, u Conrad K Sangma u pynurlong ïa ki kular kiba watla kim dei 100 persen hynrei u la lah pat ban pynurlong ïa kaba u kular.
Da kaba bynrap biang halor katei ka jingwan kular jong ka nongïalam TMC, u Myntri u ong ba lehse ka jingthmu ban ai kadei kaba bha hynrei hap ban peit bniah pat namar katei ka jingkular ban ai 1000 tyngka kadei tang ïa ki longkmie.
“Lada ka long kumta balei kim ai lang ruh ïa ki samla balei ki iehnoh ïa ki.
Ki la dei ban phai khmat sha ki ruh khnang ba kin lah ban ieng ha la ki jong ki kjat ban seng kam seng jam.
Balei ki iehnoh ïa ki nongrep ban leh shiliang kumne ha shuwa ka elekshon kan ktah ïa ki paidbah," u la bynrap biang.
Kumta, u ong ba ka long kaba donkam ban peit ba kam dei satia ban shu pynbiej ïa ki paidbah tangba la jan ka elekshon.
Haba jubab pat halor ka jingkynthoh da ki nongïalam ka TMC ba ïa ka jylla Meghalaya la pynïaid da u Myntri Rangbah na Assam na ka liang u James K Sangma u la ong ba kitei ki jingkren ki dei tang ki jingkren khunlung khynnah suda bad ka jingkren khlem da tip ïa kaei kaei ruh.
New Delhi, Nohprah 14: U National Spokesperson jong ka All India Trinamool Congress (AITC) u Saket Gokhale ha ka Sngi Balang u la mudui pyrshah ïa ka National People’s Party (NPP) halor ka jingbym pynpaw ïa ka jingpynlut pynsep ha ka elekshon kaba la long ha u snem 2018 hapoh 75 sngi.
Ha ka jingmudui, u Gokhale u la kynthoh ruh ïa ka jingphiel jong ka Election Commission of India (ECI) bad u Chief Electoral Officer (CEO) ka Meghalaya ban leh eiei pyrshah ïa ka NPP kaba la pynkheiñ ïa ki kyndon aiñ.
Katkum ki hukum jong ka Iingbishar Supreme Court jong ka ri India bad katkum ki rul ba la shna da ka Election Commission of India (ECI) ki seng saiñpyrthei ki dei ban ai ïa ka kaiphod halor ka jingpynlut pynsep sha u Chief Electoral Officer jong ka jylla hapoh 75 sngi ba la kut ka jingpynlong ïa ka elekshon lane 90 sngi ba la pynlong ïa ka elekshon Lok Sabha.
“Ym tang ba ka pynkyndit hynrei ka long kaba sngew triem ban sakhi kumno ka NPP ka la pyntroiñ ïa ki païa jong ka synshar paidbah katkum ka mon bad ka jingkwah jong ki," u la ong.
Shillong, Nohprah 13: Ka Maitshaphrang Movement ha ka sngi ba-ar ka la tyrwa ba dei ban pynjanai bad kham pynïar ïa ka jingpyntrei ïa ka aiñ ïathoh shong kurim ne ka Meghalaya Compulsory Registration of Marriage Act 2012 khnang ban teh lakam ïa ka jingshah ieh khunrei ba khlem ai bai bam na u shynrang haba u phet lik ynda u la ïoh khun ïoh kti.
Ha ka kyrwoh sha ki lad pathai khubor u Convenor ka Maitshaphrang u Bah Michael N Syiem u la ong ba ha ka jingïalang kaba la long ha ka 13 Nohprah kaba la shong hapdeng ki dkhot ka movement bad ka Meghalaya State Comission for Women ki la rai ban phah da ka jingai jingmut sha ka sorkar ban khma pynïar ïa ka jingtrei kane ka aiñ ïathoh shong kurim khang ban teh lakam ïa ka jingshah ieh khunrei khlem ïoh bai bam na u kpa ki khun.
Ha kane ka jingïalang la rai ban tyrwa ba ka sorkar ka pynkylla ïa ka lam khmat jong kane ka aiñ ïathoh kaba kdew ba baroh u/ka briew ba la shong kurim u dei ban pyni ïa ka syrnot ïathoh ha haba ïadei bad kino kino ki kam ba dei bad ka sorkar.
U la ong ba dei ban pynïar ïa ka jingdonkam ka syrnot ïathoh kumba la leh ïa ka jingdonkam ïa ka Scheduled Tribe/Caste certificate ha baroh ki jingdonkam ba ïadei bad ka sorkar bad bynrap ruh ba dei ban ailad ïa ki BDO ha ki Block ba kin register ïa ka jingshong kurim ban pynsuk ïa kiba leit register jong ki.
Shillong, Nohprah 14 : U Symbud Myntri Rangbah ka jylla ub ah Prestone Tynsong u la sangah biang mynta ka Sngi Balang ïa u Saket Gokhale u nongaiktien ka AITC da kaba kylli haduh katno une u ieit bad u sngew shisha na ka bynta ka Meghalaya?Haba kren bad ki nongthoh khubor u bah Prestone u la ong ba da lei lei ruh un ym weng ïa ki kyntien ba u kynnoh shiteng khlieh ïa u da kaba u ong “ Kaei kaba nga kren (Shiteng khlieh ne Psycho) ka ïeng skhem.
Balei ngan pynlut por bad une u briew u bym don kam don jam bad ngim tip haduh katno u ieit ïa ka Meghalaya ruh".
U la bteng shuh shuh da kaba ong “ Nga tharai phi tip bha u dei na kaei ka jylla hynrei u wan kren wat batai stad la kum ba u dei u nong Meghalaya"U Symbud Myntri Rangbah u la ong ba um pat ju shem ne lap kat haduh mynta ba kat uta u nongai ktien ka party ne uta u National Spokesperson ka AITC un kren biej.
“ Haba phi kynnoh phi donkam ban don ki sabut ki kot ki sla bad wat haduh ban da shondur ne ringdur ïa ki ruh, hynrei ban shu kren laplah da kaba kynnoh ba ka sorkar MDA ka dei ka sorkar nongtuh nga tharai ngam don por ban ïa pynlut por kam kai bad une u jait briew" ong u bah Prestone.
U la ong “ Ki jingkynnoh u Gokhale ki long kiba khlem nongrim khlem ki jingshisha namar ngi synshar da ki jingteh kyndon jongka sorkar bad ka aiñ la ka dei ha Meghalaya, kiwei kiwei ki jylla ne wat ha ka ri.
La teh pyrkhing ïa ngi da ki kyndon ban synshar.
kumta sa shisien nga ong ba ki jingkynnoh jong u ki long kiba khlem nongrim haei haei ruh".
Dang ha 10 tarik mynta u bnai ka sorkar Meghalaya lyngba ka kompani jongka ka Meghalayan Age Limited kal la ujor mukotduma mynraiñ khmat pyrshah ïa une u nongai ktien ka AITC halor ki jingkynnoh ba khlem nongrim ha kaba ïadei bad ki jingpyntreikam ïa ki skhim jongka Meghalaya Ecotourism Infrastructure Development Project (MEIDP).
Ha ka Sngi Ba Ar une u briew u la kynnoh ba kane ka sorkar ka dei kaba tuh.
Nalor kata u ong ba u kloi ban pdiang ïa kaei kaba u bah Pretone u kynnoh ia u u shiteng khlieh lada u bah Prestone pat u kloi ban ïatai nia bad u.
“ Lada phi nud wan ban ïashong bad ïatai nia hynrei lada phi dei u nongtuh phin shu pynthohbria ïaka jylla.
Ngan pynjah burom ïa phi namar phi pynjah burom ïa ka Meghalaya.
phi ïatuh ia bam ïa ka pisa u paidbah" ong u Gokhale ha ka sngi ba ar.
Shillong, Nohprah 14: U Bah Disparsing Rani ha ka sngi Balang u la ïathuh ba kat kum ka jingïathuh ba kat kum ka jingtip kaba u la ïoh lyngba ka RTI ba u la pan na ka Meghalaya Urban Development Authority (MUDA) halor ka mang tyngka kaba la ïoh na bynta ka jingpyntrei ïa ka Shillong Smart City Projeck ka long kumba 638.78 klur na bynta ki jingpyntrei ïa ki 11 tylli ki projek bad ka jingïaid ka jingpyntrei ka la kynjoh kumba 31.20% bad na ka liang ka sorkar pdeng ka la pyllait ïa ka pisa kaba kot 245 klur hynrei katba ka jingpyntrei pat kam pat paw dak satia kumba la kam ha ka RTI.Haba kren sha ki lad pathai khubor, u la ong ba ki 11 tylli ki kam kiba la ïoh ka mang pisa na bynta kane ka jingpyntrei na ka tnat Ministry of Housing, Govt of India ki long, ka jingpyntrei ïa ka Smart road ba 6 KM, ka jaka pynïeng kali ha Motphran, Waste Water treatment Plant, Ka jingkynshew umslap, Commercial Complex ha Polo, Fire Safety, Development of tourism cum cultural Center, Ka jingtei bad jingpynbha ïa ka ïew Municipal Market Laitumkhrah, ka jingpynbha ïa ki jaka pynïeng kali ha Shillong, ka jingpyntrei ïa ka ICCC bad ka Traffic Awareness ïa ki khynnah skul ha ki jaka pule jong ki.
U la ong ba na kitei ki projek kiba la ïohi ba ki don ki jingpyntrei ne ba ji kam ki la paw dak ka dei tang ka jingpynbha ïa ki jaka ïeng kali, ka jingtei ïa ka Commercial Complex ha Polo hynrei katba kiwei pat ym pat ïohi dak eiei.
“31.20% ki kam la dep pyntrei ka sorkar ka la kam, hynrei kata ka Smart Road ba 6 KM ym pat ïohi dak, ka Mechanised multilevel Car Park MLP ha Motphran Junction, Waste Water Treatment Plant lyngba ka in-situ Nallah Treatment Technology, ka Rain Water Harvesting, Fire Safety, Development of Tourism cum Cultural Center, Construction and Re-development jong ka ïew Laitumkhrah Municipal Market, ka jingpyntrei ïa ka ICCC bad ka Traffic Awareness na bynta ban ai jinghikai ïa ki khynnah skul ha ki jaka pule jong ki bad kine ki projek ym pat shym la ïohi dak eiei ba ka la don ka jingpyntrei kumba la kam ha ka RTI bad ki projek ba la ba ka don ka jingpyntrei kat kum ka jubab na ka RTI ka dei tang ka jingtei ïa ka Comercial Complex bad ka jingpynbha ïa ki jaka ïeng kali," u la ong.
Nongpoh, Nohprah 14: Ki paidbah nongshong shnong ha khappud ka Block II, ha ka shnong Umsaw Lumdorbar ki hap ban shong hapdeng ka jingtieng ka jingsyier kaba dei na ka jingbteng ki pulit ka Assam ban pynibor bad ban thwet ruh wat ïa ki nongïalam shnong, kaba dei hadien ba ka jingker sainar ka Assam ba la wan kyntur pud sha ka khlaw shnong ka Umsaw Lumdorbar la shah pynpra noh ha kine ki khyndiat sngi.
Halor kane ka jingkyntur pud ka Assam lyngba ka tnad forest, ki nongïalam Shnong ka Umsaw Lumdorbar ki la dep ban ujor sha ki Pulit ka Mawlasnai Police Outpost bad ruh la wan ban jurip da u Border Magistrate naduh ba la wan ker sainar da ka Assam bad kumba long haduh mynta ka Assam ka la lah ban pyndep ban ker sainar bad na ka liang ka bor district bad sorkar Meghalaya kim shym la lah ban leh ei ei, ha kaba ki bor sorkar ka Assam khamtam ki pulit ki bteng ban pynibor bad ban pynthud ïa ka shongsuk shongsaiñ ki paid Khasi ha katei ka Shnong Umsaw Lumdorbar.
Haba ïa kren halor kane ka bynta, kane ka shnog Umsaw Lumdorbar ka don ha Block II bad haduh mynta ki ar sorkar ka Meghalaya bad Assam ki dang don ha ka lynti ban ïa pynbeit noh ïa ki kam pud ki kam sam, hynrei kaba ei kaba la pynpaw ka jingsngewkhia da ki paid Khasi ka dei ka jingshah thombor ha ki Pulit ka Assam kiba la kam ba katei ka jaka ka dei ka Assam wat lada ka jingpynbeit pud kam pat dep satia.
Kumba la ïathuh da u Rangbah Shnong ka Umsaw Lumdorbar, u Bah Paul Star Lyngdoh, la ong ba dei ha ka 11 tarik mynta u bnai, ki paidbah da jingbitar ki la leit ban pynpra ïa katei ka jingker sainar ka Assam bad ki pulit ka Assam pat ki la kynnoh ba la leh da ki nongïalam shnong bad ki pyrshang ban thwet bad ban kem ïa ki nongïalam khlem da da lap ka jingshisha mano ba la pynpra ïa katei ka jingker sainar ka Assam.
U la ïathuh ruh kaba kham jynjar shuh shuh ka long ïa ki nongrep, namar katei ka khlaw ka dei ka jaka rep jong ki paidbah, ha kaba mynta ka la dei ka por lum por lang ki mar rep ki la shu sah ha ki jaka rep, namar ki nongrep kim nud ban leit lum leit lang ba ki Pulit ka Assam ki byrngem ban kem naphang ïa ki paidbah.
Da kaba bynrap ruh halor kane ka jingshong syier ki paidbah ha katei ka shnong khappud, u Bah Paul Star Lyngdoh u la ïathuh ba ka jingpyntip ne ujor sha ki bor district bad bor sorkar ka Meghalaya kam myntoi ei ei bad haduh mynta kim shym la leh ei ei halor kane ka jingker sainar ka Assam bad u la kynnoh ruh ba ka sorkar Meghalaya kam kyndit bynriew katba ym pat jia kumba la jia ha Shnong Mukroh haduh 6 ngut ki mynsiem ba kordor ki la duh ïa ka ka jingim khlem da dei por, u la bynrap.
Lada ka sorkar Meghalaya ka dang leh kyllut halor ka jingeh bad ka jingshong syier ki paidbah ha katei ka shnong khappud, u Bah Paul Star Lyngdoh u la ong ba ma ki ruh kim banse ban shim da kawei ka lynti lada dei ban jia kumba jia ha ka shnong Murkroh, nam ar kum ki paidbah Khasi kim lah shuh ban shah ïa ki kam thombor ki Pulit ka Assam kiba ju leh donbor na ka por sha ka por, u la bynrap shuh shuh.
Na ka liang u khlieh nongïalam ka KSU, u Bah Lambok Starwell Marngar haba kren mynta ka sngi halor kine ki kam thombor ka Assam bad ki Pulit ka Assam, u la byrngem syndon ïa ka sorkar Meghalaya bad sorkar Assam ba ki dei ban pynsangeh ïa kine ki kam thombor ki pulit ka Assam ha kitei ki shnong khappud bad lada jia ba ki paradoh ki parasnam ki dang shah thombor ka seng KSU kan nym kren shuh da ka ktien bad kam banse ban leh noh da ka kam.
U la ong ruh ba ka seng KSU kam kwah ban jia kumba la jia ha ka shnong Mukroh bad ka la dei ka por ba ki hap ban pyni noh da ka kam bad lada jia ei ei kaba snngewsih ka sorkar Meghalaya bad ka sorkar Assam ki hap ban shim ïa ka jingkitkhlieh, namar kumba long haduh mynta ki pulit ka Assam kin nym lah ban kam trai ïa katei ka jaka kaba dang don hapdeng ka jingïapynbeit bad lada ki paid Khasi hi ki dang shah pynthud ban shah thombor ha ki Pulit ka Assam ka seng KSU kam banse ba shim da kawei ka lad ka lynti, u la ong.
Shuh shuh, kum u nongïalam u la ong ruh ba ki paidbah ki da rit mynsiem shisha namar ka sorkar Meghalaya haduh mynta kam lah ban ai ka jingïada bad kam lah ruh ban buh ïa ki bor pulit ban pahara bad dei tang ki pulit ka Assam kiba ju leh donbor bad ki pyrshang ruh ban shim kabu namar ka jingjem palat ka sorkar Meghalaya kaba ym ju pynibor ïa ka sorkar wat lada ka tur bad dakhol ïa ki jaka jong ka Meghalaya, u la bynrap.
Shillong, Nohprah 14 : U National Vice President ka NPP bad Symbud Myntri Rangbah ka Jylla Bah Prestone Tynsong mynta ka Sngi Balang ula ong ba ka Jylla Meghalaya kan sa phai dien trai biang ne kan hiar arsut lada ki paidbah ki jied ïa ka All India Trinamool Congress (AITC) ha u 2023.
Haba ïakren bad ki lad pathai khubor ula pynpaw ba um ïohi satia ba ka jingwan jong ka Myntri Rangbah ka West Bengal kaba dei ka Chairperson jong ka AITC ka Mamata Banerjee kan nang pynkhlai ïa kane ka party ha ka jylla hynrei kan dang pyntlot pynban ïa ka jingkhlai jongka AITC.Haba kylli, u Bah Prestone ula ong ba ka jingkylla kan wan beit lada ka AITC ka shah jied ban shimti ïa ka bor bad kane ka jingkylla ka long “Ngin sa hiar arsut bad phai dien trai biang lada ki paidbah ka Jylla Meghalaya ki bakla bad kyrshan ïa ka AITC, ai ba ngan kular ha phi ba kane ka mut ba ka Meghalaya ha ka jaka ba kan kiew shakhmat, ngin sa nang ïaid shadien.
Kane kan sa jia bad ngam don jingartatien satia ïa ka" ula bynrap.
U Symbud Myntri Rangbah ula ong ba kane ka Chairperson ka AITC kam pat tip bha shaphang u Myntri Rangbah barim ka Jylla Dr Mukul Sangma.
“Ka Mamata Banerjee kam pat tip bha shaphang u Dr Mukul hynrei u Bah Prestone u tip lut ïa baroh ki jinglong u Dr Mukul.
Phra snen u shong ha ka shuki bad baroh ki lad pathai khubor ki tip bha shaphang jong u" ula ong.
Halor ka jingkam ka Mamata ba ka AITC kan pynbeit ïa ka jingïakajia khappud lada ka party ka shah jied ban wan ha ka bor , une u Nongïalam ka NPP ula ong “Mano ba ong ia kata?.
Oh ka Mamata Banerjee?.
Haei mo ka sah?.
Hato ka sah ha Meghalaya lane sah ha Assam?.
“ Phi ïohi biang ba ka dei ka boss jong ka AITC bad ka hap ban kren ïa kane hynrei ngan ïathuh ha phi ba katba ki arjylla kim pat ïa mynjur lang, yn ym don mano mano ruh ba lah, la ka dei ka AITC, ka dei ka madam Mamata Banerjee, u Myntri Rangbah Duh ka Ri ne mano mano ruh.
Ngi donkam ban don ka jingïasngewthuh jingmut kaba ïajan hapdeng ki ar sorkar kata ka Meghalaya bad Assam".
U Bah Prestone ula sngewthamula ruh ïa ka jingkynnoh kane ka Nongïalam ka AITC ba ka Sorkar MDA kam shym la leh eiei na ka bynta ki lanot kiba iap ha ka jingshah ther kuli ha ki Pulit Assam ha Mukroh, kaba jia ha ka 22 tarik u Naiwieng.
Ula ong ba u Myntri Rangbah ka Jylla bad ka Kynhun Myntri baroh kawei kila leit ïuhkjat sha kane ka shnong bad ka la ai ïa ki jingiarap kat kaba donkam sha ki longïing jong kine ki lanot ba iap kynthup ruh ïa kiba mynsaw.
“Hooid, ka jingïakren ban kyntiew ïa ka song jingïarap ka don.
Nga tharai ka Sorkar ka dang bishar bha ïa kane namar ym tang T.5 lak hynrei ka lah ban long palat hynrei ngam lah ban ong eiei ïa mynta namar ka Tnad ba dei khmih ka dang khmih halor kane ka dang bishar bniah ïa kane ka kam" ong u Bah Prestone.
Ula pynpaw ba ym lah satia ban ai kano kano ka jingkular halor ka jingdawa ban ai kam sorkar namar la dep bthah ïa ka Tnad Political ba kan shong bishar ïa kane ka bynta.
Shillong, Nohprah, 14: Saw ngut ki MLA ba la resaiñ dang shen kiba kynthup ïa u Bah Himalaya Muktan Shangpliang uba la phet na ka Trinamool Congress, u Bendict R.Marak bad ka Ferlin C.A.Sangma kiba la phet na ka National Peoples’ Party (NPP) bad u Associate Member jong ka United Democratic Party (UDP) u Samuel Sangma uba long Independent MLA ki la pynïasoh bad ka Bharatiya Janata Party (BJP) ha ka jingïalang kaba la long ha Headquarter jong ka party ha New Delhi ha ka sngi Balang.
Ïa kine saw ngut la pdiang burom sha ka BJP da ka jingsakhi lang jong u MP ka Rajya Sabha u Anil Baluni, u Convenor ka North East Democratic Alliance (NeDA) u Himanta Biswa Sarma uba long ruh u Myntri Rangbah ka Jylla Assam, u National Spokesperson uba peit ïa ka North East u Sambit Patra, u National Secretary jong ka BJP u Rituraj Sinha, u State President ka BJP u Bah Ernest Mawrie bad kiwei kiwei de ki nongïalam bahakhmat jong ka party.
U Rituraj Sinha haba kren sha ki lad pathai khubor, u la ong ba ka jingpynshai jong ka BJP halor ka phang, “‘Modi for Development, BJP for Meghalaya’ ka la ïaid shaid shaid ha Meghalaya bad ki paidbah ki la long kiba kloi ban kyrshan ïa ki jingangnud jong u Modi na ka bynta ban wanrah ïa ka jingkylla ha ka thaiñ Shatei Lammihngi ha ka roi ka par bad ka jingkiew shaphrang.
“Ka BJP ha Meghalaya kan sa nang ïohbor shuh shuh da ka jingpynïasoh jong kine ki saw ngut ki MLA," u la bynrap.
U Sambit Patra haba pynpaw ka jingkmen halor ka jingpynïasoh jong kine ki saw ngut, u la ong ba ka Jylla Meghalaya kan sa sakhi ïa ki kam pynroi kumba long ha kiwei ki jylla jong ka thaiñ Shatei Lammihngi kiba la synshar da ka sorkar BJP.U Himanta Biswa Sharma u la ong ba ki lai tylli ki jylla ha ka thaiñ Shatei Lammihngi kiba la synshar da ka Sorkar BJP ki la ïoh ban synshar ar sien kynthih bad kane kan dang ïai bteng ban pyni ba ki paidbah ha ka thaiñ ki la pdiang pura ïa ka BJP.“Ban pyntyllun shakhmat ïa ka thong, ka BJP mynta ka la pynkhreh bha na ka bynta ka elekshon ha Tripura, ha Meghalaya bad ha Nagaland," u la ong.
U la ong ba ka BJP ha Meghalaya kan sa nang kiew ha ka jingbun paid ban ïoh thaw ïa ka Sokrar na ka jingdon mynta tang arngut ki MLA ha kaba yn sa ïoh ban pyntyllun ïa ki thong treikam jong u Narendra Moti ha ka jylla.
U Bah H.M Shangpliang, haba kren ha ka jingïalang ha ka kyrteng jong ki lai ngut MLA u la ong ba ka BJP ka la kiew bha ha ka jylla Meghalaya.
“Ki paidbah ki kmen ban ïohi ïa ki kam pynroi jong ka BJP bad u Myntri Rangbahduh ka ri u Narendra Modi.
Ka Meghalaya ka la donkam ïa ka jingkylla bad ka jingkylla kan sa urlong tang lyngba ki kti jong u Myntri Rangbahduh jong ngi," u la bynrap.
Haba ïanujor ïa ka Jylla Meghalaya bad kiwei kiwei ki jylla ba la synshar da ka BJP ha ka thaiñ Shatei Lammihngi, u Bah Shangpliang u la ong ba ki paidbah mynta ki la ïohi tyngkheiñ kaei kaba ki la duh baroh shikatta.
“Ka sor Guwahati ka la kiew stet bha mynta, (katba ka Shillong bad ka Tura ki la shah ieh shadien).
Ka Jylla Meghalaya ka donkam ïa ki surok kiba bha, ka pule puthi kaba bha, ka koit ka khiah kaba bha bad baroh ki kam pynroi bad kane kan sa urlong tang hapoh ka jingïalam jong u Narendra Modi," u la ong.
Shuh shuh u la ong ruh ba baroh saw ngut ki MLA ki long kiba kloi ban shakri ïa ki paidbah ha ka jylla hapoh ka shatri jong ka BJP.Shillong, Nohprah 15 : Ka Department of Sports & Youth Affairs, jong ka sorkar jylla ka la sdang ïa ka phase-II jong ka prokram wad khynnah donsap ha ki jingïalehkai bapher bapher ne ka State Talent Identification Program.
Ka tnad ki kam ïalehkai ka la ïoh ban pyrshang ïa kumba shiphew hajar ngut ki heprit ha ka jylla, hadien ba ka la dep ïa ka Phase-I ha ka jingïatreilang ryngkat ka Meghalaya State Olympic Association (MSOA) bad ba la plie da ka Edge10 hapoh ka jingïalam u Ian Campbell u nongïalehkai Olympic pawnam ka pyrthei.
Ha u Naitung 2022 kumba 4541 ngut ki khynnah kiba ha ka rta ba 10 haduh 18 snem ki la ïoh ban pyni ïa ki sap ïalehkai bad kumba 200 ngut (100 ngut ki kynthei bad 100 ngut ki shynrang) la ïoh ban jied ban ai jinghikai pyntbit shuh shuh.
Ïa ka State Talent Indentification Phase-II la sdang ha ka 30 tarik Naiwieng 2022 ha H Elias Memorial School, Mawpat C&RD Block, ha ka 1 tarik bad 2 tarik Nohprah 2022 ha St Gabriel School, Upper Shillong, Mylliem C&RD Block, 3 tarik Nohprah 2022 ha Auxilium School Mawpat Block, 5 bad 6 tarik Nohprah ha Pynursla C&Rd Block,.14 tarik ha Nokrek Heights School bad kaba la pynkut ha ka 15 tarik Nohprah ha Little Flower Schools, Dadengre C&RD Block.
Ïa katei ka prokram mynta la pynsangeh noh shwa namar ka shuti, Christmas bad New Year ïa kaba yn sa bteng biang ha ka taïew ba nyngkong jong u Rymphang 2023 ban pyndep ïa katei ka Phase-II ha Khasi, Jaintia bad Garo Hills.
Shillong, Nohprah 15 : Ka Meghalaya kan sa mih madan ha ka jingïalehkai kaban ïaid saw sngi kaba dei ruh ka jingïalehkai kaba khatduh ha ka lympung ïalehkai Ranji Trophy na ka jingïalehkai plate group pyrshah ïa ka Mizoram bad ka donkam ban jop da 223 ron kaba dang sah sa hynñiew wicket.
Hynne ka sngi Palei, u Rajesh Bishnoi uba dei u guest professional jong ka Meghalaya u la ïoh ban khur 5/61 ha ryngkat ka jingïoh khur 4/62 ha ka inning kaba nyngkong.
Haba bteng biang ïa ka 37/3 bad da 81 ron ha ka jinglamkhmat ha ka inning kaba nyngkong, ka Mizoram ka la shah pynhap lut baroh ki wicket ban kamai 216 ron ha ka inning kaba ar, ha kaba ki arngut ki guest professional jong ka ki la ïoh ban lamkhmat ha ka liang ka kamai ron.
Ki saw ngut kiwei pat ki rangkawang bol ka Meghalaya kiba la khur wicket hynne ka sngi ki kynthup u Dippu Ch Sangma 2/39, Raj Biswa 1/27, Akash K Choudhary 1/29 bad Abhishek Kumar 1/44.
Haba beh ïa katei ka thong kaba 298 ron u Kishan Lyngdoh u kamai 40 ron bad kamai ron lang da 52 ron ryngkat u Biswa.
K a nongbah Shillong ha kine ki khyndiat sngi ka la mad ïa ka dheng kali kaba jur kaba la buh ha ka jingeh kaba khraw ïa ki nongleit nongwan la ka long naduh kiba wan na ki thaiñ Ri Bhoi, thaiñ Jowai, thaiñ Sohra bad ruh na ki bynta jong ka West Khasi Hills kaba la poi haduh u pud ba ki paidbah ki hap ban pynlut da ki kynta kyna ban poi sha ki kam ki jam jong ki.
Dang ha kine ki shisngi arsngi la ïoh ba kane ka ka dheng kali ka la nang jur arshah namar bun ki paidbah ki ïabeh ban leit thied riam thied beit ïalade bad ruh na bynta ban pynphuh pynphyrnai ïa ki ïing ki sem.
Kane ka dheng kali lehse lah ban ong ba kadei na ka jingnang bun ki kali bad ruh na ka daw ka jingbym don shuh ki jaka pynïeng kali kiba biang ha kylleng ki bynta jong ka nongbah.
Ka por ka dawa ba ka sorkar ka la dei ban pyrshang noh da ki lad ki lynti kumno ban wanrah noh da ki fly-over ha kito ki jaka ba kham jur ka dheng kali khamtam eh ha ki jaka ba kham long pdeng kum ha ki bynta jong ka Barik, Jingkieng Mawlai bad ruh wat ha ki bynta jong ka Umshyrpi.
Kaba kham pynisih eh kadei ba ha ki por ba don ka dheng kali, wat ki ambulance ba ïaid ruh ki shem jingeh ban ïoh rung napdeng.
Na ka liang ka sorkar kam dei shuh ban pynslem hynrei ka la dei ban buh kham bun ki jaka pynïeng kali kiba kham kylluid bad ruh ban kham pynheh ïa ka surok kumba ka buh thong mynta ban pynheh noh ïa ka surok na Shillong sha Dawki.
Kan ym don jingmut ban pynheh ïa ka surok pajih na sor lada ki surok hapoh ka nongbah pat ki long kiba rit bad kiba khim.
Donkam ruh ïa ki bor ba dei peit ba kin shimkhia wat ban pynkynriah noh ïa ki ïewdie lang pajih na pdeng sor.
Lehse da kaba leh kumta, ka jingrung ki kali heh ba kit ïa ki mar rep kin ym donkam shuh ban rung shapoh Ïewduh hynrei beit beit sha kito ki jaka ba la buh kyrpang.
Lah ruh ban ong ba ka jingdon tang kawei ka jaka ba long ïew kumba long ha Ïew Themawlong bad ha Khyndailad kadei ka dawbah kaba pynlong ïa ka dheng kali kaba jur namar baroh la shu ïa poi lut hajuh.
Jin lada ka long kaba lah ba ïa ki ïew jhur ïew doh lane ki ïew jain ïew nep kin long ha ki jong ki jong ki jaka khlem artatien kata ruh kan ïarap ïa ka dheng kali.
Kane baroh ka shong ha ka jingshemphang jong ka sorkar kumno ban leh ryngkat ryngkat ka jingïatrei lang bad ka District Council bad ruh ka Hima Mylliem namar tang ka sorkar marwei hi kan ym lah ban leh ei ei lada kam don ka jingïatrei lang.
Lehse mynta la ba jan ka elekshon, bun ki party kiban ïa kam ban leh ïa kane ban leh ïa katai hynrei kaba khatduh hi ka long ba donkam ïa ka mon ban leh shisha ym ban shu kam tang ha ki mat ïakhun elekshon lane ha ki manifesto.
Ka jinglong jingman ha nongbah Shillong mynta ka la nang bad ym lah ban tip ba ha ki snem ban wan lei kaei shuh kaban jia.
Lada peit naduh dang step ka dheng kali ka la sdang bad kane ka kham jur ynda la dei ka por leit skul bad kan ïai bteng tad haduh ban da poi ka por 11.30 ne 12:00 ba la poi lut ki nongtrei sorkar sha ki jaka trei jong ki.
Nangto pat la sdang biang ka dheng kali naduh ka por 2:00 baje janmiet ter ter haduh ka por 5baje ne 5 tam ba la wai trei.
Kane hi ka la ktah ymtang ïa ki nongleit nongwan hynrei khamtam eh ïa kito ki kali kamai kiba im ja na kaba kamai taksi.
Donkam ïa kano kano ka party kaba don ïa ka bor ban thaw ïa ka sorkar ha ka samoi ban wan ban buh lang ïa kane ka mat ruh ha ka manifesto lane ha ka mat treikam ynda ki la jop khnang ba shi syndon mar ïa jop dei ban wad ki lad ki lynti ban weng noh ïa kitei ki jingeh baroh.
Na kaei kaba ïohi hi lah ban ong ba ka jingdon tang kawei ka kynja iew ha pdeng jong ka nongbah kadei ka daw kaba ktah haduh katta katta ïa ka jingïaid beit ïaid ryntih ki kali.
Lehse lada ka sorkar ka thmu shisha, ka lah ban pynkohnguh ba ki dukan kiba heh dei ban don noh kum sha New Shillong ne ki jaka ba marjan lehse katei ka dheng kali kan long noh da kumwei pat.
Lah ruh ban ong ba ka jingdon ki jaka pule ha kajuh ka thain kadei kawei ruh ka daw jong ka dheng kali ha kajuh ka jaka khamtam naba kitei baroh ki don ha rud ka surok bah.
Ban weng ïa kine ki jingeh baroh, ka shong ha ka jingstad jong ka sorkar kampher ban sdang ban wad lypa ïa ki lad ki lynti kumno ban leh khnang ba ynda ka la jop kan ïoh ban sdang beit beit ïa ka kam.
Tura, Nohprah 15 : U Myntri Rangbah ka Jylla u Conrad K Sangma lashai ka sngi Thohdieng (16-12-2022) un sa plie paidbah ïa ka stadium ïalehkai phutbol kaba don ha P.A.Sangma Sports Complex, Tura.
Ïa katei ka stadium la tei ha u 2006 da u (L) P.A.Sangma bad ba la ainam ruh ha ka kyrteng jong u.
Ha katei ka stadium, nalor ka madan ïalehkai phutbol la shna ruh ka madan ïalehkai athletis bad kiwei kiwei ki jaka ïalehkai.
Naduh ba la sdang ban tei ïa katei ka stadium la ïoh ban pynlong ïa ka Tura Football League bad ïa ka Subroto Cup.
Ym tang ha ki jingïalehkai, hynrei la ïoh ruh ban pyndonkam ïa katei ka stadium ha kiwei pat ki prokram kum ha ka jingrakhe ïa ka Republic Day bad Independence Day.
La tei ïa katei ka stadium da ka sorkar jylla lyngba ka jingïarap pisa da ka Ministry of Minority Affairs bad ka sorkar jylla.
Kadei ruh ka stadium kaba ngiam 9500 ngut ki paidbah nongpeitkai.
Ka don ruh ka swimming pool kaba heh 25m x 20m, badminton hall kaba don 6 court, ka Table Tennis hall, 4 Squash Courts, Cafeteria bad ka office.
La sdang ban tei ïa katei ka complex ha u Kyllalyngkot 2021 bad watla hapdeng ka jingshah pynthut jong ka khlam jingpang Covid-19, ka State Sports Council jong ka jylla Meghalaya bad ka kynhun kaba tei ïa katei ka complex ki la lah ban pyndep ïa ka stadium ïalehkaiphutbol tang hapoh ki 2 snem.
Ka jinglut ha kaba tei ïa katei ka complex ha ryngkat ka stadium ïalehkai phutbol bad ar tylli ki indoor hall ka kot sha ka 127.7 Klur, ïa kaba yn sa plie paidbah noh ha kaba kut jong u snem 2023.
Ha ka jingplie paidbah ïa ka stadium ïalehkai phutbol kan don ruh ka jingïalehkai phutbol kaba nyngkong eh ha katei ka stadium hapdeng ka kynhun ïalehkai phutbol jong ka Meghalaya pyrshah ïa ka team ba mihkhmat ïa ka North East United Football Club.
Ha kane ka jingplie paidbah yn ïadonlang ruh u James Sangma, Myntri ka tnad ka koit ka khiah kum u smbud kongsan.
Ka sorkar jylla hapoh ka jingïalam ka NPP ka don ruh mynta hapdeng ka jingtei bad shna ïa ki jaka ïalehkai ha baroh kawei ka jylla.
Ka jingshna pynbha ïa ka JN Stadium (Polo Ground, Shillong) ïa kaba yn sa pyndep noh ha u Lber 2023.
Ha katei ka JN Stadium la shna ruh ïa ka indoor stadium kaba ïaryngkat bad ki indoor stadium ha ka pyrthei kaba kynthup ruh ïa ka shooting range, badminton court bad basketball court.
Ka Wahiajer Stadium, Jowai kadei sa kawei pat ka project kaba heh kaba la pynkhreh ban sa plie paidbah noh ha u Kyllalyngkot 2023.
Naduh ba la wanrah ïa ka Meghalaya Sports Policy ha u 2019, ka Department of Sports and Youth Affairs ka la trei shitom ban kyntiew ïa ki kam ïalehkai bad ai mynsiem ïa ki samla jong ka jylla.
Kane kadei ruh ka sienjam ha ryngkat ka jingïatreilang hapdeng ka sorkar jylla bad ka Meghalaya State Olympic Association.
Mairang, Nohprah, 15: U Deputy Commissioner ka Eastern West Khasi Hills District, u Bah W.Nongsiej hynne ka sngi u la ïoh ban plie ïa ka Eastern West Khasi Hills District Aquafest ha phyllaw jong ka Tirot Sing Memorial Hall, Pyndeng umiong Mairang, ha ka jingsynran lang ki ophisar jong ki tnad sorkar bapher bapher jong ka distrik, ki nongrep, ki dkhot Seng Treilang (SHG), ki nonghikai bad ki khynnah pule.
Haba kren ha ka jingïalang plie ïa kane ka Aquafest, kaba long ka rynsan pyni nam ïa ki dohkha bad kiwei pat ki mar ba la pynmih da ki tnat sorkar bapher bapher bad ki Seng Treilang (SHG) kumjuh, u Deputy Commissioner ka Eastern West Khasi Hills District, u Bah W.Nongsiej u la ai khublei ïa ka tnat Fishery jong ka jylla, ba ki la pynlong ïa kane ka prokram.
U la ong ba kane ka prokram ka long kaba biang paka na ka bynta ki nongshong shnong, ban ïaphylliew jingmut bad ki nongtrei sorkar, halor ki skhim bad prokram ki jong ki bad ka ai lad ruh ïa ki nongrep bad ki Seng Treilang ka thaiñ, ba kin pyni nam bad ruh ban die ïa ki mar kiba ki pynmih.
U Bah Nongsiej u la ong ruh ba ka jingthmu jong kane ka prokram, ka long ban pynshlur ïa ki paidbah nongrep bad ki nongseng kam lajong kiba don hapoh ka distrik.
U la kyntu ïa ki paidbah kiba la wan sakhi ïa kane ka prokram, ba kin ïashimbynta ha ki skhim bapher bapher ïa kiba la pyntreikam lyngba ka tnad ri dohkha jong ka sorkar jylla.
Ha kane ka sngi, la sakhi ïa ka jingpyni nam bad jingdie ïa ki mar bapher bapher, ba la pynmih da ki tnad sorkar kum ka tnat Fishery, Agriculture, Veterinary & Animal Husbandry, Commerce and Industries bad kiwei bad ruh ïa ki mar ba la pynmih da ki nongrep bad ki Seng Treilang ka thaiñ.
La ïoh ruh ban sam ïa ki synduk ri dohkha (Aquarium) bad ki dohkha bun rong (ornamental fishes), na ka bynta ban buh ha kitei ki aquarium sha ki saw tylli ki kolej ka distrik, kata, ka Tirot Sing Memorial College, ka Khatsawphra College, ka Mairang Presbyterian Science College bad ka Mawkyllei College.
Mawkyrwat, Nohprah, 15: Ki nongkyrshan na kiwei pat ki party ha ka General Meeting jong ka UDP Ranikor Zonal Unit ba la pynlong mynta ka janmiet 10.12.2022 ha Shnong Ranikor ki la leit pynïasoh ban kyrshan ïa u kyrtong ka UDP Ranikor Constituency, u bah Pius Marweiñ.
Ha katei ka janmiet kumba 100 ngut tam ki nongkyrshan jong ka NPP, INC bad kiwei kiwei ki party kiba wan pynïasoh thymmai sha ka UDP ha kaba u MLA/MDC jong ka Ranikor Constituency, u bah Pius Marweiñ u la ïoh ban pdiang sngewbha ïa kiba wan pynïasoh thymmai sha ka Party UDP.Ha kane ka sngi u MLA/MDC u la ïoh ruh ban pynskhem ïa ki nongkitkam jong ka UDP Ranikor Zonal Unit naduh ki Parent Body, Women’s Wing bad Youth’s Wing bad lah ïoh ban pynskhem ïa ki Nongkitkam jong ki UDP Ranikor Primary Unit bad Pamdaba Primary Unit naduh ki Parent Body, Women’s wing bad Youth’s Wing.
Mawkyrwat, Nohprah, 15: Kum shibynta ban pynsngewthuh ha ki paidbah jong ka dong ka thaiñ halor kumno ban ïada ïa ki jingri jingdup na ki jingpang ba bun jait, ka ophis Animal Husbandry & Veterinary Department (AH&VD), South West Khasi Hills District mynta ka sngi ka la ïoh ban pynlong ïa kawei ki prokram ai jinghikai ne ka awareness programme ha kaba ha kane ka sngi la wan ban ïashimbynta da ki 300 ngut ei ei ki paidbah na ki 7 tylli ki shnong jong ka thaiñ Shngimawleiñ, South West Khasi Hills District.
Ïa kane ka prokram la pynlong ha phyllaw jong ka Shngimawleiñ Government Upper Primary School ha kaba u kongsan u dei u bah Polin Lyngdoh Marshillong, Headmaster jong ka Shngimawleiñ Government Upper Primary School ha ryngkat ka jingïadonlang ki doktor napoh ka ophis jong ka Animal Husbandry & Veterinary Department (AH&VD), South West Khasi Hills District, bad ki longkmie longkpa kiba long ki nongïashimbynta ha kane ka sngi.
U bah Polin Lyngdoh Marshillong kum u kongsan haba kren ha ka jingïalang u la pynpaw ka jingaikhublei ïa ka ophis jong u District Animal Husbandry & Veterinary Department uba la shim ïa kane ka synjam ban pynlong ïa kum kine ki jait prokram kiba long ka jingmyntoi na ka bynta ki paidbah nongshong shnong kiba ju im sngi ha kaba ri jingri naduh ki masi, ki sniang, ki blang bad kiwei.
U la ong ruh ba lyngba kane ka prokram kiba bun ki nongshong shnong kin sa ïoh ki jingmyntoi lyngba ka jingai jinghikai jong ki doktor.
Namarkata, u la kyntu ïa ki paidbah nongri jingri ba haba ki la ïoh jinghikai kim dei ban pynleh noh ei hynrei ki dei ban pyndonkam hok ha ka ban pynïaid shaphrang ïa ka kam khnang ba ki jingri jingdup jong ki kin heh kin san bad ki lait na shibun ki jait jingpang kaba long ka daw jong ka jingpoi haduh u pud jong ka jingïap.
Ha kane ka sngi la ïoh ruh ki jinghikai bad ki jingai jingpynshai na ki doktor kata na ka Dr.I.Wanniang, kaba la kren shaphang ki jait jingpang bad ka jingsumar ïa ki jingri jingdu bad kumno ban leh lada ki nongri jingri kim don ha ka met ba koit ba khiah bad kumjuh ruh kaba kham kongsan ka long ban ïoh ïa ka doh bad ka dud kaba khuid na ki jingri.
Katba ka Dr.F.L.Lyngkhei pat kaba la kren halor ka jindonkam jong ka jingaidawai wieh, ka jingaitika bad ka jingregister lyngba ka ‘Ear tagging’.
Kumta, na ka liang jong ki nongai jinghikai ha shwa kaba kut jong ka jingialang ki la kyntu bad ai mynsiem ïa ki nongri jingri ba ka jinglehkhuid bad ka jingai jingtip ha ka por kaba biang ïa ka jinglong jingman jong ki jingri yn lah ban ïada na ka jingïap jong ki.
