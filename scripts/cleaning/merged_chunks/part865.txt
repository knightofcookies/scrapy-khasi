Kitei kiba shah kem kidei kiba la tip kyrteng kum u Romiki Ryngkhlem, u Lik Bang bad u Riwot Lipon kiba dei na ka shnong Pynthorlangtein.
Katei ka longkmie ka la ujor sha ki pulit pyrshah ia kitei ki briew da kaba iathuh ba ha ka por 10:00 PM ha ka 29 tarik u Nailur kyndit la wan rumg kitei ki lai ngut bad ki la lute ia ka T.5000/-.
Ki la bom la shoh ruh ia ka bad uwei na ki u la leh beijot ia ka.
Ki pulit ki la rah ia kitei ki lai ngut sha iing bishar mynta ka sngi bad ka iing bishar ka la rai set along iaki ha Jowai District Jail.
Shillong, 02 Risaw:Ia ka met iap jong u pulit ba shah siat iap ha ki lehnoh GNLA ha kane ka sngi Balang u Bah Helping Stone Nongkseh.
Ia ka met jong u Bah Nongkseh yn pyndep lashai ka sngi ha shnong jongu ha Nongshangu kaba don hajan ka Umsning ka Ri-Bhoi district.
Na ka liang u commandant Bah Hubert G Lyngdoh u la ong ba ka jingleit ontep ia une u pulit kan long lashai ha kaba yn don ka jingleh burom na ki pulit.
U la iathuh ba u Bah Nongkseh u dang shu pyniasoh sha ka kam pulit ha u bnai Naitung bad la phah sha East Garo Hills.
“Na ka liang jong ngi ngi thoh sha ka sorkar ba kan leh ia kaba donkam ba kan ai jingiarap sha kiba haiing hasem jong une u pulit ba la lenlade", la ong u Bah Lyngdoh.
Lah ban kdew ba u Bah Nongkseh bad u Kanton Dalu jong ka 6th MLP Battalion ki la khlad noh hadien ba la shah hiar thma kynsan ha ki dkhot ka GNLA ha ka sngi Balang por 3 baje janmiet katba ki dang wanphai da ka ar shan na iew ha Williamnagar, ka East Garo Hills.
Shillong, 02 Risaw:Ka Hynniewtrep Youth Council (HYC) ka la seng ia ka Anti-Uranium Movement (AUM) ban pyrshah ia ka sorkar jylla ne ka sorkar pdeng ban tih uranium ha South bad West Khasi Hills district ka jylla Meghalaya.
Haba kren mynta ka sngi sa ki lad pathai khubor, u organizing Secretary ka HYC u bah Nickson Dohling u la ong ba naduh ba sdang ka seng ka pyrshah ia ka jingtih uranium bad haduh mynta ngin ieng pyrshah beit halor kane.
Ka jingseng ia ka anti uranium movement, ka seng kan sa pynlong ia ka jingialang paidbah ha man ki jaka ha ri Khasi bad ha Jaintia Hills ban pyntip sha ki paidbah halor ka jingma lada shah ban tih ia une u uranium.
Ia kane ka jingialang yn sa pynlong ha kine ki sngi ha Umdohlun, Mawkyrwat ha South Khasi Hills, Nongstoin ha West Khasi Hills bad ha Shillong.
“Ngin nym shah ban tih uranium ha kane ka jylla", la ong u bah Dohling.
Na ka liang ka seng ki la kyrpad ba ia ki paidbah ba kin iasnoh kti lang ha kane ka jingpyrshah ban tih uranium, la ong u bah Dohling bad u la bynrap ban iada na ka jingma ngim dei ban shah ban ailad ban tih uranium.
“ Ngi kyrpad ia  baroh ki paidbah bad kynhun seng ba kin iasnoh kti lang bad ngi ha kane ka jingiakhih kum ka dak ka jingiatylli", la ong u bah Dohling.
U bah Dohling, u la ong ba na ka liang ka seng kan sa phah jingthoh sha ka  sorkar jylla bad sha ka District Council ba kim dei ban ai NOC ia kano kano ka tnad jong ka sorkar pdeng ba kin tih ia u uranium ha kane ka jylla.
Ha kajuh ka por ka HYC, ka la ong ba dang shen ki nongtrei ka Maheshwari Company  ki la pynlong ia ka jingtih ia u uranium ha Kulang ka thain Nongjri South West Khasi khlem ka jingpyntip ia ki paidbah.
“ Ngin sa pyntip sha ki paidbah kiba shah pynbiej ha ka sorkar khnang ban shah ban tih uranium", la ong u organizing secretary ka HYC.Dang shen u Myntri Rangbah ka jylla u Mukul Sangma, u la ong ba ka sorkar jylla kam don kano kano ka jingthmu ban tih ia u uranium na Mawthabah-Wahkaji.
Shillong, 02 Risaw:Shim bynta ki paidbah bad ki kynhun bapher bapher ha ka jing pynkhuid ka Swacch Bharat ba la pynlong da ka ophis jong u the Deputy Commissioner, East Khasi Hills District kum shi bynta ban rakhe ia ka jingdap shisnem ka Swacch Bharat  Abhiyan ba la sdang naduh myns hemsnem hynne ka sngi ha Khyndai Lad.
Ia kane ka jingpynkhuid la plie da u Lat ka jylla ka  V Shanmuganathan.
“Ngin pynlong ia ka jylla Meghalaya kawei na ki jylla ba khuid ha ka ri.
Ngi la don ka shnong Mawlynnong kaba dei kawei na ki shnong kaba khuid tam na Asia", la ong u  Shanmuganathan.
Haba kren mynta ka sngi kaba dei ruh ka sngi kha u Mahatma Gandhi, u la ong ba u Gandhi u don ia  ka jingthrang ban pynlong ia ka ri  India ka ri kaba khuid tam ha ka pyrthei.
la ong, ban pynlong ia ka jylla Mehalaya kaba khuid tam donkam ka jingiatreilang jong baroh.
Katba ka Myntri Kam pohiing ka kong Roshan Warjri, ka la ong ba donkam ban kyntiew ia ka rukom pyrkhat jong baroh ban pynlong ia kane ka jingthmu kaba seisoh.
Ka la ong ban wanrah burom biang ia ka nongbah Shillong donkam ban don ia ka jingmut ba iar ha kaba iadei bad ka imlang sahlang.
Ha kajuh ka por u Chief Secretary ka jylla u bah PBO Warjri, u la pynpaw ia ka jingsngewsih namar ka jingduna ka  jingiatreilang jong ki paidbah.
“ Ngi la sdang ia kane ka prokram mynshemsnem bad ngi dang iohi tang khyndiat ki jing seisoh  ha ka jingkhuid", u la ong.
U la ong ba ki briew ki bret jaboh kulmar palat ha ki surok, ki jaka iaid kjat bad kane ka pyni ba dang duna palat ka jingshimkhia ia ka jingkhuid.
"Ngi dei ban burom ia ka mariang bad kadei ka kamram jong ngi ban sumar khuid ia ka mariang", la ong u Bah Warjri.
Kum shi bynta ha kane ka prokram la pynlong ka jingpynkuid ha ki thain Khyndai Lad bad ha kiwei kwiei de ki jaka ha kane ka Nongbah Shillong.
Ha kane ka jingialang, ki bor pyniaid ka District Administration ka East Khasi Hills ki la jied  lai tylli ki shnong kynthup ka Mission Compound, Cleve Colony bad ka Upper Jaiaw Lansonalane kum ki shnong ba khuid.
U Lat ka jylla u la sam ia ka khusnam pisa sha kine lai tylli ki shnong.
Ia kane ka prokram, la pynlong ruh ka jingpynkhuid ha ka thain jong ka Iew Mawngap, East Khasi Hills District.
Ia kane ka prokram la pynlongd da ka Mawphlang C&RD Block ryngkat ka jingiatreilang bad ka ophis jong U Lyngdoh ka Hima Mawphlang bad NESFAS bad la ai jingkyrshanglang da ka Khrawsing Christian Collegebad ka Seng  Samla Mawngap.
U Parliamentary Secretary ka sorkar jylla u bah KC Khyriem ubad dei ru u MLA ka thain u la long kum u kongsan ha kane ka sngi ha ryngkat ka jingdonlang bad u bah L Blah u MDC ka thain, Dr C Ryngad, u bah D Marbaniang u Rangbah Shnong ka  Mawngap Mawsmai, bah PT Passah u Block Development Officer ka Mawphlang C&RD, lem bad ki kolej bad ki skul bapher bapher kane ka thain.
haba kren ha kane ka sngi, u bah Khyriem u la ong ba u Mahatma Gandhi u la ai ia ka jinglaitluid bad ka burom bad donkam ban sngew burom ia u.
Shwa ia kane u bah Khyriem u la sam ia ka khusnam sha ki dukan kiba khuid tam ha kane ka iew  Mawngap.
Kiba ia ka khusnam ki long ka kong  T  Sun,  F Challam bad S Khyriem.
Shillong, 2 Risaw:Ki nongialam ka United Democratic Party ( UDP) ki la lei tar sngi sha ri Lum Garo kata ha ka 29 bad 30 tarik u nailur ban leit ialap elekshon na ka bynta ki kyrtong MDC jong ka ki ban ia aireng ha ka elekshon MDC ka ban long ha ka 12 tarik u risaw, 2015.
Ki nongialam ka UDP kiba la leit ban ialap elekshon ha ri Lum Garo ki kynthup ia u bah Titos Chyne, MLA ka Sohra, u Dr.Jemino Mawthoh MLA ka Nongthymmai bad u bah Allan F Dkhar General Secretary ha kaba ki la ia kynduh ruh ia ki nongialam bapher bapher jong katei ka seng bad kumjuh ruh bad ki kyrtong na East, North bad West Garo Hills ki ban ia khun ha katei ka elekshon.
Ha katei ka jingleit ialap , ki nongialam ka UDP ki la kren halor ka jingdonkam ban pynkhlain ia ka District Council kaba la shah pyndonkam bakla ha ki Party kiba heh ha kaba la iohi ia kane lyngba ki dak ki shin ka jingtuklar jong ki ia ka riti ka dustur kaba dei ki sobjek ka District Council.
Ki la pynpaw ba donkam ban pynneh pynsah ia ka naba ka don ka jingiada kyrpang ia ki jaitbynriew rit paid kumba la pynkupbor da ka riti synshar ka ri.
Ki la pynkynmaw ruh ia ka ripod jong ka Veerapa Moily Committee  kaba la mynjur ban pynduh pyndam ia ka District Council.
Ki la kyrpad ia u paidbah ha ki jingialang paidbah ba kin bud ia katei ka Party bad ban ka jingjop donburom ia ka, ki la kren sngewkhia ruh halor ka shongsuk shongsaiñ ka ri lum Garo kumba ka long ha kine ki sngi.
Shillong 04 Risaw:Ka seng Jaintia National Volunteer (JNV) hapoh ka jingialam u president samla P Sari ka dap daka jingsngew lehrain haduh katta katta haba ioh sngew iaki kam jongki nongsynshar paid bah kiba hapoh ka Jaintia Hill Autonamous District Council (JHADC) kiba thmu ban thungkam Adhoc khlem da ai ki jingpyntip paidbah ba ki samla pule kin tip ban ia thep aplikeshon katkum ki kyrdan bapher bapher.
Ha ka kyrwoh ka seng ka la ong kumba ka paw ha ki ki khubor naduh ki Grade I haduh ki Grade III ka Exectuive Committee ka JADC ka la shu thmu ban thung kam khlem ka jingpynban paidbah kum ki LDA , ki peon, S/A bad ki forest gaurd.
Katkum ba paw haduh 26 tylli dang tam ki kam ki mut tang ban shu thung adhoc iala ki jong ki jong ki briew khlem da khot jingpynbna  ban ailad ia kiwei pat ki samla pule jongka Jaintia kiba pyndep ha ki kyrdan bapher bapher ki ba bit ban trei iakine ki kam khamtam hakine ki sngi kiba bun ki samla pule ki kyrduh kam kyrduh jam haduh katta katta, la ong ka seng.
Halor kane, ka JNV ka pyrsah ia kane ka jingleh jong ka EC ka JHADC ba ki mut ban pynduh iaka hok u paidbah khamtam iaki samla pule namar ba u paidbah u dang thrang ban ioh sngew iaki kam ba bha jong kine ki ec member bad ia u cem tad pynban la ioh sngew daki kam sopsop jongki kim kwah ban pynioh iaka hok u paidbah.
Ka seng ka dawa ia ka ka council ba kan ai noh daka jing pyntip paidbah khnang ba ki samla pule kin ioh ban thep aplai , la ong ka kyrwoh na u president JNV Bah P Sari.
Shillong, 2 Risaw:Ki shithi risaiñ ki MDC kiba la risaiñ noh na ka kam MDC ha kine ki sngi la iathuh ba mynta ki la poi ha kti u Lat ka jylla u V.Shanmuganathan.
Kawei pat ka khubor ka la iathuh ba u Lat u la ioh pdiang ia katei ka shithi risaiñ bad kaba sah mynta ka long ba un pynbna la u pdiang ne un nym pdiang bad lano un pynbna ba kan don noh ka elekshon shiteng samoi ha KHADC bad JHADC.Shillong, 04 Risaw:U Chief Secretary barim ka sorkar jylla uba dei ruh u Co-Chairman Meghalaya Resource and Employment Generation Council u bah WMS.Pariat ha kane ka sngi Saitjain u la pyllait ia ka kot “The Gorkhas in the freedom struggle of India" ba la thoh da u KK Muktan ha Hotel Polo Towers, Shillong ha ryngkat ka jingdonlang u Anil Pradhan u IPS ba shongthait, u HM Shang pliang u Director I&PR, ryngkat ka jingdonlang kiba haiing hasem.
Ha ka jingpyllait ia kane ka kot, u bah Pariat u la ai khublei ia une u nongthoh kot uba la lah ban thoh ia kane ka kot ban batai shaphang ka jing iarap jong ki Gorkhas ha ka jingiakhih laitluid.
U bah Pariat u la ong ba kane ka kot ka iarap ban ia jingtip sha phang ki Gorkha kumno ki don bynta ha ka Indian National Army ha ka jingiakhih laitluid.
U la ong ba bun na ki briew kim tip shaphang ki Gorkha ne INA,  hynrei  mynta ka jingdon  kane ka kot kan iarap shibun eh ia briew khamtam ia ki nongthoh kot.
Shuh shuh u la ong ba ka jingdon jong kane ka kot kan iarap ia ki nongpule, ki khynnah skul bad khamtam ia ki nongthoh kot bad  bad kumjuh ia baroh.
Shwa ia kane la ioh ka jingkren maitphang halor kane ka kot na u Muktan uba dei u nongthoh ia kane ka kot, u la ong ba kane ka kot la phiah ha ki lai bynta.
Ka bynta ba nyngkong ka dei shaphang ki shipai Gorkha kiba iasoh bad ka Indian National Army ban iakhih ban leh pyrshah ban ioh ia ka jinglaitluid.
Ka bynta ba ar, kadei shaphang ka jingshim bynta palat hajar ngut ki Gorkhas ha ka INA  hapoh ka jingialam jong u Netaji Subhas Chandra Bose ha ka thma bah ba ar ban pyllait ia ka India na ka jingshah synshar ha ki shipai phareng.
U la batai halor kumno kine ki Gorkhas ha India ki don bynta ha ka jingiakhih laitluid  pyrshah ia ki shipai British ha kaba ki la aiti ia ka jingim lade na bynta ban pynioh ia ka jinglailuid ia ka ri.
U la ong ba bun na ki Gorkhas India kiba iakhih ban pynioh ia ka jinglaitluid hapoh ka jingialam jong u Mahatma Gandhi kidei kiba shong basah ha Darjeeling, Calcutta, Benares, Dehra-dun bad ha ka jylla shaphang lamihngi.
Ha ka bynta ba lai jong kane ka kot, u Muktan u la ong ba ka dei shaphang ka thma kargil ha u snem 1999 ha kaba 22 ngut ki Gorkhas ki la duh ia ka jingim ha kane ka thma ban pyllait luid ia ka Kashmir na ki nong Pakistan.
Shillong,  04 Risaw:Ka sorkar Megha laya ka la iakynduh jingeh bha ha ka rukom ia ka jingnang jingstad kaba bha sha ki khynnah skul, namar ka jingduna ki nonghikai bad kiwei ki daw haba ianujor bad ki skul bym dei sorkar.
U Symbud Myntri Rangbah ka jylla ba peit ia ka pule puthi u Dr Roytre C Laloo u la iathuh ba kumba 600 tylli ki LP skul sorkar  ha Khasi bad Jaintia kiba don tang uwei u nonghikai katba ha Garo Hills ki don kumba 100 tylli eiei.
“Ki don kumba 600 tylli ki lower primary skul ha Khasi bad Jaintia kiba don tang uwei u  onghikai bad kumba 100  tylli ha thain Garo Hills",  la ong u Dr Laloo  haba kren ha ka 15th Biennial ka Meghalaya Government LP School  Teachers Asso ciation(MGLPSTA) ba long ha kane ka sngi Sait jain ha Dinam Hall, Shillong.
Ban tem ia kane ka jingeh, u Dr Laloo u la ong ba ka sorkar kan pynlong noh shen ia ka  eksamin jong ka State Eligibility test (SET) khnang ba ki nonghikai kiba pyndep ia kane yn ioh ban phah sha kito ki skul kiba don tang uwei u nonghikai.
U la ong ba ka jingeh ba kongsan ban pyndap ia ki kam ba lait ka dei namar bym don pisa ka sorkar.
“Ha ka mang tyngka ka tnad pule puthi ka jylla kaba 2000 klur, 70 percent  na kane ka pisa la pyndonkam tang ban siew ia ka tulop jong ki nonghikai, la ong u Dr Laloo.
U la ong ba hapdeng ka jinghiran pisa kaba jur, ka sorkar ka la pyrshang tyngeh ban pynbiang ia ki jingdonkam jong ki nonghikai.
“Ha kane ka shi snem, naduh ba nga la shimti ia ka tnad pule puthi, ngi la lah ban pynlait ia ka tulop jong ki nonghikai man u bnai ym kum mynshwa ha kaba ka shim por da ki bun bnai" la ong u Dr Laloo.
Katkum ka jingong u Dr Laloo,  ki don 30,000 ngut ki nonghikai ha kane ka jylla kynthup ki deficit, bym dei deficit bad ki nonghikai skul sorkar ha kaba ka sorkar ka la iaksaid ban pynbiang ia ka tulop jongki.
Ha kawei ka liang u la pynpaw ia ka jingsngew khuslai haba ki skul sorkar ki la nang hiar arsut ha ka jingpynrung skul ia ki khynnah bad bun ki khynnah ki leit sha ki skul bym dei sorkar.
Ha kane ka sngi la ioh ruh ia  ka jingkren na u   Executive Chairman (EC) ka Meghalaya Board of School Education (MBOSE) Bah EP Kharbhih, u  president ka MGLPSTA  Bah KS Lyngdoh ba la iashim bynta ki nonghikai na kylleng ki jaka ka Khasi bad Jaintia.
Ha kane ka sngi ka Meghalaya Government Primary School Teachers’ Association (MGPSTA) ka la aiti ruh ia ki mat jingdawa ha u Symbud Myntri Rangbah ba kyntup ban thung bad pynbiang nonghikai ha kylleng ki skul kiba don ha ka jylla Meghalaya, namar ka jingiakynduh mawsiang ban pyniaid ia ka jinghikai skul khamtam haba uwei u nonghikai u shim shuti haba pang ne don kiwei kiwei ki daw bym lah kiar, ki khynnah ki la shu shongkai.
Ka MGPSTA ka la dawa ruh na ka Sorkar ba kan shna pynbha ia ki skul da ki ingmaw namar kumba ka long mynta dang bun bha ki skul ha kylleng ka jylla kiba dang dei tang ki iing tap shiliang bad ki iing tin kaba wanrah jingeh bha ia ki khynnah skul ha ka jingdon ki kamra klas.
Ka Seng ka la dawa ruh na ka Sorkar ba kan iarap pisa ban shna pynbna ia ki skul sorkar kiba la jot la pei.
Ka seng ka la pynpaw ba ka jingpynkiew kam ia ki nonghikai Lower Primary ka long kaba duna bha haduh katta katta.
Ban kyntiew kyrdan ia ki nonghikai ka long tang ha ka post Sub-Inspector of Schools, la ong ka dorkhas.
Ka Seng ka la dawa na ka Sorkar ban thung noh uwei u Peon u ban long ruh u Chowkidar ha manla ki skul  bad ban pyntreikam noh ia ka skhim ba thymmai ba la tip kum ka Assured Career Progression Scheme na ka bynta ka jingmyntoi jong ki nongtrei kam Sorkar kiba la shu sahkut hajuh.
Ka Seng ka la pynpaw ruh ka jingsngewkhia halor ka jingdon jong ki nonghikai skul Sorkar kiba pynkheiñ ia ki kyndon treikam ka Sorkar ba la tip kum ka Government Services’ Conduct Rules.
Ka Seng kam lah ban sngewthuh balei ka Sorkar ka ailad ia kane watla ka Sorkar ka la ioh ingtip halor kane, la ong ka dorkhas.
Shillong, 02 Risaw: Tang ha ka shi bnai ka jingiaid iew ka sabon lifebuoy ka la kot sha kumba 3 lak tylli eiei, la ong uwei u nongkhaii sabon ha Iew.
Une u nongkhaii, u la iathuh ba ki sabon ki don arjait kawei kadei ka sabon lifebuoy kaba lieh bad kawei pat kadei kaba sabon kaba saw.
“Napdeng kine ki ar tylli ki sabon, ka sabon lifebuoy kaba lieh ka kham jur ka jingdawa haba nujor bad kawei pat", la ong utei u mahajon sabon.
Ha kane ka jylla ki don haduh hynniew ngut ki nong suplai ia ka sabon bad ma u khaii tang ha ki thain Iewduh.
Ha ka shi sngi sngi tang ha Iewduh la suplai khatar tylli ki sabon ha man la ki dukan, la ong utei u mahajon bad u la bynrap ba ka jing suplai ia ki sabon ka shong katkum ka jingdonkam jong ki nongdie ia ka mar.
“ Lada ki dang don kam sabon ngi ai bad lada ki shim khatar tylli shaneng ki sabon ka dor thied ruh ki ai katkum ka dor jong ki kompeni", la iathuh u nongkhaii.
Ka dor jong kane ka sabon lifebouy kawei kawei ka shongdor Shiphew tyngka.
Hynrei u la iathuh ba kham mynshwa ka iew ka hat ka kham biang bha ban ia mynta hynrei ha kine ki snem ba ladep naduh ba khang ia u dewiong ka die ka thied ruh ka la ktah lang, la ong utei u Mahajon sabon.
Haba iadei bad ki jingtah jingsum dur khmat, u la ong ba u Ponds udei uwei na ki kompeni ba don bun jait ki jingtah jingsleh kynthup naduh ka jingtah sait khmat, ki jingtah dur ba kiwei kiwei de.
Kine ki jingtah ki don la ki jong na bynta kynthei bad shynrang bad ka jingdawa ka kham jur bha ha ka jingtah dur ki shynrang.
Katkum ka jingiathuh une u nong suplai,  ka jingsuplai ia ki ne ki jingsum jingtah khmat ka la poi sha kumba 4 lak eiei tang ha thain Iewduh.
Shillong, 04 Nailur:Ka Public Accounts Committee (PAC) kaba dang shu thaw thymmai jong ka iing dorbar kan sa buddien biang ia ki kam ba sahteng kiba la shimti da ka PAC barim.
Ia ka PAC thym mai la ialam da u Bah Paul Lyngdoh kum u chairman ba kynthup ia ki dkhot Bah KP Pangniang (HSPDP), Bah Ronnie V Lyngdoh, ka Bluebell Marak na Congress bad u Bah Hopeful Bamon (IND).
U Bah Paul Lyng doh  u la ong ba ka PAC kan iai buddien ia ki kam ba sahteng ba la leh da ka komiti ba mynshwa kum ki jaka shohdoh ha Jowai bad Shillong, ki kam shim jaka ha kad liengsuin ha Umroi bad kiwei.
“Ka komiti kaba mynshwa  ka la sei madan shibun ki jingdkoh ha ka jingshna ia ka jaka shohdoh ha Shillong bad ha Jowai.
Ngi buddien biang ia kine bad ngin pynngat ia ka jingkitkhlieh ia kito ki briew kiba leh torit ia kine ki kam,"  la ong u chairman thymmai ka PAC.U la ong ba ka PAC kaba rim ka la dep khot hajir ruh ia ki heh ka tnad Animal Husbandry and Veterinary  kiba iadon bynta ban wanrah ia ka jngdkoh a ka jingpyntreikam ia ka projek.
U Bah Paul Lyngdoh u la ong ba katkum ka kaiphod jong u CAG  ka la buh jingkylli kaba satar bha ia ka rukom pynkhein ia ki kyndon da ka tnad kaba shah ia ka kompeni na Chennai ban aiwai ia u kontrak ban shna ia ka jaka shohdoh ha Mawlai Mawiong.
Katkum ka jingong jongu,  ka PAC kaba rim ka la dep lap ia kiba bun ki jingdkoh ha ka jingshna ia ka jaka shohdoh ha Jowai khamtam kaba khlem sdang naduh u snem 2012 wat la ka pisa la dep pynlait.
Kham mynshwa ka PAC ka la byrngem ban pynshitom ia ki heh ka Animal Husbandry and Veterinary  kiba la iadonkti ban pyndonkam ia ka pisa kaba T.7.65 klur ban shna jaka shohdoh ha Jowai ka West Jaiñtia Hills.
"Ngi la pynkhreh ban pynshitom ia ki heh ka tnad kiba donkti beit beit bad ka kane kam" la ong u dkht ka PAC bah Ronnie V Lyngdoh.
U la ong ba ka PAC kam shym la hun ia ka rai jong u  director barim u  Dr L Lyngwa ban pynlait ia ka pisa T.1.81 klur sha ka kompeni na Chennai bad ia u kontraktor u Bah Rishan Rapsang ban pyntreikam ia kane ka kam kaba khlem pat sdang haduh mynta.
Ha kajuh ka por, ka PAC kan buddien ruh ia ka jingsiew bai jaka ia ka jingshim ban shna ia ka kadliengsuin ha Umroi.
Shillong, 4 Risaw:U Aktor Bolly wood u Farhan Akhtar u la wan poi tiap ha nongbah Shillong myn hynin ka sngi na ka bynta ban ring ia ka phlim Bollywood kaba la ai kyrteng ka Rock On 2.
U Farhan u la poi ryngkat bad u Director katei ka phlim u Shujaat Saudagar.
Ki lad khubor ki la iathuh ba shen ha kine ki ar lai sngi yn sdang noh ban ring ia katei ka phlim bad yn leit ban ring ha kylleng ki jaka ba itynnad kane ka jylla ka ban shim por haduh kumba 2 bnai ban pyndep ia ka.
La ong ba ha katei ka phlim u nongshna phlim, u kwah bha ia ka jaka ka ban ia hap dur bad ka khana jong katei ka phlim bad hadien ba la wad bad jied bun tylli ki jaka u la ibit eh ia ka nongbah Shillong na ka bynta ban ring pyndep ia katei ka phlim.
Ki lad khubor ki la ong ba ki la don bunbah ki daw ba la jied ban ak ia ka Rock on 2 ha nongbah Shillong bad kylleng ki jaka kane ka jylla bad katto katne tylli ki daw ba la jied ka dei namar ba kane ka jylla ka don ia ki lum ba jyrngam kiba itynnad , ki kshaid ki um kiba noh rymphum bad nalor nangta ba ka dei ruh ka jaka kaba la tip kum ka ktem bah jong ka rwai ka siaw bad ka put ka tem ha kaba ki briew jong kane ka jylla ki dei kiba sngewtynnad bha ha ka put ka tem.
Shillong, 4 Risaw:Ha ka 2 tarik u risaw ka Khadsawphra College ka la rakhe pyndonburom ia ka sngi kha ba 146 jong u Mahatma Gandhi da kaba pynlong ia ka jingpyn- khuid kaba la tip kum ka Swachh Bharat , kum ka jingiasnohkti lang bad baroh kawei ka ri India ban pynlong ia ka ri kaba khuid kaba suba.
Watla ka la don ka jingpynbna shuti ia ki skul ha katei ka sngi, hynrei ki khynnah pule katei ka Kolej ki la shim bynta shitrhem da ka jingkmen ban pynlong ia katei ka sngi kum ka sngi treikam.
Ka jingthmu jong katei ka kolej ban pynlong ia ka Swachh Bharat ka long ban pynsngewthuh ia ki khynnah skul bad ki nongshong shnong ia ka jingkordor jong ka jingleh khuid kumba la ialam lynti da u Mahatma Gandhi, ha katei ka sngi ka la don ka jingpynkhuid ia ka sawdong sawkun jong katei ka kolej.
Shillong, 4 Risaw:Ha ka jingleit khynra lehnoh ki shipai Army ryngkat ka jing iatreilang bad ki pulit Assam ki la ioh kem laingut ki dkhot ka GNLA, kitei ki 3 ngut ki dei kiba la tip kyrteng kum u Cheg Cheng Marak, Lahen Marak bad u Singsi Rbat.
Na kitei la ioh kurup 3 tylli ki pistol bad ki kuli bad kiwei pat ki tiar pynmynsaw.
Shillong, 04 Risaw:U Chief Secretary barim ka jylla u Bah WMS Pariat, u la ong ba ka jingmih ka kynrum kynram ha kaba iadei bad ka kam Rangbah Shnong hadien ba la sloit iktiar ka Meghalaya High Court ka dei namar ba ka District Council ka la bakla naduh mynshwa ban pynbeit ia kane ka kam.
Haba iakren bad u Rupang ha kane ka sngi Saitjain, u Bah Pariat u la ong, “Kaba kongsan ba ka District Council ka dei ban leh naduh mynshwa ka long ban pyn rung ne ithuh (codify) ia ki riti dustur ha ka rukom pyniaid kam pyniaid jam bad ka syn shar ka khaddar".
“Ki la bakla naduh mynshwa, ki la dei ban kodiphai (Codify) ia ki.
Jin lada ki la leh ka jingeh kan nym mih satia", la ong biang u Bah Pariat.
U la ong ba namar ka jingbym lah ki district council ban pyndep ia kane ka kam, ka la pynlong ia ka sorkar jylla ba kan shimti hi noh ia ka kam da ka jingbym banse satia.
“Ka sorkar jylla ka la hap ban shimti ban pynkhreh ban thaw ain ia ki Rangbah Shnong da ka jingbym banse ban pynbeit noh ia kane ka jingeh kaba donkam kyrkieh", la ong u Chief Secretary barim ka jylla.
Katkum ka jingong u Bah Pariat, jin lada ki district council ki la leh ia la kamram, kan nym pynlong ia ka sorkar jylla ba kan tuklar ia kane ka kam.
“Imat ka sorkar jylla ka la iohi ba kim lah ban leh ia kane ka kam, ka la hap ban shimti noh halade", u la ong.
U la ong ba ka jingiakhih halor kane ka kynrum kynram ban pynkup bor ia ki Rangbah Shnong  kam dei ban iakhleh bad ka sain pyrthei, namar ba kane ka wanrah ia ka jingsniew  dur ia ka imlang sahlang.
Ha kawei ka liang, u CS barim ka jylla u la ong ba ka Meghalaya Development Authority (MUDA) ka donkam ban peit ban khmih ia ka rukom shna iing, namar ka jingshngain.
Wat sha kito ki jaka ba don shabar u pud u sam ka MUDA, ruh dei ban bud ia ka jingshna iing shna sem katkum ki kyndon ba la buh da ka MUDA.“Ha ka jingsngew jong nga, ka MUDA ka donkam ban pyntreikam ia ki kyndon shna iing namar ba kane ka long kaba donkam ban wanrah ia ka jingshngain", la ong u Bah Pariat.
“Wat sha ki jaka ba don shabar u pud u sam ka MUDA, kane ka tnad ka dei ban ai ia ka jingbthah ba dei ban bud ia ki kyndon shna iing katkum ba la buh da ma ka", la ong shuh shuh u Bah Pariat.
U la ong ba ka jingpyrshah bad ka jingthnum ki paidbah ia ka MUDA ka dei tang namar ba ka rukom pyniaid ka lah ban dei lehse kam long kaba iaid ryntih.
Katkum ka jingong u Bah Pariat, kane ka tnad ka sorkar jylla ka dei ban pynbeit bha ia ka rukom treikam jongka khnang ba ki paidbah kin nym iakynduh jingeh.
Shillong, 4 Risaw:Ka Movement for Indigenous People’s Rights and Livelihood, Meghalaya, ka kren sngewkhia jur, halor ka jing ia pyni bor ha kine ki sngi hapdeng ka sorkar Meghalaya bad ka Khasi Hills Autonomous District Council (KHADC), kaba la pynmih ia ka jingktah kaba jur ia ki kyndon trei kam jong ka riti synshar ri.
Katei ka seng, ka shim, ba ka jingpynhiar shuki jubor ia ki 7ngut ki MLA, kiba long ruh ha kajuh ka por ki MDC, ka dei beit, ka buit shim kabu sain pyrthei jong ki nongialam, kiba don ha ka Sorkar.
Ka MIPRL, ka shim, ba kane ka jing pynhiar shuki jubor ia ki bun ngut ki MDC, ka dei beit beit, ka jing ijli shimet jong u myntri rangbah ka Jylla bad ka kynhun myntri jongu ia U Chief Executive Member ka Khasi District Council, U bah PN Syiem bad katei ka long, da kaba u pynkylla ia ka ain jied nongmihkhmat Meghalaya (Prevention of Disqualification) Act, 1972.
Katei ka ain, ka dei kaba kat kum ka article 191 jong ka riti synshar ri, kaba ong ba yn pynduh noh ia u dkhot, uba mihkhmat ia ka jinglong nongmihkhmat jongu sha ka dorbar Jylla lane kumjuh sha ka District Council, lada jia ba u shim ia kano kano ka shuki kaba u kamai pisa.
Katei ka seng, ka pyni ruh lyngba ka rai jong ka Supreme Court, kaba ha u snem 1984, ha kaba katei ka kashari, ka kren shai, ba lada jia ba u briew, u bat ia kawei pat ka ophis kamai pisa, ka bym dei, ha ka jingpeit jong ka sorkar Jylla, kumta, un nym ngat satia ha katei ka ain.
Ka seng, lyngba U Bah Erwin K Sutnga, uba dei u nongai jingmut kam ain jongka, ka kren diaw ruh ba kitei ki MDC, ki shu hiar shuki ialade bad ba kim sngewthuh ia ka bor jong ka ain bad ia ka kam, kaba ki bat kum ki dkhot jong ka iing dorbar Jylla bad ka District Council ruh kumjuh.
Ha kawei pat ka liang, ka la don ruh ka jingkren bynniaw jong kiwei pat ki riew rangbah, halor ka jing pyntrei kam ia katei ka ain Clause 9, jong ka Prevention of Disqualification (Member of the Legislative Assembly of Meghalaya) Act, 1972.
U bah Shanpru jong ka Meghalaya Commercial Truck Owners and Drivers Association, ha ka jingpynmih khubor, u ong ba ki don lai tylli ki bor, kiba la ithuh da ka riti synshar jong ka ri bad kitei ki long ka Parliament, ka Dorbar Jylla bad ka District Council bad ka ophis kamai pisa, ka trei kam, tang na ka bynta jong ki dkhot jong ka Parliament bad jong ki dkhot jong ka iing dorbar Jylla bad la ong shuh shuh, ba haduh mynta kam don satia ka ain, kaba khang ia u dkhot jong ka dorbar Jylla, ba un long ruh u dkhot jong ka District Council haduh ha kine ki sngi.
La ong shuh shuh, ba ka dorbar Jylla, kam lah ban thaw dalade ia katei ka ain, lada jia ba ka Parliament kam mynjur bad kam kylla ia ka riti synshar Ri.
Shillong, 2 Risaw:Arngut ki nongialam sain pyrthei, kiba dawa ia ka Jylla Garo bad kawei pat ka Jylla Khasi Jaintia, ki la khlad noh.
Kitei ki kynthup ia U bah HS Lyngdoh, uba dei u nongialam ka HSPDP bad uba la ieng tyngeh ban dawa ia ka Khasi State bad nangta sa uwei pat, u dei u nongialam ban dawa ia ka Jylla Garo, U Clifford R Marak.
Da ka jingkhlad noh jong kitei ki arngut ki nong ialam, ka mih ka jingkylli ha kito kiba sngew tyn nad ban iakren ia kane ka sob jek, la kin don ne em, ki ban buddien ia ki mat jing dawa jongki hadien ba kitei ki nongialam kim don shuh.
Na ka liang jong kine ki nongialam ba thymmai, lada dei U bah Ardent Basaiawmoit, uba dei U Vice President jong ka HSPDP, lane U Bah Witting Mawsor, uba dei uwei na ki nongialam jong katei ka seng lane U bah KP Pangniang, kim ju kham kren ia katei ka mat ban dawa Khasi State, wat la U bah Ardent, u pyni, ba u kham sngew donkam ban dawa da ka artikel 371, kaba dei kawei pat ka mat jingdawa ban nang aibor ia ka Jylla Rilum Meghalaya.
Sha Garo Hills, ka Garo National Council (GNC), ka don tang uwei u MLA, U Clifford Marak bad kam don MDC ruh, kumba long ka HSPDP bad kumta da ka jingkhlad noh jong utei u nongialam dawa Jylla Garo, ka don ka jingartatien, la kan dang don ne em, sa kawei pat ka seng sain pyrthei, ka ban iai buddien; wat la ki seng kaikhlaw te ki dang don, kiba ieng halor katei ka nongrim bad kitei ki kynthup ia ka ANVC, ka seng, kaba la pyndem wait lane ka GNLA, kaba dang ia khun mynta ha khlaw nalor kiwei pat.
Shillong, 4 Risaw:Ka KSU South West Khasi Hills District kan pynlong ia ka jingialang paidbah ha ka 7 tarik u risaw ha Mawkyrwat ha ka por 12 baje mynsngi.
Katkum ka kyrwoh ba la phah da u samla Marcony Thongni uwei na ki nongialam katei ka seng u la ong ba ka jingialang paidbah kan long halor ki lai tylli ki mat kiba ktah mationg ia ka lawei jong katei ka thaiñ.
Katei ka jingialang ka long ruh ban pynshai paidbah halor ka jingsdang biang ka UCIL ban wan pynbiej ia u paidbah ha ka kyrteng ka roi ka par, ka jingthmu ba sha lyndet ka sorkar kmie ban shna ia ka surok Uranium 2 Lane na Nongstoiñ sha Mawthabah bad ka jingpyrshang ki ejen jong ki shipai BSF ban wad ktem ha thaiñ Mawkyrwat.
Ka KSU SWKH ka la khot la wer ia ki paidbah ban ia mih ryntih sha katei ka jingialang paidbah bad kumjuh ruh ka kyrwoh na ka KSU Mawkyrwat Circle Girls’Wing lyngba ka President Samla Banisha Wahlang ka khot ka wer ia baroh ki paidbah ka thain Mawkyrwat sha kane ka jingialang paidbah.
La kyrpad ia baroh ki Samla pule,Sengbhalang,Seng Samla Shnong,Nongkitkam shnong bad Seng longkmie bad khamtam ki para kynthei ban iamih paidbah sha katei ka jingialang, pynkut katei ka kyrwoh khubor.
Shillong, 4 Risaw:Ki la mih ki jingiakren ha ki Social Media bad ka la mih ka jingkynthoh ha ka Face book kaba la kynnoh ba ka KSU West Khasi Hills ka la lum synniang pisa na kiba bun bah ki nongshong shnong ka West Khasi hills na ka bynta ban pynmih pisa ban pynkupburom ia u Maieid Hopingstone Lyngdoh uba dei MLA ka Nongstoiñ u bym pat ju shah rem elekshon haduh ka sngi ka jingiap jong u na katei ka konstitwensi.
La kynnoh ruh ba ka KSU ka buh thong haduh T.75 lak tyngka ban pynlut ha katei ka jinglehburom ia u Maieid Hoping kaba ki la thmu ban pynlong ha u bnai Nohprah mynta u snem, hynrei namar ka jingiap noh utei u nongialam rangbah duh ka seng HSPDP katei ka jingthmu ka KSU ka la pulom noh.
Katkum ki jingkyn thoh kiba mih la ong ba la don ki pisa ba ka KSU ka la dep lum na ka bynta katei ka jingthmu jong ka, hynrei la buh jingkylli shaei katei ka pisa pynkupburom ia u bah Hoping kaba la de plum kan leit.
Ban pynthikna ia kane u Rupang mynta ka miet u la ioh ban ia kren bad u President ka KSU West Khasi Hills District u samla John Fischer Nongsiang , ha ka jing iakren bad utei u samla u la ong ba ka long kaba shisha ba ka KSU ka lum pisana ka bynta ban pynkupburom ia u bah Hoping hynrei katei kam dei ka kam ba pyniaid da ka District lane ka Nongstoiñ Circle hynrei ka dei kaba la leh beit thik tang da ka Unit na Nonbah.
U la ong ba kam shym la dei kumba la kynnoh ba la mang T.75 lak na ka bynta katei ka jingpynkupburom hynrei u la ong ba ka mang tyngka ka dei T.52 lak, bad haba la kylli naduh mynno la sdang u la iathuh ba mynta ka Nonbah Unit ka la sdang lum pisa la kumba ar bnai eiei hynrei mynta namar ka jingkhlad u bah Hoping la pynsangeh noh ia katei ka jinglum pisa.
Haba la kylli biang utei u nongialam ka KSU na WKH u la ong ba um tip ha kine ki Ar bnai katno ki pisa kiba la ioh lum ki mih hynrei u la ong ba shen hadien ba katei ka seng ka la dep pynbeit kan ai jingtip.
Shillong, 04 Risaw:Ki ba haiing jong u Bah  Ktri Kharsahnoh (70 snem) uba khlad ki la kynnoh ba ki la shah khang ban tep ia ka met jong u ha uwei u briew uba la buh da ka Hima Mylliem ban peit ia ka shnong da kaba ai daw ba ka jaka kam dei jong ki.
Kane ka la jia ha ka 30 tarik Nailur, 2015 ha shnong Rilong kaba don ha Ri-Bhoi.
Katkum ka jingia thuh ka president ka CSWO ka Kong Agnes Kharshiing, ia katei ka jaka la dep sam bad pynkhamti da ka shnong Rilong ha u Kpa ka Kong Lyndra Mawlong bad ka Kong Phlora Nongrum kumba leh ia kiwei ki nongshong shnong ka shnong jong ka Raid, ba kin lah ban rep ban riang ,hynrei kynsan kynsan ha katei ka sngi ba thmu ban tep, la wan khang uwei u briew uba kyrteng u Swanding Nongspung uba thung ka Hima Mylliem kum u dkhot ha katei ka shnong da kaba kynnoh ba ka jaka kam dei jongki.
La kynnoh ba u la ong ba katei ka jaka ka dei jong ka Hordalin Lyngdoh Nongbsap kaba sah shabar shnong.
Hynrei, kiba haiing jong u Bah Ktri ka khun jongu ka Kong  Lyndra Mawlong ka la don ki kot ki sla ba la pynkhamti da ka shnong ba ka dei jongki naduh ki phew snem ba la dep.
Kaba lyngngoh ka long ba u pulit u la wan sha katei ka iing bad phah wan mih sha police outpost ha Umsning la sngi Nyngkong.
Hynrei, namar ba kine kiba haiing u Bah Ktri ki lah ong ba U kpa jong ki u lah kwah ba kin tep ha kata ka jaka sa nalor ba um shim dei niam hangno hangno, te ki lah tep ia u ha ka ta ka jaka jong u hi, la ong ka Kong Kharshiing.
Ka Kong Kharshiing ka la ong ba kaba lyngngoh ka long ba ki don bun bah ki longiing ha kane ka shnong kiba la sah da ki phew snem ha kane ka shnong kaba dei ka jaka Raid bad lah don ki longkmie kumba lah shi snem shuwa ki lah bthah ban rejister ha ka ophis u Syiem Mylliem da kaba hap siew haduhT.50,000 ba kin ioh ia ki kot ki sla khyndew.
"Kane ka jingleh ka dei ka bym iahap satia kaba thmu ban iuhroit ia ki briew kiba duk", la ong ka president ka CSWO bad bynrap ba ka dei ka kamram jong u Syiem ban peit ia ka bha ka miat jong ki khun ki raiot ym ban pynkylla nongphet wir pynban ia ki trai shnong.
Ka CSWO ka pyrshah jur ia kane ka jingleh jong ka bor Hima ban thombor ia ki briew kiba dei ki trai shnong da kaba pynkhein ia ka riti dustur jong u Khasi tang na ka bynta ka jingthmu ban kamai spah ia ki katto katne.
Shillong, 05 Risaw:Ka Myntri sor ka jylla ka Kong Ampareen Lyngdoh ka la ong ba ka sorkar kan pyrshang tyngeh ban pyndep ia ka jingshna ia ki iing baduk  ha Nongmensong hapoh u Lber 2016“Nga sngew kmen ia ka jingiaid ki kam ki jam mynta ban shna ia ki iing ha katei ka jaka.
Ngin pyrshang ban pyndep noh ha u Lber 2016 kumba la  buh thong" la ong ka Kong Ampareen ha kane ka sngi Nyngkong.
Na ki 600 tylli ki kynran, tang  96 tylli la pyndep ia ka jingshna da ka kompeni HPL myn shwa hadien ba ka la ieh noh ia ka.
Ia kine iing ba la dep shna la plie ha ka 7 tarik Nohprah 2012.
La dep sam sha ki 64 ngut ki longiing baduk na Nongmynsong bad 32 ngut na Pynthorbah ia kine ki 96 tylli ki iing ba la dep shna.
Hadien ba la iehnoh ka HPL, ka Kong Ampareen ka la ong ba ka Meghalaya Urban Development Authority (MUDA) ka la shimti ban pyntrei ia kane ka kam na pla lajong kaba la mang mynshwa na ka skhim JNNURM.Shwa ia kane, ka sorkar ka la pynduh noh ia ka kontrak bad ka   Hindustan Prefab Limited (HPL) hadien ba kam shym la lah ban bud ia ki kyndon ba la pruid dak, ka la ong ka myntri.
Ia kine ki iing ba la mang na ka skhim JNNURM jong ka Basic Service of Urban Poor (BSUP) la sdang ha u snem 2007,  ha kaba ka kompeni HPL la aiti kan trei ia kane ka kam ban shna ia ki 600 tylli ki iing ha Nongmynsong bad 240 tylli ki iing ha Nongpoh ha u snem 2009 ha ka jinglut kabaT.3962.25 lak.
Ka Myntri sor barim ka sorkar pdeng ka  Kumari Selja  ka la buh ia u maw nongrim ha ka 20 tarik Nohprah, 2007.
Shillong, 4 Risaw:Ka Ri Lum Social Welfare Organization (RSWO), Namdong, West Jaintia Hills District ka la pynlong ia ka jing iasyllok ha ka tarik mynta u bnai halor ka NPR bad u Aadhar Nombar.
Ia katei ka jingialang la pynlong ha Umjalisiaw, WJH.Hadien ba la ia kren ia ka jingthmu jong utei u Aadhar nombar, kaei ka ba mih na ka aiñ halor u Aadhar nombar bad kiei ki bynta jong utei u Aadhar Nombar bad NPR, ha katei ka jing ialang la ia syllok ruh ba ym lah ban pdiang ia ka jingrejistar ia u Aadhar Nombar lane ba un suhthied la ha kano kano ka dur ruh.
Katei ka seng ka la ong ba kham mynshuwa ka Parliamentary Standing Committee on Finance kaba la khlieh da u Shri Yashwant Sinha u la kyntait ia ka NIAI Bill, 2010 bad naduh katei ka por ym shym la wanrah shuh ia ka Bill u Aadhar Nombar ha Parliament.
Ka la ong ruh ba katei ka kam ka dang sah hapoh ka jingbishar ka Supreme Court bad ka la shong bishar ruh la saw sien ia katei ka kam ka sien ba nyngkong ha ka 2 tarik u nailur,2011, nangta ha ka 2 tarik u lber, 2014, 25 tarik u lber, 2015 bad 11 tarik u nailar, 2015 bad yn bishar biang ruh ha ka 6 tarik u risaw, 2015.
Ha kajuh ka por katei ka kyrwoh khubor ka la ong ba ha Supreme Court ka la pynmih ruh ia ki hukum ba shipor jong hadien ba ka la dep ban tian bishar bad ki hukum jong ka ki long ba u Aadhar Nombar u dei tang ia kito kiba kwah bad mon hi um dei satia ban pynbor lane ban ong ba ka dei ka hukum salonsar.
Ha kaba iadei bad ka kam shakri paidbah, ka jingmyntoi paidbah, ym dei ban kyntait lada u briew um don ia u Aadhar Nombar ruh, bad ba ka hok shimet jong u briew ka dei ka hok kyrpang ha ka hok longbriew man briew bad kawei pat ka mat, ka long ba ka sorkar ka dei ban pyntip paidbah ba ki paidbah kim dei ban shah pynbor ban don ia u Aadhar nombar lane ba um dei Salonsar ia baroh.
Katei ka kyrwoh na u ba Skhembor Lyngdoh Secretary RSWO ka la ong ruh ba haduh mynta ym pat shym la pynthikna lane test ia kita ki teknoloji kiba pyntreikam ha u Aadhar bad kam don kano kano ka jingshai , katei ka seng ka la ong ba kane ka kyrwoh jong ka kan pyntip sha ki paidbah ia ka jingshisha halor u Aadhar Nombar.
Katba u myntri Rangbah Duh ka Ri Pat u Narendra Modi dang shen ha ka jingialang jong ka   Pro- Active Governance And Timely Implementation ( PRAGATI), u la ban jur ia ki Myntri Rangbah jong kito ki Jylla kiba dang suki ban pyntreikam ïa u Aadhar nombar ba ki dei ban pyndep noh wut wut hapoh une u snem ban pynioh kad aadhar sha ki paidbah.
Ha katei ka jingialang u la ong ba ki don 92 klur ngut ki nong India kiba la ioh kad Aadhar nombar.
Shillong, 05 Risaw:U CEM ka KHADC uba dei ruh u MLA ka Mawsynram u bah Pynshngaiñ N Syiem u la rai ban seng ia ka Non-cooperation movement lane ka jingbym iatreilang shuh bad u Myntri Rangbah ka jylla u Mukul Sangma bad ka sorkar da kaba u iehnoh na ka kam kum u chairman ka Meghalaya Economic  Development Council.
“Nga la rai ban iehnoh na ka kam chairman jong ka MEDC, kum shi bynta na ka rai ban seng ia ka non-cooperation movement pyrshah ia u Myntri Rangbah bad ia ka sorkar," la ong u bah Pynshngain haba kren mynta ka Lah sngi u blei sha ki nongthoh khubor.
U CEM ka KHADC u la ong ruh ba u la aiti ia ka shithi iehkam sha u Myntri Rangbah ha ka 1 tarik u Risaw.
U la ong ba um lah shuh ban iatreilang bad ka Congress ba la ialam da ka sorkar MUA-II hapoh u Mukul Sangma namar ba ka pyrshang ban thombor beit watla bun kiba ialeh pyrshah.
U CEM u la ong ruh ba ka sorkar kam shym la sngap ia ka sur jong ki paidbah ha kaba iadei bad ka ain jong ka Meghalaya Building Bye Laws, 2011.
U bah Pynshngain u la takrain ruh ia ka sorkar jylla ba ka pdiang ia ka Prevention of Disqualification (Members of the Legislative Assembly of Meghalaya) (Amendment) Bill, 2015.
Katkum ka jingong u bah Syiem kane ka bill khang ar maloi ba la pdiang da ka sorkar ka long kumba siat suloi sha khlaw.
“ Katkum ki kyndon ain ka jingpdiang ka sorkar ia kane ka Bill kan nym poi shaei shaei ruh namar ba ka District Council kam hap ha ka sorkar jylla bad kam ktah ia ka jingbat ar kam", la ong bah Pynshngain bad u la bynrap ba ka long thik kumba thew siat ia ka suloi ia u briew hynrei dei sha khlaw.
“Ka jingpdiang ka sorkar jylla ia kane ka Bill ka long tang ban kput ianga namar ba udei u nongialam ban pynkhlain bad  pynkupbor ia baroh ki khlieh nongsynshar ka Khasi-Jaiñtia hills", u la ong.
Lah ban kdew ruh ba ia ka Federation of Traditional Dorbars (FTD) la pynithuh da ka KHADC dang shen ban kren ban ialeh na bynta ba dei ban iada ia ki hok ki riti synshar.
Shuh shuh u la ong ba um lah shuh ban bteng ban ai ka jingkyrshan ia kum kane ka sorkar ka bym shym la sngap ia ka jingkyrpad jong u halor bym dei ban pas kyrkieh ia katei ka Bill.
“ Lada ka sorkar kam lah ban sngap ia ka jingai jingmut jong nga ha kaba iadei bad kane ka Bill.
Na ka liang jong nga ruh ngam lah ban ban ai ka jingiatreilang bad kane ka sorkar," la ong  shuh shuh u Bah Pynshngain.
“ Kane ka cooperation movement kadei ka jingsdang jong nga shimet ngam don kano kano ka jingthmu ban kynthup lang ia kiwei hangne," la ong u CEM ka KHADC.U bah Pynshngain u la ong ba um pyrshah ia ka party Congress hynrei kane ka long tang ban pyrshah ia ka rukom treikam ka sorkar ba la ialam da u Mukul.
“ Ngam pyrshah ia ka party hynrei nga pyrshah ia ka rukom treikam ka sorkar," la ong u bah Pynshngain.
U CEM uba dei ruh u MLA ka Congress, u la ong ba lada ka sorkar ka kwah ban pdiang ia ka bill ka la dei ban ai ka jingthoh shwa shi taiew shwa ban sdang ka iing Dorbar thawain.
Shillong, 05 Risaw:U Myntri surok ka jylla u Bah Sñiaw bhalang Dhar u la ong ba ka sorkar jylla ka dang ap pisa shuh shuh ban ioh na ka North Eastern Council (NEC) na ka bynta ban shna ia ka surok ba 85 km na Mawngap-Mairang-Ranigodown kaban pyniasoh ia ka Meghalaya bad ka Assam.
“Ka la don ka jingslem ban pynlait pisa namar ka jingbym lah ka sorkar jylla ban aiti ia ka Utilisation Certificates (UCs)" la ong u Bah Dhar.
Katkum ka thymmei khubor, kawei na ki daw ba kongsan ba slem ban ai ia ka UC ka dei namar ba don khyndiat ki kontraktor kiba trei bha ban pyndep ia kane ka surok.
“Kane ka jingpynslem ka ju don beit haba don shibun ki kontraktor kiba ioh ban pyntrei ia kano kano ka kam bad kane ka dei ka jingeh", la ong thymmei khubor.
Ha kajuh ka por, u myntri ka tnad surok u la ong ba ka sorkar ka kwah ban iohi ia ki briew ba kin ioh ban pyndonkam noh ia katei ka surok haba ki leit sha kad liengsuin ha  Guwahati.
Hynrei na ka liang u Chief Engineer PWD ( Border Roads & NEC Works ), Assam  ha u Rymphang mynta u snem u la khot tender ban pynbha ia ka surok Mairang Rani godown Azara ba la mang na ka skhim NEC jong ka 11th Five Year Plan Programme ha ka jinglut kaba T.30,155,000 lak.
Haba kylli ha kano ka dur ba ka Assam ka la khot tender ia kajuh ka surok, u myntri u la ong ba ka Assam ka la khot tender ia ki jaka ba hap hapoh jongka.
"Ka surok kaba hap ha Meghalaya ka kut tang ha khyrdop ka Ranigodown.
Ngi sdang ban pynbha ia ka surok tang ha ki jaka ba hap ha ka jylla Meghalaya" la ong u Bah Dhar.
Shillong, 05 Risaw:Naduh mynshwa haba ka district council (KHADC) ka ju phah ban shon ia ki jingpynbna ban pynmih ha ka Meghalaya Gazette, ka tnad Shon Kot ka jylla ka leh beit bad kam ju don kano kano ka jingwohnia na ka sorkar hynrei ha kane kaba dang shen jong ka ain Shna iing ka Khasi Hills Autonomous District (Land Development and Building) Regulation, 2015″  kaba pynbna ha ka Part-IV  ka Gazette ka Meghalaya (Extra-ordinary) ha ka 25 tarik Nailar, 2015, ka sorkar ka la wad daw, da kaba ong ba khlem iaid ia ki kyndon kumba ka dei bad ka la khein beain ia ka.
Katkum ka khubor na ka tnad Shon Kot ka sorkar, la iathuh ba naduh mynshwa, haba ki jing thoh ki wan na ki district council, ka tnad ka shon beit bad kam ju don kano kano ka jingkylli eiei.
“Dei tang ha kane ka sien ba mynta ba ka sorkar jylla ka la ong ba kam long namar ba kam iaid katkum ki kyndon", la ong ka thymmei khubor na ka tnad shon kot ka jylla.
Kat kum ka thym mei khubor, ka jingkhein ka sorkar ia ka ain shna iing ka KHADC bym shym la ai bor ban pynmih ha ka Meghalaya Gazette namar bym iaid katkum ki kyndon, ka la dei namar ba ka la don ka jingiapyni bor halor u pud u sam hapdeng ka KHADC bad ka Meghalaya Urban Development Authority (MUDA) ka sorkar jylla.
Lah ban kdew ba ka sorkar jylla lyngba u Under Secretary ka tnad District Council Affairs (DCA) ka la pynmih ia ka jingpynbna paidbah ba ka ain shna iing ka KHADC kaba la pynmih ha ka Meghalaya Gazette kam iaid katkum ki kyndon bad ka dei ka bym shym la ai bor.
Hynrei ka la mih ka jingkylli, balei ka sorkar jylla ka la wad daw mynta haba naduh mynshwa, kam ju don satia kano kano ka jingong eiei haba ki wan ki jingthoh na ka district council.
“Naduh mynshwa, haba ki kot ki wan na ki district council ka tnad shon kot ka jylla ka shon bad kam ju don ka jingong da kumwei pat na ka sorkar", la ong shuh ka thymmei na ka tnad Shon Kot ka sorkar jylla.
Katkum ka jingtip, ia ki kot ki sla jong ki tnad bapher bapher ka sorkar bad kiba hap hapoh ka jingpeit ka sorkar la shon ha katei ka tnad Shon Kot ka sorkar bad ka don ruh ka dor ba la buh ba kin siew sha katei ka tnad.
Kham mynshwa, u Under Secretary ka tnad District Council Affairs (DCA) u la ong ba ka jingpynbna ba la pynmih da ka Executive Committee (EC) ka Khasi Hills Autonomous District Council (KHADC), Shillong ha ka  Gazette  ka Meghalaya (Extra-ordinary) ha ka 25 tarik Nailar, 2015 ka dei ka bym shym la ai bor.
U la ong ba ka sorkar jylla ka la pynmih ia kane ka jingpynbna hadien ba ka KHADC ka la iaid lait ia ki kyndon khlem iaid katkum ki kyndon da kaba shu pynmih ia ka jingpynbna ia ka “Khasi Hills Autonomous District (Land Development and Building) Regulation, 2015"  kaba pynbna ha ka Part-IV  ka Gazette ka Meghalaya (Extra-ordinary) ha ka 25 tarik Nailar, 2015.
Na ka bynta ka jingtip paidbah, ka sorkar ka la pynbna katkum ka Paragraph ka Chapter XIV ka Meghalaya Secretariat, Manual of Office Procedures, 1993,  ka Gazette (Extra-ordinary) lah ban shon da ka jingpdiang ka Printing and Stationery Department lait noh haba kane ka bor la pynkhamti kum ka Ain da ka Law Department lane ka jingpynbna da ka Assembly Secretariat bad ka Election Department.
Ka sorkar ka la ong ba ka Paragraph 186.6 ka Manual ka la kdew shai ba ka jingpynbna ba la pynmih ha ka Gazette (Extra-ordinary)  dei ban soi da u  Secretary lane u ophisar bym duna ia ka kyrdan Deputy Secretary.
Hynrei ia kane ka rukom khlem bud da ka KHADC haba pynmih ia ka jingpynbna ha ka Meghalaya Gazette (Extra-ordinary) ha ka 25 tarik Nailar August, 2015, la ong ka sorkar.
Shwa ia kane, ka “Khasi Hills Autonomous District (Land Development and Building) Regulation, 2015  ka la pynmih ia ka jingpynbna ha ka Meghalaya gazette  ba ka ain shna hapoh jaka ka district council donkam ban shim permishon na ka KHADC ban shna iing shna sem bad ym dei na ka Meghalaya Urban Development Authority (MUDA).
Shillong, 06 Risaw:Ka jaka buh ia ki tiar sah kynmaw hyndai hynthai ne ka Museum kaba don ha State Central Library ha nongbah Shillong jong ka tnad Arts and Culture ka la kamai bun eh haduh 11 hajar ha ka shi bnai na ka jingwan ki nongpeitkai.
Ha ka jingiakren bad ka director ka tnad Arts and Culture ka Kong Matsiewdor War mynta ka sngi Hatmajai, ka la ong ba ka jingioh kamai kaba heh tam jong ka Museum ha ka shi bnai ka long 11 hajar katba kaba rit tam ka long kumba 2 hajar.
“Ka jingmih ka pisa ka long katkum ka jingdon ki briew ba wan jngoh ia ka Museum" la ong ka director bad bynrap, don ki sngi ba kham bun briew ka jingkamai ka kham bun bad don kaba duna ka rit.
Hynrei katkum ka rekod ka jingkamai kam palat ia ka 11 hajar kaba heh tam ha ka shi bnai bad kam da duna ia ka 2 hajar ha ka shi bnai.
Kane ka Museum jong ka sorkar ka dei tang ma ka kaba lah ban ong kaba rim tam ha ka jylla Meghalaya.
Ka tnad Arts and Culture ka don ruh ki museum ba kham rit ha Jowai, Tura bad ha Guwahati.
Ym tang ba kane ka museum ka dei ka jaka ia ki briew ban wan peitkai ia ki jingbuh jingsat hyndai hynrei ka dei ruh ka jaka jong ki stad ba kwah wad bniah ia ki tiar ne ki jinglong hyndai.
Don ki briew kiba kwah ban wan leh ia ka jingwad bniah ki lah ban leh hynrei bun kiba kwah ban leh ki ju leit sha ka archive, la ong ka Kong Nongbri.
Shillong, 06 Risaw:Ki nongialam ka Confederation of Ri Bhoi People (CoRP) sengkmie hapoh ka jingialam u General Secretary Bah David M Kharnaior ha ryngkat u Working President Bah Bandari Ryntathiang, ki la iakynduh ia u District Sericulture and Weaving Officer ka Ri Bhoi, BahR Kharkongor ban dawa thung biang ia ki casual labour kiba lapynsangeh ha ki bnai ba ladep.
Ka CoRP ka la pynpaw hakhmat utei u ophisar ba u dei ban thung biangia kitei ki casual labour kiba ula pynsangeh bad lada um lah ban thungu dei ban pynsanngeh lut ia baroh, khnang ba kan ym don kano kano kajingnoh shiliang ia ki nongtrei bylla ha katei ka ophis.
Katei ka tnad treikam ka la pynsangeh ia shiphew ngut ki nongtreibylla, hynrei ar ngut kiba dei ki Nepali ki dang sah ha ki iingbasakatei ka ophis haduh mynta, kaba pynpaw ba katei ophis ka kdup pynsyadia ki bar jylla bad ai lad ban kamai ban ri masi bad kiwei kiwei,watla ka ophis ka la dep ban pynsanngeh kam bylla bad ai daw ba ki deikiba la trei slem bad ki ju iarap ruh ia ki kam pynkhuid ophis.
Halor kane u Bah Kharkongor, u la pynshai ba kam don kano ka jinglehshiliang na ka liang ka ophis bad ka la pynsangeh ia baroh ki casuallabour ba trei, namar ba ka sorkar kam shym la lah ban pynlait ia kabai bylla sngi tad haduh kine ki bnai.
“Kitei ar ngut ba sah ruh, ka ophis kam shym la siew tulop bad ki shusah tang  namar ba ki la trei slem", u la ong.
Ula ong ba kane kam dei tang ha kane ka tnad treikam bad ka jia ruh hakiwei ki tnad trei kam ka sorkar ba ka hap ban pynsangeh ia kinongbylla haba kim ioh pisa ban siew ia ka bainong sngi jongki.
Ha kajuh ka por ula ong ba lada ki lah ban iai ap tad haduh ban iohpisa yn pynrung biang ia ki, hynrei ym lah ban tip lano ka sorkar kan pyllait pisa.
Shillong, 05 Nailur:U MLA ba kham rangbah ka Congress u Bah Rowel Lyngdoh u la ai ksai ba ka party Congress ka lah ban shim pynshitom ia u MLA ka Mawsynram u Bah Pynshngain N Syiem lada u dang iai bteng ban kren bad leh pyrshah ia ki nongialam ka party khamtam ka jingthmu jongu ban iakhun pyrshah ia ka jingphah iehnoh ka sorkar ia ka kam MDC hadien ba la pdiang ka iing dorbar thawain ia ka  Prevention of Disqualification (Members of the Legislative Assembly of Meghalaya) Amendment Bill, 2015 kaba khang ban bam ar maloi.
U Bah Pynshngain u MLA ka Congress na Mawsynram constituency u la kyntait ban iehnoh ia ka jinglong member of the district council (MDC) ka Khasi Hills Autonomous District Council (KHADC) bad u la takrain pyrshah ia u Myntri rangbah ka jylla u Dr Mukul Sangma uba la wanrah ia ka Bill khang bam ar maloi tang ka jingthmu ban khyrwit ia u shimet kum u MDC.Haba kren mynta ka sngi Nyngkong ha kamra jongu, u Bah Rowel uba dei ruh u Symbud Myntri Rangbah ka jylla ba peit ia ka tnad kam ain, u la ong ba lada ka party ka sngewdonkam ka lah ban pan jingshai na u Bah Pynshngain lada u dang iai bteng ban kren bad leh pyrshah ia ka sorkar kaba ialam da ka party.
“Kum ka party kaba ryntih, ka lah ban khot hajir ia u Bah Pynshngain bad lada kam lah ban pdiang ia ka jingjubab jongu, ka lah ruh wat ban beh syndon", u la ong.
U la ruh, “mano mano u long laitluid ban rai, ka party ka dei tang ka seng.
Lada um hun bad ka party, u lah ban mih hi ruh kampher", la ong u Bah Rowel.
Katkum ka jingong u Bah Rowel watla ka party ba kam pat iakren ia kane ka kam hynrei lada ka jinglong jingman ka dawa, ka party kan sa shong jingialang ban leh ia kaba donkam ia kito kiba ialeh pyrshah ia ka party.
Halor ka jingjylli ia ka jingthmu kiew iinglieh iingsaw u Bah Pynshngain, u Bah Rowel u la ong, “mano mano ba iakynduh jingeh, ki ju leit beit sha ka Kashari".
U la ong ba ka party ka la iakren kham mynshwa shwa ka elekshon MDC 2014 ban nym ai tiket shuh ia kito ki MLA ban iakhun MDC hynrei ha katei ka por ka ain ka shah.
“Mynta, ka jinglong jingman ka la dawa ba donkam kyrkieh ban pdiang ia ka Bill ban khang bam ar maloi bad ka sorkar ka la leh ia kata", u la ong bad bynrap ba ki paidbah baroh ki pdiang ia kane ka Bill ban khang lad ia ka jingbam ar maloi.
U la ong ba ka kam bam ar maloi ka la poi  ha iing u Lat ka jylla naduh katto katne snem mynshwa bad la buddien kiwei ki Lat ka jylla kiba la pan jingshai kaei ka nongrim jong ka sorkar jylla halor kane ka kam hadien ba la ujor Public Interest Litigation (PIL) ha ka Meghalaya High Court.
“Ngi sngew ba ka jingpdiang ia kane ka Bill ka long ban iarap ia ki MLA khlem da ap haduh ban wan tuklar ka Kashari",la ong u Bah Rowel.
Lah ban kdew ba 7 ngut ki MDC ki la dep iehnoh hadien ba la pdiang ka iing dorbar ia ka Bill.
Hynrei dei tang u Bah Pynshngain uba ialeh pyrshah khlem iehnoh haduh mynta bad u la rai kut ban kiew sha iing kashari ban iakhun pyrshah ia kane ka ain.
Shillong, 6 Risaw:Ka ioh ka kot ha ka thaiñ Sohra mynta ka hiar jubor, ha kaba kat shaba phai, ki paidbah katei ka thaiñ ki la ud la lynñiar ba la ban ka jingduk tasam ha katei ka thaiñ.
Ka jingkhang tih dewiong bad ka jingkhang tih mawshun ka la pyn iakynduh mawsiang ia katei ka thaiñ kaba ki paidbah jong ka, kiba bun hi ki dei kiba im jakpoh na katei ka kam.
Hynrei kaba la ktah salonsar khamtam ia ka shnong Sohra hi ka dei ka jingbym treikam shuh sa ka karkhana pynmih dewbilat ka Mawmluh Cherra Cement Limited ( MCCL) kaba la ju tip ba ka dei ka pliang ja ki nong Sohra.
Ki lai tylli kitei ki jingeh ba katei ka thaiñ ka ia kynduh ki la ktah ym tang ia ki trai par, ki nongbylla ha ki par, lane ki nongtrei hapoh ka MCCL bad ka ing ka sem jong ki hynrei ka jingeh kaba la mih pat mynta ka dei namar ba ka la ktah lang ruh ia ka kamai kajih ki paidbah kiba sah ha katei ka thaiñ naduh u nongrep ne ki nongseng kam lajong namar ba ym shym la don shuh ki briew kiba thied ia ki mar ba ki pynmih.
Haba phai sha ka rep ka riang, ki nongrep katei ka thain ki la iathuh ba ka kamai jong ki mynta kam long shuh kumba ju long baroh shi katta ha kaba kat kaba ki wanrah sha Iew Sohra, bun kaba sah ei khlem don ba thied bad ka dor ba ki die ruh ka la ia pher bak ly bak bad lada jia ba ki die katkum ka jingshong dor jong ki mar –rep jong ki, ym shym la don uba nud ban thied, hynrei ki hap ban shu die tad tang ban lait na kaba bret kai lada jia ba pyut bad duh ei ki mar –rep.
Haba phai sha ka shnong kaba don sharum ka Sohra kum ka Kut madan ka shnong kaba la ker tawiar da u mawsiang bad ba ki paidbah nongshong shnong jong ka, ki ju im sngi bad im jakpoh da kaba phiah maw shna iing lane shna kynroh, hynrei la ong ba mynta ki la sangeh lut na katei ka kam naba kiba bun ki maw shna iing, kiba la dep ban pynmih pynban ym don nongthied shuh bad la hap ban shu buh kai naba ki la ong ba ki nong Sohra kim don pisa ban wan thied maw shna iing kumba ju long baroh shi katta.
Katkum ka jingiathuh ki nongshong shnong ka thaiñ Sohra, ki la ong ba ka ioh ka kot ha Sohra ka la ktah lut ha kiba bun ki liang ia u paidbah katei ka thaiñ.
Lah ban pynkynmaw ba dang khyndiat sngi mynshuwa u MLA ka Shella u Dr.Dokupar Roy bad u MLA ka Sohra u bah Titos Chyne ki la leit ban jurip ia ka karkhana pynmih dewbilat ka MCCL kaba don ha Mawmluh bad ha katei ka jingleit jurip u bah Titos u la ong ba kim shym la ia kynduh bad u Managing Director, hynrei ki la ia kynduh ia u General Manager bad u Work Manager katei ka bor pyniaid bad ha ka jingiakren u la ong ba ki la kular ba yn pyndep noh hapoh ar –lai sngi, namar ba ki dang sa tang ki kam kiba rit baria ban pyndep hapoh ka karkhana thymmai.
Hynrei u bah Titos u la ong ba haduh kine ki sngi ym shym la lah ban pyntreikam noh ia ka karkhana thymmai bad ym shym la don ruh ki dak ki shin ba katei ka karkhana thymmai kan treikam noh , u la ong ba katei kadei ka jingthok jingshukor ia ki paidbah ka Sohra.
Shillong, 05 Risaw:Ka President ka CSWO ka Kong Agnes Kharshiin ka la ujor (ejahar) ia u kontraktor ba pyntreikam ia ka surok na Lad Lyngkyrdem sha Pynurlsa namar ka jingsniew khlemrain ka surok ka long kaba la palat haduh ba la wanrah ia ka jingma ia ka iaid ka ieng jong ki kali.
Ka Kong Agnes ka la ujor ia ka FIR ha Pynursla Police Station hynnin ka sngi pyrshah ia u kontroktor ba shna ia kane ka surok.
Ha ka FIR ka kong Agnes ka la ong ba ka iaid lyngba ia kane ka surok ka la iakynduh ia ka jingeh ia ka jingsniew kaba la buh jingma ia ki paidbah, ki kali.
Ym tang katta, ka jingshna tang dep ia ka surok,ka long ka jingpynsyrwa kai ia ka pisa jong u paidbah bad namarkata, dei ban pynlong ia ka jingtohkit ba bniah ia uba shna ia kane ka surok, la ong ka Kong Agnes ha ka FIR.Ka jingshna tang dep ka dei ka jingthok bad ka kam beain bad dei ban pynngat ha ka kyndon jong ka ain ia kiba donkti, laong ka kong Agnes.
Ha ka FIR ka la kdew ruh ia ka surok na lad CHC Pynursla sha Lad Mawlyndun kaba ka surok ka sniew palat watla ka dei ka surokbah.
Shillong, 05 Risaw:U MLA ka Congress na Mawsynram u bah Pynshngain u la ong ba um lah ban ia pein bad ka jaidbynriew bad ka seng.
“Ngan ieng beit ha ka nongrim jong ka jaidbynriew na bynta u paidbah namar ba ka party ka wan hadien", la ong u bah Pynshngain.
Haba kylli la kane ka dei  ne em ka jing pyrshah jong u ia ka party bad ki nongialam jong ka, u la ong ba, “Ka shong ha ka party la kin beh ne em namar ba nga pyrshah ia ka rukom pyniaid ym ia ka party".
U la ong ba ha ka jingshisha ka dei ka kam ram jong ka MPCC ba kan khot kan lum ia ka jing ialang ba kan khot kan kren shwa ia ka Bill bam ar maloi khamtam ia u, uba dei u CEM bad u briew jong ka party.
Hynrei kaba lyngngoh ka long ba ki nongialam jong ka CLP kim shym la khot eiei ban iakren shwa ban rah sha iing dorbar thawain.
U la ong ruh ba um shym la thmu ban pyn khyllem ia ka sorkar, hynrei ka jingpyrshah jong u ka long ia ka rukom treikam jong u Myntri Rangbah.
“Kam pher lada ka party ka beh seng ne em hynrei kaba donkam  kadei  ka rai jong u paid bah namar ba ianga la jied da u paidbah", la ong u bah Pynshngain.
Katkum ka khubor ka party Congress ka lah ban kot hajir ia u bah pynshngain halor ka jingkren bad ialeh pyrshah jong u ia u Myntri Rangbah ba ialam ia ka sorkar.
Shillong, 5 Risaw:Lashai ka sngi ka 6 tarik u risaw kan don ka jingialang Central Executive Committee (CEC) jong ka seng HSPDP ha ka por 2 baje nohphai sngi ha ïngsah u bah Ardent Miller Basaiawmoit ha Lad-Nongkrem uba dei ruh u MLA ka Nongkrem konstitwensi bad ha kajuh ka por u Vice President ka seng HSPDP.Ha katei ka jingialang la ong ba katei ka seng kan ia kren ia kiba bun bah ki mat hynrei ka mat kaba kham hakhmat eh ka dei ka kam nongialam kaba ki nongialam ba kham hakhmat katei ka seng ki la ong ba ka dei ka mat kaba kyrkieh bha namar ba ki elekshon shiteng samoi ki la ap hakhmat la ka long ka elekshon MLA shiteng samoi ha Nongstoiñ konstitwensi ne ki elekshon shiteng samoi elekshon MDC.Katei ka kam jied nongialam thymmai ka seng [bteng sla 7]HSPDP ka dei hadien ba u President ba rangbah duh jong ka u bah Hopingstone Lyngdoh u la khlad kyndit noh ha ka 26 tarik u nailur mynta u snem.
Kham mynshuwa ha ka jingiakren bad u bah Witting Mawsor,MLA ka Mawshynrut uba dei ruh u Nongaiktien bad u Joint Secretary ka seng HSPDP u la ong ba ia ka kam jied nongialam yn pyrkhat ha ka CEC kaba don kumba 24 ngut eiei ki dkhot bad ha katei ka jingialang u la ong ba kan don ka jingtyrwa ia ki kyrteng jong ki nongialam kiba ki dkhot ka CEC ki ibit, bad lada jia ba don tang uwei u kyrtong yn rah sha ka General Council ban pynbna ia ka kyrteng jong u bad lada jia ba don ar ngut ne tam yn pyniaid ia kaba donkam da ka election Committee jong ka seng, ha kaba ki nongthep vote ha katei ka elekshon kin long 10 ngut na kawei ka Area Unit kaba mut 10 ngut na kawei ka konstitwensi.
Hynrei shisngi shuwa ban long ka CEC jong ka seng HSPDP, u nongthohkhubor u la ioh jingtip ba ki nongialam ka HSPDP ki lah ban ym tyrwa kyrtong satia bad kin bynshet beit ha u bah Ardent M Basaiawmoit kum u nongialam rangbah ba thymmai jong ki.
Ki lad khubor ki la iathuh ba ki nongialam ka seng HSPDP na West Khasi Hills ruh ki don ia ka jingmut ban bynshet ha u bah Ardent ia katei ka kam nongialam bad ki la ong ba kam shym la don kano kano ka jingiapher hapoh katei ka seng jong ki.
Hynrei ki tyllong khubor ki la ong ruh ba watla kan don ka jingmynjur ban jied ia u bah Ardent pynban kan don ka jingpeitngor hapoh ka shisnem ne ar snem ia ki kam jong u, ban peit hato katei ka jingbtin lynti jong u ia ka seng HSPDP kum u nongialam rangbah kan pynhun ne-em ia kiwei pat ki nongialam ka seng HSPDP.La ong ruh ba ki kwah ba kano kano ka ishu kaba katei ka seng kan shim kan dei kaba la ia phylliew jingmut janai bha hapoh ka seng.
Shillong, 5 Risaw:Hadien ka jing khlad noh u bah Hoping stone Lyngdoh, President Rangbah ka seng HSPDP uba dei ruh u MLA ka Nongstoiñ shen sa katto katne bnai kaba lah ban poi shaduh u snem thym mai kan sa don ka elek shon shiteng samoi ha Nongstoiñ Konstituensi na ka bynta ban jied da uwei pat u MLA namar ka jingkhlad noh u bah Hoping.
Halor katei ka kam, u Rupang u la twad jing mut na ki nongialam ka seng Congress ha Nong stoiñ ban kylli hato la ka don ne-em ka jingiakren hapoh katei ka seng na ka bynta katei ka elekshon ne ka la don ne-em ka jing iakren ia u kyrtong jong ka seng Congress u ban ia khun ha katei ka elekshon shiteng samoi, hynrei ha ka jingiakren bad u Rupang u President ka Congress Block Committee ha Nongstoiñ u bah Albinus Kharbani u la ong ba kam pat shym la don kano kano ka jingiakren haduh mynta bad u la ong ba katei ka seng kam pat kwah ruh ban ia kren ia mynta namar ba ka jingkhlad u ba Hoping ka dang shu jia dang katto katne por, “Ngim shym la kmen toh hoh ba iap u bah Hoping" ong u bah Albinus uba la kren sngewkhia mynsiem halor ka jingkhlad noh u bah Hoping.
Utei u nongialam ka seng Congress na Nongstoiñ u la ong ba haduh mynta kam pat don kano kano ka jingmut ban lum ia ka Executive Committee na ka bynta ban ia kren ia ka elekshon shiteng samoi bad u la ong ba ka seng, ka ap ia ka hukum ka ban wan na ki bor ba halor jong katei ka seng.
Haba la kylli na u bah Albinus la na ka liang jong u kum u President u don ne-em ka jingthmu ban ia khun ha katei ka elekshon “Em ngam don jingmut ban ia leh elekshon bad ngam treh ia leh elekshon ruh" u la ong hynrei u la ong pat ba ki don katto katne ngut ki nongialam kiba kham pawkhmat katei ka seng na Nongstoiñ kiba lah ban ia khun bad ka shong ha ka seng hano kan ai tiket.
Kumba ka long mynta u la ong ba ki don ar ngut ki rangbah ba kham paw bha kata u Dr.Adviser Pariong, MLA barim bad u bah Gabriel Wahlang MDC ba shu sieh ha KHADC.Lah ban kdew ba kitei baroh 2 ngut ki dei kiba la ithuh paidbah ha Nongstoiñ namarba ki la dei ki nongmihkhmat paidbah.
Hynrei katkum ki tyllong khubor ba la ioh lum la ong ba kan don ka jingiatan tyllai ia ka tiket Congress hapdeng kitei ki ar ngut ki rangbah ka seng Congress ha Nongstoiñ, hynrei la ong pat ba ki dkhot ka seng Congress ha Nongstoiñ ki kham noh mynsiem sha u Dr.Adviser ban ia khun ha katei ka elekshon shiteng samoi bad kim da sngewtynnad than ia u bah Gabriel.
Lah ruh ban kdew ba ka la mih ka jingkynthoh na ki nongialam ka seng Congress Nongstoiñ ki pyrshah ia u bah Gabriel Wahlang ha ka por ba ka seng Congress ka la sieh ia u kum u MDC ka KHADC ha kaba ki la pyrshah jur ruh ia kane bad ki lad khubor ki la iathuh ba haduh mynta ruh kam pat shym la don ka jingiabeit hapoh Congress namar katei ka kam MDC shu sieh.
Shillong, 5 Risaw:Kumba 300 ngut ki nongiakhih pyrshah na ki kynhun sengbhalang bapher bapher ba la lam khmat da President ka GSU, u Rupa Marak bad kiwei pat ki nongialam jong ki sengbhalang bapher bapher mynta ka sngi ki la tur puk sha ka jingialang paidbah jong ka seng NPP ban pynrem ia u MP ka Tura u Purno A Sangma uba dei ruh u khliehduh jong katei ka seng ha kaba kitei ki 300 ngut tam ki la rah da ki pla kad kiba la thoh pynrem ia u Purno.
Katei ka jingjia ka la jia mynta ka sngi ha West Garo Hill ha kaba u Purno A Sangma u la wan ban ialap elekshon ha Dadenggre na ka bynta u kyrtong jong katei ka seng u Grahambell A Sangma u ban ia khun ha kane ka elekshon MDC ka GHADC ka ban sdang ha ka 12 tarik u risaw.
U Purno u la poi sha katei ka jaka ha ka por 11:30 baje mynstep bad la synran ia u da u khun jong u uba dei ruh u MLA u James K Sangma ryngkat utei u kyrtong na Jengjal konstitwensi u Graham bad ha katei ka jaka la pynkhreh pynkhrum bha bad ki la don da ki hajar ki paidbah kiba la wan ban sngap jingialang.
Hynrei kitei ki 300ngut tam ki nong iakhih pyrshah ki la shong kyraiñ ha ka jaka kaba don shadien na ka jaka shong ki paidbah ryngkat ki jingthoh kiba ki thoh pyrshah ia u Purno kaba la thoh ha ka ktien Garo ‘Chingna aganchakanio nanga; Dadenggre ni mande rangna tol’e katta agane basakona makre chrokatgen? Kaba mut Haduh katno slem phi lah ban thok ia u paidbah ka Dadenggre bad haduh kato phi lah ba pynshad shrieh? Ngi kwah jubab na phi’.
Katkum ka jingiathuh u Rupa Marak u la ong ba u Purno A Sangma u la thok u la shukor ia ki paidbah ka Dadenggre bad u la ong ba um ju pyndep ia ki jubanlak kiba u la khlei ha ka por elekshon.
U la ong ba ha u 2007 ha ka por ba plie ia ka Dadenggre Puri Higher Secondary School u la pynbna sha ki paidbah ba un seng ia ka kolej ha Dadenggre, u la ong ba u Purno u la kular ruh ha ka por ba u leit jngoh ia ki lanot shlei um ha ki thain ka Dadenggre hadien ba la khyllem ka jingkieng ba un mang tyngka kyrpang ban shna ia ka jingkieng kaba long ban khylliap ha katei ka thain, hynrei ym shym la iohi dak eiei haduh mynta.
“ Shen yn wanrah ia ka jingkieng kaba long khylliap ha Dadenggre ka dei kaba la thmu ban pyniasoh ia ka Dadenggre bad ka Agia lyngba ka Assam" ki dei ki kyntien u Purno A Sangma ong u Marak haba kren sha ki lad khubor.
U Marak u la iathuh ba hadien ba ki paidbah ki la mih ban pyrshah ia u Purno ha katei ka jaka long jingialang paidbah, u Purno u la kren bniah jai jai sha ki nongiakhih hynrei haba kut ka jingkren jong u, u la ong ia ki “Phi dei ban iathuh ia kine sha u Dr.Mukul Sangma ym sha nga".
Hynrei hadien la ong ba u paidbah u pyrta jam biang da kaba ong “ Phi dei ma phi uba kular ym u Dr.Mukul".
Hadien ba u paidbah um kheiñ burom ia u ha katei ka jingialang paidbah da kaba mar ia ai ktien u Purno u la ong ba katei ka jingiakhih ka dei ka pynbit pynbiang janai da u kyrtong uba ia khun pyrshah ia ka NPP ha katei ka elekshon ha katei ka konstitwensi, “Ka jingiakhih ka dei kaba la pynbit pynbiang da u nongiakhun pyrshah" u la ong.
Ha kaba ia dei bad ka jingkynnoh ba u thok ia ki paidbah u Purno u la ong “Ngam pat ju kular thok,nga la leh bun kiei kiei ha ka samoi treikam jong nga kum u myntri rangbah ka jylla , la mang tyngka ia ka surok na Rongram sha Chibinang bad nangtei shaduh sha Dadenggre, nga la leh bha palat ia kane ka thaiñ kata ruh nga la leh khlem da donkam ia u paidbah ban dawa, nga la leh ia kiei kiei kiba ngam ioh pdiang wat tang kawei ka memorandum ruh na u paidbah" “Ngam pat ju iohsngew ia kata ka jingkieng khylliap, ka dei tang ka jingkynnoh khlem nongrim kaba la kam da ki nong iakhih pyrshah" ong biang u Purno.
U Purno u la ong ba um shym kwah ban kren eiei namar ba ka jingiakhih ka dei ka hok jong ki paidbah ha ka ri synshar paidbah, haba la kylli hato kane ka dei ka ka jingiakhih ka dei ka jingsuh buit lane ka plan jong u myntri rangbah ka jylla u Dr.Mukul Sangma lane kiwei pat ki nongialam Congress u Purno u khlem bun ktien hynrei u la ong “Ka ju long kumta".
Shillong, 07 Risaw:U Myntri ka tnad Community and Rural Development (C&RD)  u Bah Prestone Tynsong u la ong ba kim shym la lah ban thung ia u Block Development Officer (BDO) ba pura ha Mawphlang Community and Rural Development Block namar ba ka sorkar ka duna ophisar.
"Na ka liang jong ka tnad jong nga, ngi la phah sha ka tnad Personnel department ba donkam kyrkieh ban thung BDO ha Mawphlang C&RD Block.
Nga la iakren bad u Myntri Rangbah Dr Mukul Sangma halor kane bad nga kyrmen ban gin lah ban thung noh ia u BDO shen", la ong u Bah Tynsong.
Haba kylli la ka dei namar ka jingiakhun u Bah HDR Lyngdoh bad u Bah Kennedy C Khyriem bas ah thylli ka shuki BDO,  u Bah Tynsong u la kyntait ba kam dei kaba shisha.
"Baroh ngut u Bah HDR Lyngdoh bad u Bah Kenedy Khyriem ki la iakynduh ia nga ban thung noh ia u BDO  ha Mawphlang kkoi.
Ha ka jingshisha, baroh ar ngut ki la pynpaw ia ka jingsngew khia ia ka jingbym don BDO namar ba ki paidbah ki la iakynduh jingeh ia ki jingdonkam ba man ka sngi", u la ong.
Hynrei ha kawei ka khubor, la kynnoh ba ka jingsah thylli ka shuki BDO ka dei namar ba iapyni bor u MLA ka Mawphlang bah Kennedy Khyriem bad u MLA ka Sohiong u Bah HDR  Lyngdoh kiba kwah ban wanrah ia u briew ba ki kham sngew iajan.
‘Ha ka jingshisha ka tnad C&RD ka la thmu ban thung BDO napdeng ki ar ngut ki ophisar hynrei namar ka jingujor jong kine ki ar ngut ki MLA ka Congress  la pynlong ia ka tnad ban sangeh shwa" , la ong ka thymmei khubor.
Ka ophis BDO Mawphlang ka la sah thylli la lai bnai eiei bad la shu phah peit lem ha u BDO ka BDO ka Mylliem C&RD Block.
Ka Mawphlang C&RD Block ka kdup ia kumba 246 tylli ki shnong bad kumba 72,000 ngut ki nongshong shnong katkum ka khanasumari 2010.
Ka Block ka kdup lang ia ar tylli ki  Constituency ka Mawphlang Constituency bad ka Sohiong Constituency nalor bun ki ophis sorkar kum ka PHE Dept.
, PWD, ICDS, Police Outpost, PHC, C&RD  bad kiwei.
Ka jingbym don u BDO ba pura ka la pynsahkut lut ia ki kam ki jam kiba ki paidbah ki donkam ba man ka sngi kiba hap ban soi da u BDO kum ki skhim bapher bapher.
Shillong, 7 Risaw:Tang hadien shisngi ar sngi ba u bah HDR Lyngdoh MLA/MDC ka Sohiong Konsti twensi u la risaiñ noh na ka kam MDC, ki la her ki hamsaia kylleng katei ka thain ba u myntri K Langstieh ka hima Mylliem uba peit ia ka iew un ia khun noh ha ka elekshon MDC shiteng samoi na katei ka konstitwensi bad la don ruh ka jingiakren ba yn kyrshan radbah ia u da u bah HDR Lyngdoh uba dei u MLA ba mynta ka Sohiong.
Hadien ba katei ka khubor hamsaia ka la pur sted wat shaduh sha sor Shillong , la leit ban twad jingmut na ki katto katne ngut ki myntri ka Hima Mylliem ban tip hato la ka don ne-em ka jingiakren hapoh ka Hima shaphang katei ka jing thmu ia khun elekshon ne la ka don ne em ka jing kynjoh ktien na u myntri Langstieh ba un ia khun elekshon MDC noh na Sohiong.
Ha katei ka jingiakren ki myntri ki la ong ba kim pat kwah ba u myntri Langstieh un ieh noh ia ka kam myntri ka Hima ban leit rung noh sha ka saiñ pyrthei bad ki dang kwah ba un dang trei kum u myntri ban pyniaid ia ki kam ka Hima kiba la bynshet ha u.
U myntri pla tyngka ka Hima Mylliem u myntri M.B Kharlukhi u la ong ba hap ban da ia kren bah bad u myntri Langstieh lada jia ba ka long kumta ba u myntri Langstieh u don jingmut ban ia khun elekshon lane ban rung sha ka kam politik, hynrei u la ong ba ka Hima Mylliem haduh mynta kam pat don aiñ ban ong ba u myntri ka hima Mylliem u lah ban ia khun elekshon bad lada jia ba un ia khun elekshon un hap ban risaiñ noh na ka kam myntri, “Ngim pat kwah ba u myntri Langstieh un iehnoh ia ka kam myntri ban leit rung sha ka saiñ pyrthei" ong u myntri Kharlukhi da kaba u ai nuksa ba ka hima Mylliem ka ia pher na kiwei pat ki Hima kum ka Hima Mawphlang ha kaba u la ai nuksa ba u myntri Lamphrang Blah u dei u myntri ka hima Mawphlang u la rung sha ka kam politik u la long MDC bad u bat ruh ia ka kam EM Elaka bad ha kajuh ka por hi u dang dei u myntri ka hima, “Ngi ha ka hima Mylliem ngi la don ka kyndon kaba ong ba u myntri lane kiba khraw ka Hima Mylliem kim bit ban rung sha ki kam saiñ pyrthei lane ban pyniasoh bad kano kano ka seng saiñ pyrthei (Politics)" ong biang u myntri Kharlukhi.
Katba ka liang u myntri Langstieh pat u la ong ba haduh mynta um pat kwah ban kren eiei halor katei ka phang.
Hynrei katkum ki tyllong khubor ba la ioh lum la ong ba katei ka jingthmu ia khun elekshon MDC u myntri Langstieh kumba la pur ki khubor hamsaia ha kine ki sngi kam shym la dei ka jingthmu kaba dang mynta hynrei la ong ba ka la don ruh ka jingiakren bad u bah HDR Lyngdoh ha u snem 2014 shuw aka elekshon MDC ka KHADC, hynrei ha katei ka por la ong ba u myntri Langstieh um pat kwah ia khun elekshon hynrei la ong ba mynta ka kynti ruh ka la don ka jingiakren hapdeng kitei ar ngut shaphang ka kam elekshon MDC shiteng samoi, hynrei haduh mynta kam pat da shai bha.
Wat la kam shym la paw pyrthei shabar hynrei la ong ba u myntri Langstieh ruh u dei u nongkyrshan ba radbah jong u bah HDR ha ki por elekshon.
Shillong, 6 Risaw:Ha ka Central Executive Committee ka seng HSPDP kaba la long mynta ka sngi ka la ia kren halor ki elekshon shiteng samoi, ki ban sa long shen bad kitei ki kynthup ia ka elekshon MLA shiteng samoi ha Nongstoin bad ki elekshon MDC shiteng samoi ha KHADC bad kumjuh ruh halor ka kam nongialam hapoh katei ka seng.
Haba phai sha ka kam elekshon MLA shiteng samoi ha Nongstoiñ ka CEC ka la bynshet ha ka District ban wad ia u briew uba biang tam napoh katei ka seng u ban ia khun, bad ka dei pat ka kamram jong ka District ka ban sei ia uta u briew na katei ka konstitwensi.
Haduh mynta ki nongialam katei ka seng kim pat shym la ong eiei ha kaba ia dei bad u kyrtong u ban mih pli ha ka jaka u bah Hopingstone Lyngdoh uba la khlad noh dang shen, hynrei shen ki la ong ba kin sa pynbna hadien ba la ioh ia ka ripod na ka District.
Ha kaba ia dei pat bad ka kam elekshon MDC shiteng samoi ha KHADC, katei ka seng ka la ong ba ka la long kaba la khreh ban ia aireng ha baroh ki konstitwensi kiba dang sah thylli mynta bad ki la don lypa ruh ki kandidet kiba ka la thep lypa hapoh pla hynrei kam pat shym la pynbna haduh mynta bad shen kan sa pynbna pat ia ka kyrteng jong ki.
“Ki kyrteng ki kyrtong ki la don hapoh ka pla jong ngi hynrei ngim pat kwah ban pynbna ia mynta" ong u bah Witting Mawsor.
U bah Witting u la ong ba ka HSPDP ka la don kyrtong lypa napoh Rambrai Konstitwensi, na Nongkrem, na Laban-Mawprem, Mawthadraishan, Sohiong hynrei kaba sah mynta ka dei sa tang ka Mairang konstitwensi kaba kim pat ioh briew haduh mynta namarba ki dang peit bniah ia u briew uba biang tam ia aireng ha katei ka elekshon.
U bah Witting Mawsor u la ong ba ba ka HSPDP ka la sngew thikna beit ba kan jop biang ia ka Elekshon MLA shiteng samoi ha Nongstoiñ, katba ha ka MDC pat u la ong ba ki la sngewthikna ba na ka 6 tylli ki konstitwensi, kin jop beit ha ki san tylli.
Shillong, 06 Risaw:Ka seng Khasi Disabilities Association (KDA) ka la pynpaw ia ka jingpyrshah jur halor ka jingkyntait ka sorkar ban ai ia ka bhah ioh kam ioh jam kaba lai percent ia ki briew kiba don jingduna na ki  dkhot met.
Haba kren mynta ka sngi Hatmajai sha ki lad pathai khubor, u President ka KDA u bah Starwin Kharjana u la ong ba katkum ka jingwad jingtip, naduh ba pyntrei kam ia ka PWD Act ha u snem 1995 la lap ba don tang 15 ngut ki ba duna dkhot met ki ioh ia ka kam sorkar napdeng ki 32 hajar ngut.
“Haba nujor bad ka jingdon  ki briew ba duna dkhot met ha kane ka jylla ka jingioh kam sorkar  ka long kaba duna bha “, la ong u bah  Kharjana uwei na kiba duna dkhot met.
“ Ka sorkar ka la ai bhah kam lai percent na bynta kiba briew ba don jingduna hynrei kane ka long tang ka jingthoh khlem treikam", la ong u bah Kharjana.
Katkum ka jingong u bah Kharjana, bun ki briew kiba don jingduna ha ki dkhot met kiba dei hok ban ioh kam sorkar kynthup ha ki kam hikai  bad kiwei de.
“ Ha u snem 2011 ka District Selection Committee (DSC)ka East Khasi Hills district ka la thung kam 330 ngut ki briew hynrei tang 3 ngut kiba don jngduna dkhot met ki ioh", la ong u bah Kharjana bad u la bynrap ba katkum ka bhah thung kam thung kam thung jam ia kiba don jingduna ym dei ban duna ia ki shiphew ngut.
Ka seng KDA ka la pynrem bad pyrshah jur ia ka Sanborly Wahlang bad ki seng kynthei  na ka shnong Mawlaiteng kiba la mushlia ia ka ka kong Aidalin Nongrang ka nonghikai ba don jingduna ha ka dkhot met kaba hikai ha ka Lower primary school  ha Mawlaiteng ha ka thain Sohiong  hapoh ka East Khasi Hills.
“ Kane ka seng ka la ujor sha  Sub-Divisional School Education Officer (SDESO) pyrshah ia ka kong Aidalin  ba  don jingduna ha dkhot met ba kam lah ban hikai ia ki  khynnah namar ba ka don jingduna ha ka kjat", la ong u bah Kharjana.
Ha ka jingshisha ka sorkar jylla ha ka shithi ba la phah ha 25 tarik u kyllalyngkot, 2012, ki briew kiba duna dkhot met  ki lah ban hikai kum ha kum ha higher Sec, Middle bad Primary school.
Shuh shuh ka seng KDA ka la dawa  na a tnad Social welfare ban weng mardor ia ka kong Joyshree Shabong ka District Social Welfare Officer East Jaintia Hills District, Khliehriat kaba shu weng kam ia u Fullgen Pala uba  don jingduna ha ka bor iohi uba trei kum u Multipurpose Rehabilitation Workers (MRW).
Na ka liang ka seng KDA ka la rai ban sa pynlong ia ka jingiakhih kaba kynsan kynsan khlem da iathuh lypa khnang ban pynsngew ia ka jingleh kuman jong ka sorkar ia ki jingeh jong ki.
Shillong, 06 Risaw:Ka Supreme Court ka India  ka la pyn sangeh haduh shi bnai bym dei ban pynpra ia ki iing ha shi lynter ka Umkhrah ha thain Polo, Shillong.
Ka hukum pynsa ngeh ka Kashari ba hakhlieh duh ka ri ka long kum ka jingiarap bad ka jingjop ia kito ki briew kiba iakhun mukotduma pyrshah ia ka Meghalaya Urban Develoment Auhority (MUDA).
Ka thymmei na ka MUDA ka la ong ba ka Kashari Supreme Court ka la pynjlan ia ka hukum sangeh pynpra haduh shi bnai bad ka la ailad ia ka MUDA ba kan thep biang ia ka jingujor.
“Ngi hap ban iakhun beit ia kane ka mukotduma.
Mynta ngin pynkhreh ban iaid sha khmat ban thep ia ka jingujor jong ngi", la ong ka khubor na ka MUDA.Kane ka jingshah pynsangeh ha Kashari Supreme Court ka long kum u diengpynkiang ia ka MUDA kaba la iakhun ia kane ka mukotduma la slem naduh kham mynshwa.
Lah ban kdew ba ki don haduh 30 ngut eiei ki briew kiba don ha ka jingiakhun mukotduma pyrshah ia ka MUDA kiba kam ia ka jinglong trai ia ki jaka jongki ha ki bynta ka phudwah Umkhrah ka thain Polo.
Ha ka 10 tarik Nailur ka High Court  ka la pynmih ia ka hukum ba dei ban pynpra noh ia ki jingtei beain ha shi lynter ka wah Umkhrah hynrei la hap ban sangeh hadien ba kiba shah ktah ki la kiew sha ka kashari Supreme Court.
Ka  National Green Tribunal (NGT) ha ka  29 tarik Kyllalyngkot mynta u snem ka la bthah ia ka sorkar jylla ba kan weng naphang ia ki jingtei beain ha shi lynter ka wah Umkhrah bad Umshyrpi.
Shillong, 6 Risaw:Ka Central Executive Committee jong ka seng HSPDP kaba la long mynta ka sngi ha ïng sah u bah Ardent Miller Basaiawmoit ha Lad Nongkrem ka la jied ia u bah Ardent kum u Acting President jong katei ka seng.
Ha katei ka jing ialang, la jied ruh ia kiwei pat ki nongkitkam ba shipor jong katei ka seng kaba la tip kum ka Adhoc Body bad ia baroh ki nongkitkam kiba la jied thymmai mynta ka sngi yn tyrwa ha ka General Council la kan mynjur ne-em bad hadien ba la ioh jingmynjur kin long noh kum ki nongkitkam ba pura jong katei ka seng.
Ha ka jingshisha ka HSPDP ka la buh ba ia ka General Council kan long ha ka 23 tarik u risaw, hynrei na ki kam kiba kyrkieh ba katei ka seng ka hap ban pynpoi ia ki kot ki sla sha ka Election Commission sha Delhi la rah noh ia katei ka jingialang bah sha ka 16 tarik mynta u bnai.
Ka General Council kan long ha ka 16 tarik u risaw ha State Central Library ha ka por 11 baje mynstep.
Kiwei pat ki nongkitkam ba ka seng HSPDP ka la jied mynta ka sngi ki long Vice President u bah K.P Pangniang MLA ka Rambrai, General Secretary bah Witting Mawsor, MLA ka Mawshynrut, Joint Secretary u bah Nolip Lyngdoh President ka HSPDP na South West Khasi Hills District, Finance Secretary u bah Pynshongdor Lyngdoh Nongbri bad u Treasurer la jied ia u bah Shem Khardewsaw.
Ki nongialam ka seng HSPDP kiba la shong ha katei ka jingialang ki la ong ba ki la don ki nongtyrwa ia ka kyrteng ki kyrtong kiba kwah ban ia khun ia ka kam President, hynrei la khang lad ia ki namar ba kim kwah ban mih ka elekshon jied nongkitkam namar ba lada jia ba mih ka elekshon ka lah pynban ban mih ka jingiapait hapoh katei ka seng.
Kumta la kyrpad ia kiwei pat ki nongialam ba kin ym tyrwa kyrteng hynrei ban jied beit ia u bah Ardent ban shimti ia ka kam nongialam namarba u la dei lypa u Vice President jong katei ka seng.
Ha katei ka jingialang ki nongialam jong katei ka seng ki la iathuh ruh ba baroh ki la bam smai ban ia tylli hapoh ka seng ym ban ia sa phret, ki la bam smai ba kin long kiba ia sngewthuh jingmut ym shuh ban shim rai marwei la ha kino kino ki mat ia khih.
Hadien ba la mih katei ka jingbam smai ban ym ia shim rai shuh marwei khlem ka jingiasngewthuh jingmut lane ka jingkynjoh ktien ha ka seng.
Katei ka jingialang ka la pynpaw ruh ka jingsngewkhia namar ka jingshah iehnoh marwei ka seng HSPDP hapoh ka ARPA hadien ba la mih noh ka UDP bad ka KHNAM, hynrei kim shym la pynduh pyndam satia ia ka ARPA bad ki la hun ban shu iehnoh kumto kumba ka long mynta.
Hadien ka jingrisaiñ noh u bah K.P Pangniang napoh katei ka seng katei ka seng ka la sah khlem nongialam mynta ha KHADC hynrei ki la ong ba kin sa jied noh shen ia u nongialam jong ki hapoh KHADC.Shillong, 06 Risaw:Ka Meghalaya High Court ka la pan ia ka jingsngew jong u Attorney General (AG) ka India halor ka mukotduma PIL ba la ujor da u nongialam ka Maitshaph rang Movement u Bah Mchael N Syiem.
Katkum ka khubor ba la iohlum, la iathuh ba ha ka jingbishar mynta ka sngi, ka Kashari ka la sngew donkam ban pan shwa ia ka jubab na u Attorney General ka sorkar pdeng namar ba kane ka kam ka iadei bad ka riti synshar ka ri.
U Bah Syiem u la ujor da ka PIL halor ka district council ha kane ka jylla ki dang iahap ne em ban don hadien ba la ioh ia la kajong ka jylla.
Ka PIL jong u Bah Syiem ka donkam ia ka sorkar jylla, ka sorkar pdeng bad ka district council ba kin ai ia ka jubab namar ba ka mukotduma ka ktah ia ki kyndon ka riti synshar ka ri.
“La kumno kumno la khmih kynti ba hapoh ar taiew ba u Attorney Genral ka India un ai ia ka jubab bad hadien kane, ka Kashari kan sa shong ban pynlong ia ka jingsngap", la ong ka thymmei khubor.
Nongstoiñ, 10 ’lyngkot:U Myntri Rangbah jong ka Jylla Meghalaya u Dr.Mukul M Sangma ha ka sngi ba ar jong ka taiew u la ioh ban plie pyrda noh ia u maw nongrim na ka bynta ban pyntrei bad siang rong noh ia ka surok na Markasa sha u lum Mawphanlur kaba don kumba 5.22 KM lyngba ka skhim Rural Infrastructure Development Fund (RIDF) XXII.Ha katei ka sngi la synran lang, ia u Myntri Rangbah da u Cherak W Momin u ba dei u Parliamentary Secretary I/C PWD Roads ha ryngkat ka jingiadon lang u Bibstar Kharbuli u ba long ruh kum u Secretary jong ka tnad PWD (Roads & Building) jong ka sorkar jylla, ka Deborah C Marak MLA, ka Williamnagar, u bah S.Kharlyngdoh Deputy commissioner ka West Khasi Hills District, u MLA ka Nongstoin bah D.Jyndiang, MLA ka Mairang bah Metbah Lyngdoh ki ophisar sorkar bapher bapher bad kiwei kiwei.
Hadien bala dep ban plie ia u tei u maw nongrim jong katei ka surok ha Iew Markasa u Mukul, u la kiew sa sha u lum Mawphanlur ban iadon bynta biang sa ha kawei pat ka prokram bad kumjuh ban plie pyrda ruh ia ka Mawphanlur Water Conclave kaba dei ruh shi bynta jong ka Springshed Initiative Programme bala pyniaid da ka Meghalaya Basin Development Authority(MBDA), ha ryngkat ka jingiasnoh kti lang bad ka tnad Soil & water Conservation Department.
Haba ai jingkren kum u kongsan ha katei ka sngi na ka liang jong u Dr.Mukul u la ong ba ka surok ka long kaba donkam haduh katta katta khamtam ha ka thain Mawphanlur kaba dei kawei na ki jaka jngohkai kaba khring bah ia ki nongwan jngohkai pyrthei na kylleng sawdong jong ka pyrthei bad u la pynpaw ruh ia ka jingsngewkmen ba ka Mawphanlur mynta kala ioh ia katei ka skhim ban shna bad siang rong noh ia ka surok na Markasa sha u lum Mawphanlur kabala shu sah khoh ruh khoh ram baroh shi katta.
“Nga kyrmen skhem ba kane ka projek surok kaba thymmai ka ban kyntiew ia ka surok na Markasa sha Mawphanlur ba shen yn sa lah ban pyndep noh bad ha shwa ba ngan wan sha kane ka prokram ngi la dep ruh ban ia pynbeit lypa khnang ban pyntikna ba ka tnad PWD kala dei ban dep ban khot ia ki tender na ka bynta katei ka surok bad lyngba kane ka surok nga ngeit skhem ba ki paidbah na kylleng ki jaka kin sa lah ban wan jngoh ia u lum Mawphanlur na kapor sha kapor" ong u Myntri rangbah.
Ha kaba iadei pat bad ka jaka pynlang Um ha Mawphanlur, na ka liang jong U Mukul, u la ong ba da ki spah bad ki hajar ki jaka pynlang um bad ki umpohliew, hynrei kiba bun kim long kiba shngain, namar kata ban pyntikna ba baroh ki jaka pynlang um kin long kiba biang ka donkam ia ka jingiatreilang jong ki paidbah bad ka sorkar lyngba kiba kum kine ki jait prokram bad u la kyntu jur ia ki paidbah kiba wan sha katei ka prokram na kylleng ki shnong ba kin long ki paralok jong ka sorkar na ka bynta ban iada bad pynneh pynsah bad sumar ia baroh ki jaka pynlang um.
Ha kajuh ka por u myntri rangbah u la ioh ruh ban pyllait paidbah ia ka booklet jong ka springshed development Initiative Programme bad kumjuh ia ka annual report jong ka BDU & SLRM bad ruh ia ka Almanak jong ka District.
Ki nongkren ha katei ka sngi ki kynthup ia u bah S.Kharlyngdoh DC ka WKHD, u RM Mishra IAS Development commissioner jong ka sorkar Jylla bad u ba dei ruh ha kajuh, ka por kum u CEO ka MBDA, u bah Metbah Lyngdoh MLA ka Mairang nad kiwei kiwei.
Ban pynbyrngia shuh shuh ia katei ka sngi la don ruh shibun ki prokram lyngba ka rwai ka siaw ka shad tynrai bad kiwei kiwei ba la iashim bynta da ki kaitor bapher bapher jong ka District bad ka Jylla hi baroh kawei.
Shillong, 10’lyngkot:Hadien ka jingshah leh-be-i-jot ka khynnah 14 snem kaba la poi shaduh ka jingshah kem u MLA ka Mawhati u bah Julius Dorphang, ki pulit ka East Khasi Hills mynta ka sngi ki la khot jingialang ia ki trai hotel kiba don ha nongbah Shillong kiba hap hapoh ka jingpeit ka Sadar Police Station bad ha katei ka jingialang ki pulit ki la kyntu ia ki trai hotel ba kim dei shuh ban shah ban don ka jingiaioh lok hapoh hotel jong ki.
Ha katei ka jingialang ki trai jong ki 83 tylli ki hotel ki la wan ban ia shim bynta bad ki pulit ki la ai ha ki ia ki kyndon ba ki dei ba nleh bad kim dei ban leh bad ia kitei ki kyndon ki dei ban ai sha ki nongwan sah ha hotel jong kid a ka jingthmu ban ym don kano kano ka kam sniew.
U SP (City) ka East Khasi Hills District u bah Vivek Syiem u la kyntu ia ki trai hotel ba kim dei ban shah ban don ka jingkhaii met ha hotel jong ki wat la ka la don ka jingthmu ban kyntiew ia ka kam jngohkai pyrthei ha ka jylla.
U la ong ba ki riew shim kabu ki pyndonkam da ki hotel ne ki guest house ban leh ia ki kam khaii met.
U la ong ba ka kam khaii met ka la sdang ban kiew ha nongbah Shillong bad lada pynshlur kan wanrah jingeh, na kata ka daw u la pan ka jingiatreilang jong ki ban suk ban tem ia ki kam sniew.
U la kyntu ruh ba dei ban pyndonkam da ki Closed Circuit Televisions (CCTV) kiba bha hapoh hotel khnang ban lah ban iohi bha ia ka dur ki briew.
U la ong ba dei ruh ban kylli tohkit bha ia ki briew ba wan wad jaka sah khamtam haba ki wan bad ki kynthei kiba dang rit ka rta bad dei ruh ban shim lang ia ka kyrteng jong ki ban pynrung hapoh rejistar ym tang ia ka kyrteng u shynrang.
Shillong, 06 Risaw:Ka sorkar Megha laya bad ka Indian Chamber of Commerce (ICC) kin iasoi ia ka jingiateh ne ka Memorandum of Understanding (MoU) ban iarap ia ki nongrep soh nongrep jhur ba kin pyniaid iew ia ki mar rep jongki khnang ban pynbha ia ka kamai kajih.
Ka ICC kan long kum ka nongiarap ia ki nongrep ba kin ioh iakyn duh beit markhmat bad ki nongthied ha ki iew shabar jylla bad ha ka ri bad shabar ri.
Haba kren mynta ka sngi ha ka jingialang ka North East Food Processing Conclave ha Shillong, u regional director ka ICC u Ishantor Sobhapandit u laong ba ka Meghalaya  ka dei ka jylla kaba riew spah bha ha ki soh ki jhur kum sohtrun, sying, synrai, kait, sohniamtra bad kiwei hynrei namar ba kim ioh ia ka iew kaba biang ka jingioh jongki kam long kaba ai jingmyntoi shibun.
“Ngin iasoi noh shen ia ka jingiateh bad ka sorkar Meghalaya ha kaba ngin long kum u ksiang ban ialam ban btin lynti ia ki nongrep ba kin ioh ban iakynduh hi markhmat bad ki nongthied ha ka iew jong ka ri",  la ong u Sobhapandit.
U la ong ba ka  ICC kan leit sha ki shnong ki ban jied da ka sorkar jylla ban iakynduh ia ki nongrep bad ban ai ia ka jingshai bad ban ialam pat ba kin leit die ia ki mar rep jongki.
“Ka sorkar kan jied ia kito ki shnong bad ki jaka ha kaba ngin leit ban iakynduh ia ki nongrep ban ialam pat ia ki ban kin leit kynduh bad ki nongthied markhmat",  la ong u Sobhapandit.
U la ong ba ki nongrep ki donkam ban ioh ia ka jingshai ia ka iew ka hat khnang ba kin tip ban pyniaid iew ia ki mar jongki ha ka rukom kaba iohnong bha.
“Lada lah ban tei ia ka mynsiem sengkam naduh tynrai, ka Meghalaya kan long kawei ka jylla kaba riew spah bha", u la ong.
Shwa ia kane, haba kren ha ka jingialang u Parliamentary secretary  u Bah Robinus Syngkon  u la ong ba ka jinglong ka mariang ha ka rilum Khasi bad Jaintia ka iahap bha ban rep soh rep jhur namar ba ka jingwan u slap kaba long ka kabu.
U la ong ba ka jingiatreilang jong ki briew bad ka sorkar lyngba ka public private partnership (PPP) bad ka jingtheh pisa ban kyntiew ia ka rep, ka long kaba kongsan eh.
Ha kane ka jingialang kaba shi sngi la wan iashim bynta ki nongseng kam lajong na kylleng ki jaka jong ka jylla bad ki heh sorkar.
Shillong, 10’lyngkot:Namar ka jingshah sospon u MDC ka Sohryngkham u bah Pyniaid Sing Syiem 2 snem ha ka seng HSPDP halor ki jingshah kynnoh ba u leh pyrshah ia ka Party, mynta ka sngi uwei na ki nongialam rangbah katei ka seng uba bat ia ka kam Publicity Secretary u Dr.Paul L Dkhar u la risaiñ noh na katei ka seng.
Ha ka shithi risaiñ ba u la phah sha u President katei ka seng u bah Ardent M Basaiawmoit u Dr.Paul u la ong ba ka daw ka dei namar ka jingbym sngewtynnad ban iohi ia kiei kiei kiba jia ha ka party halor ka jingshah sospon kaba khlem nongrim ia u bah Pyniaid khlem kino kino ki daw kiba biang.
“Naduh mynta ka sngi ka 10 tarik u kylalyngkot, ngan risaiñ noh kum u Publicity Secretary East Khasi Hills jong ka Party namar ka jingshah sospon u bah Pyniaid" ong u Dr.Paul ha ka shithi risaiñ.
Shillong, 11 K’lyngkot:Kaba haiing hasem jong ka khynnah ba shah kynnoh leh beijot ha Mawryngkneng, ka kong Bell, kaba dei na shnong Mawryngkneng, ka la ong ba kan nym shah ia ka shnong ba kan pynlut da ka pisa shnong ban iasaid mukotduma ia u Sordar ba shah kem u Bah Peter J Lawai.
Haba kren mynta ka sngi ha shwa ban iaid paidbah ha Madan Iewrynghep, ba pynlong da ka Thma u Rangli (TUR) bad ka CSWO, ka Kong Bell kala ong ba ka la kynnoh ba u sordar shnong u kwah ban pyniasuk ia kane ka jingjia kaba ktah mat iong ia ka imlang shalang.
Ka la ong ba ka shnong ka la thmu ban pyndonkam da ka pisa shnong ban iasaid mukotduma ia u Sordar ba shah kem ban pynlait jamin.
“Lada nga la leh ia kano kano ka jingbakla, lane lada nga la bat bor shynrang iano iano u ujor sha ki pulit bad phah kem ia nga", ka la ong ka Kong Bell.
Kala ong kumba juh long man ka snem la juh pyrta shnong ban ia rakhe ia ka Khristmas bad snem thymmai da ka jingjai jai bad kane ka jingpyrta ka mih na ka hukum jong ka dorbar shnong.
Ka la kynnoh ba ha kaba ka mih ka jingshah leh beijot ia ki kynthei ha shnong ha thaw la dei ban pynjari da ka hukum shnong ba ia ki nongleh kam sniew dei ban aiti sha ki pulit, hynrei kaei kaba la jia ka long ba u sordar shnong u kwah ban pyniasuk bad tap eit miaw ia kane ka jingjia dei ha dien ka saw tarik ba kala ai jingujor ba ka sa mih ka jingshah kem ia kiba don kti ban leh ia ka kam sniew bad kiba kwah ban buh rieh.
Shillong, 11’lyngkot:La 3 taiew kynthih mynta ka kynhun ki hati kiba don haduh kumba 40 tylli eiei ki la pyndik ia ki paidbah manla ka miet bad katei ka jingjia ka la jia ha ka shnong Bekbekgre ka shnong kaba hap ban iaid lyngba na Balpakram bad kaba hap ban iaid lyngba shuwa ban poi sha Reserve Forest ha Goadpara –Assam.
La iathuh ba ki paidbah katei ka shnong kim ioh thiah suk naba kitei ki hati ki wan ban pyndik ia ki mynta la lai taiew kynthih.
La iathuh ba ka jingjia kaba shyrkhei eh ka la jia mynhynin ka miet ha kaba la don uwei u hati ramhah uba heh tam na kiwei pat ki hati ba ki briew katei ka shnong ki ju iohi bad ha katei ka jingjia u la hiar thma bad iuh naphang haduh saw tylli ki ing briew haduh ba kin da jot da pra phum bad la ong ba ha katei ka por ym shym la don mano mano ruh ba nud ban mih ban beh ia ute iu hati ramhah.
“U dei u hati uba ngim pat ju iohi mynno myno ruh kat katei ka jingheh, u de iuba heh na kiba he tam ba ngi iohi , ia kiwei pat kiba la wan kumba 40 tylli eie ngi dang nud ban beh hynrei ia ute iu wei ngi la pyrshang ban beh hynrei um khih" ong u Bappun A Sangma, uwei na ki nongshong shnong jong katei ka shnong haba ia thuh ba katei ka jingjia ka la jia ha ka por 7:30 baje eiei mynmiet.
Haba ki paidbah kim lah leh eiei shuh u Sangma u la iathuh ba ki la pyntip pulit bad kumjuh ruh sha ki bor jong ka tnad Wildlife bad ia ka ejahar la ujor mynta ka nohphai sngi.
Ha katei ka jingjia la iathuh ba ki la don saw tylli ki ing kiba la julor bha ha kaba u BDO ka Resubelpara block u Leena D Sangma, u la ong ba u la phah ia ki Gram Sevak ban shim jingkhein ia ki jingjulor baroh bad ia kitei ki jinglut yn phah ripod sha ka tnad Wildlife.
Shillong, 10’lyngkot:Hadien ba ka Media Cell ka seng HSPDP ka la kren sha ki nongthohkhu-bor ba ka jingleit kyrshan PDF ki MDC ka seng HSPDP ka dei tang kumno ban khanglad ia u bah H.S Shylla na ka kam Chief Executive Member ka KHADC da kaba kynnoh ba u dei u jingma ia ka jaitbynriew, ka seng UDP ruh ka la ther kylla ia katei ka jingkren ki nongialam HSPDP da kaba ong ba kam dei ka jingma ia ka jaitbynriew kumba la kam da ka seng HSPDP hynrei ka dei ka jingma ia u President rangbah ka HSPDP u bah Ardent M Basaiawmoit namarba ka ktem u Sing ha Nongkrem ka la pra phom.
“Kam dei ka jingma ia ka jaitbynriew hynrei ka dei ka jingma i uwei u briew kata u President rangbah ka seng HSPDP u ba Ardent M Basaiawmoit uba dang shu shah sloit jubor na ka kam Chairman jong ka Laitkor Pyllun kaba la jia ha ka 9 tarik mynta u bnai haduh ba u la hap ban shu phet iamrem khlem ap haduh da wai dorbar" ong ka kyrwoh na u working President ka UDP Nongkrem u bah Hilarius Warbah.
Katei ka kyrwoh ka la ong ba lada u bah Shylla u ioh ne um ioh long CEM ruh da lei lei u bah Ardent un ym lah shuh ban khie khlieh ha ka elekshon 2018, “Un ym lah khie khlieh shuh ha ka elekshon 2018, ki briew ki la isih ia ka jinglong une u briew" ong katei ka kyrwoh khubor kaba kdew ruh ba ka Madanrting Police Station kaba la shah pynhap ha ka MUDA, nangta ki shnong kum ka Rangbihbih, Umsaw, Mawiong, Mawnariam, Lyngkienshyiap, Mawsing kin nym ai vote shuh ia u bah Ardent M Basaiawmoit ha u 2018.
Ka UDP ka la ong ruh ba ka jingma kaba khraw ka ap mynta ia ka seng HSPDP bad ka jingkad arliang jong katei ka seng ka ap kmang ha jingkhang namar ka thma pohing, “U bah Ardent un nym ailad shuh ban pynhap na ka shuki President jong ka seng HSPDP namar da kane ka shuki u khmih lynti ban long Myntri rangbah (Chief Minister) ha u 2018 kumba u la kren ha ki jingialang ialap ilekshon ha Nongkrem".
Ha kaba ia dei bad ka jingkynnoh ka seng HSPDP ba ka daw ka jingma dei na ka jingtih Uranium ka UDP ka la ong ba ka ieng skhem ba ka kam tih uranium ka la kut kumba la rai da kitei ki ar tylli ki seng bad kan nym shah shuh iano iano ban phai khmat biang ia kane ka kam.
Ka kyrwoh ka la ong ba dei u MLA jong ki hapoh ka jingialam u bah Ardent M Basaiawmoit ki la donlang bad u Dr Mukul Sangma kum u Myntri rangbah kiba la rai ha ka 1 tarik Nailar 2016 bad la mynjur ban pyndam noh ia ka dulir aiwai khyndew kaba 422 hecter na ka bynta 30 snem sha ka UCIL kaba ki la iasoi ha ka 24 tarik Nailar 2009 bad la mynjur ruh da ka kynhun myntri ba ka jingthmu tih uranium ka la kut noh ha Meghalaya katba ki paidbah ki dang pyrshah.
Ka UDP ka shim ruh ba katei ka jingkren ki nongkitkam ka HSPDP ka dei ka jingkren khyllung khynnah.
La pynkut ka kyrwoh ba la phah da u bah Hilarius Warbah, Working President ka UDP Nongkrem Circle.
Shillong, 11 lyngkot:Ka Seng FKJGP (Mawroh Unit) ka kyntu jur ia ka tnad PWD ba kan bthah ia u Contractor uba trei ia ka jing maramot surok hapoh ka shnong Mawroh khamtam ka lynti kaba sam shapoh NEHU ba ka la long kaba la sniew shaba palat ha kaba ki maw bad ki shyiap kiba la dep ban siang ha ki thliew kiba heh baheh jong ka Surok ki la mih lut shabar bad kane ka buh jingma ruh ia ki paid nong shong shnong bad ki kali kiba iaid khamtam ia ki kali Ar-shaka ha kaba bun na ki ki la mynsaw ha ka jingpynwit jong kine ki maw bad ka jingbtuit jong u shyiap siang.
Ka Seng ka kyntu ia u kontraktor, uba pyntrei ha katei ka jaka ba un pyndep noh kham kloi ia kane ka surok khnang ba kan wanrah ia ka jingshngain ia ki nongleit nongwan kiba iaid na kato ka surok bad ka Seng ka kyrmen hi ruh ba ka P.W.D kumba ka la kular kan pyndep ban shna ia ki Speed Breaker ha ki lynti shnong.
Tura, 10 lyngkot:Mynta ka sngi, lai ngut ki nongkhaii, ki la shah rahbor ha Dalu, ha kawei ka shnong, kaba don hajan Gasuapara jong ka South Garo Hills bad katei ka dei ha ka por mynstep phyrngab, ong ka khubor.
La iathuh ba ki don 11ngut ki nongkhaii, kiba leit sha ka iew Jadugre, haba ki don ki riew kieng atiar, kiba la ker kut ia ki ha Dumnikura, kaba don hajan jong ka khlaw Telekali.
Katei ka jingjia, ka dei ha kajuh hi ka jaka, ha kaba la rahbor ia ki 11ngut ki nongkhaii na Assam, ha U Nailur ba ladep.
Ka jingshah rahbor mynta ka sngi, ka dei kaba nyngkong eh jong u snem thymmai.
Ki la dei ban don bun ngut kiba shah rahbor ha katei ka sngi, lymda ka dei ka jinghusiar bad ka jing phikir jong kiwei pat kiba la ioh ban phet rieh noh ialade na kitei ki ehrang, kiba kieng atiar.
La iathuh ba ki phra ngut kiba don ha katei ka kali, ki la ioh ban kynthih ialade na katei ka kali, katba ki lai ngut pat ki la ngat ha kti ki nongrahbor.
Ka jingjia, ka dei ha ka por 6.30 mynstep, ong ka khubor.
Kitei ki lai ngut kiba shah rahbor, ki dei na Dalu jong ka West Garo Hills bad kitei ki long U Tamal Dey (38) na Killapara, U Dulan Mahanta (36) na Killapara bad U Durgapada Dutta (35) na Chaipani.
Nongpoh, 11 lyngkot:Tang namar ka jingbymsiew bai bording da ki katto katne tylli ki long iing ka pynlong ia ki ar tylli ki shnong ba kynthup ia ka Nong mawlong bad Mawlong Umpih kiba hap hapoh ka Umsning Constituency Ri Bhoi District, kiba dei ruh ki shnong kiba pyndonkam da u juh u Transformer kin hap ban shongdum mynta la palat shiteng snem.
Kum ban shu ong hangne, ka kynhun ki nongthohkhubor hadien ba ki la ioh ia ka jingujor na ki paidbah nongshong shnong halor katei ka jingduh bording kaba la palat shiteng snem, kumta khnang ban ioh ia ka jingpynshai na ka ophis ka MePDCL, na ka liang ki nongthohkhubor ki la leit ban iakynduh ia u Bah M.Khonglah, EE ka Ri Bhoi Distribution, Nongpoh Division, khnang ban tip ia ka daw jong ka jingbym bujli da ka tnat sam bording ia utei u Transformer.
Ha ka jingiakynduh ia u Bah M.Khonglah, la ioh ia ka jingshai kaba malu mala bad ka nongrim hi kaba pynlong ia kitei ki shnong ba kin hap ban shongdum mynta la palat shiteng snem, ha kaba ka daw ba hakhmat hi ka dei na ka jingpynsah bai bording jong ki paidbah, namar baroh kaba sah ka la poi haduh T.2 Lak tam.
U la ong ruh, kawei pat ka bynta kaba pynlong ia ka tnat sam bording ban shimpor ha ka ban bujli noh ia utei u Transformer ka dei na ka jingduna Transformer, namar jan manla ka sngi haduh 6 bad 7 tylli ki Transformer kiba sniew, hynrei ka jaka ban maramot pat ia ki ka don tang kawei kata ha Sumer, Ri Bhoi.
Kumta haba iadei bad utei u Transformer ha katei ka shnong, na ka liang jong u Bah M.Khonglah, u la kular ba un sa shimkhia ban iakren bad ki bor bahalor na ka bynta ban pynioh noh ia u Transformer.
Ha kawei pat ka liang ka long pat kaei kaei kaba lyngoh ban tip, ba haba khein kyllum lang ia katei bai bording kaba la pynsah da ki nongshong shnong jong kitei ki ar shnong ka dei tang na ka jingbym siew da ki 4 tylli ki longing, ha kaba tang na kine ki 4 Iing ka la jan kot sha ka T.2 Lak, namar ia utei u Transformer la pyndonkam da ki 61 ki longing jong kitei ki ar shnong bad na kitei ki 61 ki longiing ki don tang kumba 17 iing ki bym pat siewdep, hynrei lait nangta jan baroh ki siew khuid bad ym don kiba pynsah.
Nongstoiñ, 11 ‘Lyngkot:Ka jingthang rnga beain hapoh West Khasi Hills District, haduh kine ki sngi ka dang iai bteng bad kaba kham ishyrkhei shuh shuh mynta ka long ba ki nongkhaii rnga beain kim khein snep shuh ia ka iaid ka ieng jong ki paidbah ha kaba kila pyndonkam ruh wat ia ka rud ka kyiar jong ka surok kum ka jaka thang rnga.
Ka jingthang rnga beain ha ki rud ki kyiar jong ka surok ka jur bha ha ka thain Umsaw West Khasi Hills District, kaba la pynlong ruh ia kiba bun ki paidbah nongshong shnong katei ka thain ba kin ud kin nam namar ba kala ktah palat ia ka leit ka wan ka jong ki namar ka jingtdem jong ka surok bad don ki khep wat ki kali ruh kim imat shuh ia ka surok namar ka jingjur palat jong ka tdem rnga.
Kumban shu pynkynmaw ba ha ki khyndiat bnai jong u snem, ba la lah ki ophisar bad ki briew jong ka tnad khlaw, ki la wan sha ki bynta ka West Khasi Hills na ka bynta ban pynlong ia ka jingjurip bad lah ban pynkynmaw ruh ba ha katei ka jingjurip na ka liang jong ka tnad khlaw kala lap dala ki jong ki khmat ia katei ka jingthang rnga beain bad kala kurup ruh ia ki rnga bala thmu ban shallan beain na ki katto katne tylli ki jaka lum thup ia u rnga ha katei ka thain.
Hynrei katei ka jingwan khynra jong ka tnad khlaw ka trei kam tang katto katne por bad hadien katei ki nongkhaii rnga kila bteng biang ban leh ia kajuh ka kam, ha kawei pat ka liang ym lah ruh ban len ba kiba bun ki paidbah katei ka thain ki ju ia im ja kpoh da kaba bylla thang bad khaii rnga, hynrei katei ka jingbylla jong ki katto katne kala ktah pynban ia kiba bun balang namar ka jingleh khlem akor ka jong ki da kaba khim khein shuh ia ka rud ka kyiar jong ka surok bah.
Hadien katei ka jingud jingnam jong ki paidbah na ka liang jong u nongthoh khubor ha ka sngi balang jong ka taiew u la hiar sha ka thain Umsaw ha kaba u la lap ruh da la ki jong ki khmat ba kiba bun bah ki jaka thang rnga ha katei ka thain ki don ha syndah jong ka surok bah bad don ruh kiba don palat ia ka san thliew ha ka shi jaka thang kaba la pynmih ruh ia ka tdem kaba ishyrkhei bad ba sma kaba la ktah shisha ia ki paidbah.
U nongthoh khubor u la iohlad ruh ban iakren bad u wei u riew rangbah na katei ka thain ia kaba la buhrieh noh ia ka kyrteng bad na ka liang jong u tei u rangbah u la pynpaw ba katei ka jingleh jong ki nongthang rnga beain harud surok kala ktah shisha ia ka koit ka khiah jong ki paidbah bad ym tang kata ka buh jingma ruh wat ia ki kali kiba iaid ba ieng na katei ka surok namar ba kilah ban iakynduh ia ka jingjia iatyngkhuh kali namar ka jingtdem jong ka surok kaba la palat pud.
Shuh shuh u tei u rangbah u la iathuh ruh ba kitei ki nongthang rnga beain harud surok kim shymla sngap wat ia ka jingud jingnam jong ki paidbah kiba la ju iai ud na kapor sha kapor hynrei ki dang iai bteng ban thang ia u rnga ha rud surok haduh kine ki sngi.
Shillong, 11’lyngkot:U samla Edwin Lyngdoh Mawphlang uba ju khot sin kum u Bobby uba shong basah ha Mawlai Nongkwar bad uba die dohkha ha iewduh u la khlad noh ha NEIGRHIMS Hospital namar ka jingmynsaw jur hadien ba u shah shoh ha ki runar ha basa tympew ha Iewduh.
Katkum ki khubor ba la iohlum la iathuh ba ha ka por 9 baje mynmiet ki runar ki la hiar thma bad thombor ia u Bobby ha basa tympew ha ka miet sngi hat majai bad ki la mait da u sdie na ki bynta jong ka khlieh.
Tang mar ia ioh jingtip ia kane ka seng HYC ka la buddien halor katei ka jingjia bad hadien ka jingtip kaba thikna ki dkhot katei ka seng ki la leit kem ia ar ngut ki briew na ingsah jong ki, kiba donkti ha katei ka kam.
Ki ar ngut kiba la shah kem ki dei kiba la tip kyrteng kum u Hunlangki Thabah (21 snem karta) uba shong basah ha Mawlai Nongkwar Patarim bad uwei pat dei u Stubarius Kurbah (20 snem karta) ba shong basah ha Upper Shillong -Pynthor.
Ki nongialam ka seng HYC ki la leit ban aiti ia kitei ar ngut sha Lumdiengjri PS.Shillong, 11 lyngkot:U Bah Commander Shangpliang u la pynpaw ia ka jingsngewsih halor ka jingbymbiang jong ka umbam umdih ha ka thain Shiliangum kaba hap hapoh jong ka South West Khasi Hills District Mawkyrwat.
Dangshen u bah Commander Shangpliang uba dei ruh ha ka juh ka por kum u Chairman jong ka Committee kyrpang jong ka UDP Mawkyrwat Circle ka ban peit halor ki ishu kiba ka thain Mawkyrwat ka donkam u la leit ha ka jingialang ban pynneh pynsah ia ka Mariang ha Domtraw jong ka thain Mawsaw ha kaba kiba bun ki paidbah ki la pynpaw ia ka jingsngewkhia halor ka jingbym biang jong ka umbam umdih.
Hadien kane u bah Commander u la ioh ban iasyllok bad ki katto kante ki Rangbah ka thain bad u la ong ba un shimkhia ban budien halor ka skhim umbam khamtam ha kaba iadei bad ka Mawsaw Combine Water supply Scheme kaba dei ka skhim kaba la pynkhreh la kham slem.
Na ka liang jong u bah Commander Shangpliang u la dawa na ka sorkar ba kan mang tyngka noh ia ki 2 tylli ki skhim kata ka Mawsaw Combine Water Supply Scheme kaba dei ban ring umbam ha ki bun tylli ki shnong ha ka thain bad ha ka juh ka por ia ka skhim umba Mawiong-Pawphlang Water Scheme.
U bah Commander Shangpliang u la ong ba ki paidbah ki hap ban leit tong um na ki jaka kiba jngai khatam ha ka por tlang bad u la ong ruh ba ka um ka long kaba donkam tam ha ka jingim jong ki briew khamtam ban wanrah ia ka jingkhuid jingsuba, kumta u la dawa ba ka sorkar kan pyntreikam noh ia kitei ki 2 tylli ki skhim.
Bad u la ong ruh ba un pyrshang ban buddien ban iakren bad ki bor sorkar halor kitei kiskhim.
Shillong, 11 ’lyngkot:Ka jingialang bad iaid paidbah, kaba la khot pynlong da ka Thma U Rangli (TUR) hapoh ka jingialam ka Kong Angela Rangad bad ka CSWO Ka Kong Agnes Kharshiing, ka la rai ba u Myntri tnad kam pohiing ka jylla, u Bah HDR Lyngdoh u dei ban hiar shuki da kaba sngew kitkhlieh halor ka jingjia ka kam awria ha hotel Marvelene Inn jong u khun jongu, u Bah Nathaniel O Rymmbai.
Lada um hiar shuki hi, u Myntri Rangbah u Dr Mukul Sangma u dei ban pynhiar shuki noh ia u mardor khnang ba ka jingtohkit halor ka jingjia pyniaid bad leh beijot kynthei, kan iaid beit bad kan long kaba laitluit.
Ka jingialang mynta ka sngi, ka la shim ia kane ka rai hadien ba la wan iashim bynta ki paidbah kylleng ki jaka ha ka nongbah Shillong naduh ka jingiaid paidbah ryngkat ki plakad bad jingthoh ban pynrem ia kane ka jingjia na Madan Iewrynghep haduh phyllaw ka Addiational Secretariat ban pynrem jur ia kane ka kam khaii, leh beijot bad leh sang ia ki khynnah bad kynthei.
La iohi ba kiba don jingduna dkhot met ruh ki la iashim bynta lang ha kane ka jingiaid paidbah.
Ka jingialang ka la pynrem jur ia u MLA ka Mawhati u Bah Julius K Dorphang uba leh ia ka kam sang nalor ba u dei u nongthaw ain, uba dei ban iada ia ki khynnah, kynthei bad ka imlang sahlang, u dei pynban u runar ban leh ia ki kam bymman.
Ki la dawa ba dei ban ioh ia ka jingpynshitom kaba biang katkum ka ain Protection of Children from Sexual Offences Act (POCSO Act) 2012.
Ka jingialang ka la shim ia khyndai tylli ki mat ban dawa na u Myntri Rangbah kynthup ban hiar shuki u Bah HDR Lyngdoh ban ailad ia ka jingtohkit kaba laitluid, kaba ar ban pynngat ia kiba donkti ha ka kyndon ba tyngeh ka POCSO 2012, kiba thombor ia ki kynthei khynnah.
Kaba lai, ka long ban buh ia ka Fast Track Court ha man ki sngi district ban pynsted ia ki kam thombor ia ki kynthei, kaba saw ka dei ban thung ia ka Internal Complaint Committee ha man ki ophis sorkar bad ha ophis u Deputy Commissioner, khnang ba ki kynthei ba shah leh kynshlein, kin ujor, kaba san ka jingdawa ka long ba dei ban pynphriang khubor sha ki shnong ki thaw da kaba iatreilang bad ka bor shnong pyrshah ia ki kam thombor ia ki khynnah kynthei.
Ka jingdawa kaba hynriew ka long baroh, ki hotel kiba paw kyrteng ban khaii bad pyniaid kynthei, dei ban khang shi syndon, kaba hynniew, ka long ba dei ban don ki kyndon ia ki hotel namar ba kumba ka long mynta, kim don kyndon eiei na ka sorkar bad la shu pyniaid lymmuh, kaba phra ka long ba dei ban thaw da ka ain kaba biang halor ka kam jngohkai pyrthei ban iada na ki kam khaii met, namar ba bunsien ka kam jngohkai pyrthei ka wanrah ia ka kam jaboh kaba shyrkhei na ka kam khaii met bad kaba khyndai, ka long ba ka sorkar ka dei ban buh da u number Help Line uban treikam baroh 24 kynta khnang ban iarap ia ki briew ba kin phun haba ki iakynduh jingeh.
Ki nongialam kynthup ka Kong Agnes bad ka kong Angale ki la leit aiti ia kane ka dorkhas ha ka ophis u Myntri Rangbah ha Secretariat.
Ha kane ka jingiaid paidbah, la iashim bynta ki kynhun bapher bapher naduh ki sengbhalang, seng sain pyrthei, ki riew shimet.
Shwa ia kane haba kren ha ka jingialang, ka Kong Angela ka la maham ba kane ka dei tang ka jingialang kaba sdang bad lada ka sorkar kam pynhiar shuki ia u Bah HDR Lyngdoh, ki jingiakhih ba kham satar kin pynlong.
Kala ong ba ki paidbah ki dei ban sngewthuh ba kane kam dei satia ka jingialang politik iano iano hynrei la khot sngewbha ia baroh khlem da niew seng ne kynhun ban iashim bynta ha kane ka jingthmu ia kane ka kam kaba shyrkhei ia ki khun ki kti khamtam ia ki khynnah, ki kynthei.
“Kane ka dei ka jingsdang, nangne shakhmat kan kham satar lada um hiar shuki u Bah HDR Lyngdoh", la ong ka Kong Angela.
Ka la ong ba ki myntri sorkar, ki MLA ki dei tang ki shakri bad ki paidbah ki dei ki kynrad bad dawa jur ba u myntri tnad kam pohiing, u dei ban hiar shuki lada u don ka jingsngew briew khnang ban pynlong ia ka jingtohkit kaba laitluid.
Katba ka Kong Agnes ka la iathuh ia ka jingjia ia ka khynnah 14 snem, kaba shah pyniaid khaii met jubor ha hotel Marvelene Inn ha Rilbong jong u khun u Bah HDR Lyngdoh.
“Ha ka 16 tarik Nohprah 2016, kane ka khynnah 14 snem, ha ka por 10 baje mynstep eiei ka la phet rieh na ka iing ba ka shong shakri hadien ba kam lah shah shuh iaka jingshah pynleh ha ki kam beain.
Ka la hiar ha Shillong Civil hospital bad ka la iohi ia ki para shnong bad ka la iakren bad ki, kiba la pyntip pat sha kiba haiing, kiba la ialam pat sha ki pulit ha Laban.
Ynda la poi ha Laban, kane ka khynnah ka la kylli ia u nongap ka Marvelene Inn uba khot u Bhaiti ba u ithuh ne em ia ka, hynrei u kyntait ban ong hooid hynrei ha kum kata ka por, ka la poi ka phun na ka kynrad jong katei ka khynnah, ia utei u Bhaiti, bad ki pulit ki la bthah ia u ban pynsawa jam ia ka phun ban ioh sngew lang, bad dei hangtei ba katei ka kynrad ka khynnah, kaba kyrteng ka Rasmi, ka la ong ia u nongap katei ka hotel ban nym iathuh ia ka jingwan rah ia katei ka khynnah hapoh katei ka hotel", la ong ka Kong Agnes.
Ka la thalain ba kumno u Bah HDR Lyngdoh u kyntait bym tip eiei namar ba ha katei ka miet kata ha ka 15 tarik shwa ban niew vote ia ka MDC elekshon, u don ha katei ka hotel naduh ka por 9 baje mynmiet haduh 11 baje mynmiet ha kaba ia katei ka khynnah la wanrah naduh ka por 8 baje mynmiet.
Ka la ong ba ha ka jingshisha ki pulit ki la dei ba rejister ia kane ka kam ha Laban hynrei ki la pyrshang pynban ban pynlait ia katei ka hotel ha kaba la rah sha Madanrting bad ha Laitumkhrah Police Station tangban pynkulmar ia kane ka kam.
“Myntri tnad kam pohing u dei ban hiar shuki mardor, lada um hiar, ngin pynkhreh ban iakhih kham tyngeh", la maham ka president ka CSWO.Ka la iaroh ia ka chairperson ka Ka State Commission for Protection of Child Rights (SCPCR) ka Kong Meena Kharkongor kaba la shim khia ia kane ka jingjia haduh bak ka la ujor ejahar pyrshah ia ki riew sniew.
“Lada ym dei ba shim khia ka Commission, kam da paw pyrthei than kane ka kam", la ong ka Kong Agnes.
Ha kane ka jingialang, la ioh ruh ia ka jingkren na ka KHNAM, na u Bah Erwin Sutnga u riew said ain, ki longkmie bad kiwei kiba la pynpaw ia ka jingsngew khia jur halor ka jingjia kaba la buh ia ka nam ka jylla bad ka ri Khasi ha ka jingbudnam kaba shyrkhei.
Ki la kyntu ia kiwei kiba iakynduh ia kum kane ka jingshah banbein shah thombor ban wan shakhmat ban iathuh ban leh ia kaba donkam katkum ka ain, bad kim dei satia ban tieng ban wan iathuh.
Lah ban kdew ba hynniew ngut ki briew ki la shah kem halor ka jingshah kynnoh pynlong awria ia ka khynnah 14 snem, kynthup u MLA ka Mawhati, u nongtrei ka Marvelene Inn, ki nongpyniaid kynthei, bad la rejister mukotduma ia ki ha Laitumkhrah bad Madanrting Police Station.
Shillong, 12 lyngkot:Ka KHNAM Youth Wing hynne ka sngi u la phah ia ka jingthoh sha u CEM ka KHADC u Bah PN Syiem ban pynkynmaw ba ka KHADC ka dei ban thaw ain noh ban khang lad ia ki bym dei Khasi-Jaintia ban iashim bynta ha ka elekshon KHADC.Ha ka dorkhas mynta ka sngi, u Bah Pyndap Saiborn u President ka KHNAM Youth Wing u la ong ba ka seng ka sngewkhia halor ka jingbym don ia ki ain ban khanglad ia ki briew bym dei ki trai shnong ba kin ioh ban ia shim bynta ha ka MDC elekshon.
U la ong ba ka KHNAM ka la dep ai jingthoh teng halor kane ka kam naduh u snem 2015 ba ka EC ka dei ban leh ei ei halor jong kane ka kam, da kaba pynkylla ia ka ADC rule bad ia kane la kren ruh da u MDC jong ka seng u Bah Adelbert Nongrum hapoh jong ka iing dorbar.
U la ong ba ka seng ka sngewkhia ba ia ka jingbym don jong ka ain ban nym shah ia ki bym dei trai shnong ba kin ia shim bynta ha ka elekshon MDC.Ka jingkwah jong ka seng ban don ia kane ka ain ka long ban pynkhlain ia ki riti dustur jong ka jaidbynriew bad ban iada ia ka khyndew ka shyiap.
Shillong, 11’lyngkot:KI lad khubor ki la iathuh ba ka la jur bha ka jingiaknieh long Executive Member ha KHADC hapdeng ki 2 ngut ki MDC ka KHNAM kata hapdeng u bah Adelbert Nongrum MDC ka Jaiaw bad u bah James Ban Basaiawmoit MDC ka Mawkhar.
La iathuh ruh ba u CEM ka KHADC u la pan na ka seng KHNAM ia ka kyrteng jong uwei na ki MDC jong ki ban long kum u EM, hynrei haduh mynta katei ka seng kam pat lah ban phah ia katei ka kyrteng.
Haba ia kren bad u bah Adelbert Nongrum u la kubur ba u CEM u la pan kyrteng na ka KHNAM iano kan phah kum u CEM hynrei u la ong ba haduh mynta ka KHNAM kam pat phah ia ka kyrteng, “Ngim da sngew donkam eh ia ka shuki EM, wat la ha kawei ka liang ka long kaba donkam hynrei ngi kwah ba nyngkong hi ban pynurlong ia ka nongrim ba ngi dawa" ong u bah Adelbert da kaba kdew ba ka KHNAM nyngkong eh ka kwah ba u CEM un pynurlong ia ka jingdawa jong ka ban pynbeit thymmai ia ka A.D Rules kata ia ka kyndon kaba 128.
La kylli biang hato ka don ne-em ka jingiaknieh ia ka shuki EM hapdeng ki ar ngut ki MDC ka KHNAM kumba la saphriang ki khubor u bah Adelbert u la ong “Ka lah ban long na kyndong kyndong, hynrei ngim tip pat haba shai".
Lah ban kdew ba u bah Adelbert u la dawa na u CEM ba u dei ban ai ha u ia ka kam EM bad un bat ia ka tnad khaii pateng tang hynriew ruh bad un sa pyni ia ki kam hynrei ki lad khubor ki la iathuh ba uwei pat u MDC ka KHNAM u bah James Ban Basaiawmoit u la byrngem ia u CEM ba um dei ban ai lym kumta un pynkhih ia ka shuki jong u.
Ki lad khubor ki la iathuh ba katei ka jingkren ki ar ngut ki MDC ka KHNAM ka la pynkingkhlieh ia u CEM kaei ba un leh bad kaei ba un ym long ban leh.
Shillong, 12 ’lyngkot:Ka BJYM Meghala-ya ka la ong ba ha Meghalaya ki briew kiba ioh kam sorkar ki dei tang kiba don jingiadei bad kiba iajan bad ki ophisar sorkar bad ki politishian hynrei ki bym kane ka jingiadei, kin nym ioh jaka ban rung kam sorkar watla kin long kiba proh jabieng katno katno ruh.
Haba kren mynta ka sngi hadien ba la rakhe ia ka Sngi ki Samla Ka Ri ne ka National Youth Day, u President ka BJYM u Bah Egenstar Kurkalang u la ong ba namar ka jingthurmur ki tnad thungkam ka sorkar jylla, ka la pynlong ia ki samla ban duh jingkyrmen ia ka jingtreikam ka sorkar.
“Hangne ha jylla, kiba ioh kam sorkar dei tang kito kiba don ka jingiadei bad ki briew ha ka sorkar, kiba haiing hasem, ki briew ki politishian hynrei kiwei ki bym don jingiadei, kin nym ioh kam sorkar satia watla kin nep ka jabieng katno katno ruh", la ong u Bah Egenstar.
U la ong, “ki samla kiba stad kiba proh jabieng ynda la poi ha ka personal interview kin nym pass satia hynrei kin sa pass kito kiba don ka jingiadei bad kiba heh ba hain".
Ka jingtreikam kaba lymmuh ka sorkar ka la pynlong ia ki samla ban duh jingshaniah bad kumba la paw, bun ki samla ki la iakhih pyrshah ia ka jingthungkam ka District Selection Committee, ka MPSC bad kiwei.
Namar ka jingthungkam thurmur ia ki briew ha ki tnad sorkar, kam don shuh ka jingtreikam kaba biang namar ba ha jaka ban shong ki briew kiba dei hok ban shimti ia ka kam, la bsuh da kiwei ki bym ler eiei, la ong u president ka BJYM.Halor kane, ka BJYM ka la shim ia ka rai ha ka jingialang hynne ka sngi ban dawa na ka sorkar jylla ka dei ban pynsted noh ia ka Youth Policy kaba la thaw naduh u snem 2012 hynrei kaba khlem lerkam haduh kine ki sngi, bad ban thaw ruh ia ka State Youth Commission ban peit ia ka jingeh jong ki samla ha kane ka jylla.
U Bah Egenstar u la ong ba ha kane ka jylla 65% ki nongshong Shnong ki dei ki samla bad ka long kaba donkam bha ia ka sorkar ba kan pynsted noh ia kane ka Youth Policy.
[da u nongaikhubor]Shillong, 12 lyngkot:Ka Ilekshon sha ka iing dorbar jong ka jylla Meghalaya ka dang don por sa kumba 1 snem eiei, hynrei ka jingpynkhreh jong ki kyrtong ka la sdang ban shong shit naduh mynta mar ia wan u snem thymmai 2017.
Ka khubor ba la iohlum, ka iathuh ba ka jingsdang ban shong shit ka ilekshon ka la sdang ban beh mynta khamtam ha ka East Shillong Constituency kaba la mihkhmat da ka kong Ampareen M Lyngdoh, myntri sorkar ka jylla Meghalaya.
Ha kane ka Constituency la ioh khubor ba ka jingsdang ban iarung man ki thliew iing, ka la iaid mynta la katto katne bnai, ha kaba ym tang ki kyrtong ba kwah ia aireng ki la sdang, hynrei wat ka nongmihkhmat ba mynta ruh ka la sdang ban rung man ki thliew iing ban pynsngewthuh paidbah ia ki jingtrei kam jong ka.
Katkum ka khubor ba ioh na ki katto katne ngut ki nongialam UDP ki bym kwah ban pynpaw kyrteng, la ong ba ki la ioh jingtip ba thikna ba u bah Anthony N.Nongbri u ba dei ruh u Joint Secretary ka UDP Shillong City, u lah ban mih madan ban ia aireng ia kane ka ilekshon MLA 2018 na 16 East Shillong Constituency.
Haba iakren bad u bah Anthony mynta ka sngi, u ne u samla Rangbah na shnong Malki, u ong ba ka don ka jingshisha ba ki paidbah nongthep vote jong kane ka Constituency ki kwah ia u ban ia aireng ha kane ka ilekshon ban sa long ha u 2018 ban iohi noh ia ka jingkylla ha kane ka Constituency na kaei kaei ka barim sha ka bathymai.
Ha ba kylli la un iakhun pyrshah ia u Bah Bindo M.Lanong u ba la ju iakhun lynter na kane ka Constituency, khamtam na ka seng UDP kaba ki iadon lang, u Bah Anthony u la ong “Ki paidbah ki kwah ka jingkylla" bad u ong ba u sngewdei ban burom ia ki.
Ha kaba iadei bad u Bah Bindo, u bah Anthony u la ong ba u burom shikatdei eh ia u kum u wei na ki nongialam ba skhem bad kumjuh kum u nongbtin lynti, u nongialam rangbah, u nongaibuit ba shemphang, u kpa bad kum u paralok; hynrei lada ka jingkylla ha ka sain pyrthei ka dawa ia u ban mih shakhmat, un ym kyrtiang dien ban shimti ia ka lyngkor kat kum ka lynti kaba beit ha ryngkat ka jingiasyllok bad ki nongiatrei lang jong u ha shwa ban ban jam sha khmat ban shim ia ka rai.
Shillong, 12 ’lyngkot:Ka BJP Meghalaya ka la pynrem jur ia ki kam thombor pyrshah ia ki kynthei ha ka jylla.
Ha ka jingpynlait khubor mynta ka sngi, ka BJP ka la ong “Ngi dawa ba ka sorkar ka dei ban buh noh mardor ia ka Fast Track Court ban pynsted ban ai ia ka jingbishar hok ia kiba iakynduh ia ka jingshah thombor bad ruh ban pynshitom ia kiba donkti".
Ha kajuh ka por, ka la dawa ba u Myntri Rangbah u Dr Mukul Sangma u dei ban weng mardor ia u myntri tnad kam pohiing ka jylla u Bah HDR Lyngdoh khnang ban pynlong ia ka jingtohkit kaba laituid.
Ka jinglong loi loi ka sorkar ban ai jem ia ki kam thombor pyrshah ia ki kynthei kynnah ka pyni ba ka sorkar kam don kano kano ka jingkitkhlieh.
Ka la ong ba lada la don kine ki Fast Track Court ka jingbishar kan long kaba la sted bad ban tian bishar ia kiba donkti ha ka poh ka ain POCSO khnang ban khang lad ia ka jingsniew.
Jowai, 11 lyngkot:Ki pulit jong ka Excise Department, mynta ka janmeit ki la khynra ia kawei ka dukan suh jain ha Wah Nangbah, Jowai (Kyndiah Building) bad ki la ioh ban kurup haduh kumba lai synduk ka Kyiad Phareng kaba la die be-ain.
U Trai katei ka dukan Suh Jain u la ong, “Namar ba la duna bad hiar palat ka iew, nga ka die ia ka kyiad na ka bynta ban bsa khun".
Utei u trai dukan u dei uba la tip kyrteng kum u ma Kynrongki Lakiang uba dei na Panaliar Jowai bad uba shongkha ha Iongpiah Jowai.
Ki pulit ka Excise Department ki la ioh kurup ruh ia ki Dawai napoh katei ka dukan suhjain jong u.
Haba ki pulit Exicise ki la iohi ia kine ki dawai kiba don ha ka Dukan jong utei u Briew, ki la pyntip noh sha ki pulit JOwai ban ioh ia ka jingiatrei lang namar ioh lehse ki dei ki Drugs.
Hadien ba la jurip bniah la lap ba kidei ki dawai khyllung suda hynrei wat la katta ruh la pyrshang ban wad ia ki lad jingiarap na u DM&HO khamtam eh na u lane ka Drugs Inspector jong ka Jaintia Hills, hynrei ha kaba khadduh, namar ka jingbym wan poi jong ki sahep badei peit ia ka tnad ka koit ka khiah, la hap ban kurup lane seized ia kitei ki dawai ban pyntikna la ki don jingiadei ne em ba kito kiba ngop ha ka jingdih drugs.
Kaba phylla shuh shuh ka long ba u don uwei u briew uba don dukan dielang ia ki dawai uba la wan ban kam trai ia kitei ki dawai.
Hynrei haba kylli pat ia u, kumno kine ki dawai jong u ki wan poi ha ka dukan suhjain haba u la don lypa ia ka dukan kaba heh mar syndah, u la ong ba ki dei ki dkhar (Bar jylla ) kiba la wan buh namar ba u khang dukan mynta ka sngi.
Haba pan ia ki kot ki sla naduh ki order slip bad ki voucher slip halor kitei ki dawai u tei u Whole Saler uba la tip kyrteng kum u ma New Khonglah um shym la lah ban pynshisha ba udei trai ma u ia kitei ki dawai.
Kane ka jinglah jong u, ka pynpaw ruh ba u dei uwei na ki nongkhaii be-ain ia ki dawai ha Jaintia Hills wat lada u don makna ka Laisen ban die dawai.
Nongpoh, 12 ’lyngkot:Kum ka jingbuddien halor ka jingkular jong ka sorkar na ka bynta ban shna bad siang rong thymmai ia ka surok kaba jngai tang kumba 5.5 KM kata na 13Mer Byrnihat bad pyniasoh sha Killing, kumta hynnin ka sngi ka HANM, Women Wing, Sengkmie, ki la leit ban kynduh ia u EE ka PWD Nongpoh Division, ban wad jingtip la ki Contractor ki la sdang ne em ia ka kam kata ban siang rong ia katei ka surok.
Kum ban pynkynmaw, ka HANM Women Wing, ha ryngkat bad ki paidbah jong ki 25 tylli ki shnong ha ka thain Umtyrnga, dei ha u snem 2015 ki la pynlong ia ka jingiakhih paidbah da kaba pynlong da ka jingshah thngan kaba shi Taiew lynter, ha kaba katei ka long kaba sei soh, namar ba ka sorkar lyngba ka tnat PWD ka la mang pisa haduh T.4.5 klur ban siang rong noh ia katei ka surok.
Ha katei ka jingleit kynduh ka Seng HANM Women Wing, ia kaba la ialam da ka Kong Beti Jyrwa kum ka President, ha ryngkat ka jingsynranlang u President ka HNYF, Northern Region, u Bah Markus Marten lem bad ki dkhot.
Katkum ba la iathuh da u Bah Y.Laloo, EE, ka PWD, Nongpoh, la ong ba ka sorkar ka la dep ban mang pisa haduh T.4.5 klur ban siangrong ia katei ka surok, ia kaba la bhah ha ki lai ngut ki Contractor ban siang rong bad ia kane ka kam siang rong shen kitei ki Contractor kin sa sdang ban trei.
Haba kren bad ki Nongthoh khubor, ka Kong Beti Jyrwa hadien ba ka ioh jingtip ba shen ka sorkar kan sdang noh ban siang rong ia katei ka surok ka la pynpaw ia ka jingsngewnguh kaba khraw ia ki paidbah ka thain khappud kiba la kyrshan ban dawa na ka sorkar bad ruh ban mih paidbah ban shah thngan ryngkat bad ka seng haduh ba kine ki jingdawa mynta ki la sei soh bad ba ki paidbah ruh ki la ioh jingmyntoi da ka jingioh ban siang rong noh ia katei ka surok.
Ka la ai khublei kyrpang ruh ia ka seng HNYF, Northern Region bad ka RBYF, kiba la kyrshan borbah ha ka por ba ka seng ha pynlong ia ka jingshah thngan ha Nongpoh.
Khadduh eh, ka la kyrpad ruh naduh ki ophisar ka PWD bad ki Contractor ba kin shim khia ia kane ka kam ban pyndep noh kham kloi ïa katei ka surok, khnang ba ki paidbah jong ki 25 shnong, kiba ju pyndonkam ia ka surok Assam kin lait noh shisydon ban pyndonkam ia ka surok Assam, kaba ki la mad ia shibun ki jingshah thombor bad ka jingpynwit da ki Pulit ka Assam tang namar ba kim don la ka jong ka surok kaba thikna, ka la bynrap.
Shillong, 11’lyngkot:Ka dei ka jingiakhih kaba phylla kaba la jia mynta ka sngi ha ka jingiakhih kaba la pynlong da ka TUR bad ka CSWO kaba la sdang da ka jingiaid paidbah naduh madan rynghep haduh Addl Secretariat, kaba kham phylla kaba u nongthohkhubor u la iohi ha katei ka jingiakhih ka long ba ym pat ju don jingiakhih ha ki por ba la dep ba ki bar jylla ruh (bym dei khasi) kin mih paidbah ban ia shim bynta shitrhem.
Hadien ba la iaid proseshon ka TUR bad ka CSWO ki la pynlong ia ka jingialang ha Parking Lot ka Addl Secretariat bad ha katei ka jingialang ba la pyniaid da ka kong Angela ryngad nongialam ka TUR la iohi ba ki la don bun bha ki bar jylla shynrang bad kynthei kiba la wan ia shim bynta bad ban ia pyrta jam ban pynpaw ba ki pyrshah ia ka jingshah thombor ki kynthei.
Nangta kaba kham phylla shuh shuh ka bym pat ju jia ha ki jingialang Addl Secretariat ka long ba ha katei ka jaka ki la don bunbah ki jingiakhih jong ki sengbhalang bapher bapher, hynrei ha kane ka jingiakhih mynta pat kaba kham phylla ka long ba ym shym la kren tang da ka ktien Khasi ne ka ktien Phareng hynrei la kren ruh da ka ktien Hindi.
U bah Erwin Sutnga u dei uwei na ki nongkren ha katei ka sngi uba la syllad da ka ktien Hindi, nangta la don sa kawei pat ka longkmie kaba la kren da ka ktien hindi bad la iohi ha ka por ba kitei 2 ngut ki kren kiba bun ki bar jylla ki ia kohnguh khlieh ban pynpaw ia ka dak ba ki ia mynjur.
Shillong, 12 ’lyngkot:Ka karkhana sam ding ka sorkar jylla ka la pynlait paidbah da ka kali ‘10 Meghapower Vans ne ki kali wut wut’ ban beh haba don kano kano ka jingujor ia ka jingthut ka ding.
Ia kine ki 10 tylli ki kali, la pynlait paidbah da u myntri ding ka jylla u Bah Sniawbhalang Dhar ha Lum Jingshai, Shillong.
Ia kine ki kali yn pyndonkam haba don kano kano ka jingjia ba kyrkieh lada ioh jingujor na ki paidbah halor ka jingthut ka ding.
Ha kane ka sngi, u Myntri u la pynlait ruh ia ka website kane ka kompeni ka sorkar ka ka www.
meecl.
nic.
in ha kaba ki nongthang ding ki lah ban ioh ia ka jingtip shaphang ka MeECL, ka dor ka mur ka bai thang ding, ka jingpan ding ne connection bad ka jingsiew jingtda nalor kiwei ki jingdonkam.
Kane ka website kan ai ruh ia ka jubab haba don kano kano ka jingkylli na ki paidbah.
Haba kren ha kane ka sngi, u myntri u la ong ba ka jingpynlait paidbah ia kine ki kali bad ka website kan pynlong ia ka MeECL ban ai ia ka jingshakri kaba kham paka sha ki paidbah ka jylla.
U la ong ba ka sorkar ka la bthah ia ki Deputy Commissioner ki District ban khot ia ka jingialang ban pynshai ia ki nongkitka m shnong ban pynsngewthuh ia ki paidbah ban sangeh ka jingtuh ding.
Katba u Additional Chief Secretary uba peit ia ka MeECL, u Bah P.S.Thangkhiew bad u Principal Secretary u M.S.Rao ki la kren ia ka jingtreikam kane ka kompeni ka sorkar.
Shillong, 12 lyngkot:Ka Seng Hynniew-trep Student Union-Seng Kmie kaba dei kawei na ki seng treimon sngewbha hapoh ka bri u Hynniew-trep ka buh ia ka jingdawa na ka Sorkar Jylla ba ka dei ban pynbeit noh ia ka jingiakhajia pud hapdeng ka jylla Meghalaya bad Assam kaba long kawei na ki mat, kaba ktah shikatdei eh ia ki paradoh parasnam kiba shong ba sah ha ki thain khappuh baroh shi katta,Ha ka kyrwoh khubor ba la phah da u President jong ka Seng u samla K Rymbai, u la ong ba lada ka Sorkar jylla hapoh ka shatri jong ka MUA-II kam lah ban pynbeit noh ia u pud u sam ka seng ka maham ban nym iashim bynta shuh haka election MLA-2018 bad ha ka juh ka por ka seng ka kyntu ruh ia baroh ki paradoh para snam hapoh ka bri u Hynniewtrep kiba shong ba sah ha ki thain khappud ba ma ki ruh kim dei ban iashim bynta ha kane ka election 2018, ka ban sa wan lada ka sorkar kam lah ban pynbeit ia u pud u sam ha shwa kaba kut jong u 2018 bad ha kajuh ka por ka HSU ka khot iawer lang ia baroh ki para ba iatrei mon sngewbha ban ia treilang, ai bor ai mynsiem ia ka seng bad ban pyndep ia ka jingthmu kaba bha na ka bynta ja ri bad ka jaid bynriew la pynkut u kyrwoh naka seng.
Shillong, 12 lyngkot:Ka Dorbar shnong Mawlai iewrynghep ha ka 11tarik mynta u bnai, ka dap da ka jingsngew kmen kaba khraw ha kaba ha kane ka sngi, U Bah PT Sawkmie MDC, u ba long ruh U Vice Chairman ka Meghalaya Resource and Employment Generation Council, ula wan ban buh ia u mawnongrim ban shna ia ka surok iaid kali, namar baroh shi katta ka dei ka lynti iaid kjat.
Ia kane ka skhim la mang T.10lak, kaba dei na ka mang pisa jong ka KHADC.Kane ka surok kan long ka jingkyrkhu kaba khraw ia baroh ki nongshong shnong ka Mawlai iewrynghep, kumjuh ia ki paitbah kiba wan jingiaseng Synod ha u bnai Lber mynta u snem 2017.
Kane ka surok ka long ban sah jingkynmaw ba la ioh ha ka por ba long “Synod".
Na ka liang ki nongkren ha kane ka sngi kaba kynthup naduh U Bah KM Lyngdoh Rangbah shnong, Bah H.War,Secretary Shnong, kong E.Basaiawmoit, President Seng Longkmie, Bah W.Basaiawmoit, President Seng Samla lem u Bah D Lyngwa MCPF.U Bah PT Sawkmie, ha ka jingkren ula pynpaw ia ka jingsngewkmen ban Ioh ban kner ia ka kti jingiarap ia ka Shnong Mawlai Iewrynghep,namar ba ka Synod ha u bnai Lber 2017 kan long ha kane ka shnong.
Shillong, 12 lyngkot:Ka Khasi Students’ Union kan pynlong ia ka General Executive Council (GEC) lashai ka sngi ka 13tarik Kyllalyngkot 2017 ha Khasi National Dorbar Hall(Mawkhar)ha ka por 11 baje mynstep.
La kyrpad ia ki President/General Secretary bad ki para dkhot jong ki Unit/Circle/District jong ka seng ba kin ia poi khnang khnang lashai ka sngi.
Ki mat ban ia kren ha kane ka jingialang ki kynthup ia ka Comprehensive Mechanism(Influx) bad kitei ki long halor ka jaka rung jaka mih ki bar Jylla, Facilitation Centre(Entry&Exit Point), ka Meghalaya Resident Safety&Security Act 2016 bad ka Meghalaya Benami Transaction Prohibition(Amendment)Act 2016.
Kiwei pat ki rai ki long halor U Uranium(Surok Two Lane), ka lynti rel bad yn jied thymmai ruh ia ki nongkitkam jong ka Central Executive Committee (CEC).
Nongpoh, 12 ’lyngkot:Wat la ka KHADC ka la shimkhia ban pynlong da ka jingjied thymmai ia U Rangbah Shnong ha shnong Umsawnongkharai, Ri Bhoi District, ka shnong kaba la mih jingkulmar tang namar ka jingiaknieh ia ka kam Rangbah Shnong; hynrei kane ka jingthmu ka KHADC ban pynlong ia katei ka election kam shem la lah ban wanrah jinghun ia baroh ki arliang mamla, namar ha kane ka sngi ki paidbah kiba don ha ka liang u Bah Joseph Lyngdoh, uba dei ruh u Acting Rangbah shnong ia kaba la thung da ka KHADC, ki la pynpaw ia ka jingpyrshah da kaba kim treh ban iasnohktilang ha kane ka Fresh Election ka KHADC.Haba pynlong ia kane ka elekshon, la sakhi ruh da jingdon ryngkat ki briew ia kaba la phah da ka KHADC ba kynthup ia ka Kong D.Thangkhiew lem, nangta u Sirdar ka Elaka Nongpoh u Bah Wanphrang Syiem, u Bah Moses Syngkli, Lyngdoh ka Raid Nongkharai, ki nongkitkam ka Raid Nongkharai lem bad kiwei de ki Rangbah Shnong na ki shnong ba marjan bad katei ka shnong.
Ha kane ka sngi, wat na ka liang ka bor pyniaid Distrik kim shem la khein sting, ha kaba la iohi ia ki majistor bad ki heh Pulit, ha ryngkat bad da ki phew ngut ki pulit ban pahara khnang ba kan nym don kano kano ka jingjia kaba sngewsih.
Haba ki nongthohkhubor, ki la iohi ba ka kynhun u Bah Joseph Lyngdoh, ki la pyrshah ia kane ka election jied rangbah shnong ka KHADC, kumta ha ka jingwad la ioh ka jingpynshai na kitei ki nongpyrshah, ha kaba ka daw ba kongsan hi ka dei namar ka jingbymhun ia u Bah Angelus Sun.
Ki la ong ruh ba kim sngew myntoi ban iashimbynta ha kane ka jingjied Rangbah Shnong, namar kaei kaba la leh da u Bah Angelus Sun ka long ba um burom ei ei ia ka hukum kaba la phah da ka KHADC bad Sirdar.
Ha ka jingshisha ka KHADC haduh lai sien ka la phah ia u Bah Angelus Sun ba u dei ban aiti noh ia ki kot ki sla bad u shabi ka Iing durbar sha u Acting rangbah shnong, hynrei na ka liang u Bah Angelus Sun um shem la leh ia ka hukum kaba la phah da ka KHADC.“Kawei pat kaba ngi kum ki paidbah ngi pyrshah ia kane ka Election, ka dei namar ka jingbymlah u Bah Angelus Sun ban pynshai paidbah halor ka jingpyntreikam ia ki skim sorkar kiba wan hapoh shnong, namar katkum ka RTI la lap ba hapoh ka jinglong Rangbah Shnong u Bah Angelus Sun, haduh T.2, 54, 92,741 klur ka pisa kaba la ioh jingiarap na ka sorkar, hynrei kat katei ka pisa tang khyndiat eh ki jingtrei kiba la paw hapoh ka shnong" ki la ong.
“Kumta, haba iadei bad kane ka election kaba la long mynta ka sngi, ngi ruh ngin sa leit sha ka KHADC ban pynshai ia baroh ki jingshisha bad ka daw kaba kongsan kaba pynlong ia ki ban kim banse ban pyrshah ia kane ka Election" ki la ong shuh shuh.
Haba ki nongthohkhubor ki la pyrshang ban kylli na ki briew ka KHADC, ha kaba na ka liang jong ki la pynshai ba ia baroh kaba mih na kane ka jingjied Rangbah Shnong bad kynthup ia ka jingniew vote, kin sa phah kaiphod sha ka KHADC ba kan leh ia kaba donkam.
Uba don ha ka lympung jingialeh dei tang U bah Angelus Sun bad ia katei ka elekshon, kaba la pynlong ha iing dorbar, la pyniaid beit da ki briew jong ka KHADC.Shillong, 12 lyngkot:Hynnin ka sngi, ha ka por 9baje mynmiet, ka kynhun kem droks lane ka Anti Narcotics Task Force(ANTF), East Khasi Hills, ka la khynra ia kawei ka iing ha Nong-khyriem, Nongthymmai, Shillong.
Ha ka jingleit khynra, ki la ioh kurup ia u heroin, uba don 1.25gram ha kawei ka tin bad la kem ia ki hynriew ngut ki briew bad kitei ki long ka Miss Sujata Chettri (22) @ Yanki bad ka Miss Zonunmawii Pachuau (21), U Rohit Barua (21), U Rakesh Barua (22) uba na 4th Furlong Polo, U Sujoy Ghosh (22) na Pynthorbah Block-1 bad U Pranjit Chayenggia 22 na Dhankheti.
Shillong, 13 ‘lyngkot:Ka jingpyninam jong ki lariti ka Ri India kan long ha nongbah Kathmandu, Nepal naduh ka 14 tarik Kyllalyngkot, 2017.
Ka Tamasa pyninam lariti ba la jer, ‘Days of Indian Culture in Nepal: Namaste Nepal’ kan pyn-phuh pynphieng khamtam ïa ki lariti jong ka thaiñ Shatei Lammihngi jong ka Ri India.
Ka tamasa ba khatsaw sngi la pynlong da ka Indian Council for Cultural Relations (ICCR) bad ka North Eastern Council (NEC).
Ki sur jingrwai bad jingput jingtem tynrai Khasi kin sa sawa ha them jong ki Lum Makashang ba la pynbit pynbiang da ka tnat Mattithaw bad Lariti jong ka sorkar jylla Meghalaya.
Kan don ruh ka jingpynbyrngia da ka rwai ka siaw ka put ka tem da u khlur kaitor, u Baah Lou Majaw bad ka kynhun Shillong Chambers Choir.
Nalorkata, kan don ruh ka pyninam thohdur thohdar da ka synjuk ki barikor, ka Riti Academy of Visual Arts, Shillong ha kaba ki lariti jong ka thaiñ yn sapynpaw dur ban kham pynphuh pynphieng shuh shuh ïa ka tamasa.
Ka ICCR ka la trei borbah ha kaba kyntiew ïa ki kaitor bad barikor na ka thaiñ ban pynpaw pyrthei ïa ki lariti bapher bapher sha satlak pyrthei.
U Regional Officer jong ka ICCR Shillong, u Bah N Munish Singh u la kren mardor ‘Kan long ka khyllipmat ban sah kynmaw ïa ki kaitor bad ki duhalia na ka thaiñ Shatei Lammihngi ka Ri India ban shem kum kane ka lad ban ïa rwai bad ïa put ïa tem ha rynsan ba ha satlak pyrthei’.
Shuh shuh, u la pynpaw ka jingkmen ban rah ïa ki sur tynrai Khasi shabar na la rympei, ‘Nga lah ju ïai thrang ban pyninam ki sur jingrwai bad jingtem Khasi tynrai ha ki lympung bah ka pyrthei, kumba nga lah ju shim khia ban sngewthuh bha shaphang ki tara jong ki sur Khasi’.
Nalor kata, u Bah Singh u la kynthup sa kawei pat ka bynta jong ka sap tynrai na ka thaiñ, ha kaba u la aiti ha ka synjuk ki barikor, ka Riti Academy ban pynbit pynbiang ha ka liang ka thohdur thohdar, kum shi bynta ha ka tamasa.
Hapoh ka jingïalam jong u Bah Raphael Warjri la kynshew ki dur thoh na kylleng ka thaiñ ban pynpaw ïa la ka lariti ba shongkun hakhmat ka pyrthei.
Watla ka mait phang jong ka tamasa ka long ban pyninam ïa ka lariti, u Bah Raphael Warjri u la kdew ‘Ka jinglong jingman jong ka pyrthei mynta ha kine ar tylli ki thaiñ ka long ka jingshongsyier na u jumai, kumta ka snap tynrai Khasi halor u jumai ka don ka khubor bakhraw ban pyntngen bad pynshngaiñ ïa la ki para bynriew lyngba ka thohdur ba la sot na ki khanatang Khasi’.
Ka North Eastern Council ka la ïasnoh kti lang bad ka ICCR na ka bynta kane ka tamasa bah ha Ri Nepal.
U Lamkynto ka kam Pathai Khubor (DIPR- NEC) u Mr M R Mahapatra u la kynthoh ‘Ki lum jong ka Thaiñ Shatei Lammihngi ka Ri India ki sa byrshem bad ki lumbah ka Nepal ha kane ka Tamasa Bah.
U Myntri ka kam Suwari, jong ka sorkar Nepal un sa plie paidbah ïa ka Exhibition ha ka 14tarik Kyllalyngkot, 2017 ha Siddharta Art Gallery, Kathmandu.
Úa ka Pyninam Thohdur ba la jer ‘North East India: Mosaic of Arts and Cultures’ la khreh pdiang sngewbha da Indian Cultural Centre, Embassy of India, Kathmandu bad u Bah Raphael Warjri na Riti Academy of Visual Arts uba lah don mynta ha Kathmandu un long u damdar ban pyninam ïa ki lariti jong ka Thaiñ Shatei Lammihngi ka Ri India.
Shillong, 12 ’lyngkot:Ka Kashari District mynta ka sngi, ka la hukum ban set phatok 14 sngi ia u MLA ka Mawhati u Bah Julius K Dorphang, uba shah kem halor ka jingkynnoh leh beijot ia ka khynnah 14 snem.
Ia u Bah Dorphang uba long u chairman barim ka seng lehnoh bad kylla politishain, la rah ha ka Kashari hadien ba ki pulit ki la dep ia ka jingtohkit kaba san sngi kaba kut ha kane ka sngi Palei.
“Ka kashari ka la hukum ban set along khadsaw sngi ia u Bah Dorphang", la ong u heh pulit hynne ka sngi.
“Ngan sa kren ynda dei ka por", la jubab u Bah Dorphang haba kylli ki nongthoh khubor mar syn mih na iing Kashari hapoh ka jingpahara ki pulit hynne ka sngi.
Ia u Bah Dorphang la pynngat ha ka kyndon jong ka POCSO Act 2012 halor ka jingkynnoh donkti ban leh beijot ia ka khynnah 14 snem, kaba lait phet na ka jingshah ring mraw.
Ia u MLA ka Mawhati la kem na jaka ap bus ka inter-state bus terminus (ISBT) ba don ha Gorchuk, Guwahati ha Assam hadien ba u la phet rieh na ka jingshah thwet ha ki pulit haduh khadwei sngi naduh ba la ujor ejahar da ka State Commission for Protection of Child Rights (SCPCR).
Ha ka jingtohkit kaba san sngi kynthih ia u MLA ka Mawhati, ki pulit ki la iathuh ba u la phla ba u la leh shisha ia kane ka kam.
Lah ban kdew ba hynnin ka sngi ka Thma U Rangli (TUR) hapoh ka jingialam ka Kong Angela Rangad bad ka CSWO Ka Kong Agnes Kharshiing, ka la rai ba u Myntri tnad kam pohiing ka jylla, u Bah HDR Lyngdoh u dei ban hiar shuki da kaba sngew kitkhlieh halor ka jingjia ka kam awria ha hotel Marvelene Inn jong u khun jongu, u Bah Nathaniel O Rymmbai.
Lada um hiar shuki hi, u Myntri Rangbah u Dr Mukul Sangma u dei ban pynhiar shuki noh ia u mardor khnang ba ka jingtohkit halor ka jingjia pyniaid bad leh beijot kynthei, kan iaid beit bad kan long kaba laitluit.
Ka jingialang ka la pynrem jur ia u MLA ka Mawhati u Bah Julius K Dorphang uba leh ia ka kam sang nalor ba u dei u nongthaw ain, uba dei ban iada ia ki khynnah, kynthei bad ka imlang sahlang, u dei pynban u runar ban leh ia ki kam bymman.
Ki la dawa ba dei ban ioh ia ka jingpynshitom kaba biang katkum ka ain Protection of Children from Sexual Offences Act (POCSO Act) 2012.
Ka jingialang ka la shim ia khyndai tylli ki mat ban dawa na u Myntri Rangbah kynthup ban hiar shuki u Bah HDR Lyngdoh ban ailad ia ka jingtohkit kaba laitluid, namar ba ka kam ka paw pyrthei hadien ba ka khynnah ka la lait phet na ka hotel Marvelene Inn ha Rilbong.
Shillong, 12 ’lyngkot:Ki pulit mynta ka sngi ki la kem sa ar ngut ki briew halor ka jingjia shah leh beijot bad shalan ia ka khynnah 14 snem, kaba la paw pyrthei na ka hotel Marvelene Inn, ha Rilbong kaba dei trai u Bah Nathaniel O Rymbai, uba dei u khun jong u myntri kam pohiing u Bah HDR Lyngdoh.
Kine kiba shah kem hynne ki llong u dkhot ba la pyndem ka Hynniew-trep National Liberation Council (HNLC) u Elbert Shemphang Kharlukhi uba ju khot sin kum u Kesop (31) ba sah ha Mawlai Mawdatbaki.
La kem ia u na IGP Point.
“U Kharlukhi, u dei u paralok ba iajan tam jong u MLA ka Mawhati bad la kem ia u halor ka jingdonkti ban pynshit halor kane ka ka kam", la ong u SP (Crimes) ka East Khasi Hills District u Bah Vivek Syiem hynne ka sngi.
Ia u Kharlukhi la pynngat ha ka mukotduma ha Laitumkhrah PS Case no 239 (12) 2016 U/S 366 (A) IPC R/W SEC 3 (a)/4/5(c)/6 POCSO Act bad Sec 5 IT (P) Act.
Uwei pat uba shah kem u dei u Nirdesh Jain ba khot sin kum u Appu (34) uba dei na Chatarpur ha Madhya Pradesh.
La kem ia u na Assam, hadien ba ka kyrteng jongu ka la paw ha ka ejahar ba la ujor da ka State Commission of Protection of Child Rights (SCPCR) ha Madanriting PS.U Jain u dei u manager ka petrol pumps ha Khliehriat, East Jaintia Hills district, bad la kem ia u na Kumarpara, Guwahati hynnin ka miet hadien ba u la pyrshang ban phet rieh, la ong u Bah Vivek.
U Jain u don ha ka jingtohkit ba san sngi jong ki pulit.
Da ka jingshah kem jong kine ki briew, ka jingdon jong ki briew ba shah kem haduh mynta ka la kiew sha ka 11 ngut na ka jingjia ia ka khynnah 14 snem.
Shillong, 12 ’lyngkot:Ki pulit ka Meghala-ya ha kane ka sngi Palei ki la pynlait paidbah ia ka dur jong u commander-in-chief ka ASAK u Reding T.Sangma da kaba thong ban ai buskit T.2 lak ia kiba pyntip ne ai jingtip shaphang jongu.
“Mano mano ba ai jingtip shaphang ka jaka ne ka jingdon jong u Reding T.Sangma yn ai buskit T.2 lak da u Superintendent of Police ka South Garo Hills", la ong u Anand Mishra u SP ka district.
Ka kynhun kiengatiar ka ASAK ka treikam bha ha ka thain South Garo hills district bad ka la leh bun ki kam beain bad ki kam pyntriem hadien ba la kham kynjah ka Garo National Liberation Army (GNLA) bad kiwei ki kynhun.
Ha kane ka sngi Hatmajai, ki nongkhaii na thain Dalu kila shah rahbor haduh lai ngut ha kine suba jong kane ka seng kiengatiar na Telekhali kaba don ha khlaw markhapd bad ka Bangladesh.
Shillong, 13’lyngkot:U khyllung ba dang 5snem karta u la wiang ding ia ka ïng lajong bad ka ding ka la bamduh ia katei ka ing haduh ba kan da kylla dpei.
Katei ka jingjia ka la jia ha ka shnong Mawsaw Mihngi mynta ka step ha ka por 9:17 baje mynstep.
Katei ka dei ka ing jong ka kong Sharati Iawphniaw ka lok jong u bah Pipa Roy.
Ha ka por ba jia katei ka jingjia ka kong Sharati ka leit thied jingthied na dukan bad ki don 4 ngut ki khun jong ka ha ing.
Uwei napdeng jong ki uba dang 5 snem karta u la lehkai da ka ding bad u la wiang ding ia ka ing lajong.
Tang mar ia sdang klang ka ding u hynmen jong utei u khynnah uba la don 14 snem karta u la pyrta shnong ban iarap bad u la sei noh shabar wut wut ia ki para rit jong u kiba don ha ing.
Tang mar kumta hi u paidbah nongshong shnong u la wan poi sha katei ka jaka hynrei namar ka jingklang palat ka ding kim shym la lah ban tem haduh ba katei ka ing ka la ing haduh ban da kylla dpei.
Hapoh katei ka ing tin kaba ker kynroh da ki dewbilat bad don ki bynta ba sop da u traw la don baroh ki jingdon jingem katei ka ing naduh ka pisa pilaiñ, ki kot ki slab a kynthup ia ki dulir khyndew , ki tiar ki tar, ki jain ki nep bad baroh la ong ba ka jingjulor ka la kot sha ka T.25 lak tyngka.
Ia katei ka longing mynta ka shnong ka la ai jaka shipor ba kin shong kin sah ha ing skul ka United Christian Upper Secondary Mawsaw Mihngi kaba hap hapoh Mawkyrwat C&RD Block.
Ki nongialam ki la kyrpad ia ki nongmihkhmat paidbah, ki sengbhalang ne ki riew shimet ba kin kner ia ki kti jingiarap sha katei ka longing kaba la mad ia katei ka apot la da ki tiar ki tar ne da ki pisa pilaiñ, ki nongialam ki la kyrpad ia ki nongnoh jingiarap da ka pisa ba kin thep ha ka account jong katei ka longkmie khnang ba kan poi beit beit ha kti jong ka bad u account nombar u dei 15012022181 kaba dei ha Meghalaya Rural Bank Mawthawpdah Branch.
Shillong, 13’lyngkot:Ka seng ki nongdie doh masi ka Khasi Jaintia Butcher’s Welfare Association ka la pynbna ba kan plie biang ia ki dukan die doh masi ha kylleng ka jylla naduh ka 16 tarik mynta u bnai kaba dei ruh ka lah sngi u blei.
Ia kane la pynbna da u Vice President katei ka seng u bah Generous Warlarpih, haba ia kren bad ki nongthoh-khubor.
U bah Warlarpih u la ong ba ia katei ka rai ban plie biang ia ki dukan die doh masi la shim hadien ba katei ka seng ka la ioh jingthoh na ka tnad ri jingri ka sorkar jylla ha kaba la hukum ba baroh ki masi shoh doh ki dei ban shah eksamin shuwa ha ki doktor shuwa ban shoh doh ia ki bad shuwa ba ki nongdie doh kin thied ia ki na iew die masi.
U la iathuh ruh ba ia katei ka jing eksamin yn leh ha iew die masi kaba la pynim thymmai, kata ha Ranghona kaba don ha Byrnihat.
Na bynta kito kiba dang bteng ban thied masi na iew Khanapara ruh u la ong ba ki hap ban shah eksamin shuwa ha ki doctor ha shiteng lynti la ki masi ba ki thied ki long ne-em kiba bit ban ot doh.
Ia katei ka hukum la pynmih da u Dr.B.Rajai jong ka tnad Veterinary , Shillong.
Katkum ka jingiathuh utei u nongialam ki nongdie doh masi u la ong ba ha katei ka iew Ranghona yn eksamin ia ki masi shuwa ban thied bad yn thied tang ia kiba biang ban ot doh, u la ong ruh ba ia kijba dep thied yn ksam shkor kum ka dak ban ithuh ha kaba yn buh da ki nombar ha kitei ki jingksam shkor khnang ban tip ia u nongtrai nongthied uba yn buh ha ka ripod.
Ia katei u la ong ba la leh khnang ba yn tehlakam ia ka jingiaid tuh ki masi sha Bangladesh bad lada jia ba ki masi kiba la dep ksam shkor kin iaid sha Bangladesh bad lada ioh bat yn tip uno u trai ba thied tang na kitei ki dak ksam shkor.
Shillong, 13’lyngkot:U Shri Nar Bahadur Rai uwei na ki nongthohkhubor uba trei bad ka United News of India u la khlad noh ha ka 12 tarik mynta u bnai namar ka jingpang kaba ban jur ia u la kham slem, u la khlad hapoh Nazareth Hospital, Shillong-u la iehnoh shadien ia ka lok bad 3 ngut ki khun kynthei.
Ka Shillong Press Club ka pynpaw ka jingsngewlem halor ka jingduh noh ia u wei na ki dkhot jong ka uba la aiti da ki bun bun snem ha ka kam lum khubor.
Shillong, 13’lyngkot:Ka White Eagle Producation ka la pynbna ba shen kan sa pyllait paidbah noh ia ka phlim Ina-Morato, ka phlim kaba ki la shna bad pynwandur halor ka jinghiardor ka shongkha shongman ha kane ka juk mynta.
Ia ka Ina-Morato la shna bad pynwandur da u Bah Jimi Raul Kharmuti -u Director bad u la pynwandur ia katei ka phlim ban pyni ba ka jingkhein kyntang ia ka shongkha shongman ka la hiar arsut.
U Bah Jimi u la iathuh ruh ba ka jingshna ia katei ka phlim ka long ha ki lai tylli ki bynta, kata ka jingdonbor ka spah ka phew kaba poi haduh u pud ba ka jingieid kam don jaka shuh tang namar ka jingduk jingriewspah shiliang shiliang, kawei pat ka phang kadei halor ka jingiapher ka jingngeit bad ruh halor ka jingbym donshuh ka jingkitkhlieh jong u shynrang ha ka iing ka sem.
Shillong, 13’lyngkot:U bah James Sylliang MDC ka Mawhati konstitwensi u la pynbna paidbah ba un ia khun ia ka elekshon MLA 2018 na katei ka konstitwensi.
La pynbna paidbah ia kane ha ka jingialang kaba la long ha ka 11 tarik mynta u bnai ha madan Umwang.
Ia katei ka rai la shim ha ka jingialang kaba la don kumba 300 ngut eiei ki nongkyrshan radbah jong utei u MDC kiba don hapoh ka kynhun jong ka Mawhati Democratic People Forum (MDPF) ba kynthup naduh ki rangbah ki longkmie bad kumjuh ruh ki samla kiba hap hapoh jong ka zone 1.
Ha katei ka jingialang bah la kdew ia ki kam ba u bah Sylliang u la trei ha Mawhati konstitwensi kum u MDC katkum ka bor barit jong u, bad ki la ong ba ki la ibit ban kyntiew noh ia u sha ka kyrdan MLA.U bah James haba kren ha katei ka jingialang u la ong ba u la shim ia katei ka rangbah ban ia aireng ha ka elekshon 2018 da ka jingthmu ban wanrah ia ka roi ka par hapoh katei ka konstitwensi.
“Mynta lah lai snem duna nga lah long kum u MDC bad nga kynduh jingeh ba khraw bha namar ba ha i bor iba rit ngam lah ban pynurlong ia ka jingangnud jong ki paidbah namar ba bun sien ka jingangnud jong ki paidbah ka long kaba heh bad ha ka bor kum u MDC ngam lah ban pynurlong ia ki" ong u Bah James.
Shuh shuh u Bah James u la ong “Ki paidbah jong ka Mawhati Constituency ba bun ki dang dei kiba duk bad nga da sakhi ruh ia kane hynrei kumno ban rat dyngkhong ia ka pat kum u MDC ngam pat lah satia bad dei halor kane ba nga pyrkhat bad puson janai bha ba ngam iakhun ha u 2018 khnang ba ngan lah ban rat dyngkong ia ka jingduk jong ki paidbah lada nga la don ha ka bor" u la ong.
Shillong, 13 ’lyngkot:Ka HYC Umpung Area ka la kam ba ka la lap lyngba ka Right To Information (RTI) ba ki bor pyniaid ka MG Snaitang LP School ki la pyndon-kam bakla ia ka pisa ban shna ia ka iing skul ha Mawshaliah, kaba hap ha South West Khasi Hills.
Mynta ka sngi, ka Hynniew-trep Youth Council Umpung Area Unit ka la jurip ia ka skul MG Snaitang Lower Primary School kaba don ha ka shnong Mawshaliah, Ranikor C&RD Block, West Khasi Hills District bad lap ba ki bor pyniaid jong ka Managing Committee jong kane ka skul ka la pyndonkam bakla ia ka pisa kaba la mang ban tei ia ka ing skul ba thymmai jong katei ka skul kaba la kot sha ka T.6,67,500.
Hapoh ka jingialam u President ka HYC u Bah Batkupar Wanniang , ki la shem ba ia u maw nongrim ba pyni ia ka jingdep shna ia kane ka skul kaba dang shna malu mala hynrei la pynkynriah bad pyndait pat ia u ha ka ing skul barim kaba don marjan.
Katkum ka RTI la pyni ba ia ka pisa baroh la dep sei lut lai sien ha ka kyrteng jong u President ka Managing Committee ka skul u bah Founder Khardewsaw bad u Secretary u bah Garlanton Wanniang, kiba dei ruh shi khun shi kpa.
Ha kane ka jingleit jurip, ka Seng ka la sngew khia halor ka jingpyrshang tep eit miaw ia ka kam bam sap ia kane ka mang tyngka na ka Scheme jong ka Sarva Shiksha Abhiyan katkum ka work order ba la soi da u Bah CS Tariang, State Co-Ordinator Civil Works, SSA-SEMAM.Ka la pynrem jur ia kane ka jingleh buit tuh jong kitei ki shi khun shi kpa ryngkat ki baha ing ha sem jong ki hi kiba dei ki dkhot jong ka Managing Committee.
U Bah Batkupar haba kren sha ki nongthoh khubor u la pynpaw ba kane ka jingpyndonkam bakla ia ka pisa dei ban tohkit da ki bor pyniaid ka SSA bad ieh ha ka jingstad jong ka ban nym ailad ia kum kine ki kam bam sap.
“Ka long kaei kaei ka ba sah lyngngoh ba ia u maw nongrim la weng na ka skul kaba thymmai kaba dang shu shna malu mala bad pyndait pat ia u ha ka ing skul kaba rim kaba la don lypa", la ong une u samla u ba la pynpaw ruh ba ka Seng ka pynrem jur ia kane ka kam thok shukor jong ki bor pyniaid ka Managing Committee.
Ia kane ing skul ka bym pat pyndep lut hynrei katkum u maw nongrim bad ki kot ki sla la kdew bad pyni ba la pyndep ha u bnai Nailur jong u snem 2014.
Ka HYC Umpung Area Unit ka kyntu ruh ia ki bor pyniaid ka SSA ban shim khia halor kane ka bynta.
Ka HYC ka la kynnoh ruh ba ki bor pyniaid jong ka Managing Committee kim shym la bud satia ia ki kyndon katkum ka Work Order ban shna ia ka Ing Skul.
Shillong, 13 ’lyngkot:Ka jingialang bah ka Khasi Students Union (KSU) hynne ka sngi ka la rai ban iai pyrshah beit ia ka jingthmu ban wanrah lynti rel bad tih uranium ha kane ka jylla da kano kano ka lad.
Ka jingialang ka la pdiang ia ka jingkular ka sorkar ban pyntreikam shwa 22 tylli ki jaka rung bad jaka mih ha ka bynta ba nyngkong ban pyndep mynta u snem.
Ki jaka rung bad jaka mih ki don 41 tylli ha baroh kawei ka jylla.
Katkum ka jingiathuh u President ka KSU u Bah Daniel Khyriem, ki don 18 tylli ki jaka ban shna ia ki kum ka jaka rung bad jaka mih ha Khasi Hills bad 23 tylli ha Garo Hills.
Na kine, 5 tylli ha Khasi Hills bad 18 tylli ha Garo Hills yn pyndep mynta u snem.
Kine ki jaka rung bad jaka mih ki dei ki mat kiba ki 13 tylli ki sengbhalang ka jylla ki la iamynjur lang ban pyntreikam ka sorkar jylla ban tehlakam ia ka jingwan rung ki briew nabar sha kane ka jylla.
U Bah Khyriem u la ong ba ka KSU kumba la ju pyrshah naduh mynshwa, kan iai bteng ban pyrshah ia ka jingthmu ban wanrah ia ka lynti rel bad ia ka jingtih uranium ha kane ka jylla.
“Ha u 2012, u Myntri Rangbah u Dr Mukul Sangma u la ong ba ka sorkar kan nym wanrah lynti rel haduh ban pyntreikam shwa ia ki lad ban tehlakam ia ka jingwanrung ki mynder.
Ngi bat beit ia kane ka jingkular jong u Myntri Rangbah", la ong u Bah Khyriem haba kren mynta ka sngi hadien ba la wai ka jingialang jong ka KSU ha Khasi National Dorbar Hall, Mawkhar.
Halor ka surok na Nongstoin sha Wahkaji, kaba la dep kular ka KHADC ban pynbha hynrei kaba la iatyngkhuh bad ka PWD ka sorkar jylla, u Bah Khyriem u la ong ba ki sengbhalang ki la dep iakynduh ia u CEM bad ia u myntri ka tnad PWD ban pynsted ia kane ka kam.
“Ka la dei sa ka jingiapynbeit jongki (Sorkar bad KHADC) ba ki dei ban pynbha noh ia kane ka surok na ka bynta ka jingmyntoi ki paidbah", u la ong.
Hynrei halor ka jingkylli ba ka KHADC ka la rai ban pyndonkam noh ia ka pisa kaba la mang T.20 klur namar bym ailad ka sorkar jylla ban shna ia kane ka surok, u Bah Khyriem u la ong, “Lada u CEM u la weng noh ia kane ka rai ban pynbha ia kane ka surok, kumba la iarai bad ki sengbhalang, u la leh bakla namar ba u khlem pyntip ia ki sengbhalang".
U la ong ba ka KSU ka sngew ba ka KHADC ka dei ban shna beit ia kane ka surok kumba la dep rai bad ki sengbhalang kham mynshwa.
Halor ka kam iakajia pud bad ka Assam, ka KSU ka la kyntu ia ka sorkar ba kan pynsted noh ia kane ka kam khnang ban pynlait ia ki paidbah khamtam ia kito kiba im ha khappud na ka jingsuhsat.
“Ngi pdiang ia ka polisi iashim bad ia ai tangba ka sorkar ka dei shim ia ka jingsngew jong ki briew ba sah ha khappud, namar ba ngim lah ban shu hukum khlem ka mon jong ki paidbah", la ong u President ka KSU.U la ong ba ka sorkar jylla ka dei ban pynthikna shwa mynta ban ia ka jingiada ia ki briew ba sah ha khappud namar ba bunsien ki briew na Assam ki leit ban pyndik ia ki briew ba sah ha khappud.
U la ong ba ka Meghalaya kam dei ban shu ap shi ap ban jubab ka Assam katba ki paidbah ka jylla pat kiba sah ha khappud, ki nang iakynduh ia ki jingeh.
Halor ka jingshah thombor ki kynthei kaba la jia ha kine ki sngi khamtam ka jingdonkti ki heh sorkar, ka KSU ka la pynrem jur ia kane bad ka la dawa ba ka ain kum ka POCSO kaba la pynngat ia u MLA ka Mawhati u Bah Julius K Dorphang kan leh da kaba tyngeh.
“Ngi pynrem jur ia ka jingjia pyrshah ia ki khynnah, kynthei khamtam da ka jingdonkti jong ki briew kiba long ki nongmihkhmat paidbah", la ong u President ka KSU.Shillong, 13’lyngkot:U bah James Sylliang MDC ka Mawhati konstitwensi u la pynbna paidbah ba un ia khun ia ka elekshon MLA 2018 na katei ka konstitwensi.
La pynbna paidbah ia kane ha ka jingialang kaba la long ha ka 11 tarik mynta u bnai ha madan Umwang.
Ia katei ka rai la shim ha ka jingialang kaba la don kumba 300 ngut eiei ki nongkyrshan radbah jong utei u MDC kiba don hapoh ka kynhun jong ka Mawhati Democratic People Forum (MDPF) ba kynthup naduh ki rangbah ki longkmie bad kumjuh ruh ki samla kiba hap hapoh jong ka zone 1.
Ha katei ka jingialang bah la kdew ia ki kam ba u bah Sylliang u la trei ha Mawhati konstitwensi kum u MDC katkum ka bor barit jong u, bad ki la ong ba ki la ibit ban kyntiew noh ia u sha ka kyrdan MLA.U bah James haba kren ha katei ka jingialang u la ong ba u la shim ia katei ka rangbah ban ia aireng ha ka elekshon 2018 da ka jingthmu ban wanrah ia ka roi ka par hapoh katei ka konstitwensi.
“Mynta lah lai snem duna nga lah long kum u MDC bad nga kynduh jingeh ba khraw bha namar ba ha i bor iba rit ngam lah ban pynurlong ia ka jingangnud jong ki paidbah namar ba bun sien ka jingangnud jong ki paidbah ka long kaba heh bad ha ka bor kum u MDC ngam lah ban pynurlong ia ki" ong u Bah James.
Shuh shuh u Bah James u la ong “Ki paidbah jong ka Mawhati Constituency ba bun ki dang dei kiba duk bad nga da sakhi ruh ia kane hynrei kumno ban rat dyngkhong ia ka pat kum u MDC ngam pat lah satia bad dei halor kane ba nga pyrkhat bad puson janai bha ba ngam iakhun ha u 2018 khnang ba ngan lah ban rat dyngkong ia ka jingduk jong ki paidbah lada nga la don ha ka bor" u la ong.
Nongstoin, 13 ‘lyngkot:Tang hadien katto katne por ba u Deputy Commissioner ka West Khasi Hills District u bah S.Kharlyngdoh u la pynjari da ka kyndon 144 CrPc ha shi lynter ki jingkieng na Wahlyngdoh shaduh Risiang jongka surok Nongstoin – Maweit, ki runar ki bym shym la lah satia ban tip la ki dei kiei ha ka janmiet jong ka sngi thohdieng jong ka taiew ki la thang syndon ia kawei ka jingkieng dieng kaba don ha ka shnong Risiang.
Katkum ka tyllong khubor bala ioh lum katei ka jingjia kala jia ha ka por 7.00pm janmiet bad ka khubor ka iathuh ruh ba katei ka jingshah thang ia katei ka jingkieng la suba ba khlem pep kalah ban dei namar ka jingdom bad bitar jong ki briew kiba don kam ban iaid khamtam ki trok kit dewiong ki ba la ieng lain da ki spah tylli ha katei kajaka kiba thmu ban wan kiew sha Nongstion hynrei namar katei ka jingpynjari kyrkieh jong u DC ki la shu sah kut noh bad pynbitar ruh ia ki nongniah trok.
Shuh shuh ha kaba iadei bad katei ka hokum ia kaba u DC u la pynmih kala wan hadien ba na ka liang u EE ka PWD Road Nongstoin u la ai ia ka jingpyntip halor ki jingsynjor jong ki tei ki jingkieng namar ka jingiaid khah khah jong ki trok, kumta khnang ban pynlait ia kino kino ki jingjia ba pynthut ia ki paidbah baroh, na ka liang u DC u la pynjari ia katei ka kyndon ha kaba la khang pyrshah ia baroh ki trok heh ba kin iaid lyngba kitei ki jingkieng.
Hadien bala ioh jingtip halor katei ka jingjia ki katto katne ki nongthoh khubor ki la hiar sha ka shnong Risiang ha kaba la lap ruh ba katei ka jingkieng dieng ka la iing lut khoit.
Nongpoh, 15 lyngkot:Ka Shnong Nongbah-Myrdon kaba dei kawei na ki shnong nongkyndong ha Ri Bhoi District ka la shah jied kum kata ka ‘Model Village’ hapoh ka ri, ia kaba la jied da u KTS Tulsi, MP ka Rajya Sabha.
Hynnin ka sngi, U KTS Tulsi ha ryngkat bad 4 ngut ki para MP ka Rajya Sabha, ki la leit ban iuh kjat ia katei ka Shnong, khnang ban iohi ia ki jingshisha halor ka jinglong jingman ha katei ka shnong kaba la ioh ia kata ka nam kum ka ‘Model Village’.
Kitei ki MP na ka Rajya Sabha, kiba la wan naduh Nongbah Delhi ban leit iuh kjat ha ka Shnong Nongbah Myrdon, nalor u KTS Tulsi, kiwei pat ki kynthup ia u Dr.C.P Thakur, u Joy Abraham, Santiuse Kujur, bad u Ram Kumar Kashyap, kiba dei ruh ki dkhot ka Parliament hapoh ka Rajya Sabha.
Kumban shu kdew hangne, ka daw kaba pynlong ia katei ka shnong ba kan ioh ia kata ka nam kum ka ‘Model Village’ ka dei lyngba ka skhim Sansard Aadarsh Gram Yojna (SAGY), kaba dei kawei na ka skhim sorkar pdeng ia kaba la wan rah da u Myntri Rangbah ka ri u Narendra Modi, na ka bynta ban wanrah iaka roi ka par ha ki shnong nongkyndong.
Ha katei ka sngi, u KTS Tulsi, haba u la poi ha katei ka shnong, nyngkong ehh u la pynpaw ia ka jingsngewhun ban iohi ia ka jingpyntreihok da katei ka shnong ia ki skim kiba la ioh jingiarap na ka sorkar.
Ha kajuh ka por u la ong ruh ba ka daw hi kaba pynlong ia u ba un jied ia katei ka shnong kum kawei na ki ‘Model Village’ ka dei namar ka jinglah ban pyntrei ha kata ka rukom kaba shai bad kaba biangia ki jingkhein jingdiah ia kiba bun ki skim sorkar.
Kaba kren halor ka jingsniew jong ka surok kaba pyniasoh sha Nongbah Myrdon, na ka liang utei u MP ka Rajya Sabha, u la iathuh ba u la dep ban iakren bad ka Ministry of Rural Development, ha kaba ka la kular ruh ban siang rong ia katei ka surok kaba leit sha Nongbah Myrdon village.
Ha katei ka sngi la sakhi ruh da ka jingdonlang u Bah P.Khonglah BDO ka Umsning C&RD Block, u Bah B.S Rumnong Deputy Director ka SIRD, lem bad ki riew rangbah ha katei ka shnong.
Shillong, 13 ’lyngkot:Ka tnad ri jingri ka sorkar jylla ka dei kaba donkam bad kaba heh bha hynrei haba shim ia ka jingmang pisa ka sorkar, ka khein ba ka dei tang ka tnad kaba rit eh.
Ia kane ka jingkren la sei madan ym nangno pat, hynrei na u ophisar ba peit ia kane ka tnad hi, u Dr BK Mawthoh.
Haba kren mynta ka sngi, ha ka jingialang kut snem ba 20 jong ka Meghalaya Veterinary Services Association (MVSA) ha Shillong, u Dr Mawthoh uba long u Joint Director kane ka tnad, u la ong, “Ka tnad ri jingri ka dei ka ioh ia ka mang tyngka kaba rit eh na ka sorkar jylla watla, ka kam bad ka jingdonkam jongka, ka long kaba khraw", la ong u Dr Mawthoh ha kane ka jingialang kaba la don lang ka myntri sorkar ka Kong Ampareen Lyngdoh.
U Dr Mawthoh u la bynrap biang, “ mynta u snem, ka sorkar jylla ka mang pisa tang T.47 klur ia kane ka tnad, katba ka jingdonkam ka long kaba jur bha".
U la ong ba ka jingdon jong ki pham ri sniang ri syiar, ka la long ka jingiarap ia kane ka tnad namar ba ka lah ban die ia ki jingri ban ioh pisa ban pynbiang ia ki jingdonkam kum ban thied kali, ban thied tiar bad kiwei.
Katkum ka jingong u Dr Mawthoh, mynta u snem, ka pisa kaba la lang na kine ki pham, ka la kot sha ka shi klur tam eiei.
U la ong ba ka kam jongka tnad ri jingri ka sorkar, kam mut ba kan shu pynbun ia ki jingri jingdup hynrei kaba kongsan ka long ba kin peit ia ka jingkoit jingkhiah namar ba bun na ki jingpang kiba don ha u briew, ki wan na ki mrad.
“Kumba 70 percent ki jingpang kiba don ha u briew, ki dei ba wan na ki mrad", la ong u Dr Mawthoh.
Hynrei kum u ophisar ba la kham rangbah, u la kyntu ruh ia ki nongtrei kane ka tnad ba kin tei ia ka jinglong kaba iajan bad ki nongrep ki nongri jingri, ban leh ban poi biang por namar ba ka kamram jongki ka long ban iarap ia ki paidbah.
