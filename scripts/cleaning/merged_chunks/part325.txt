Ha ka thup ïalehkai jong ki kynthei ba hapoh 63 kilo, ka Kalpana ka la khur takma ksiar na ka bynta ka Manipur, katba ka Yari Maying na Arunachal Pradesh ka khur takma rupa bud pat sa ka Doli Gogoi jong ka Assam bad Lalnunfeli jong ka Mizoram ïa ka takma rnong.
Ha ka thup kiba shynrang ba palat 73 kilo ka jingkhia, u  Venuze Dawhuo u la khur ïa ka takma ksiar na ka bynta ka Nagaland bud sa u Th Athoiba na Manipur ïa ka rupa katba u Lalhrezuala na Mizoram bad Anjalu Basumatary na Assam ki la ïoh ban khur ïa ka takma rnong.
Ha ka thup ki kynthei ba 63 kilo shaneng, ka Manipur ka la khur biang ïa ka takma ksiar lyngba ka Th Gangarani bud sa ka Meghalaya ïa ka takma rupa lyngba ka Radika Boro katba ïaka takma rnong pat la ïoh da ka Lalkimizimi jong ka Mizoram bad Rani Boro jong ka Assam.
:Ha ka jingpynlong ïa ka prokram jong ka Start up India Overview, kaba u nongkren ha kane ka prokram dei u Neeraj Kumar Khater bad ha ka jingdon lang jong ki Assistant Manager jong ka kynhun Start up India, u la kren shaphang ka jingïoh jingmyntoi na kane ka prokram.
Ka jingïoh jingmyntoi kaba ïohpdiang na kane ka prokram jong ka Start up India ka kynthup ïa ka jingsuk jong ki paidbah ban ïoh ki tiar ki tar, ka hok jong ki paidbah ban sdang ïa ka kam lajong, ka jingbym donkam siew ïa ka khajna bad ka jingbei tyngka haduh 10,000 na ka liang jong ka Customer Relationship Management (CRM) na ka bynta ka Start up India.
(Haba ong Jaidbynriew Khasi kynthup u Pnar, u Bhoi u War u Maram bad Lyngngam)Hadien ba u Khasi u la wan longbriew manbriew hangne ha sla pyrthei, ym tip la u la don pateng la pateng ha kine ki juh ki lum bad ki them kumba la lap ïa ki da ki phareng ne dei ba ki la wan na kiwei pat ki jaka jong ka pyrthei.
Ha ka ban sdang ban pruid dak shaphang ka phang ba la ai haneng yn sdang naduh ka por ba u phareng u la synshar khadar ha kine ki lum bad ki them jong ka ri u Khasi bad kumjuh ïa ka jaitbynriew ruh.
Namarkata, katba lah ban tip bad ban ong khlem pep shuwa ka jingsynshar u Phareng u Khasi shynrang bad kynthei ki la im nadong shadong katkum ka saindur u Blei Trai Kynrad Nongbuh Nongthaw bad katkum ka jingim tiphok tip sot.
Na ka liang u shynrang kum u Rangbah u la long uba kit ba bah nadong shadong naduh na rympei haduh ha ka ïit ka hima kumba u Tirot Singh, u Kiang Nongbah bad kiwei kiwei ki Khla wait ki la long ka nuksa bad ka nongmuna.
kiwei kiwei ki dak ki shin bad ki sakhi satar ba u Khasi u la im katkum ba la kdew haneng ba u la lah ban pynieng ïa ki MAWBYNNA, KI MAWPYNIENG, KI MAWKNOR, KI MAWPUNJINGKIENG, KI PUNG KI PUKRI bad kiwei kiwei kum ki Kut (Fort) bad KREM (Cave) rieh thma.
katba lah ei balei u la leh ïa kine baroh? Namar ka jingiohi jngai ba u pyrkhat na ka bynta ki LONGDIEN ba ryngkat bad ka jingtyllun ka Shalyntem ki por ba kin ieng triang ha la ki jong ki nongrim kum ba la im shwa da ma ki (Ki Longshuwa Manshuwa), ban ym shah pynbieij bad shah ïalam bakla da kiwei pat ki rukom im.
Hynrei phewse, tang mar ïa shah synshar hapoh u Phareng la sdang sniew dur sniew dar kata ka rukom im ba khuid ba suba bad ba don nongrim katba katkum ba la mang la mut ka ban neh slem slem bah hangne ha sla pyrthei.
Hadien ka synshar ka khadar hapoh u Phareng bad ba ngi la ngat hapoh ka ri India lyngba ka synshar khadar jong ki nong Assam la nang tip shuh shuh ïa ngi ki khasi da bun kiwei pat ki jaidbriew shaphang ka rukom im (culture) bad shaphang ki riti ki Dustur (Custom) khyllah jongngi ba ki kynthei khamtam ki KHADDUH ba ki long kynrad bad long trai halor kiei kiei baroh jong ka longïing longsem.
Bad kaba sniew bad khylla shuh shuh ba ki tip ba ki SHYNRANG KHASI ki long ki bym don bor don iktiar eiei ha ka thymmei longbriew manbriew.
Hapoh ka ri India lyngba ka synshar khadar jong ki Nong Assam namar ka jingsahdien sah jongngi ha ki liang baroh bad ba ngi long ka jaidbriew ba tang shi troh la buh kyrpang ïa ngi ban synshar hapoh ka SIXTH SCHEDULE jong ka Riti Synshar Khadar Bah (Constitution) jong ka ri India ba khraw.
Hynrei la katta ruh hapoh baroh ar tylli kine ki rukom synshar (Administration) ngin nym poi satia sha kata ka roi ka par ka bit ka biang bad ka bha ka miat.
Na kata ka daw la ïaleh ban ioh noh la ka jong ka Jylla (State) kaba ka synshar khadar kan long da ma ngi hi, ïa ngi hi bad na ka bynta jongngi hi.
Hynrei sangsot ban ong ba ngim pat long kiba bit ba biang ban long ki nongsynshar khadar, long pynban kum ba ai bat tari ha u khyllung.
La 40 (sawphew) snem la shimti ban synshar khadar da ma ngi hi, hynrei shano shano ruh ym poi, nangjot nangpra pynban bad ka nangsniew nangsniew shuh shuh pynban.
Namarkata, ryngkat lem bad kita ki jinglong tlot jinglong synjor (Weakness) ka thymmei longbriew manbriew jongngi bad kumjuh ruh ka jingtlot jingsynjor ha la rympei la jong la jong khlem pep bad khlem artatien ka JAIDBRIEW KHASI jongngi kan sa duh sa dam (Disappear) nangne na sla pyrthei bad tang hadien katto katne por yn sa thoh jingïathuhkhana (History) “ba shisien ka sngi ha kine ki lum bad them ba itynnad bad ba itynnad bad ba pyngngad la shong shnong da ki jaidbriew ba la tip kum ki KHASI".
Ki nongseng kam lajong na kylleng ki jaka jong ka jylla Meghalaya ki dei kiba la wan ban ïashim bynta ha ka jingïalang jong ka Chief Minister Start-up bad Corporate Social Responsibility (CSR)  kaba la pynlong na ka bynta lai sngi kynthih.
U Myntri Rangbah ka jylla uba long u kongsan ha ka sngi kaba nyngkong u la pynpaw halor ka jingdonkam ba ïadei bad ka jingseng kam lajong bad kumno kane ka ïarap ban plie ka lad ïohkam ïohjam bad ka jingkyntiew ha ka liang ka ïoh ka kot ha ka jylla.
U  trai jong ka Mel Food Processing, u la pynpaw ba watla kane ka kam, kam pat lah ban ai jingïarap hynrei kumno ka Prime ka dei kaba la don bynta kaba khraw ban ïarap ïa ki ha ka liang ka khaiï pateng.
“Ngi la don bynta ha ka jingshna waiñ mynta la phra snem, hynrei ngim ju kham kamai kumba ka paw bad long mynta.
Ngi la kham shemphang bha mynta ka sngi bad ha une u snem ba la dep ngi la ïoh jinghikai halor ka jingpynïaid ïew, ka jingshna ban kham khring bad ka jingjied ha ka rukom kaba dei ban die ki mar bad lah ban pynïaid ïew", u la ong.
Sa kawei de ka nongseng kam lajong ka Ayushi Beriwal,  kaba la don bynta  lang ha kane ka program jong ka Cohort 2.0 ka dei kaba la ai khublei ïa ka Prime  halor ka jinglam lynti ba la ïarap ïa ka ha ka jingjied ban trei ka kam lajong.
Ka Beriwal ka dei ka nongsdang bad nongseng ïa ka NE Greene Origins bad ka la trei ryngkat ryngkat bad ki nongrep jong ka jylla, bad suki suki ka la sdang ban kynduh bad treikam lang bad baroh ki nongrep jong ka Thaiñ Shatei Lam Mihngi.
Ka la ong, “nga ju phaikhmat sha ki i Pa ban ïoh mynsiem, nga dei ka engineer hashuwa ba ngan sdang ïa kane ka lynti bad trei pura por kum ka nongkhaiï.
Nga la sdang da kaba die ïa u shynrai Lakadong bad u cashew kiba lah ban ïoh na Lakadong bad na Garo Hills.
"“Hynrei ka thong bad ki jingïoh jingmut ki la kylla mardor hadien ka PRIME,  ka rukom song, bad ka jingai nam ai kyrteng.
Nga la ïoh jinghikai ban pynbit pynbiang ka jingkheiñ jingdiah.
Dei lyngba ka Prime ba nga ïoh ka lad ka lynti ban leit sha Bangkok bad Paris bad ka dei ka jingshem kaba sngewtynnad halor ka jinglah ban sakhi ka lynti ka lynti jong ka jingdon bynta ha ka kam khaiï pateng".
:Ka Mawngap Lumparing Village Organization (MLVO) ha ryngkat ka jingïatreilang bad ka Bethany Hospital kumjuh ruh bad ka Bansara Eye Care ka la pynlong ïa ka jingai jingsumar ei ne ka Free Eye & Medical Camp ha ka 12 tarik u Naiwieng,2022 ha iïngdorbar ka shnong.
Ha katei ka sngi ka la don ka jingïalang ba lyngkot ha shuwa ban sdang ka jingai jingsumar ba la pyniaid da ka Kong Intralis Blah.
U Bah Lamphrang Blah MDC ka thaiñ uba long ruh u shongknor ka KHADC ha ka jingkren jong u, u la ong ba ka jingpynlong ïa kum kane ka jingsumar ka long ka jingmyntoi ïa ki nongshong shnong ka thaiñ.
U Bah Auspicious Lyngdoh u la pynpaw ba lyngba kine ki program ai jingsumar ka ïarap ïa kiba bun ba ki lah ban wan sha kine ki jaka ban sngewthuh ïa ka jinglong jingman ka koit ka khiah ka jong ki.
U Dr.Chesterfield Syiem na ka Bethany Hospital u ong ba ka koit ka khiah ka kham kordor ban ïa ka spah ka phew bad ka jingnang jingstad.
U Bah Benjamin Warlarpih Senior Consultant State Outreach Coordinator ka Bansara Eye Care u la ong ki khmat ki long kiba kordor ban ïohi ïa kiei kiei sawdong jong ngi bad kumta donkam ban sumar ia ki.
Ka Kong Lajied Basaiawmoit District Mission Manager ,NRLM ka East Khasi Hills ka la ong ka spah ka phew kan lut noh lada ngim don ka jingkoit jingkhiah kaba janai.
U Bah Staising Kharbteng uwei na ki riew rangbah ka thaiñ uba long ruh u Sub Inspector of Schools ha ka jingkren jong u shaphang ki jingma bad jingktah u drok ïa ka koit ka khiah bad ka jingkiew shaphrang ki khun samla ,u ong ba ki khun samla ki dei ka nongmuna ïa ka jylla bad ka ri,kumta ki dei ban kiar na utei u jingdih uba sniew,da kaba kyntu ïa baroh ki nongshong shnong ban shimkhia ban rat dyngkhong ïa kine ki jingdih ba sniew bad batai ruh ïa ki daw ka jingngop kiba bun balang ha ki jingdih pynbuaid.
La ïoh ruh ïa ka jingkren na u Bah Rajesh Sohmat, Block Projects Manager ka NRLM Mawphlang Block , U Bah Mainlang L.Marshillong Rangbah Shnong bad i Kong Badabet L.Mawphlang iba la ai ïa ki kyntien ai khublei.
Ha ka sngi kaba baroh ki skul ha ka ri, ki rakhe ïa ka sngi ki khynnah skul bad kaba la tip kum ka Children’s Day, ka St Paul’s Higher Secondary School Nongpoh, mynta ka sngi ka la ïasnohktilang ha ka ban rakhe ïa katei ka sngi, da kaba pynlong ïa kawei ka prokram kaba kyrpang hapdeng ki khynnah skul bad ki nonghikai jong katei ka skul.
Lyngba jong katei ka sngi, la wan ban ïashim bynta da u Bah Mayral Born Syiem MLA ka Nongpoh kum u kongsan, ha ryngkat ka jingdon u Bah CB Syiem Ex CEM ka KHADC, Bah Opel Lyngdoh Rangbah Shnong Mawroh, Fr Peter Syiemlieh Parish Priest ka Nongpoh Parish, Sr Angelina Marak Principal ka St.Paul’s HSS ki nonghikai ki khynnah skul lem bad kiwei.
Ha katei ka sngi naka liang ki khynnah skul kila pyninam bad die ruh ïaki tiar shna kti (Arts and Crafts) ban pynpaw pyrthei ïa ki sap kaba ki don nalor ka pule ka puthi bad kumjuh ruh ka jingshet ïa ki jingbam bapher bapher (Food Fest).
U Bah Mayral Born Syiem, uba la leit ban shimbynta ha katei ka prokram, u la aiti ruh da ka Cheque kaba T.1.50 lakh ba kum ka skul kan ïoh ban thied Komputer naka bynta ka jingdonkam jong ki khynnah hapoh katei ka skul.
:Ka Synjuk ki Seng Samla Hynriew Shnong ba kynthup ïa ka Shnong Sohlait, Nartap, Langpadon, Sohlait thymmai, Lumkya bad Umsawnoldhi, ha kane ka sngi saitjaiñ kata ka 12 tarik u Naiwieng ki la pynkup burom ïa ki 39 ngut ki samla pule na kitei ki shnong bad kiba pass ha ki eksamin bapher bapher, kata naduh ha ka SSLC, Graduate bad Post Graduate.
Ïa katei ka jingpynkup burom, kaba la pynlong ha Sohlait Rim Secondary School, la sakhi da ka jingdon u Bah Jason S.Mawlong, MLA Umsning lem bad shibun ki riew rangbah na katei ka thaiñ.
Haba ïadei bad ka jingjia ba twa ki bynta ka jingkieng Dwarksuid, kaba la twa hynnin ka sngi u Blei ha surok  u Bah Goerge B.Lyngdoh, MLA Umroi, u la ong ba ka daw jong katei ka jingjia bad kaba la wanrah ïa ka jingthut ha ka leit ka wan ki paidbah, ka dei namar ka jingbym shimkhia ka sorkar, kata naduh ki por ba ka dang don jingthut hapoh katei ka jingkieng.
U MLA Umroi, hadien ka jingleit jurip bad ki briew na ka NHAI bad PWD, ha kaba la lap ba katei ka jingkieng kam long shuh kaba shngaiñ, ha ka leit ka wan ki kali bad katno tam lei na bynta kito ki kali kiba la kit palat pud, ha kaba lada ka jingïaid ki kali kitkhia kan dang ïai bteng, kaba mut ba kan sa poi ka por ba katei ka jingkieng ba kan kdiah bad ym long shuh ban ïaid kali.
Haba ïadei bad ka jinglong jingman jong katei ka jingkieng, u Bah George B.Lyngdoh, u la ong ba katei ka mat kam dei shuh kaba dang mynne mynta, hynrei ka dei kaba la 4 snem mynshwa bad kaba dei ruh kaba la ju mih ka jingdawa kaba man ka por sha ka sorkar jylla, ba ka dei ban shna noh da kawei ka jingkieng, khnang ba kan long shngaiñ ha ka leit ka wan ki kali.
“Ngam sngewpher shuh halor kane ka jingkieng, namar la bunsien nga la kren wat ha Ïing Dorbar Thawaiñ ka sorkar jylla, na ka bynta ban pynsngew halor ka jingdonkam ba kyrkieh ban shna bha noh ïa katei ka jingkieng, pynban ka sorkar jylla kam shym la shimkhia, hynrei ka sa sdang ban khih khohreh, tad haba ka um ka la poi ha ryndang" ong u Bah George B.Lyngdoh.
Nalor ka jingkieng Dwarksuid, sa ka jingkieng heh ka Damsite ruh ka la don hapdeng ka jingma, ha kaba wat ka Ïingbishar badon burom ka Meghalaya High Court, ka la pynmih ïa ka kyndon ba kino kino ki kali kiba la kit palat ïa ka 10 ton, kim lah shuh ban ïaid lyngba katei ka jingkieng, la bynrap u Bah George B.Lyngdoh.
Shuh shuh, u la ong ruh, tang namar ka jingbym shimkhia ka sorkar ban thawlad halor ki jingkieng kiba donkam ha ka jylla, ka la wanrah ruh ïa ka jingkiew dor ha ki marbam mardih, namar ki kali kit marbam ki la hap ban ïaid ïa ka lynti kaba kham jngai bad kaba donkam ban siew khambun ïa ka bai kali.
: Ki Pulit ka 6th Battalion Meghalaya Police, Umran, Police Training School ha ryngkat ka jingïatreilang bad ka Meghalaya State Legal Services Authority & Faith Foundation, Shillong, ha kane ka sngi Saitjaiñ, ki la pynlong ïa ka jingrakhe ïa ka Children’s Day lem bad ki khynnah skul jong katei ka thaiñ.
Haba rakhe ïa ka Children’s Day, la rakhe halor ka phang pdeng “Back To School – Safety & Security", ha kaba ki la don kumba 200 ngut ei ei ki khynnah skul, ki la wan ban ïashimbynta, ha ryngkat ka jingdon ki heh pulit jong katei ka 6th Battalion.
Lyngba katei ka prokram, ki pulit ki la ïoh ban ïakren bad ai jinghikai ïa kitei ki khynnah, ba kumno kin nang ban sumar ïalade, ha ka por ba jia ki jingjia pluhïing, halor ki kam runar pyrshah ïa ki khynnah bad kynthei, ba kin kiar na ki jingmlien bad sniew lem bad kiwei.
Ka jingthmu jong ki Pulit ka 6th Battalion Umran, ka long ban pynshlur ia ki khynnah ba kin smat ban leit skum bad ban pyndep ïa ki jingpule, nalorkata ban pynshlur ruh ïa kito ki khynnah ba la pep skul ba kin leit biang sha ki skul.
Ha ka jingai jingkren ha ka sngi kaba ar jong ka Chief Minister Start-up bad Corporate Social Responsibility (CSR) Week ha ka 15 tarik u Naiwieng, ka Nimisha Varma ka la batai bad pynpaw ïa ka jingïaid lynti bad ka jingsdang ïa ka Aloe E-Cell,  hapdeng ba ka la sdang ryngkat lang bad ki dkhot nongseng kane ka kompeni ha ka por ba ka dang pule ha college ha u snem 2019.
Ka  Varma  ka la ïathuh ba kane ka kompeni ba ka seng ka dei kaba long jan bad ka mariang shispah na ka shispah bad kam don jingktah ei ei hapdeng ba ka la pynmih ki batteri ba la pyndonkam da u Aloe Vera, bad u dei u mar ba la ithuh da ka pyrthei baroh kawei, bad ka jingpynmih kine ki batteri ki dei kiba la buh thong ban pynkhuid ki jaboh ba mih lyngba ki electronics, ka lyer jaboh  bad kiwei de ki jingeh kiba sakhi bad paw.
Kine ki batteri ki dei kiba la shna ban pynmih bujli ha ka jaka jong ki pencil batteri kiba don shibun ka jingma kaba ki briew ki pyndonkam ha kiba bun ki tiar ba donkam batteri, la kdew bad pynpaw ka Verma.
Shuh shuh ka la ïathuh ba kine ki batteri ki dei kiba la ithuh da kiba bun ki shnat treikam bapher bapher kynthup ka Start-Up India.
Ka Varma  ka la batai ruh ba ka jinglah ban pynkylla ïa ka jingmut kaba don sha ka kam, kam lah satia ban urlong tang ha ka shimiet, hynrei ka dei ka jingïaid lynti kaba jlan kaba donkam ka jingïasaid hapdeng kiba bun ki riewshemphang, ki jingai jingmut, ban pyntreikam ïa bad ka jingtrei shitom.
“Ka dei kaba trei khlem da kheiñ por, ka jingpyrshang kaba khlem shongthait, ka jingmad kiba bun ki jingphiel napdeng kiwei de".
La pynkut ka Verma.
Haba ïadei bad ka jingjia twa ka khyndew ha ki bynta jong ka jingkieng Dwarksuid, la mih ka jingtyngkhuh halor ka jingkren u Project Director (PD) ka National Highways Authority of India (NHAI) Shillong bad ka hukum jong u Arpit Upadhayay, Deputy Commissioner ka Ri Bhoi District, halor ka jingkren ïa katei ka jingkieng.
Ka ka jingtyngkhuh hapdeng ka hukum u DC bad ka jingkren u PD ka NHAI, ka dei hadien ba ka hukum u DC, ka la ailad ïa ki kali kiba kit hapoh ka 30 ton bad kin ïaid lyngba katei ka jingkieng Dwarksuid, katba u PD ka NHAI hadien ka jingleit jurip bad haba u kren sha ki lad pathai khubor, u la kren shai ba kumba ka long mynta, hapoh katei ka jingkieng ym long ban ïaid ki kali kitkhia.
U PD ka NHAI, uba la leit ban jurip ïa katei ka jingkieng ha ka por mynstep, ula ong ba wat haba la dep ban shna pynbha ïa kito ki jaka ba la twa, ban shngaiñ ïa katei ka jingkieng hi ka long beit tang ïa kito ki kali kiba kit hapoh ka 10 ton, katba u DC ka Ri Bhoi, uba la leit ban jurip kham hadien bad uba la pynmih ïa ka hukum ba ki kali kiba kit hapoh ka 30 ton kin lah ban ïaid lyngba, ha kaba u la pynjari ruh da ka kyndon 144 CrPC ïa kiba pynkhien aiñ bad kiba kit palat ïa ka 30 ton.
Ka kynroh maw bad khyndew jong ka jingkieng nar kaba don hapoh ka shnong Mawthungkper WKHD ka la twa bad kala pynthut ruh ïa ka ïaid ka ïeng jong ki paidbah namar kala don ka jingsahkut ki kali ha katei ka jaka.
Kane ka jingtwa ka kynroh jong katei ka jingkieng kala jia mynha ka 13 tarik u Naiwieng katba ka kompani kaba dang pyntrei ïa ka surok na Nongstoiñ sha Wahkaji kala khlong ïa ka khyndew hajan katei ka jingkieng na ka bynta ban shna ïa ka jingkieng kaba thymmai.
Katkum ka jingïathuh u Saurabh Dixit Project Manager ka kampani Nongstoiñ Wahkaji u la ong ba namar ka jingtih ka long kaba jylliew kumta ka khyndew hajan katei ka jingkieng kala tawa suki suki kumta la hap ban phah sangeh noh shwa ban ïaid kali namar ka kompani ka dang pynmaramot.
Shuh shuh u la ong ba la kumno kumno haduh mynta ka janmeit yn sa lah ban phah ïaid tang ïa ki kali rit ynda la dep ban pynmaramot bad pynkynroh biang ïa katei ka bynta kaba la twa.
Kum ka wei ka sien jam ka ban ïarap ban pynneh pynsah ïa ka riti ka dustur ka jylla, u, Myntri rangbah, u Conrad Sangma u la plie paidbah ïa ka Shillong International Centre for Performing Arts & Culture (SICPAC) hapoh ka tnat treikam jong ka Arts & Culture kaba don ha Mawkasiang mynta ka sngi ha ryngkat ka jingïa don lang u symbud myntri Rangbah u Bah Prestone Tyngsong, u myntri ka tnat Arts & Culture- u Bah Sanbor Shullai, u Chief Secretary, ka sorkar jylla u Bah Donald P Wahlang, IAS, Commissioner & Secretary, Arts & Culture u Bah Frederick Roy Kharkongor, IAS.Kane ka jingtei ka long ka ba nyngkong ha ka jylla haba ïa nujor ïa ka rukom shna bad pynwan dur.
Da ka jingdon kane ka SICPAC, kan long ka jingurlong ïa ki jingthrang jong kiba bun ki samla bad ki riew don sap ha ka jylla.
Ha kane ka Project SICPAC lah ban ïohi ïa ka jingtei ka ba skhem bad ka ba paka, ka ba pynitynnad shuh shuh da ka jingdon ki jaka peitkai bad ki hall rit kiba bunjait, kum ka Multipurpose Theatre kaba lah don haduh 1739 tylli ki jaka shong, ka jingdon ka jaka peit kai ba 302 tylli ki jaka shong, ka Black Box Theatre ba 574 tylli ki jaka shong, bad ka Open-Air Theatre na ka bynta 15,000 ngut ki nongpeit kai, kaba lah ban khring ïa bun ki nongpeit kai, ka ba la ker pyllun da ka um.
Ïa kane ka jingtei la shna ha ka jinglut kaba 151.33 klur tyngka da ka jingïarap pisa kaba 136.20 klur tyngka na ka Central Non-Lapsable Central Pool of Resources (NLCPR)- (ba la pyllait da ka M/O DoNER, Govt.
of India) bad 15.13 klur tyngka na ka jylla.
Haba kren ha kane ka program, u Myntri Rangbah ka jylla u Conrad Sangma u la ong, “Ka Shillong International Centre for Performing Arts & Culture kan wanrah ka jingithuh kyrpang ha ka ri bad wat ha ka pyrthei hi, ha ka ba ïa dei bad ka Performing Arts.
Kane ka jingdon kane ka jaka kan plie lad ruh ïa ki samla ka jylla kiba don bun ki sap ki phong.
Kum ka International Convention Centre kaba don ha jylla, kane kan wan rah shibun ki jingmyntoi ïa ki samla ka jylla bad ki thaiñ shatei lammihngi jong ka Ri India, kiba la pyntbit ïa lade ha ki laiñ kiba pher bapher ba kynthup ïa ka art, music, films, television, bad multimedia.
Bad yn buh ruh ïa ka museum ka ban pyni ïa ki riti ka dustur jong ka jylla ka ban khring ïa ki nongpeit kai na kylleng.
"Ha kane ka jaka, SICPAC ka don ka Art Gallery, ka Sky Theatre, ka Special Exhibitions Space, ka jaka shong ki VIP, ka Auditorium Hall bad ka jaka peit kai ba shad pyllun, ka VIP Banquet Hall, ka VIP Lounge, ka VIP Rest Room, ka Tribal Museum, ka Media Centre, Television & AV Studio, ka Library, ka Food Court bad ki jaka shong ki nongtrei.
Ïa ka Meghalaya Government Construction Corporation Ltd la thung da ka PMC (Project Management Consultant) bad M/s Hindustan Steelworks Construction Ltd (ka project jong ka sorkar kmie), M/S NCC Limited bad ka M/s Skematic Consultants ki dei ki ba ïa don kti ban pynlong ïa kane ka jaka kumba ka long mynta.
Ki la don kumba 4 ngut ei ei ki nongtrei bad kiba long kum ki nongpynkhuid ka surok saw laiñ ha Ri Bhoi, ki la shu lait thaw salit na ki jingjia ba sngewsih, kata hadien ba ka la don ka jingjia khyllem kynsan uwei u diengbah na ka khlaw Nongkhyllem.
Katei ka jingjia, ka la jia mynta ha ka por 2 baje ei ei nohphaisngi, kata ha ka por ba kitei ki nongtrei surok, ki dang shu dep bamja bad shongkai harud surok, hynrei ha kaba kum katei ka por, utei u diengbah, u la shu khyllem kynsan sha katei ka jaka ba shongkai kitei ki nongtrei surok.
Ha kaba kum katei ka jingjia, uwei napdeng kitei ki saw ngut, u la kham mynsaw jur ha ki bynta ka kti, ïa kaba la pynkit noh mar mar sha ki jaka sumar ha Nongbah Shillong, katba ïa kitei ki 3 ngut kiba la mynsaw malu mala, la shu sumar noh tang ha Civil Hospital Nongpoh.
Ha katei ka jingjia khyllem utei u diengbah, shipor ka la wanrah ïa ka jingsahkut kali hapoh ka surok bad kaba la pynlong ïa kiba bun ki kali, ba kin hap ban ïaid noh na ka liang bym dei.
Ka la shimpor kumba katto katne por ei ei ban pynkhuid ïa utei u diengbah, hynrei da ka jingtrei shitom ki Pulit lem bad ki nongtrei ka HNAI, la lah ban pynkhuid noh ïa utei u diengbah, uba la khyllem ha katei ka surok.
Ka Chairperson jong ka Meghalaya State Commission for Protection of Child Rights (MSCPCR) ka Kong Iamonlang Syiem ka la ong ba haba peit ha ka histori baroh sawdong ka pyrthei bunsien ki khynnah kim ju don ka sur bad kumta ki shem jingeh bad kaei kaba jia ha ka jingim ka jong ki, ki kun beit tang ha lade, lada ki shah shoh lane ki shah leh bei-ijot bad lada ki shah thngan ruh.
Hynrei mynta suki suki ki la sdang ban pynmih ka sur, ki la sdang ban kren lyngba ki jingïashim bynta jong ki ha ki rynsan bapher bapher.
Haba kren bad u Kynjatshai ka Kong Iamonlang ka la ong ba ka jingpyllong ïa ka jingrakhe ïa ka sngi kyrpang ki khynnah kaba la tip kum ka “Children’s Day" ka long ban pynkynmaw ïa baroh ba ki khynnah ki don ka hok ban im laitluid bad ban kmen.
Ka jingrakhe ha kane ka sngi 14 tarik ka dei tang hapoh ka Ri India ban kynmaw ïa ka sngi jong u myntri rangbahduh ka Ri Inda u Jawaharlal Nehru hynrei ha pyrthei la rakhe ha ka 20 tarik mynta u bnai.
Hynrei ha kine ki taiew, 14 haduh 20 tarik pat la rakhe ïa ka Child Safety Day.
Ka la ong ba ka jingrakhe ïa kane ka taïew jong ki khynnah ka long namar ba bun ki khynnah ki la shah thombor shaba palat.
Ka Kong Iamonlang ka la ong wat lada teng teng ki ïathuh ha ki ïing ki sem halor ka jingshah lehbeiñ bad thombor ym don ba sngap ïa ki bad na kane ka daw ba bunsien ki khynnah ki sngap noh.
Ka la ong ba kum ka Commission ka la pyrshang ban ai ka jinghikai ba kin sngewthuh namar ki don ki khynnah kiba shah pynbiej na ki briew ba jan, kiba ki shaniah kum u kpanah, mama, ki para marjan bad kiwei kiwei bad teng teng ki khynnah kim nang ban ïathuh bad kim tip ruh ba dei kaba sniew.
Ka la ong ba bunsien hi ki khynnah ki shah pynbeij ha kita kiba ïajan lyngba ki jingbam bad kiwei bad kum ki kmie ki kpa, ki nonghikai bad kiwei donkam ban peitngor bha ïa ka jinglong jingman jong kine ki khynnah.
“Don ki khynnah kiba shah pynbeij ki kylla na ka rukom kren rukom leh jong ki bad kum kata donkam ban peitngor bha", la ong ka Kong Iamon.
Ka Kong Iadamon ka la ong ba bunsien kiba la heh la san, ki rangbah ki pyrkhat tang ka burom lajong hynrei kim ju pyrkhat ïa ka jingsngewsih, ka jingsheptieng jong ki khynnah.
Ha ka jingshisha ki dei ban sngap ban kyrshan ïa ki bad lada donkam ka jingïasyllok, ban phah sumar ïa ki.
Ka la ong ba kynmaw ba tang kawei ki khynnah ki don ka hok ban im, ban pynkupbor bad ki kmie ki kpa, ki nonghikai ki dei ban hikai ïa ki ba ym dei ban shah ban ktah ïa ki, ban hikai ïa ki ban ong em.
Lada jia ei ei ïa kine ki khynnah dei ban hikai ïa ki ban shlur bad ka imlang ka sahlang ka dei ban kloi ban ïarap ïa ki.
Ka Kong Iadamon ka la ong haba kren halor ka jingshah thombor bunsien la kren tang na ka bynta ki kynthei hynrei ka jingshah thombor ka jia wat ha ki khynnah shynrang ruh.
Kane ka jingshah thombor ha ki khynnah shynrang bunsien hi ka don ka jingkylla ha ka met bad ka la ïathuh ba ki la don ki khynnah kiba dang rit ruh kiba shah ha kane ka apot bad kane ka pyllong ïa ki ban sngap jar kham bun ban ïa ki kynthei.
“Ki shynrang ki kham jur ka jingsngap jar haba ïanujor bad ki kynthei, ki kham lehraiñ ban ïathuh, ki sngew ba jinglong shynrang kam don shuh", la ong ka Kong Iadamon.
Ka la ong ba lada ym ïarap ïa ki kine ki khynnah shynrang ki long kham khluit khlieh khamtam kito ki bym ïoh ka jingïasyllok kaba biang bad kumta donkam bha ban ïarap ïa kum kine.
Wat ha ki thaiñ nongkyndong ki la shah thombor ha kiba ha ïing hasem bad kane ka pyllong ïa ki ban dom riang.
Ka la ong ba ka jingshah pynbeij jong ki khynnah ka jia teng lyngba ki Social Media kim tip ïa kaei hynrei ki shah ïalam bakla ïa ki.
Hynrei katba nang ïaid ki sngi ki por ki la mih ki kynhun lane ki riewshimet ban trei bad peit bad ban ïarap na ka bynta ka jingeh jong kine ki khynnah.
Ka Chairperson ka la ong ba hadien ka khlam Covid-19 kane ka jingthombor ïa ki khynnah ka lah ban kiew hynrei katkum ki kaiphod ba la ïohlum na ki pulit bad kiwei de ki tnad ba peit na ka bynta kine ki khynnah hynrei ym pat lah ban tip la ki bun ne ki khyndiat.
Hynrei mynta na ka liang ka Commission ka la pyrshang ban leh da ka Digitization Data khnang ba kin lah ban tip thikna ba ki bun ne ki duna.
Ka  Federation of Khasi Jaiñtia Garo People (FKJGP)Sawsymper Circle, myn ha ka sngi ka 11 tarik u Naiwing 2022  kala ïoh ban plie pyrda noh ïaka 6th Open Knockouts Football Tournament 2022 kaba ki la pynlong ha madan Madan jong ka  S.Ferrando Secondary School Sawsymper hapoh jong ka Shnong Langsymphut  East Khasi Hills District ha kaba u Bah Rangstarwell Wankhar  ophisar bala shongthait naka kam sorkar u la long kum u Kongsan ban wan plie ïakane ka Lympung ïalehkai, bad u Bah Reginald R.Thabah Assistant secretary FKJGP seng kmie  kum u Symbud Kongsan.
Ka jingthmu jong ka Seng FKJGP Sawsymper Circle ban pynlong ïa kane ka Lympung ïalehkai ka long kum shi bynta ban pynmih pisa ban leit ai  ïarap ïa ki longïing kiba shem lanot, kiba duk ba kyrduh hakane ka dong ka thaiñ jong ka Sawsymper bad ruh ban kyntiew ïa ki samla ha ki kam ïalehkai sports bad ruh kumno ban kiar ïaki kam ba sniew khamtam  ïa ka kyiad bad u drok.
U Bah Rangstarwell Thabah haba kren kum u kongsan u la pynpaw ïa ka jingsngew kmen bad sngewjan ïaka seng FKJGP ha kaba ki ba bun ki bynta ki ju kynmaw ban ïa trei lang haki kam naka bynta ka jingbha haka imlang sahlang watla ma u um shym la don ka spah ka phew ban ai ïaki hynrei ngi sngewthuh ba ka jingïasngew ïeid bad ka  mynsiem kaba tam.
Ka jingdon jong ka seng ka ïarap ïa shibun ki jing myntoi ha Shnong ha thaw kumno ban pynwandur ban wanrah ïa shibun ki jingkylla haka imlang sahlang naka bynta ka ri bad ka jaitbynriew.
Ka jingthmu jong ka FKJGP Sawsymper Circle ban shim ïa kane ba bynta ban pynlong kum ïa kane ka lympung ïalehkai naka bynta ban pynmih pisa ban ai jingïarap kyrpang naka bynta ki longïing ba shem jingkyrduh.
Namarkata u la kyntu ïa ki longkmie longkpa bad ïaki paidbah ba kin ai ka jing kyrshan ba pura ban ïa snoh kti lem ha kino kino ki bynta naka bynta ka seng FKJGP Sawsymper Circle khnang ba kane ka jing thmu jong ka kan long ka jing myntoi bad ka jing kyrkhu ïa u duk u suk kaba ka seng ka don ban leh eiei na ka bynta jong ki.
Ha kajuh ka por u la kitbok kitrwiang ïa baroh ki kynhun ïalehkai bapher bapher kiba la wan ban ïashim bynta ha kane ka Lympung ïalehkai ba kin ïalehkai bha, ha ka jingïaleh kin sa don ki ba shah rem bad kiba jop hynrei ïa kito kiba shah rem kim dei ban sngew rit mynsiem hynrei kin nang trei shitom shuh shuh bad kin sa ïoh ïaka jingjop ha kawei pat ka sngi.
Naka bynta kito kiba ïoh rah ïaka nam jingjop kim dei ban sngew sa rong hynrei ki dei ban buh ïa ka thong bad ban ïoh mihkhmat haka jylla bad shabar ka jong ka ri India ruh ki dei ruh ban shim ïaka nuksa kum ïa ki nong ïalehkai kynjatbol ki ba pawnam haka pyrthei kum u Ronaldo, u Messi bad ki wei de namarba ngi sngew thuh shai ba ka kam ïalehkai kynjatbol ka dei ruh kawei ka kam kamai pisa naka bynta jong ki, la pynpaw u kongsan.
Ha kane ka  Lympung ïalehkai kynjatbol la ïoh ban pynïalehkai sdang da ka Mawkynroh FC pyrshah ïaka Young Boys FC bad ka Halashlem FC pyrshah ïaka Youngers United FC.Ha kane ka sngi kila pynlong ruh ka jingïalang ba lyngkot bala pynïaid u Bah Runninstar K.Bani ha ka jingïadonlang ruh ki Nongïalam ba khmat jong ka FKJGP Sawsymper Circle bad ki wei de ki sengbhalang, ki  Rangbah Shnong bad  la pynshit pynshngaiñ shuh shuh ha kane ka sngi da ka jingshad jong ka puron Khasi jong ka jingrwai Hey! Kongthei, ka Ibansara Khongriah bad ka jingrwai  na ka  heprit Idaaijinhsuk L.Marshillong ha Ryngkat ki paidbah kiba la wan ban sakhie lang ha kane ka sngi.
U President ka KSU Seng Kmie u Samla Lambokstar Marngar mynta ka sngi ka 14 tarik u Naiwieng u la shah khot sngewbha ban leit sam takma ïa ki nongjop ha ka Norteast Olympic Games (NEOG)  kaba long hapoh SAI Centre Shillong.
Hadien ba u la dep ban sam ïa ki takma sha ki nongjop ha ka jinglehkai mareh thong (athletics) bad ha ka jingïakren bad ki nongthoh khubor u la ai khublei ïa ki samla kiba la ïashim bynta ha kane ka lympung lehkai jong ka NEOG.U la ong ruh ba ha ka lympung hi ka don ka jingjop bad ka jingshah rem bad ki don kiba ïoh rah takma bad ki don kiba ym ïoh hynrei ki samla ki donkam ban sngewthuh bad tip ba ka jingïashim bynta ka la dei lypa ka jingjop bad kongsan bad ki donkam ka jingtrei shitom bad pynleit jingmut  ka ban ialam pat sha ka thong jong ka jingjop.
U la pynpaw ruh ba ka jingialehkai sport ha kane ka pateng ka long kaba donkam namar ki don bun ki samla watla ki don ka sap ka phong hynrei kim shym la lah ban poi sha ka thong namar ba ki ngop noh ha ki har rukom ki jingdih ba sniew.
U la kyntu ba ki samla ki donkam ban shim ba kine ki lympung bad ki jingkilan met ym tang ba ki long ki rynsan kiba lah ban pynïoh ka nam bad ki takma hynrei ki long ruh ki lynti kiba lah ban pynïakhlad ha ka jingngop basniew kiba har rukom.
“Ai ba kane ka pateng kan long ka ïitkhmih bad ki samla kin pyndonkam hok ïa ka sap kaba u Blei u la ai bad pyndonkam hok ïa ka khnang ba lah ban wallam ka jingjop, namar ka jingjop ki samla ka long ka jingsarong na ka bynta ka jaitbynriew bad ka ri hi baroh kawei", la bynrap u Samla Lambok.
U la kdew ruh ba kine ki lympung ki long ki phalor ba lah ban plie lad ha kiwei pat ki bynta bad wat ha u pud ka jingïoh kam ïohjam.
Kum ka seng u la pynpaw ba la slem bha, bad ym tang mynta ki ju dawa ban don noh da ki sports policy ne ki mat pyntreikam ba janai ba ïadei bad ka sports.
Ka jinglah ban wanrah ïa kine ki policy ka dei kaba lah ban ai jingmyntoi ïa ki samla na kylleng ki jaka jong ka jylla namar ym tang ha sorbah Shillong ki samla ki dei kiba don sap hynrei wat ha ki jaka kyndong bad ki district bapher bapher ka jylla ki don bun ki samla ba don ka sap hynrei ki donkam ka jingbtin lynti ba lah ban pynjanai ïa ka sap jong ki, kumta halor kane ka sorkar ka la dei ban sngewthuh bad peitmat noh khnang ba ka sap ka phong jong ki samla kan ym long satia kaba bijai ei.
Ha kajuh ka por u la pyrto ruh ba ha kane ka kynti lyngba ka jingïakren bad ki nongïalam jong ka Meghalaya State Olympics Association ba mynta u snem ki samla ka jylla ki la lah ban leh kham bha bad kyrmen ba kane ka lah ruh ban nangkiew na ka por sha ka por bad lah ban kyntiew shuh shuh ki samla kiba don ka sap ka phong ha kane ka liang.
U la kren pynkut ruh da kaba ong ba kum kine ki lympung ki long kiba donkam ban pynlong na ka por sha ka por ha ka jylla ban sei ïa ki samla donsap bad ba ki lah ban wanrah ia ka nam ym tang ha ka ri hynrei wat haduh hakhmat ka pyrthei baroh kawei.
U la ban ruh ba ka jingpynlong ia kane ka lympung ka long ka jingmyntoi ia ki samla ha ka jylla baroh kawei.
U Myntri Rangbah ka jylla u Conrad Kongkal Sangma ha ka 14 tarik Naiwieng, u la ong ka jingbuh ïa ka skhim Prime Meghalaya ha kine ki lai snem ba la dep ka la long kaba eh shibun bad la hap ban pynkylla ïa ka jingtrei jong ka khnang ba kiei kiei kin ïaid beit ïaid ryntih.
U Myntri Rangbah u la ong ba ka jingthmu jong ka Prime Meghalaya ka long ban ïarap ban plie lad plie lynti bad ban ïarap ïa ki nongseng kam lajong ba kin lah ban ïeng ha la ki jong ki kjat.
U Myntri Rangbah ka jylla, u la ong ba ka jingdon jong ki nongshong shnong kiba lah ban trei kam lajong bad ban seng ïa ki kam jong ki kan ïarap shibun ban kyntiew ïa ka ïoh ka kot jong ka jylla.
U la ong ruh ba lada ka jylla ka kwah ban long kaba nyngkong napdeng ki jylla ba bun ha Ri India, kaei kaba donkam ka long ba ka jylla kadei ban don ki briew kiba trei bad kiba seng ïa ki kam lajong.
U la ong ba ka jingdon jong ki seng ba trei ïa la ki jong ki kam, kidei tang ma ki kiba lah ban kyntiew ïa ka ïoh ka kot hapoh ka jylla.
U la ong ruh ba lyngba ka Prime Meghalaya ka sorkar jylla ka plie lut ïa baroh ki lad ki lynti, kynthup ïa ki lad ban ïoh ban seng ki kam lajong da ki briew shimet.
U la ong ba ha jylla Meghalaya ki briew ki kren shaphang ka jingkyrduh kam bad la pynsngew ba kane ka rukom pyrkhat kadei ka rukom pyrkhat khim jingmut.
U la ong ba ki paidbah kim dei ba khmih ban ïoh kam tang na ka sorkar.
Hynrei dei maki ruh ki don ka bynta kaba khraw ha kaba ai kam ruh ïa kiwei da kaba ki seng ïa la ki kam bapher bapher jong ki.
U la ong ba ki nongseng kam kim dei ki nongwad kam hynrei kidei ki nongai kam.
U la ong ba kane kadei ban long ka thong jong ki nongshong shnong.
Ia kane u la kren ha ka jingialang jong ka Prime Meghalaya kaba la pyllong ha State Convention, Shillong bad kumba 50 tam ki nongseng kam lajong ki la ïoh ka jingkyrshan pisa na ka sorkar jylla ba kin seng ïa ki kam ki jam jong ki.
Ha kane ka sngi la pynbna ruh ba kito kiba la jop ha ki jingiakop jong ka Prime Meghalaya ki la ïoh T.50 lak khnang ba kin lah ban seng ïa ki kam ki jong ki bad kiwei kiwei ki la ïoh T.10 lak, T.5 lak, T.3 lak bad ter ter.
Ka Arunachal Pradesh ka la ïoh ban khur ar tylli ki takma ksiar ha ka ïakob rah nar (Weightlifting) jong ki kynthei hadien ba ka Balo Yalam bad ka Posen Kongkang ki la long ki lahduh ha ki thup ïakhun bapher bapher.
Nalorkata, ha kane ka sngi, ka Assam bad Manipur ruh ruh ki la ïoh ban khur takma ksiar lang ha katei ka sngi.
Ha ka thup jingkhia kiba hapoh 49 kilo (U-49), ka Bornali Bora na Assam ka la ïoh ban khur ïa ka takma ksiar ha ka jingïakob rah ba 71kilo ha ka snatch la 95 kilo ha ka clean and jerk bad lada kheiñlang ka poi 166 kilo.
Katba ïa ka takma rupa pat la ïoh da da Kh Roshibina Devi na Manipur da ki 63 kilo la 85 kilo kaba lada kheiñlang pat ka poi 148 kilo.
Ïa ka takma rnong pat la ïoh da ka Techi Nadam na Arunachal Pradesh da ki 59 kilo la 82 kilo lada kheinlang ka poi sha ka 141 kilo.
Ha ka thup kiba hapoh 55 kilo, ïa ka takma ksiar la ïoh da ka Ph Ranibala Devi na Manipur kaba la lah ban rah 84 kilo la 100 kilo kaba lada kheiñlang ka poi 184 kilo, ïa ka takma rupa la ïoh da ka Boni Mangkya na Arunachal Pradesh kaba lah ban rah ha ka snatch 75kilo, ha ka C&J da ki 94 kilo bad total pat ka poi 169kilo, bad ka takma rnong sha ka L Nilam Devi na Manipur kaba lah ban rah 74 kilo ha ka snatch, nangta ha ka C&J ka lah ban rah 92kilo bad lada kheinlang ka poi 166 kilo.
Ha ka thup kiba hapoh 59 kilo pat, ka  Balo Yalam na Arunachal Pradesh ka la khur ïa ka takma ksiar  da ka jinglah jong ka ban rah haduh 75 kilo ha ka snatch katba ha ka clean and jerk pat 97 kilo bad lada kheiñ lang pat ka long 172 kilo, katba ka Bibari Boro na Assam ka khur ïa ka takma rupa da ka jinglah jong ka ban rah 67 kilo ha ka snatch katba ha ka C&J ka lah 86kilo bad lada kheiñlang pat ka poi sha ka 153 kilo.
Nangta ïa ka takma rnong pat la ïoh da ka N Nirmala Chanu na Manipur kaba la lah ban rah 58 kilo ha ka snatch katba ha ka C&J ka lah ban rah 70kilo bad total pat ka poi 128 kilo.
Ha ka thup kiba hapoh 64 kilo, ïa ka takma ksiar la ïoh da ka Posen Kongkang na Arunachal Pradesh da ka jinglah ban rah haduh 77 kilo ha ka snatch katba ha ka C&J  ka lah 97 kilo bad ha ka total ka lah 174 kilo, katba ïa ka takma rupa pat la ïoh da ka Shandtrella Huyam na Manipur kaba la ïoh ban rah 70 kilo ha ka snatch katba ha ka C&J ka rah 92 kilo bad total 162 kilo.
Katba ïa ka takma rnong pat la ïoh da ka Deepshikha Boro na Assam kaba lah ban rah 69 kilo ha ka snatch bad ha ka C&J ka rah 88 kilo bad lada kheinlang pat ka poi sha ka 157 kilo.
Ka kynhun ïalehkai jong ki kynthei kiba hap ha ka thup kiba hapoh 17 snem U-17), kata ka Manipur bad ka Arunachal Pradesh kin sa ïakynduh ha ka phainal jong kane ka lympung 2nd North East Games 2022 hadien ba kine ki ar kynhun ki la ïoh ïa ka jingjop ha ka semi phainal, ïa kine ki jingïakhun la pynlong hapoh madan MFA Turf ha Polo mynta ka sngi.
Ha ka jingïakhun kaba nyngkong, ka Manipur ka la pynliem noh ïa ka Mizoram da 2-0, katba ka Arunachal ka la pynliem noh ïa ka Sikkim da 5-1.
Ka jingïakhun hapdeng ka Manipur bad ka Mizoram ka la long kaba itynnad shisha ha kane ka sngi, la sakhi ba kine ki 2 kynhun ki long ki kynhun kiba khlaiñ ha kane ka lympung.
Ka jingïakhun ka la kham khluit hapdeng kine ki kynhun bad tad haduh ka minit ba 35 ba ka Mainupur ka la ïoh ban thep ïa ka kol kaba nyngkong lyngba ka jingshut jong ka H.Shilky Devi kaba dei ruh ka kapten jong kane ka kynhun.
Haba bteng pat ka kylla miet ka Manipur ka la pyrshang shuh shuh ban pynkhih jar bad dei lyngba ka Luxmi Devi ka la ïoh ban thep ïa ka kol kaba ar shwa ban kut syndon ka jingïakhun kata ha ka minit ba 90+3.
Lyngba kane ka kol ka Manipur ka la shad kmen namar la tikna ba kin sa ïoh ban poi ha ka phainal jong kane ka lympung.
Walta ka Mizoram ka la ïakhun tyngeh ban pynphai ïa ki 2 kol ba ka la shah thep hynrei ka khlem lah satia ban ïoh ïa ki kabu ba biang ba kin ïoh pynkhih jar.
Katba ha ka jingïakhun kaba ar ka Laxi Tamang jong ka kynhun Sikkim ka la ïoh ban thep ïa ka kol kaba nyngkong ha ka minit kaba 3 hynrei ka jingtbit jong ka thei ïalehkai ka Arunachal, ka Kai Rumi ka la ïoh ban pynphai ïa kane ka kol tang hadien 9 minit.
Lyngba ka jingïoh thep jong ka Rumi kane  ka kynhun ka la ïoh mynsiem shuh shuh ban pynskhem ïa ka nongrim jong ka kynhun bad ban khur ïa ka jingjop.
Ka Angel Tayang ka la ïoh ban thep ha ka minit ba 41 jong ka kylla step.
Ka  Gianai Ramching Mara ka la ïoh ban ïarap shuh shuh ïa ka kynhun ban thep ha ka minit ba 57, ka Rumi ha ka minit ba 71 bad ka Tayang ha ka minit ba 88.
Ka jingïakhun phainal hapdeng ka Manipur bad ka Arunachal kan long ha ka sngi Balang (16.11.2022) bad ka jingïaknieh ïa ka nam kaba 3 ne ka ban ïoh ïa ka takma rnong kan long hapdeng ka Nagaland pyrshah ïa ka Manipur ha ka por 9 baje lashai mynstep bad kane ka jingïakhun kaba nyngkong kan dei jong ki shynrang kiba hapoh 21 snem (U-21) bad ka jingïakhun kaba ar kan long hapdeng ka Mizoram bad ka Sikkim ha ka por 4:30 janmiet.
Ki briew kiba la ithuh ïa u A, B, K ter ter ne kiba la nang ban thoh bad pule ki sngewthuh ïa ka jingmut kaba don ha kitei ki kyntien ba la kdew haneng.
Ki long ki kyntien kiba kit jingmut haduh katta katta khamtam ha kine ki por ha kiba ka MA-NGA bad ka HA-NGA ki synshar ïa ka jaidbynriew jong ki khun u Hynñiewtrep.
Haba peit ïa ka jingnang hiar jong ka jaidbynriew ha ka imlang sahlang ka riti ka dustur bad ka shongkha shongman ha kine ki sngi ym lah ban len ba ki dienjat kiba la longshuwa manshuwa jongngi ki buh ha u shyiap jong ka por ki la nang dam nang dam bad ym slem ba kin sa jah noh syndon.
Na ka por sha ka por yn iohi ha ki kot khubor ïa ki jingthoh kiba kdew ïa ki daw jong ka jinghiar arsut ka jaidbynriew hynrei ñiar pat ban iohi ban don mano mano ban pashat jingmut kumno ban kyntiew ïa ka ne ban pynïoh biang ha ka ïa ka nam bad ka burom jong u mynbarim.
Na ki kam bad ki jingleh jong kiba bun balang khamtam ki nongïalam ha kine ki sngi la ka long ha ka synshar khadar ne ka niam yn iohi ba Hynñiewtrep kam mut shuh tang ïa u Khynriam, Pnar, Bhoi bad War hynrei ka mut ïa baroh u kynja bynriew uba shong ha pneh jong ka Bri u Hynniewtrep kam pher la u ne ka long ki shi tyngka, shipiah ne shisuka kum ka jaidbynriew.
Ka ktien Hynñiew trep Hynñiew wasa ka la long mynta tang ka kyrteng ‘da rapjot’ da kaba shu pyndonkam tang na ka bynta ka myntoi shimet ha ka spah ka nam ne ka burom.
Ka jinglong kyrpang jong ka ri bad ka jaidbynriew kumba la buh la tang da u Longshuwa Manshuwa naduh myn dang lung ka pyrthei ka la kylla long tang ka mangkarong bad ym don shuh ba kheiñ kor ïa ka.
Dei na kane ka daw ba kata shaba phai yn iohi tang ïa ki dak pynjot suda namar ba la bun sa tang da ki suri kup snieh langbrot kiba ym salia ban die ïa la ka ri tang na ka bynta ka ioh myntoi bad ioh burom shimet.
Ki jingsneng puramit jong ki Pakulong Meikulong kiba ki la buh kum ki dienjat ha u shyiap jong ka por haba ki ong ‘Ka hok ka kyntiew ïa ka jaidbynriew’, ne Kamai ïa ka Hok ne bat ïa la ka Juban’ bad kiwei kiwei kim don dor shuh namar ba ki kam bad ki ktien kiba ngi mad ha kine ki sngi la paw shai ba baroh ki jingsneng puramit wat lada ki la long tang kum ki palong kiba klop ban pra ha ka jingbeh jong ka rongphong ha ngi ki paid khasi baiar.
Ha kine ki sngi haba ïa ka jingieit ri ieit jaidbynriew la pynshong nongrim ha ka pliah ka long kaba eh ban tip bad ithuh uno ne kano kiba don shisha ka jingthmu ban pynim ïa la ka ri.
Lada bishar bniah ïa ka jinglong ki nongïalam kiba long ruh ki nongsynshar ïa ka ri bad ka jaidbynriew yn iohi ba ha kine ki sngi la kynrei biang ki nongri thlen, ri taro, ri shwar hapdeng jongngi u paid khasi.
Ki nongbeh nong kiba pyniap ïa ki briew na ka bynta ban ioh snam ïa u thlen kim dih shuh da ka ‘iad tang snem kaba ki tang ha u thlen hynrei ki dih da ka ‘iad tang niam ne politik ba kin shlur ban tuh, ban thok ban shukor bad wat ban pyniap.
Ha kine ki sngi ngi iohi ïa ki jingjia kiba shyrkhei rem kiba jia ha kane ka ri jongngi ïa kiba ym lah shuh ban jer.
Hato don ba kylli balei ba kum kine kiei kiei ki wan jia tang hapoh u pud u sam jong ka Bri u Hynñiew trep? Kat shaba ngi phai la ka long ha u pud u sam ha ka jingbamsap ha ka leh jubor ïa kiba duk ba rangli ha ki kam batbor ïa ki kynthei khynnah bad ka jingbym suidñiew ïa la ka jaidbynriew tang namar ban ioh spah ngi iohi ba ka lawei jong ka ri bad ka jaidbynriew ka long ka bym don jingkyrmen shuh.
Naduh ba ngi ioh ïa la ka jylla bad ka development kaba la tuid ha ka ri ka long tang ka jingmih jong ki seng bhalang kum ki tit.
Kine lada pule ïa ki ideology jong ki yn iohi ba ki ïa pher kawei na kawei bad ba baroh ki shim kabu tang halor kawei ka nongrim bad kata ka long na ka bynta ka ri bad ka jaidbynriew.
Lada kine kiei kiei ki iai bteng kumba ki long mynta kan long kaba eh ïa kane ka ri baieit ki Blei ba kan iohi ïa ka spah snem kaba arphew ar ne ba kan sah ka jinglong kyrpang jong ka.
Te ynda haba ka ri bad ka jaitbynriew kam don shuh bad ynda haba ka bri u hynniew trep ka la long ka khun kliar wait jongno re, Iano yn kynnoh bad mano ban kit khlieh? Ka por ka iaid bad ka mareh stet.
Ia kiei kiei kiba la nang iai jia hapoh ka ri ym don ba lah ban khang namar ngi long ka jaidbynriew kaba Ksan Rympei rem dorbar.
Ngi la shah lehbein ym tang na shabar u pud u sam hynrei wat ha ki briew la jong shano keiñ kita ki Tirot Sing bad Kiang Nangbah kiba nud mih shakhmat ban pyndonkam ïa la ka sap na ka bynta ban pyllait ïa la ka ri na ki jingeh.
Mano keiñ ban kit khlieh ïa kane ka Bri u Hynñiewtrep Hynñiew wasa ne ngin shu hap ban pyndem bad rah kti kat ka jingsngewbit u 24 uba la kiew mynta sha ka 26.
:Ha ka sngi ba kut ka jingrakhe ïa ka Wangala Dance kata ha ka 12 tarik u Naiwieng 2022 kaba dei ka jingrakhe lehkmen ïa ka lariti bad ka jingithuh paw jong ki paid Garo ha Meghalaya, u Myntri Rangbah ka jylla Meghalaya u Conrad K.Sangma u la pynbna ba ka sorkar ka la mang pisa kaba kot sha ka Rs.2.25 klur sha ka 100 Drums Wangala Festival ba kan lah ban nang kyntiew ki jingtei ha Garo Heritage Village ha Chibragre.
Ha ka jinkgren ha kaba ïadei bad katei ka sngi kut jong ka jingrakhe lehkmen na ka liang u Myntri Rangbah ka jylla u la ong ba kane ka pateng kaba kiew stet, ngi donkam ban ïatrei na ka bynta ban pynneh ka jingïoh nongkynti kaba riewspah bad ksoh ha ka jinglong kyntang ka thymmei jongngi.
U la ban bad pynpaw ruh ba ka sorkar ka la trei na ka bynta ban pynneh pynsah ka jingithuh paw jong ki trai ri ki trai mulok da kaba banbor halor ka jingdawa ban kynthup noh ka ktien Khasi Garo ha ka 8 Schedule.
Kumjuh ruh ka la don ka jingshimkhia na ka bynta ka jingai khusnam ba la tip kum ka State Literary Awards na ka bynta ki nongthoh kot Khasi bad Garo.
U la bynrap ruh da kaba ong ba ki la trei na ka bynta ban pynthikna ba kan don ka jingïashim bad ïasam kylliang ka lariti hapdeng ki Khasi, Garo bad Jaiñtia.
Ka jingïasam ka jingshem bad ka jingshim jinghikai ïa ka ktien bad ka lariti ka lah ban nangpynkhlaiñ ka shongsuk shongsaiñ bad nang pyniphuh iphieng ha baroh ki rakhe jinglehkmen tynrai jongngi.
Ïa ka jingrakhe lehkmen jong ka shad Wangala kaba 46 ne ka 46th edition jong ka Wangala Festival, ba la ju tip ruh kum ka 100 Drums Festival ka dei kaba la sdang ha ka 10 tarik u Naiwieng, ha Wangala Dam Chibragre,hajan Tura, West Garo Hills district.
Ha ka por ba don kane ka jingrakhe, ki kynthei jong ka shnong ki ïashim bynta ha kiba bunjait ki jingshad.
Ki ksing bad ki besli la tem la put katkum ka jingrwai tynrai jong kane ka thaiñ.
Kane ka jingrakhe lehkmen ka balai sngi la pynlong da ka Hundred Drums Wangala Festival Committee.
Ki don haduh shiphew kynhun ki nongshad na kylleng ki jaka jong ka Garo Hills kiba la wan ban ïashim bynta ha katei ka jingshad.
Ïa kane kajuh la pynlong ruh ha ki jaka ba shong bas ah ki Garo ha Bangladesh.
Ka Wangala ka long kawei napdeng ki jingrakhe lehkmen ki Garo ba ïadei bad aïom ot aïom kheit ban burom ïa u MiSaljong, u Blei sngi.
Ka jingrakhe jong ka jingkut noh ka jingtrei shitom, bad wallam ka jingseisoh ha ki jaka rep.
Bad kumjuh ruh ka pynpaw halor ka jingsdang jong ka aïom tlang.
Ka Wangala Festival ka dei kawei na ki jingshad tynrai ban pynneh pynsah bad kyntiew ka jingithuh paw ka lariti jong ki Garo ha ka jylla Meghalaya.
Kane ka long ruh kawei na ki lynti kaba lah ban pynneh ka lariti bad ka tynrai jong ki Garo.
:U Myntri Rangbah ka jylla u Conrad K Sangma, ha ka sngi thohdieng jong ka taïew ba la dep, u la plie ïa ka Rongjeng Civil Sub – Division ha East Garo Hills ha ka jingïadon ryngkat u Symbud Lamphang u Timothy D Shira, ki MLA ki ba kynthup ïa u Jim Sangma,u Thomas A Sangma, u Brening Sangma, u Rupert Momin bad u Pongseng Marak.
Ka jingdawa ban thaw ïa ka Rongjeng Civil Sub-Division, ka dei ka jingdawa ka ba la sahteng la slem, ha u snem 2017, ka Administrative Unit la thaw ha Rongjeng, ka ba la kyntiew sha ka Civil Sub Division ha ka sngi thohdieng, kat kum ka jingpynbna na u Lat ka jylla.
Kane ka Sub – Division kaba thymmai kan hap hapoh ka jingpeit jong ka Rongjeng C&RD block, ka ban kynthup ïa palat 180 tylli ki shnong ki ba hap hapoh jong ka.
Ha ba kren ha ka ne ka jingialang na ka liang u MLA u Jim Sangma , u la ai khublei ïa u Myntri Rangbah ka jylla , u ba la shim khia ban pynurlong ïa ka jingkwah jong ki briew ki ba la dawa la bun bun snem mynta , u la ïaroh ruh halor ka jingshimkhia ban pynurlong ïa ka jingïohi jong u Purno Sangma,u ba la pynpaw ïa ka jingdawa ka ba jur ban thaw ïa ka Rongjeng Civil Sub Division.
Na ka liang u Myntri Rangbah ka jylla u la plie paidbah ïa u mawnongrim bad aiti ïa kane ka notification sha u Civil SDO u bathymmai , u Reuben Momin bad ai khublei ïa ki nongshong shnong jong kane ka thaiñ ki ba la mih da ki hajar ngut ban sakhi ïa kane ka sngi ban sah jingkynmaw.
“Ka long ka sngi ka ba kmen ban lah ban pynurlong ïa ka jingangnud ki nongshong shnong ,ka ba la sah teng la slem ", la ong u Myntri Rangbah ka jylla.
“U P.A Sangma u don ka jingïadei ka ba ïajan bha bad ki nongshong shnong ka Rongjeng, ka sorkar jylla ka la shimkhia ha ryngkat kane ka jingïohi jngai ban wanrah ïa ka jingkylla bad ban kyntiew ïa ka jylla".
“Ka long ka thong jong ka sorkar MDA ban wanrah ïa ka synshar khaddar kaba khamjan sha u paidbah.
ngi don ka jingthmu ban dang kyntiew shuh shuh sa ïa kiwei ki block sha ki sub division, khnang ba kan lah ban wanrah jingmyntoi ïa ki paidbah".
Ha ka jingkren ban pynpaw ba ka sorkar ka don ka jingthmu ban wanrah ïa ka synshar khaddar ka ba bha sha ki nongshong shnong ha ka jylla u Myntri rangbah ka jylla u la kynmaw ïa ka kyrwoh ka ba la kren da u Myntri ka sorkar pdeng jong ka tnat Jal Shakti u Gajendra Singh Shekhawat, ha ka por ba u la wan sha ka jylla , ka ba u la khot ïa ka jylla Meghalaya ba kadei ka jylla ka ba la kloi tam ban pyntreikam ïa ka Jal Jeevan Mission ha ba ïanujor bad kiwei ki jylla ha ka Ri.
U Myntri Rangbah u la kdew ruh ba ka jylla Meghalaya ka dei ka jylla ka ba la pyntrei kam bha ruh ha kiwei de ki mat pyntreikam bapher bapher kynthup ïa ka MGNREGS, ka ba ka jingpynlut ïa kane ka la kot sha ka Rs.1600 Klur ha ka shisnem.
“Haba ïanujor bad kiwei ki jylla ki ba kynthup ïa ka Nagaland bad Manipur , ka jingpynlut ïa ka pisa hapoh ka MGNREGS ka long kumba Rs.600 – 700 klur katba ha ka jylla Meghalaya, ka jingpynlut ka long ka ba heh, kane ka paw ba ka sorkar ka shimkhia ban pyntrei kam ïa ki skim na ka sorkar pdeng,"u la ong.
“Halor ka Focus bad ka Focus plus,u Myntri rangbah ,u la ong ba ka sorkar jylla ka wanrah ïa kane ka skim ka long ban ai ka jingïarap ïa ki nongrep bad kane ka skim kan bteng haduh 10 snem “u la bynrap.
Ka 36th Annual College Week ne ka Taïew lehkmen jong ki samla pule ha Ri Bhoi College, la pynkut noh hynnin ka sngi Saitjaiñ ha phyllaw jong katei ka College bad ha katei ka sngi, la ïohi ba ki samla pule jong katei ka College, ki la wan ban shim bynta ha katei ka College Week.
Haba pynkut ïa katei ka Taiew lehkmen ki samla pule jong katei ka College, la sakhi da ka jingdon Bah Mayral born Syiem, MLA ka Nongpoh kum u kongsan ha ka ryngkat ka jingdonlang u EC Benny, Vice Principal ka Ri Bhoi College, ki nonghikai lem bad ki samla pule.
La pynkut ïa katei ka prokram, da ka jingïashim bynta ki samla ha ki jingïakop bapher bapher, kaba kynthup naduh ki jingshad, jingrwai bad kumjuh ruh ka jingïakop Miss and Mr Ri Bhoi College kaba la pynshongshit bad pynkhih met ïa ki samla pule katei ka College.
Ha ka jingïakop ïa ka nam Rangkynsai bad Thei Bhabriew ha katei ka College, ka Jotina Kleiñ, ka la ïoh ïa ka nam Miss Ri-Bhoi College bad u Rishanlangki Lynser ïa ka nam Mr Ri-Bhoi College.
:Ka wat kaba ar jong ka jingïakren halor ki kam khappud hapdeng ka Assam bad Meghalaya ka lah ban urlong ha kaba kut jong u Naiwieng, la pynpaw ïa kane da u Myntri Rangbah ka jylla Meghalaya u Conrad K Sangma.
Ka Assam bad Meghalaya ki dei kiba don hapdeng ka jingïakajia pud ha ki khat-ar tylli ki jaka.
Ha ka wat kaba nyngkong jong ka jingïakren, kine ki jylla jong ka Thaiñ Shatei Lam Mihngi ki dei kiba la lah ban weng ki jingeh halor ki hynriew tylli ki jaka bad soi ruh ka jingïateh ha u bnai Lber.
Hapoh jong u Naiwieng yn lah ban ïakren katkum ka rukom halor kitei ki jaka ba sah jong ka jingkynad, la pynpaw u Conrad ha ka jingïakren bad ki nongthoh khubor hadien ba kut ka jingïalang ki kynhun myntri sorkar kaba la long ha nongbah Shillong ha kane ka sngi Balang ba la dep.
U la ong ba ki kam ki la nangïaid shakhmat na ka bynta kitei ki hynriew tylli ki jaka, bad kiba bun ki kynhun la dep ban thung ha kaba ïadei bad kane ka bynta.
Shuh shuh u la bynrap bad ong ba ki lah ban don ka jingkynduh bad ki regional committees, bad kyrmen ba hadien kane kin sa lah ban pynlong kane ka jingïakren ha ka wat kaba ar ha kaba kut jong une u bnai.
Ka sorkar jylla hashuwa kane ka la dep ban thung lai tylli ki regional committee ban khmih ha kaba ïadei bad kane ka mat.
Ka sorkar ka la bthah ruh ïa ki ba kin phah ïa ka kaiphod halor ka long ka man ba paw mynta halor kitei ki hynriew tylli ki jaka ba kynthup ka Langpih ha West Khasi Hills District, Nongwah-Mawtamur, Deshdoomreah bad Block-II ha Ri Bhoi district, bad ka Block-I bad Psiar-Khanduli ha West Jaintia Hills district.
Ki hynriew ngut ki dkhot ka regional committee jong ka Ri Bhoi district la lamkhmat da u symbud Myntri Rangbah ka jylla u Bah Prestone Tynsong, ka committee na West Khasi Hills da u myntri ka sorkar jylla u Bah Renikton Lyngdoh Tongkhar, bad na ka bynta ka West Jaintia Hills da u myntri sorkar u Bah Sniawbhalang Dhar.
Uwei u Mawnongrim ba la wan pynïeng da ka sorkar Assam ha shnong Jatalong, ka jaka kaba hap ha Raid Nongtung bad ka jaka la ju tip kum ka Block-2, u la shah pynpra noh ha ki paidbah ha ka por 9 baje ei ei jong ka miet sngi Saitjaiñ.
Ka jingtip kaba la ïohlum, la ong ba ki heh jong ka sorkar Assam, ki la wan ban pynieng ïa utei u Mawnongrim ha ka por 12 baje ei ei mynsngi, ha kaba ka jingwan ban buh ïa utei u Mawnongrim, ka long na ka bynta ban tei ïa ka I.B jong ka tnat Forest.
Ki tyllong khubor, ki ïathuh ba ki paidbah na katei ka shnong, tang mar ïa ïohi ïa katei ka jingwan buh Mawnongrim da ki heh ka sorkar Assam, ki la bitar eh bad dei halor kata ka nongrim, kaba la pynlong ïa ki paidbah ba kin leit pynpra noh ha ka por mynmiet.
Na kaei kaba la paw ha kyrteng ha utei u Mawnongrim, la pynpaw ba ïa utei u Mawnongrim na bynta ban tei ia ka Foret IB ha shnong Jatalong, la wan ban buh da u Dr.Tuliram Ronghang, CEM ka KAAC, ha ryngkat ka jingdonlang u Horensing Bey, MP,.
Kum shi bynta ban ai mynsiem bad ban nang kyntiew ïa ka jaka pule kaba don hapoh ka shnong Pyndengrei, u MLA ka Nongstoiñ u bah Macmillan Byrsat u la noh jingïarap haduh 4 lak shiteng ïa ka Anthony’s Memorial Secondary School Pyndengrei kaba dei ruh ka skul kaba don hapohg ka shnong jong u hi.
Ïa kane la sakhi ha ka janmiet jong ka 11 tarik u Naiwieng ha ka jingïalang kaba lyngkot kaba la long hapoh ka phyllaw jong katei ka skul ha kaba la ïoh ruh ban aiti ïa ka work order sha u nongseng jong katei ka skul da ki samla ka NPYF Pyndengrei.
U bah M.Marweiñ Sordar ka shnong Pyndengrei haba ai jingkren kum u kongsan u la ai ka jingïaroh ïa ka kur Nongsiang bad khamtam ïa u bah E.D Nongsiang u ba la ïohi jngai ban seng ïa katei ka skul kaba la ai jingmyntoi ïa ka shnong ka thaw khamtam ïa ki khynnah kiba wan na ka ïing ka sem kaba duna ka ïoh ka kot.
Shuh shuh u la ia khublei kyrpang ruh ïa u MLA ka Nongstoiñ u bah Macmillan Byrsta u bala kloi ban noh jingïarap ïa katei ka skul haduh T.4.5 lak bad u la ong ruh ba ka jingïoh ïa u MLA u ba dei u trai shnong kala long jingkyrkhu kaba khraw ïa ka shnong Pyndengrei ha kaba tang ha kine ki 4 snem tam shibun ki skhim pynroi kila tuid la ka long ha ka pule puthi, ka um bam umdih, ka surok ki lynti siengkien bad kiwei kiwei.
Katba na ka liang jong u bah E.D Nongsiang u nongseng jong katei ka skul haba ai jingkren u la pynpaw ïa ka jingkmen kaba khraw hadien ba u la ïoh khubor ba u MLA un ai jingïarap biang ïa ka skul  kaba dang donkam shibun ki lad jingïarap.
“Manba ngi ïoh jingïarap na ki MLA ne MDC kam ju palat ïa ka 2 lak tyngka hynrei mynta ka kynti lyngba u MLA u bah Macmillan Byrsat ngi la ïoh pdiang syndon haduh 4.5 lak bad nga da sngewnguh eh ïa u MLA u bala pyrkhat kyrpang ïa kane ka skul jong ngi" ong u bah E.D Nongsiang.
U bah Nongsiang u la ong ruh ba lyngba ka jinglong MLA u bah Macmillan Byrsat shibun ki kam ki paidbah ka shnong Pyndengrei bad ka Nonhstoiñ Constituency hi baroh kawei kila sakhi bad kine hi ki kam shisien ka sngi kin sa kren briew ynda la dei kapor.
Ha kane ka jingïalang aiti work order la ïadonryngkat lang ruh u bah M.Marweiñ Sordar ka shnong Pynden grei kum u Kongsan, u bah E.D Nongsiang u badei u nongseng ïa katei ka skul, u bah D.Nongsiang Headm aster jong ka skul, u Samla Kynsaibor Kharbani President NPYF Pyndengrei, u Samla Mickey M Marwein bad kiwei kiwei.
Ka seng saiñ pyrthei Bhartiya Janata Party (BJP) mynta ka sngi ka la pynrem jur ïa ka jingkynthoh jong u myntri ka Trinamool Congress u Akhil Giri pyrshah ïa ka President jong ka ri India ka Droupadi Murmu bad kyntu ia ki paidbah ban kiar noh shi syndon ia ka TMC.Ka BJP ka la ong ba ka President Murmu ka dei kaba nyngkong na ka jaitbynriew riewlum ban long ka nongïalam ba ha khlieh duh jong ka Ri India.
“Ka dei ka nuksa ba nyngkong bad ba pawnam na ka bynta ki kynthei jong ka ri khamtam ïa ki riewlum kiba sah ha kane ka ri India.
Ka kyrdan jong ka President ka dei kaba ha khlieh eh, kaba ym ïa lah ban ïa nujor.
Hynrei u Akhil Giri, u la pynhiar kyrdan ïalade da kaba u kynthoh ïa ka President halor ka dur jong ka.
Ka rukom kylli jong u Akhil Giri shaphang ka dur jong ka President ka pyni ba u don ka jingmut jingpyrkhat kaba tad dor tam," la ong u kyrwoh jong ka BJP.U President ka BJP Meghalaya, u Bah Ernest Mawrie u la ong ba kane ka jingkren jong u Akhil Giri ka long pyrshah ïa ki riewlum baroh kiba don ha ka ri India.
U bah Mawrie u la buh jingkylli ïa ka jingthmu jong ki nongïalam kiba don ha ka TMC.U la ong ba lada ki nud ban kren ki kyntien poh dor pyrshah wat haduh ïa ka President, te kam eh ïa ki ba kin leh beiñ ïa ki riewlum kiba don ha ka jylla West Bengal.
U Bah Mawrie u la khot ïa ki paidbah ba ki dei ban ym ailad shuh ïa ka TMC bad ba ki briew kim dei ban ai ka jingkyrshan ïa ka TMC, la ka long ha ki jaka rilum ne ha ki jylla baroh kiba don ha ka Ri.
Hapdeng ka jingiphuh iphieng jong ki riewngeit ka Balang Katholik, ha ka 13 tarik Naiwieng, ki la wan ban shim bynta ha ka Proseshon Eukharist Bakhuid ha Cathedral, Laitumkhrah.
Ha kane ka sngi la sakhi ïa ka jingwantuid da ki phew hajar ngut ki paidriewngeit jong ka Balang Katholik, na baroh ki Parish ka jylla kiba la wan shim bynta ha kane ka jingleh niam kaba ju pynlong shisien ha ka  shisnem.
Lah ban kdew hangne ba ka Balang Katholik, ka khlem ïoh ban pynlong ïa ka “Proseshon Eukharist " ha kine ki 2 snem ki ba la dep, na ka jingwan lyngshop ka khlam COVID 19, hynrei mynta  u snem hapdeng ka jingphuh jingphieng bad ka jingriewblei la ïoh ban pynlong ïa kane ka Proseshon Eukharist 2022.
La pynlong ïa ka jingkñia mass ha ka por mynstep da u Most Rev.Archbishop, u Victor Lyngdoh ryngkat ka jingïadonlang ki Phadar ki sister,ki nongtrei balang bad  ki paid riewngeit.
Ha kane ka sngi bakhuid, u Most Rev.Archbishop Victor Lyngdoh, u la ong ba ka tyllong bad ka thymmei jong ka Balang Katholik la khana ha ka maïa Paskha, ka jingim, ka jingshah shitom ,ka jingshah ïap bad ka jingmih pat jong u Jisu Khrist.
“Ka la pynwan ha ka Eukharist bakhuid ha kaba ngim dei ba ngi shu kynmaw hynrei ka urlong biang shisha shisha ba u Khrist u im, u shah shitom, u shah ïap bad u mih pat, u kdiah ïalade ban pynim ïa ngi baroh", u la bynrap.
Ha ka janmiet la pynlong ïa ka jingïaid Proseshon Eukhrist kaba la sdang naduh ka phyllaw jong ka ïingmane bah bad pynkut ha Calvary, kaba la bud da ka jingpynlong ïa ka jingmane ïa u Eukharist bakhuid shwa ba u Archbishop un rah ban leit buh hapoh ka ïingmane bah.
Ha kane ka sngi la wan ban shimbynta lang u Myntri rangbah ka jylla u Conrad K Sangma, ka MLA kane ka thain ka kong Ampareen Lyngdoh , u bah Sanbor Shullai, u bah R V Lyngdoh ,Frantin M Lakdong bad kiwei kiwei.
Ïa ka Eucharistic Procession, la sdang ha ka por mynstep da ka jingpynbynta ïa ka Mass Bakhuid da u Archbishop Victor Lyngdoh ryngkat bad ki paid ‘riewngeit jong ka Balang Katholik, ym tang na Meghalaya, hynrei na kylleng ki jylla jong ka thaiñ shatei lam mihngi.
Ha kane ka jingpynlong ïa ka jingkñia ïa ka Mass Bakhuid, la ïa shim bynta ruh da kiwei ki lyngdoh.
Ha kane ka kñia, la ïoh ban pdiang ïa ki jingtyrwa na ki paid ‘riewngeit, kiba long ka dak ka shin jong ka jingsngewnguh ïa u Blei uba la kyrkhu shibun eh ïa ki.
Haba pynkynmaw ia u Pope Francis uba la buh ïa ka Sngi U Blei, ka 13 tarik u Naiwieng kum ka sngi ba kynmaw ïa kiba duk barngli, ban ieid bad ban ïarap ruh ia ki.
U Archbishop u la pynkynmaw ki Khristan kiba nyngkong ki la long ka nongmuna jong kane da ka jingïarap markylliang hapdeng jong ki.
U la ong ba dei na kane ka daw ban ym baduk hapdeng ki khristan banyngkong.
Nangta u Archbishop u la pynkynmaw ïa ki paid ‘riew ngeit ïa ka jingkren jong U Trai Jisu shaphang ka jingpynpra ïa ka Temple.
Da kaba ring jingmut na kane, u la ong ba kiei kiei jong kane ka pyrthei, kiba don ka jingsdang kan poi ka por ban kin kut noh bad ba ki paid ‘riew ngeit ki dei ban tieng ïa kata, namarba U Trai Jisu hi u la hikai ba ym dei ban tieng bad kata ka thong jong ki bangeit ka long na ka bynta kiei kiei kiba kynja mynsiem bad kiba iaineh junom.
Ka Dorbar Shnong Wahingdoh ka la ïoh rah ïa ka khusnam kum ka shnong kaba itynnad tam ha ka jingdro dur ha ki lynti, ki syngkien jong ka shnong bad na ka liang ka sorkar lyngba ka tnad jngoh kai pyrthei ka la ai sngewbha da ka song pisa kaba 50 hajar tyngka.
Haba kren sha ki lad pathai khubor, u Rangbah Shnong ka shnong Wahingdoh u Babu Ron Marbañiang u la ïathuh ba ka shnong kam shym la poi pyrkhat ban ïoh ïa kane ka khusnam, ‘Best Street Arts Locality’, ha ryngkat bad ka song pisa kaba 50 hajar tyngka.
Na ka liang u Rangbah Shnong u la pynpaw ïa ka jingsngewnguh ïa baroh kiba la ïarap ban dro ïa ki dur ha ka kynroh ban pynitynnad.
Na ka liang ka sorkar kum shi bynta ban rakhe ïa ka jingdap 50 snem ka jylla ka la pynlong da ka jingpyni dur kumno ban pynitynnad ïa ka shnong ka thaw.
“Hadien ba ngi ïoh ïa ka shithi na ka sorkar ban leh ïa kane ka jingpynitynnad ïa ka shnong ka thaw, ki nongïalam shnong ki la ïa kulmar jingmut namar ba ngim pat ju mlien.
Ha kaba nyngkong ngi ong ban ngin ym leh hynrei hadien ka jingïakren hapoh ka komiti, bad da ka jingpynshlur jong ka Deputy Commissioner (DC) bad ka Majistor ka kong Martina ngi la ïaid shakhmat ban pynurlong ïa kane," la ong u rangbah shnong.
U la ïathuh ruh ba ki nongïalam ki la ïa pyrkhat kaei kaba kin dro, ha kaba bun ki jingai jingmut ki mih bad ha kaba katduh ki la rai ban dro ïa u nongïalehkai kynjat bol, u dieng jong ka jingtip (tree of knowledge), ka shap jong ka shnong, ka shap jong ka seng samla, nangta ha ki jaka jngohkai, ki samla ki la dro ïa ki dur halor ka mei mariang.
“Ha ka por ba ngi ïa peit ïa ka bai lut, bai sep, ngi la aiti ïa ka mang tyngka kaba 10 lak tam sha ka sorkar bad na ka liang ka sorkar ka la ai hynriew lak 49 hajar tyngka, bad na ka shnong ka la sei sa 40 hajar ban pynbit pynbiang.
Ki samla jong ka jylla jong ngi, ki donkam ban don ïa ka art gallery bad ha ka jylla jong ngi, ngim don ïa kane.
Lada ka art gallery ka don, ki samla ki lah ban pyni ïa ka sap ka jong ki bad ki lah ruh ban die ïa ki jingdro ki jong ki," la ong u bah Babu Ron.
Shuh shuh u la kyrpad ïa ka sorkar ba kan phai khmat lem sha kane ka kam bad u la ong, “lada ngi phai ha ka ïoh kam ïoh jam ka long kaba eh, hynrei lyngba kine ki sap kiba ki samla ki don, kan long kaba ïoh jingmyntoi ïa ki.
"Na ka liang u Babu Ron u la batai ruh ïa ka jingmut jong ki jingdro.
Haba ïadei bad ka jingdro jong u briew uba kup jaiñ bad ka ksing ha khmat kaba u rah; u Babu Ron u la ong ba kane ka dei ha ka por tlang ba khriat bha bad ha kito ki por, kim pat don ïa ki kor jingpynsawa kumba long mynta; haba ki pyrta shnong ki ju tem da ka ksing.
U la ong ba ka tapmoh khlieh ba ki kup ka dei na ka daw jong ka jingkhriat bha bad ym pat ju don ki jaket kumba long mynta.
Ki shynrang ki kup da ka tapmoh khlieh.
Ki ïing rit kiba tap da ka tin umphniang sharak ka thew ba mynshuwa ka Wahingdoh ka long ha kane ka dur.
U la batai ruh halor ka riam ka beit jong ki longkmie ha kito ki por, bad u la batai shaphang u dieng ka jingstad.
Ka Ïatreilang Village Organisation jong ka shnong Umsaw Mawjynrong, ha ka 12 tarik u Naiwieng 2022, ka la rakhe ïa ka Children’s Day ne kata ka sngi kyrpang jong ki khynnah ha ka shnong Umsaw ha kaba da ki spah ngut ki khynnah skul ryngkat lang bad ki kmie ki kpa, ki samla ki la wan ban ïashim bynta.
Haba kren ha kane ka jingïalang, na ka liang u bah Marbud Dkhar uba dei u kyrtong ban ïakhun na ka seng Congress u la ong, “ka jingeh kaba ki kmie, ki kpa ki ïakynduh ka long ba kim lah shuh ban pynshong skul ïa ki khun ki kti.
Da ki spah ngut hapoh ka shnong ka Mawlai ki long kumta.
"U la bynrap da kaba ong, “na ka liang ka jong nga, ngan sa dawa ïa ka free education; uwei pa uwei u khynnah na man la ki shnong, ki thaw kin ym duh ban shong skul bad ban pule, ban long kum kiwei ki khynnah ban ïoh leit skul.
"“Ngan rah ïa kane ka mat bad ngan trei shitom ba kan urlong, namar ki nongmihkhmat kim don por ban pyrkhat ïa kane," u la bynrap.
“Kane ka dei ka sngi ba kyrpang na ka bynta ki khynnah, kaba donkam tam ka long ba ki kmie, ki kpa ki dei ban sneng ban kraw ïa la ki khun, ki kti ba kin minot bad ba kin trei shitom.
Kim dei ban pynlehnohei ïa ka jingtrei shitom jong ki kmie ki kpa," la bynrap shuh shuh u Marbud Dkhar.
U la sneng la khraw ïa ki khynnah ba kim dei ban ngop bad pynmlien ha ki jingmlien ba sniew ki ban pynjot ïa ki, hynrei u la ong ba ki dei ban minot ha ka jingpule, ban sngap bad kohnguh ïa la ki kmie ki kpa.
Shuh shuh u la kyntu ïa ki khynnah ba kin kiar na kaba dih ïa ki jingdih kiba sniew, namar kan ym pynbha ïa ka met, ka phad ka jong ki.
Ka jylla Meghalaya ka don shibun ki nongïalam kiba don ïa ka sur ban kren bad ban pynsngewthuh ïa u paidbah halor ka jinglong jingman ka saiñ pyrthei.
Kum shibynta ban pynsngewthuh ïa kane ka bynta, u Kynjatshai (KJS) u la ïoh ban ïakren bad u MLA barim jong ka Nongkrem konstitwensi, u bah Ardent Miller Basaïawmoit, uba dei ruh u President jong ka seng saiñ pyrthei kaba dang mih thymmai, ka Voice of People Party (VPP).
U bah Ardent un ïakhun ïa kane ka elekshon 2023 na Nongkrem konstitwensi.
Kumba ka long mynta, kane ka dei tang ka jingpyrshang ban tei pop ha u paidbah; namar ngin hap ban sngewthuh ïa kaei kaba pynlong ïa u paidbah ba un khmih lynti ïa ka pisa ha ka por elekshon.
U paidbah u tip ba kane ka dei ka por elekshon, bad ba un ïoh jingmyntoi na kino kino ki seng saiñ pyrthei lane ki kyrtong; lait nangne u paidbah um lah shuh ban ïoh ei ei.
Tang lah dep ka elekshon, lah kut ka jingïadei bad ki nongmihkhmat; na kata ka daw u paidbah u ïaleh ban wad jingmyntoi bad kane ka dei ba ki nongïalam ki hikai, ym dei ban kynnoh ïa ki paidbah.
Ha ki snem ba mynshuwa ba dang shu ïoh ïa ka jylla, ki paidbah ki jied ïa ki nongïalam ban ai ka jingsynshar kaba khuid, kumba ki la khmih lynti hynrei hadien ngi shem mynta ba kane kam don shuh; ka la pynlong ïa u paidbah ban shah ïalam bakla.
Ka rukom ïaid jong nga ha ka kam saiñ pyrthei ka kham pher, namar ba ngam ju pynleit jingmut ïa ki kyrtong.
Haba nga ïaleh, nga ïaleh na ka bynta u paidbah.
Da ki mih ban ïakhun, lada dei mano mano ruh, ngam ju peit ïa ki kyrtong bad ngam ju pynmlien ban don kano kano ka rukom pyrkhat kaba kumta.
Lada ki kyrtong ki don ka jingsngew sheptieng, ki ju pyrshang ban ïatehloklang bad kiwei ki seng saiñ pyrthei ban jop suk, hynrei nga kloi ban ïakhun ïa ka thma na ka bynta u paidbah bad nga sngewthuh ba ka kamram jong nga, ka long ban pynbor ïa u paidbah ba un jied ïa nga.
Nga kloi ban ïakhun, lada don bun ne duna ki kyrtong.
Ngam ju khuslai bad nga leit ban pynshai ïa ki paidbah, ïa ki daw ba ki dei ban jied ïa nga.
Une u nongïalam u la pynshai da kaba ong ba um ju leh shilliang ïa ka Madanriting.
Haba nga dang long kum u MLA mynshuwa, nga kham trei bha ma nga ban ïa kiwei, la ka dei ha ka surok ne kano kano ka kam pynroi.
Ka jingduna ki nongkyrshan ïa nga ha u snem 2018, ka long namar ba kiwei ki jaitbynriew ki lah kham bun ban shong shnong ha kane ka thaiñ Madanriting.
Ka la don ka jingbuh ïa ka ‘Panchayat Committee’, hynrei ki nongïalam shnong hangne ki la kyrpad ban weng noh ïa kane bad ha u snem 2013, nga la jop bad weng ïa kane.
Kumta nga la duh ka jingkyrshan ha u 2018 na kine ki jaitbynriew kiba sah ha kane ka thaiñ namar ba ki sngew ba nga dei u nongïalam u bym long, uba pyrshah ïa ki hynrei mynta suki suki ki la sdang ban sngewthuh bad nga dang ïai pynsngewthuh ïa ki ba ka jingweng jong nga ïa kane ka Panchayat Committee ha kane ka thaiñ ka long katkum ki kyndon kiba don ha ka riti synshar.
Kumba ka long mynta, ngam don ka jingsngew kaba kum kata mynta, wat la kim ai kata ka jingkyrshan ïa nga hynrei ka jingrem jong nga kam dei eh tang na kane ka daw, hynrei na kiba bun ki daw.
Ha ka por ba nga la ïakhun ïa ka elekshon, ngi don ka jingïatehlok bad ka UDP, hynrei ka UDP ka la rai ban ym kyrshan ïa nga.
Ka elekshon ha Nongkrem ha u snem 2018 kam dei hapdeng ki kyrtong hynrei ka dei kumno ban pynrem ïa u bah Ardent.
Ka don ka jingïalumlang ïa ki vote ban pynïaid shawei, watla katta ruh ki lah tang 76 vote ban pynrem ïa nga.
Ngam sngew ban don kano kano ka jingbuhnud, hynrei lada nga ïatyngkhuh bad ka UDP, dei na ka daw ba ïatyngkhuh bad ki nongrim, hynrei ngam ju buhnud bad lada ka UDP kam kyrshan, ngam sngew ei ei.
Nga dom ba kata ka seng saiñ pyrthei kaba nga ïaid lang kam bat ïa ka nongrim hynrei ha ka jingïakynduh shimet, ngam don ei ei.
Ka seng saiñ pyrthei khlem ka nongrim, khlem ka mat, kam don jingpher na ka uniform.
Ki briew ki ong ba ka seng ka long tang ka uniform, hynrei ha nga, ka seng kam dei ka uniform, bad ki seng kiba khlem nongrim kiba skhem, lane khlem ki mat kiba skhem; na kata ka daw ba u briew uba jied ïa uno uno u kyrtong na kano kano ka seng ruh um don jingïapher.
Ngi ngim lah ban leit sha ki paidbah ban ong ba ka seng ka dei tang ka uniform.
Ka seng bad u kyrtong ki long kum arliang pisa; lada ka pisa ka bha tang shilliang kam lah ban ïaid, na kata ka daw ngi donkam ïa u briew uba khlaiñ bad ïa ka seng kaba skhem.
Ki nongshong shnong ha ka jylla kim ioh ïa ka synshar khaddar kaba bha namar ba ki seng saiñ pyrthei kim don ïa ka nongrim, kim don ïa ki mat jong ka jingkwah jong ki.
Ki shu ïakren tang mano ban long myntri rangbah, mano ban rung ha ka kynhun myntri, katno tylli ki bhah kam ha ki tnad sorkar.
Kam dei na ka bynta ki paidbah.
Katto tylli ki la ïoh ïa ka sorkar synrop; hato la ju ïohsngew ba kin pynlong prokram, namar kata ka daw kampher ba lada ngan kynriah na ki seng, ban ïa kaba ngan kynriah na ki nongrim.
Ka jingmih jong nga na ka United Democratic Party (UDP), ka long namar kam don ïa ka nongrim.
Kaba nyngkong eh kaba nga ïatyngkhuh bad ka UDP ka long halor ka mat u Uranium, ha u snem 2009.
Ka don ka jingthmu jong ka sorkar India ban tih ïa une u marpoh khyndew ha ka jylla, ha ka por ba synshar ka Congress bad UDP bad uba bat ïa ka tnad mining u dei na ka UDP.Ka la don ka jingpyrshah kaba jur halor ka jingtih ïa u Uranium ha ka jylla bad kum u MLA ngam lah ban sngap, nga hap ban kren.
Ngam suk ban kren khlem ka jingtip, kumta nga la rai ban leit jar jar sha Jaduguda, lem bad lai ngut ki nongthoh khubor, bad nga la lap ïa ka jinglong jingman.
Nga wan phai sha Shillong, la pynmih ha ki khubor, ki dur ki dar kiba pang bad nga la ong ban pyrshah ïa kane watla ngan ïap ruh.
Ka UDP ka leh aiu ha kato ka por? Ha kawei ka liang ki ong ngin ïatuid bad u paidbah, hynrei ki pdiang ïa ka Pre-mining Project ban tih Uranium.
Kane ka dei ka daw ba ngam ïahap namar ka dei ka seng kaba khlem nongrim.
Ha u snem 2018, ngi don ka jingïatehlok hapdeng ka UDP bad ka HSPDP bad da kawei ka sur kaba ngi pyrta ba ngin ïatreilang bad ngi la thrang ban thaw ïa ka sorkar riewlum ka bym don ki national party, hynrei nga rem noh.
Kaba kham sngewsih ka long ba na ka jylla Assam, ka BJP ka wan thaw sorkar sha ka jylla jong ngi.
Ka daw ba nga la poi sah sha Nongkrem ka long hadien ba nga lah ïaleh elekshon; ym kum kiwei kiba wan tang ha ka por elekshon.
Kane ka long namar ba nga la kular ïa u paidbah ha u snem 2003.
Ki briew ki ong ba phin jied ïa une uba shong wai, lada u jop, shaei phin leit wad? Ka don ka jingsngewrem bad nga wad lad ban thied i jaka bad shna ïing, ban pyndep ïa ka kular ba lada nga jop ne rem ngan shong bad ki paidbah ka Nongkrem.
Hynrei ha u snem 2018, marsien dep pynbna ïa ka result, na Assam ka wan ka BJP ban thaw sorkar shane.
Ka long ka bym lah ban pdiang; nga la pyrshang ban pynsngewthuh, balei ngin leh kyrkieh balei ngim bishar shuwa.
Lada ka HSPDP ka pynlut por tang shitaïew ban ïakren shuwa ïa ki mat, nga tharai ngan dang neh ha ka HSPDP.Ngam ju sngewtynnad ban kyntiap seng hynrei ka jingleit kyrshan jong nga ïa ki MDC Congress, ka long ba ha District Council, ki don jingmut ban ïakren party.
Nga lah long MDC, nga la long CEM, nga sngewthuh ïa ka jinglong jingman ha District Council.
Ka District Council, kaba don ha ka kyndon jong ka khyrnit ba hynriew ha ka riti synshar jong ka ri kam treikam hapoh ka jylla, namar ka sorkar kam pyntreikam ïa ki kyndon jong ka khyrnit ba hynriew hynrei ka pyntreikam katkum ki kyndon jong ka riti synshar ka Ri India.
Kumta ngi donkam ban sngewthuh ïa kaei kaba ngi donkam na ka bynta ka jylla.
Ka jingduna ka long ba ngim tyngkhuh shuh bad ka sorkar Assam hynrei ngi tyngkhuh bad ki aiñ ka sorkar India, kumta ngi donkam ki aiñ ban ïada na ka aiñ jong ka sorkar India, na kata ka daw ngi dawa ïa ka article 371 ba kan treikam ha ka jylla jong ngi.
Ngam ong ba ka jingailad ka sorkar MDA kaba pynlong ïa ki sengbahlang ban ïakhih, hynrei ka dei ka jingbymlerkam jong ka sorkar jylla, kaba pynlong ïa ki sengbhalang ban ïohlad ban ïakhih.
Phim lah ban ong ïa ki sengbhalang; wat ïakhih namar ba ki don ka ïa ka hok ban ïakhih bad kane ka dei na ka daw ka jingbymler ban treikam ka sorkar MDA.Ka aiñ ka long ïa baroh, ka aiñ kam ju treikam tang ïa ki sengbhalang.
Phi pynduh ïa ki hok jong ki, phin ong pat wat ïakhih, namar ïa ki ruh la synshar da ka aiñ bad ïa u myntri rangbah ruh kumjuh.
Haba ki briew ki kdew ïa kano kano ka kam bamsap, namar ki ïohi ïa ka jingthok jong ka sorkar.
Haba ki thok bad ong bym don ka khaiï dewïong, hynrei u paidbah u lap bad ïohi ba ka don kata ka jingkhaiï beaiñ ïa u dewïong.
Kane kaba pynlong ïa ki sengbhalang ba kim treh ban pdiang ïa ka kyndon 144 CrPC jong ka sorkar.
Lada ka sorkar ka ïaid beit, ki briew ki kloi ban ïaid bad burom ïa ki kyndon, hynrei dei ma ki nyngkong ki bym burom ïa ki kyndon aiñ.
Ka jingïakhun hapdeng ka Wahkaji S&CC pyrshah ïa ka Pynden-lyngdoh SC ka la kut noh ha kaba ka Wahkaji ka la ïoh ban khur ïa ka jingjop da ka jinglah ban thep da 3-0 ha ka jingïakhun jong ka lympung 2nd Division Mawkyrwat District Sports Association (MDSA) ha Madan MDSA Artificial turf Mawkyrwat.
ïa kane ka lympung la plie ha ka 7 tarik Risaw 2022 ha kaba u Bah L.Tariang ADC South West Khasi Hills District u la long kum u Kongsan.
Ka jingïakhun ha kane ka sngi ka la kham noh shilliang namar ka jingtbit jong ki rangïalehkai ka Wahkaji ban pynshad ïa ki rangïalehkai ka Pynden-lyngdoh khamtam ha ka jingitynnad ka rukom thep kol.
Naduh ba sdang ka minit ïalehkai ka Wahkaji ka la ïai pyrshang ban ïoh pynkhih jar nyngkong hynrei haduh ban da kut ka kylla step kane ka kynhun ka khlem ïoh ïa ki kabu ba biang ban ïoh thep kol, dei tad ha ka jingïakhun jong ka kylla  miet ba ka Wahkaji ka la ïoh ban thep ïa ka kol kaba nyngkong da u Kyntiewdor Nonglang lyngba ka jingïarap (assist) jong u Bapherbak Nonglang uba dei ruh u para jong u Kyntiewdor, u kyntiew u khlem u dang shu ïoh ïa ka lad ban mih hadien ka kylla step hynrei ka jingtbit jong u ban thep kol ha kane ka jingïakhun ka la pynïoh mynsiem ïa ki rangïalehkai ka Wahkaji ban pynskhem shuh shuh ïa ka nongrim khamtam ban khur ïa ka 3 poiñ ha kane ka sngi.
U Firstbornson Thongi uba la ïoh ban thep 2 kol ha ka jingïakhun pyrshah ïa ka Domtynrong YC&CC ha ka 21 tarik Risaw, mynta ka kynti ruh u la lah ban ïarap biang ïa ka kynhun da kaba u la ïoh ban thep biang 2 kol ha kane ka sngi bad ïa ka kol kaba ar ba u Firstborn la ïoh ban thep ha kane ka sngi ka dei lyngba ka jingïarap (assist) jong u Kyntiew.
Watla ka Pynden-lyngdoh ka la shah thep 3 kol ha kane ka sngi hynrei la sakhi ba ki rangïalehkai jong kane ka kynhun ki khlem pyni satia ïa ka jingkynran dien bad ka jingduh bor hynrei ki la ïakhun tyngeh ban ïoh pynphai ïa kine ki 3 kol, hynrei namar ka jingskhem ki rangïalehkai dien bad ka jingtbit jong u rangapkol ka la pynduh bor bad buit ïa ki ha kane ka sngi ban ïoh ïa ka jingjop.
Ka Wahkaji ka la ïoh mynta 7 poiñ na ki 4 sien ba ki la dep ban ïakhun ha ka lympung 2nd Division ka MDSA.Ka Mizoram ka la lah ban khur ïa ka takma Ksiar da ka jinglah ban khyllie na tbiang duh bad haduh ban da ïoh syndon ïa ka jingjop, ha ka jingshisha ka Mizoram ka la ïohi lypa ïa ka jingduh jingkyrmen lane ka jingshah rem noh hynrei ka jingtbit jong kane ka kynhun ka la pynphai pat ïa ka Manipur da 3-2 ha ka jingïakhun phainal jong ka jingïalehkai Table Tennis jong ka rynsan 2nd North East Olympic Games 2022 kaba la long hapoh NEHU Indoor Hall.
Ka jingïalehkai kaba khatduh eh ha kane ka sngi ha kaba ka Mizoram ka la ïalehkai tyngeh bha hadien ba ka la shah liem noh ha ki ar tylli ki jingïakhun ha ka Manipur bad mynta ka la ïoh ban khur ïa ka takma ksiar, bad ïa ki takma la sam da u President jong ka Meghalaya State Olympic Association,  u Bah John F Kharshiing.
Kine ki ar tylli ki jylla kiba la ïalehkai ha ka phainal jong ki kynthei, ha kaba la ïohi ba ka Mizoram ka la beh kthong nadien ban pynliem noh ïa ka Manipur.
Ki kynhun ïalehkai kiba la shah liem noh ha ka jingïalehkai semi phainal ha ka liang ki shynrang bad ki kynthei ki la jop ïa ka takma rupa, kine ki kynthup ïa ka Nagaland bad ïa ka Meghalaya ha ka liang jong ki shynrang bad ka Meghalaya bad Tripura ha ka liang jong ki kynthei.
Ha ka jingpynlong ïa ka jingïakob ñiah saikil ha ka sngi ba-ar, ka jylla Meghalaya ka la rah ïa ka takma Ksiar, takma Rupa bad ka takma Rnong ha ka jingïakhun jong ka lympung 2nd North East Olympic Games 2022.
Lyngba kane ka jingjop don burom ka la long ka jingsngewsarong ïa ka jylla Meghalaya kaba dei ruh ka jylla kaba pdiang ïa kane ka lympung ha ka sien kaba nyngkong.
Ki nongñiah saikil kiba la jop ha ka thup jong ka jingïalehkai MTB Downhill Hard Tail ki long u Willbornson Wahlang uba la khur ïa ka takma Ksiar, u Amedius Therlang Mar-baniang takma Rupa bad u Nicholas Syrti uba la khur ïa ka takma Rnong.
Katba ka Manipur pat ka la ïoh ïa ka takma Ksiar lyngba u Thokchom Tennyson Singh da ka jinglah ban poi tang 2.08 ha ka jingïakhun jong ka thup MTB Downhill Full Suspension jong ki shynrang, bud pat u Dame Wanki Ha-o Suiam na ka jylla Meghalaya da ka jinglah ban poi ha ka kyrdan ba ar bad duna 7 sekhon na u Thokchom uba la ïoh ïa ka kyrdan ba nyngkong.
Bad u nongñiah saikil ka Manipur u Kshetrimayum Jack Singh u la ïoh ïa ka kyrdan ba lai (2.19).
Haba phai pat ha ka jingïakhun jong ki kynthei ha ka thup Open Cross Country race, ka Lindum Iakia naka jylla Arunachal Pradesh ka la ïoh ïa ka takma ksiar da ka jinglah ban poi tang 9 minit 42 sekhon bud pat ka thei jong ka jylla Manipur ka Pangambam Priya Devi (9:43.44) bad ïa kyrdan balai la khur da ka  Haomon Urbashi Devi (9:48.10).
Hynnin ka sngi ha ka thup ïalehkai jong ki juniour u AZ Thotmachan naka jylla Manpur u la ïoh ban rah ïa ka takma ksiar ryngkat u Pynshailang Khyllait na kane ka jylla Meghalaya u la ïoh ïaka takma Rupa bad u  Vanlalruata jong ka jylla Mizoram uba la ïoh ïa ka takma Rnong.
Ïa kine ki takma la sam mynta hi ka sngi da ka Kong M Ampareen Lyngdoh (MLA) kaba dei ruh ka kongsan ha kane ka sngi.
Ka Khasi Student Union Seng kmie  hynne ka sngi ka la noh synñiang sha u khlur ïalehkai  na kane ka jylla, u Johnny Nongrum u ban leit ba ïashim bynta sha ka Muay-Thai world Championship ka ban long ha ka 7 tarik Nohprah 2022 sha Indonesia.
Haba kren ha kane ka jingïalang ba lyngkot u President rangbah jong ka Khasi Students Union  u samla Lambokstarwell Marngar u la ong, shibun ki khun samla kiba tbit ha ka jylla jong ngi ki don, hynrei ngi hap ban kdew ïa ka jingleh ka sorkar ha kine ki san phew tylli ki snem ba la dep, namar ka jinpyndiaw bad pynduh jingkyrmen ïa ki samla.
" Ai ba ka sorkar kan peit bad pyrkhat da ki wei pat ki lynti ba thymmai kumno ban btin lynti, kumno ban kyntiew bad kumno ban pynpoi ïa ki samla sha ka thong bad ban ym khanglad ïa ka jingthmu jong ki bad ïa ka sap ka jong ki, bad ba kin ym set kut tang ha ka jylla jong ngi," u la ong.
U la bynrap ruh da kaba ong, “Da ka jingïaid jong ka por ka sorkar ka dei ban pyrkhat thymmai ïa kiwei pat ki lad ki lynti ban btien lynti ïaki khun samla bad khamtam ban wanrah ka jingshngaiñ ïa ki ha ka jingim ka jong ki.
"Na ka liang ka seng ka kitbok kitrwiang ïa une u rang ïalehkai ba un poi suk poi saiñ bad ban wan rah ka nam bad burom ïa ka jylla bad ka ri baroh ka wei.
Katba na ka liang u samla Johnny Nongrum haba kren ha kane ka jingïalang u la ai khublei kyrpang ïa ka KSU kaba la ai jingkyrshan ïa u watla u ïakynduh bun ki jingeh bad don ka por ba u pyrkhat ba un ran dien noh, hynrei ka jingai mynsiem jong ka seng ka pynlong ïa u ban mih sha khmat ban leit ïashim bynta sha ka Muay-Thai world Championship ka ban long ha ka 7 tarik Nohprah 2022 ha Indonesia.
U la ong ruh ba na ka liang ka jong u, um lah shuh ban siew kylliang,  hynrei un trei shitom ban wanrah ïa ka nam bad ka burom ïa ka jaitbynriew,ka jylla bad ïa ka ri baroh kawei.
:U myntri rangbah ka jylla, u Conrad Sangma ha ka 12 tarik u Naiwieng u la pynbna ba ka sorkar jylla ka lah mang kumba 2.25 klur tyngka ban pynlut ha ka ban kyntiew ïa ka tamasa, ‘100 Drums Wangala Festival’ bad ban pynbha ïa ka ‘Garo Heritage Village’, kaba don ha ka shnong Chibragre ha rilum Garo.
U Conrad u la ai jingkren ha kane ka sngi, kaba dei ka sngi ba khatduh jong kane ka tamasa kaba ki khot ka ‘Wangala Festival’.
U la bynrap ruh da kaba ong ba ka sorkar jylla ka lah shim khia halor ka mat ban pynrung noh shen ïa ka ktien Khasi bad Garo ha ka khyrnit ba phra jong ka riti synshar jong ka ri India.
“Ka sorkar MDA hapoh ka jingïalam jong ka seng National People’s Party (NPP) ka lah trei shitom ban pynneh pynsah ïa ka jinglong ba tynrai jong ka jaitbynriew Khasi bad Garo da kaba buh hakhmat eh ïa ka mat bad kata ka long ban ithuh noh ïa ka ktien Khasi bad Garo, hapoh ka riti synshar jong ka ri India.
Ka sorkar jylla mynta ka lah trei shitom ban ïoh ban pynrung noh ïa kine ki ktien ha ka khyrnit ba phra.
Ngi kum ka sorkar MDA ngin pynthikna ba kane ka jingangnud jong ki paidbah kan urlong shisha.
Ka sorkar ka lah sdang ruh ïa ka jingai khusnam ïa ki nongthoh kot ba pawnam kiba thoh ha ka ktien Khasi bad Garo," la ïathuh u myntri rangbah.
Ka Arunachal Pradesh ka la pynliem noh ïa ka Meg-halaya ha ka jingïalehkai jong ki kynthei kiba hap ha ka thup jong kiba hapoh 17 snem (U-17) ha ka rynsan ïalehkai jong ka 2nd North East Olympic Games 2022 kaba ka long mynta ka sngi ha kaba ka la pynliem noh ïa ka da 3-1 hapoh ka madan ïalehkai jong ka MFA Turf, Polo Ground.
Lyngba kane ka jingshah rem ka kane ka khynhun jong ka jylla ka la kut noh ka jingïaid lynti ha kane ka lympung.
Ha kawei pat ka jingïalehkai kaba ar ha kane ka sngi ka sakhi ba ka Sikkim bad ka Assam ki la ïakhaid da mar 1-1 haduh ban da kut ki 90 minit bad ka Sikkim ka la pynliem noh ïa Assam da 3-0 lyngba ka tiebreaker.
Ka Ajuli Brahma ka la ïarap ïa ka Assam ban tam da shi kol ïa ka Sikkim ha kaba ka la ïoh ban thep ïa ka kol hamar ba jan kut artad ka por ïalehkai jong ka kylla step kata ha ka minit kaba (45’+2) hynrei ka Sikkim pat ka la ïoh ban pynphai ïa ka kol ha ka kylla miet ha kaba ka thei ïalehkai kaba la khur ruh ïa ka nam women of the match ka Simran Gurung ka la pynphai bad thep ïa ka kol ha ka minit kaba (71′).
Kane ka jingïalehkai ka la poi sha ka jingïa shut penalty khlem da ïoh ïa ka extra time bad hangne ka Assam ka khlem da lah ban thep ïa ki kol bad ka Sikkim pat ka la ïoh ban thep lai kol na ki saw sien ba ka la kynjat ïa ka penalty.
Kane ka shut ïa ka penalty ka la long hadien ba kine ki ar kynhun ïalehkai ki la don ïa kajuh ka jingpher ka kol hadien ba ki la shah pynliem biang noh ha ka Manipur da 6-0 ha ka jingïalehkai kaba dang shu dep mynta ka taiew.
Da kine artylli ki jingjop, ka Manipur kaba la ïoh lypa ïa ka jaka ban rung sha ka semi phainal kaba la don halor duh jong ka Group 1.
Ha shuwa jong kane ka jingïalehkai, ha ka Group 2 la ïohi ba ka Arunachal ka la lamkhmat ïa kane ka jingïalehkai ha ki ar minit ba sdang jong ka jingïalehkai lyngba ka kol ba ka thep da ka Kai Rumi.
Ka Meghalaya ka la lait sharud ïa ka kabu ksiar ban kynjat ïa ka penalty bad ka Arunachal ka la ïoh ïa ka lad ban thep sa kawei ka kol lyngba ka Angel Tawang ha ka minit kaba (22′) jong ka kylla step.
Ka Gunai Taisik ka la ïoh ban thep ïa ka kol kaba lai ha ka minit kaba 54 jong ka kylla miet, kaba la pynlong ïa kane ka jingïalehkai ban khia shiliang noh hadien ba ka Arunachal Pradesh ka la nioñ bha ïa ka Meghalaya ha kane ka jingïalehkai bad dei haduh tad shuwa ban kut ka jingïalehkai ba ka thei ïalehkai jong ka Meghalaya ka Makrisha Songthiang, kaba long kawei na ki thei ïalehkai ba tbit jong ka jylla ka la ïoh ban pynphai shi kol ha ka minit kaba 82 ha kane ka jingïalehkai pyrshah ïa ka Arunachal Pradesh.
Ka Meghalaya ka la donkam shisha ban jop ïa kane ka jingïalehkai ha kane ka sngi hadien ba ka la shah pynliem noh ha ka jingïalehkai kaba nyngkong pyrshah ïa ka Mizoram kaba la pynliem noh ïa ka da 4-2 kol.
Ka Arunachal Pradesh pat ha kawei ka liang ka la pynliem noh ïa ka Mizoram da 3-1 kol bad da kane ka jingjop mynta ka sngi ka Arunachal Pradesh ka la don halor duh jong ka Group 2, bad ka Mizoram kaba long kawei pat ka kynhun ban rung sha ka jingïalehkai semi phainal.
Ka jingïalehkai semi phainal jong ki kynthei kan long ka sngi nyngkong ha kaba ka jingïakhun kaba nyngkong kan long hapdeng ka Manipur pyrshah ïa ka Mizoram ha ka por 11:00 baje mynstep bad bud pat sa ka jingïalehkai kaba ar ha kaba ka Arunachal Pradesh kan ïalehkai pyrshah ïa ka Sikkim ha ka 4:30 janmiet.
U MLA ka Mawthadraishan Constituency uba dei ruh ha ka juh ka por u Myntri jong ka tnad Water Resources ula ong ba katkum ka jingïohi ka jong u, “U Soh ula ih bha ïa u Paduh (Bah Metbah Lyngdoh) ba un long noh kum u Nongïalam jong ka jylla Meghalaya bad u Padeng lane u Paheh pat un kyrshan beit triang nadien ba un poi sha kata ka thong.
"Ïa kitei ki kyntien u Bah Brolding Nongsiej ula kren ha ka jingïalang kaba lah long ha Madan Mot Tirot Mission Mairang ha ka 10 tarik u bnai Naiwieng 2022,  jong ka jingrakhe dap shi snem ka Eastern West Khasi Hills District halor ka jingïoh ïala ka jong ka District kaba pura.
Ha katei ka jingkren jong u MLA ka Mawthadraishan Constituency u la ong, “Ka kyntien Paduh ka thew ïa u Bah Metbah Lyngdoh uba dei u Lamphang ka ïing dorbar thaw aiñ ka jylla bad ka kyntien Padeng lane Paheh ka thew sha u hi".
U la ong ruh ba lada u Bah Metbah un long kum u Nongïalam jong ka jylla ka jingïohnong kan long ïa u kum u ‘Paheh’ bad ïa ki ar tylli ki Constituency kaba kynthup ïa ka Mawthadraishan bad ka Mairang Constituency bad ka shong ha ka kti jong u Bah Metbah ba un sngewthuh kumno ba un leh na ka bynta ki jingdonkam jong ka Constituency baroh lada u long kum u khliehduh ka jylla.
U la bynrap shuh shuh, “Ka Mairang bad ka Mawthadraishan Constituency kin sa sngewthuh hadien lada ki trai kiba la sdang ban trei ban pynroi pynman ïa ka thaiñ kin kut noh bad lada wan sa da kiwei pat ki bym pat shemphang kumba la long kiba la dep ban ïaid lynti sha khmat kan don bun ka jingïapher.
".
Kum ka kyrteng kum ka kam ka Meghalaya (The Aboth of Cloud) ka ri ne jaka ba tap da u lyoh ka da long shisha hi thik naduh na trai haduh ha khlieh naduh na sor haduh ha Nongkyndong naduh uba stad haduh uba bieit naduh uba shong skul haduh u nongrep, ha shisha la bun ki lok ki riew shimet ki Seng bad kiwei kiwei ki la kwah ban pynkylla noh ïa kane ka kyrteng namar ka jinglynga kaba la dap shoiñ la ïa ngiah bad kdang katba kiwei pat ki dang muja (enjoy) hynrei ka jingshisha halor kane ka long ba kine ki paralok kiba kwah ban pynkylla ia katei ka kyrteng ym dei ba ki isih ïa ka kyrteng Meghalaya hynrei ka jinglong riewdum ki nong Meghalaya.
Kumba long bad sngew u nongthoh hangne bad ruh ka jingong ba kane ka ri Khasi Jaiñtia ka dei ka ri Tipbriew tipblei lehse ka dei ha ki por ba kham mynshuwa hynrei mynta kam long shuh kumta lane ka Scotland of the East kane ruh ka la jngai nangta ka jingong ba ka Meghalaya ka dei ka Christian State kaba kiwei pat ki jaitbynriew ki shu mutdur na suiñ ha suiñ lane katei ka jingpyrkhat kaba na ïing jong kiba da don ka Akor ka burom ka ri ba shong ba sah ki Blei ki dkhen phewse yn da wan jngoh wan khmih kam long kumta.
Ka Syiem Sheba kaba sah bad don jngai na ka Hima Israel ka la bna bad iohsngew ïa ka nam bad ka jingstad bad ka Spah u Syiem Solomon kat haduh ba la ktik ïa ki jingmut jingpyrkhat jong ka ban da leit peit ban pynshisha ban da iohi da la ki jong ki khmat, ka la khreh la khrum bad thiaw ka la mih ban leit tiap haduh ban da poi ha ka jaka ba mut bad thmu phur ka la phur ka la pynhiar mynsiem da ka jinghun mynsiem jrut bad ang lyngngoh da ka jingkyndit haba ka la ïa kynduh mar khmat ïa u Syiem ka la ioh ban ïa shong kai ban rung ruh shapoh ka ïing Syiem kaba phyrnai da ka jingbuh jingsad ki mar ba kordor ki jingoh shrong bad pynwan dur bad ruh kiwei kiwei.
Kum ki Myntri jong u, ki Shakri, ka riam ne ki jainphong jong ki bad ruh ki jingbam ha ka miej jong ki khatduh ka la khlei ïa la ka dohnud ban ong ia kine ki kyntien “Ka la long ka jingbna kaba shisha kaba nga la iohsngew ha ka ri jongnga hi shaphang ki jingleh jong me bad shaphang ka jingstad jong me, hynrei ngam shym la ngeit ïa kita ki ktien haduh ba nga la wan bad ki khmat jongnga ki la lah iohi ïa ka te ha khmih shiteng ruh ym shym la ïathuh ha nga.
Ka jingstad bad ka jingman bha jong me ki palat ïa ka nam kaba nga la ioh bna ha ka ri jongngi.
Ka long khongpong ïa kane ka jingiathuhkhana kaba ym bna wat tang shiteng ïa ka jingshisha ka nam bad ka burom katba ha ka ri jongngi la pynbna bad ïaroh ïa kaba bha hynrei ynda ki briew kiba nabar ki kwah ban wan ban pynshisha ynda la rung hapoh kam long kumta kam ïa hap wat tang shiteng ruh.
Kumta ka jingkylli ka long slem katno ka jingshai kan thaba tad lano ki kjat sngi kin sam lyngba ïa u Lyoh uba dum ba tap ïa ki jingmut jingpyrkhat jong ki briew ba shong hangne ba ngin ïa shai lang ban ïa im suk im sain ba ïa koit ïa khiah ban pynshisha ïa ka jingong ka ri tipbriew ri tipblei.
Ki katto katne ki jinglong dum ba ngi dei ban pynduh noh mardor (ïa kiei kiba nga la dep thoh ha ka “Syrwet ban sa jah noh" ngan nym thoh shuh hangne).
KI JINGPYNJABOH IA KA SHNONG KA THAW, KI LYNTI SYNGKIEN:-Katba ki Dorbar shnong, ka Municipal, ki Seng ki dang ïaleh thma ban pynkhuid ïa ka Shnong ka thaw ki lynti syngkien ki paidbah ki dang muja ka bret jaboh, baroh baroh ki kwah ban leit peit ne shongkai sha Mawlynnong khlem da khein ïa ka jinglut jingsep hynrei ym don wat uwei ruh uba wan phai na katei ka jaka kaba khuid uba kwah ba ka shnong la jong kan khuid, la jan baroh ki shnong ki ïa buh ne pynkhreh ïa ki tin ki khoh ban thep ïa ki kot jot ki jaboh ym don pat na ki paidbah ba kwah ban thep ne pyndonkam ïa ki bad phi iohi ha trai ne sawdong ka tin kin phriang ki kot ki sikret lyngkhot ki snep jingpruid katba ka tin niut (Dustbin) ki ang rungheng kiba bun hi nga shait iohi ki bret ki plastick ne jaboh da kaba phai da dien ka khmat shawei katba ka kti bret jaboh shawei ka mat ïa hap shano shano kat shaba hap bad teng teng dei ïa ki briew kiba iaid ba ieng ruh.
Kiwei pat ki pynlang ïa ki niut baroh shi sngi ha ïing ynda la dum mynmiet kin sa leit theh ne bret sha surok ynnai ïa kren ïa ki nongshong iew ki nongshong dukan lada phi ong eiei ki don la ka jong ka nia kham lah ma ki ban ïa phi ki nongleit ong, phin peit ha ki ïingap kali phin rung sha ki Office sorkar ki kynroh ki post Electric la satah da ka jingtah shun wat lada dep thoh sngewbha wat tah shun ha kito ki dak hi kin ai lep da ka shun lano ki briew kin sngewthuh lano kin shai sa katno yn pynsngewthuh sa katno yn pynshai kine ki la dei kita ki briew kiba eh dohnud lada bieit ne ym sngewthuh ka jabieng lah ban hikai hynrei lada dum ka dohnud kumno yn hikai ne pynshai.
Ka kali ki briew ba dang shu dep ai rong dang shu dep siat lep da ka shun phi ong kim don khmat ne ym don dohnud.
Teng teng ka footpath ne ka madan dang shu dep siang dewbilat biah bad hain saw da ka umbiah kwai balei ngim ïa sngewthuh noh lano ngin ïa shai hato la hikai ha skul ne ha ïingmane ban leh kumne ki kmie ki kpa kiba leh kumne kumno kin hikai ïa la ki khun ha ïing hangne te la dum ka pyrthei hap wad ïa u syiar sa shisien ba un kynih ba kan shai ka pyrthei.
Ka jingmih nangne ka long ba ngin shah beiñ ha ka pyrthei kin mih bun jait ki jingpang da ka jingbeh ka lyer ba sniew bad shibun ki jingeh to ngin pynlong ïa ka shnong ka thaw kaba khuid to ngin ïa tylli lang ban pynlong ïa ka ri kaba jyrngam wat ym ïa bret pathar ïa ki jaboh jabaiñ wat ym ïa tah shun klumar la shisha phi sngew ba kam long ka pop ban leh kumta ne ym don pulit ban kem ïa phi hynrei pyrkhat lem kata ka jingleh jongphi kan pynsngewtynnad ne em ïa kiwei pat.
KA KTIEN KA THYLLIEJ BA SNIEW:-Baroh kiba iaid ba ieng ha lynti ne ha shnong ha thaw ha iew ha hat ne shong kali phin iohsngew ïa ki ktien ba sniew ne jakhlia (ktien sih) ki briew ba la mlien kim salia plak ki pyllait beit lada ha khmat ki longkmie ne ha khmat ki khyllung khynnah wat la phi don shi ïing shi sem ki ktien ba khlem akor teng teng haduh ban da par ñiangkhriat haba sngap bad lada phin ong kin ai daw ba dei ka ktien shnong ym tip mano ba hikai ne ka subject aiu kata, kumta phin ong ba ka dei ka ri shong sbai ka ri ka akor ka burom to ha surok u nongdih ne nongbuaid ba kren hynrei phin rung wat ha Office sorkar bad ha Secretariat ha kaba la ngeit ba shong ki briew kiba la nang la stad.
Hynrei da khongpong pynban dei kita kiba pyndonkam ïa ki ktien ba khlem akor kumno shuh sa u rit u ria u riew paidbah kine ki don la ka jingsngewsarong bad khyllew pynban phi ong kumno ki khyllung ba dang shu lait kren ki nang shuwa ka ktien khlem akor ha shuwa ba kin lait ban khot ‘Pa’ bad ‘Mei’ ki jaitbynriew ba wan na shabar ki nang shuwa ka ktien khlem akor ban ïa ka ktien ‘khublei’ bad kiwei pat ki ktien khasi mano ba hikai ngin kynnoh ïa no u dieng u maw uba hikai hynrei kynmaw lada phi sngew ba katei kam dei kaba sniew hynrei kan pynmong ïa kiwei pat kiba sngew phi don ka jinglaitluid ban kren katba mon hynrei phi dei ban tyngkai ïa la u thylliej ban ym kren lait lan namar kane kan ïalam sha kaba kham khraw ka jingsniew wat ong ka ktien shnong ioh ba kiwei kin mong.
KA JINGLONG BAD PYNIENG KALI KHLEM AKOR KI DRAIBAR (KHAMTAM KI KALI KAMAI) :-Kane ka long ka bynta kaba kham donkam ban ïa kren ban ïa biang lang ha ka imlang sahlang.
Ym don mano mano ba bishni ïano ïano ban thied ne ban niah kali hynrei kaba ngi leh ïa kano kano ngi dei ban don ka jingsngewthuh kum ki briew kata ka jingsngewlem ne ia tip lem nalor ki aiñ ki kyndon ba la duh da ki bor ka aiñ ki dang don shibun bah kiwei pat ki aiñ kiba khlem thoh ne buh namar lada thoh lut baroh nadong shadong yn ym don jaka shuh ha kane ka pyrthei hynrei la dei ban sngewthuh hi u nongthoh un ym lah shuh ban klet ïa kawei ka jingjia ha kawei ka por ha kawei ka jaka ba iwei i khynnah skul i la iam pangnud shisha katba i dang mih na skul bad ki paralok ban leit phai sha ïing ka la wan kawei ka truck da ka speed bad hamar pyrshah i khynnah u Draibar u la iuh ïa ka um ba jaboh kane ka la sied phur baroh shi rynieng nalor ba dei ki uniform ba lieh bad shai rong bad ka kali ka la leit la ka leit.
Shu pyrkhat lada jia ba dei i para ne ba ha ïing une u draibar un sngew kumno.
Kiba bun bha kiba kum kine ki jingjia ym lah ban jer hangne tangba la shong ha u sterring ym don shuh kat ma nga hooid ki don kiwei kiba itynnad ka akor hynrei kiba bun ki dei kiba la iap ka jingïatiplem phin shong kali kamai hap rah spare u kynphad ban set ha ki shkor namar ka jingpynheh ïa ki jingtem naduh bym sngewlong shuh ka jinglong briew manbriew aiu kaba haduh katne eh bym don shuh ka bor pyrkhat baroh kiba bun ki sngewtynnad ia ki jingrwai hynrei haduh ban da jan pait ki tyndong shkor te em baroh nangta sa ka niah khlem akor phai la ka phai wat ha ka jaka bym dei ban phai ieng la ka ieng wat ha ka jaka bym dei ban pynieng bad ka ai signal wat haba kiwei pat ki kali ba bud naduh kin don jaka shuh ban iaid, ieng ruh wat ha ka footpath ba iaid ki briew teng teng ha khmat ka gate ki briew tang ban rung sha ïing ne compound la long la eh.
Ka jingieng ha khmat office ne dukan ki briew dei ban don kein khyndiat ka jingpyrkhat tangba lada thoh ne ong kumno kumno ruh katno ngut ki driver kali ki ban peit kot khubor lada thoh shi thoh haduh ban da dap ka pyrthei ruh ym don jingmyntoi hynrei lada na ka liang ka aiñ kin kham pyrkhing khyndiat lehse kan ïarap ba ym dei ban pynlait lan than ïa ki khyllung khynnah ban ñiah kali bad lada ki leh khlem akor than kin kham pynshitom bad ruh na ka liang ki paidbah ruh kin pyntip sha ki bor ka aiñ lada lap ïa ka jingkhlem akor ki kali bad sa kawei ka lada na ka liang ki Seng ne Association kali ki ai jinghikai ne maham teng teng kan ïarap shibun ym dei ban khot jingïalang tang haba kwah pynkiew dor bai kali dei ban peit ruh ïa ka bha ka miat lang.
Kine ki shu long tang khyndiat ki jingkdew bad lehse kan ïarap ban iohi ïa ka jingshai ym ban shu ïa long riewkhlaw sah ban dang sah ha ka jingdum.
KA JINGBAM SAP:-Bam sap shi bam sap ki nongthoh ruh la ngiah ki nongpule ruh la ngiah te hynrei ki nongbamsab pat ki bam shi bam sap shi sap ki ktha lano lano ruh ym don jingngiah ha ki por ba kham mynshuwa la lut u khawpnah la lut ki syiar na nongkyndong hana ban leit ai ïa u babu hynrei mynta pat ba ka pyrthei ba ka la shai kat haduh ba kata ka jingshai la thaba than ruh la jynjaw matlah sa ki khmat ban peit ba la sdang sa kata ka percentage bad kan ym slem shuh ba ki kmie ki kpa kin hap ai da ki khun ruh ba ki babu ne kita ki sab (sahep) kin ioh ban pynlong shakri ne ki mraw ne katba ki mon lada ki kmie ki kpa ki donkam ïa ki jingiarap na ki la bun da ka kwah ioh ei bam ei ne bam suk khlem ka jingtrei shitom ne jaw syep nalor ka bainong ne tulop ba la ioh ym pat hun hana ka shong ha ka khlieh trei kam ban kamai spah bym hok ka dohnud ba la shongkulai da u ksuid tymmen ym salia tang ban ioh spah kumno ngin khmih lynti ïa ka roi ka par ki shnong ki thaw ka ri bad jaitbynriew lada dang shong kulai u sab (bseiñ) u briew hi um dei uba bam sap hynrei ka jingbam sap ka pynsniew ïa u briew bad ïa ka imlang sahlang bad lada ong eiei don shibun ki daw ba la ïalam naduh Delhi u ban nang ban bam sap u dei u bieit.
U MLA ka Mawkyrwat uba dei ruh u myntri ka tnad PHE ka jylla, u Bah Renikton Lyngdoh Tongkhar mynta ka sngi u la pyllait paidbah ïa ka MLA skhim kaba kot T.3 klur tam ei ei  kaba don haduh 73 tylli ki skhim kiba kynthup  ïa ki 63 tylli ki  Special Rural Works Program ( SRWP) 5 tylli na ka  Chief Minister Special Development  Fund  (CMSDF),  3 tylli na ka Intensive Arts & Culture Development Program (IACDP), kawei na ka  Development of Traditional Folk Music (DTFM) bad kawei na ka Intensive Sports & Youths Development Program (ISYDP) naka bynta u snem 2021/2022.
U Bah Renikton u la pynpaw ka jingsngewnguh ïa ki nongkitkam ka Mawkyrwat Peoples  Development Association (MPDA) ba ki la lah ban pyllait paidbah ïa ki skhim kiba dei hok ban ïoh ki paidbah jong ka konstitwensi.
U la ong ruh ba ïa baroh ki skhim kiba u la ïoh, um kwah ban pyndonkam bakla wat tang khyndiat ruh hynrei u kwah ban ai haba shit ba shai ryngkat ki paidbah bah babun balang.
Ïa baroh ki MLA skhim la dep ban sam sha ki paidbah naduh u snem 2018 haduh u snem 2022 kaba dang sah ka long sa tang na ka bynta u snem 2022 haduh 2023 ïa kane shen yn sa pyllait paidbah noh ha une u bnai lane ha u Nohprah jong u snem 2022.
“Ka Mawkyrwat constituency ka dei ka wei kaba bhabok tam namar ba nalor ba ngi ïoh ïaka MLA skhim ngi dang ïoh sa ïa ka Chief Minister skhim kane ka long ka jing kyrkhu ïa ki paidbah jong ka Mawkyrwat constituency baroh kawei", la ong u Bah Renikton.
U la ong ba dang ha kine ki bnai ba la dep u la ïoh ban pyllait paidbah haduh 100 klur naka bynta ka skhim umbam umdih hynrei haba phai kum u nongmihkhmat khlem pat da ïoh sngew hynrei ka 5 snem kala jan kut.
Namarkata ka  5 snem kam lah ban pynbiang lut dang donkam shuh shuh ban dang ïai bteng ban wanrah ïa ki kam pynroi hapoh jong ka district nagne sha khmat.
Ha kane ka jingpyllait paidbah ïa kine ki 73 tylli ki jait skhim bapher bapher la pynlong ha phyllaw jong ka ophis Treikam jong ka Mawkyrwat People Development Association (MPDA) ryngkat ka jingïadonlang u Bah I.Lawrynniang u BDO ka C& RD Block Mawkyrwat, ki riew Rangbah ka thaiñ Mawkyrwat baroh kawei.
Ha ka jingpyllait khubor lyngba u nongaiktien ba hakhlieh jong ka BJP Meghalaya Pradesh u Edmund K.Sangma u la ong ba ka lyer jong ka saiñ hima ka la sdang beh sha ka BJP ha baroh ki jaka jong ka jong Garo Hills jong ka jylla Meghalaya.
Ïa kane u la ong ba la sakhi ha ka prokram jong ka jingwan pynïasoh jong kiba bun ha ka jingïalang kaba la long ha ka 9 tarik u Naiwieng, 2022 ha Orchid Polo Tower, Tura hapdeng ba ki don da ki spah ngut ki dkhot na ki seng saiñ hima bapher bapher kiba la wan ban pynïasoh noh sha ka BJP ryngkat ka mynsiem jongangnud bad ka jingskhem jingmut ban pynkhlaiñ ïa ka seng hashuwa ka elekshon ka ban long ha u snem 2023 ha ka jingkhmih lynti bad angnud ban pyllait na ka bamsap, ban kyntiew ka roi ka par bad ka jinglah ban wanrah ïa ka seng BJP ha ka bor synshar ha ka jylla.
Ha kane ka sngi rakhe ïa ka jingwan pynïasoh jong kine ki briew la wan ban donlang da u M Chuba Ao,uba long u symbud president ka BJP ha ka ri, u President jong ka ka seng BJP ha ka jylla Meghalaya u Bah Earnest Mawrie, u Rituraj Sinha, u National Secretary bad Co-Coordinator jong ki Thaiñ Lam Shatei Mihngi ka ri, u Rupam Kr Goswami, u nongaiktien ka seng ha Assam ryngkat lang bad ki nongkitkam ka seng ha ka jylla, ki president ka seng na ki district, ki Mandal President, ki Morcha Heads bad ki dkhot ba shitrhem ka seng kynthup ruh ki kyrtong kiba don jingthmu ban ïakhun ha ka elekshon ban wan na baroh ki konstituensi kiba don ha Garo Hills.
Napdeng ki riewkhmat kiba la wan ban pynïasoh bad ka BJP ki kynthup u Dormonath Sangma, uba long u MDC na ka NPP na Naguapara GDC Constituency, u Rodrigue Marak na Ampati, u Pulin Hato na Mendipathar napdeng kiwei de.
Ki daw ba ki mih noh na ki seng jong ki bad wan ban pynïasoh bad ka BJP ka dei namar ba ki la duhnoh ka jingshaniah ha ki nongïalam jong ki seng barim jong ki hapdeng ba ki nongïalam kim shym long kiba tibt bad ka jingduna ban ïohi jngai halor ka jingkyntiew ïa ki kam pynroi ha ka jylla.
Ha kane ka jingpyllait khubor u la kdew ba ka jingkhring kaba kyrpang ba ki kwah ban pynïasoh bad ka BJP ka dei namar ka jinglong khuid bad ka jingkotbor kum u nongïalam jong u Myntri Rangbah duh ka ri u Narendra Modi bad lyngba ki kam bad ki jinglah ban pynkylla ka jingim jong ki nongshong shnong knae ka ri kaba la sdang ban sakhi ha kine ki phra snem ba la synshar da ka sorkar u Modi.
U la bteng bad pynpaw ba ka jingbun ki nongwan ban pynïasoh sha kane ka seng khamtam ki nongïalam bad ki dkhot na ki seng bapher bapher sha ka BJP ka sakhi ba ka long ka jingkyrmen ba kin don bun ki nongkyrshan na kane ka jylla ban dang bteng ka jingnoh ban kyrshan ïa ka BJP hashuwa ka elekshon ka ban long ha u snem 2023.
U President Rangbah ka United Democratic Party u Bah Metbah Lyngdoh haba ïakren bad  ki nongthoh khubor haba ïadei bad ka jingpynkhreh  ban sei kyrtong na rilum Garo, u la ong, ba ka jingïalap elekshon kam pat sdang, hynrei kila pynkhlaiñ da kaba lum bad lang ïa baroh ki nongkyrshan shuwa ban sdang ka jingleit pynshai paidbah.
“Ha ka jingshem jong ngi, ha ki elekshon baroh ki ba la dep, ngi sngew ba ka donkam ban pynkhreh na ka bynta kane ka elekshon ban wan, ka jingpynkhreh kala ïaid sha khmat bad ngi sngew skhem ba ka seng kan sei ïa ki kyrtong kiba biang ym tang na Khasi bad Jaintia hynrei na Garo hills ruh kumjuh," u la ong.
U la bynrap da kaba ong , “ Ngi ïohi ïa ka jingdawa, wat na Garo Hills ruh ba ka seng UDP ka dei ban buh kyrtong, bad shen ngin sa leit sha ri lum Garo ban sngap shuh shuh ïa kaei ka jingsngew jong ki paidbah, ki nongïalam bad kiwei.
"Haba ïadei bad ka jingpynkhreh ïa ki mat ban ïakhun ilekshon , na ka liang u Bah Metbah u la ong, “Ka jingpynkhreh na ka bynta ki mat bad ki nongrim jong ka seng ban ïaid sha ki paidbah ka la ïaid shaid shaid mynta.
"U Bah Metbah ula ïathuh ruh ba ka seng ka la pan jingmut na ki katto katne ki nongïalam kiba don hapoh ka seng bad ki bym dei na ka seng ruh lada ki don ban ai jingmut, ka seng kan shim ïa ki mat ban kynthup ha ka ban shna ïa ka Manifesto jong ka seng.
Haba kylli kiei ki mat kiba ha khmat duh ba ka seng ka don jingthmu ban bsuh ha ka manifesto, na ka liang u Bah Metbah u la ong ba mynta um pat lah ban ïathuh namar ki don la ka komiti ki ban peit bad kam pat dei ka por ba ngin kren halor katta.
“Ngi kwah ba ki paidbah kin ai jingmut kiei kitta ki mat kiba ngi lah ban buh kum ka bynta jong ka manifesto, na kata ka daw ba ngi sngap na ki paidbah namar lada ngin shu thaw tang ma ngi ka lah ban long kaba biang hynrei kam long pura.
Da ka jingai jingmut lang ngin pyrshang ban pynwan dur ïa ka manifesto ba kan lah ban peit lut ïa kiei kiei kiba  mynta ki 5 snem kiba ngi khlem lah ban pynurlong ïa kaba ki paidbah ki la khmieh lynti," u la ong.
Wat la kam ïohi ki khmat hynrei ka pule puthi ka dei kaba ha khmat tam ha ka jingim jong ka.
Ka samla Bertina Lyngdoh kawei na ki samla kaba don ïa ka jingduna ha ka bor ïohi ka la pynpaw ïa ka jingsngewkmen ba ka la lah ban pyndep ïa ka National Eligibility Test bad ka Junior Research Fellowship.
Na ka liang kane ka samla ka la ïathuh ba kala ïa khun ïane ka  eksamin la lai sien bad ha ka sien kaba saw ka khlem lah ban leit namar ka dei ha ka por pakhang Shnong na ka daw jong ka khlam Covid bad kane ka dei ka sien kaba san ba ka thoh bad ïoh ïa ka jingjop.
“Nga sngew sarong ba nga long ka wei na kiba nyngkong napdeng kiba duna ha ka bor ïohi ban pass ïa kane ka assistant professor bad ïa ka eksam Junior Research Fellowship," ka la ïathuh.
Shuh shuh kala ïathuh ruh ba na ka liang ka jong ki, ki dang tih bniah ba lah don ne em ha north east jong ngi kiba la pyndep ïa ka NET eksam bad ïa ka JRF napdeng ki briew kiba duna ha ka bor ïohi, bad haduh mynta kim pat lap ba don kum kita.
“Ngin hap ban tih bniah bha lah don ne em ha ka North East baroh ka wei kiba pyndep ïa kane ka kyrdan pule, hynrei ha Meghalaya dei tang ma ka kaba la lah ban pyndep haduh kat kane ka kyrdan," ka la ïathuh.
Ka la bynrap ruh da kaba ong, “Nga  dap da ka jingsngewkmen ba ngan long kaba lam khmat na ka bynta ki samla kiba don ïa ka jingthrang ban pynurlong.
"Haba ïadei bad ki jingeh kiba ka ïa kynduh, na ka liang ka samla Bertina ka la ïathuh ba bun ki jingeh kiba ka ïa kynduh ha ka lynti jong ka namar ka hap ban shaniah ha ki wei pat,  bun na ki briew kim tip ka kot aiu ba ka don kam bad ha kata ka kot kiei kiba don bad kim lah ban pynlut ïa ka por ka jong ki ban shong bad ka.
Ka la bynrap ruh da kaba ong bun kim lah ban pynlut ïa ka por ka jong ki ban pynpule na ka bynta jong ka, ka hap ban pule ïa ki kot kiba ka pynkhreh bad teng teng kam lah ban pyndon kam ïa ka Laptop namar ba ym don bording.
“Don ki briew kiba leh bha tang na jrong bad nadien pat ki long arsap, ki pyrshang ban tan ïa ngi sha dien, la ka dei ha ka kam ka jam ne ha kiwei pat, kine ki dei ki jingeh kiba ki samla ki ïa kynduh," ka la ong.
Na kaliang kane ka samla ka la kyntu ïa ki samla pule ban trei shitom watla bun ki jingshah kynthoh ki don.
“Don ki sngi kiba ngam lah ban set ïa ki ummat, wat hapdeng u paidbah ba bun, nga sngew kumba ngan kynran dien noh, hynrei haba nga sngap ïa ka mynsiem ka jong nga , ka ong em phi ïaid ha ka lynti kaba dei, phi trei shitom bad U Blei Un sa leh ïa kaba dei ban leh," ka la ong.
Ka khubor kaba ka phah sha ki samla pule ka long, “Phi long kat ka ba long, phi dei ban hun, haoid ha ka jingim briew, ngi don ki jingeh kiba ngi hap ban ïaid lyngba, hynrei lada ngi sngap ïa kita baroh phin ym lah ban long u khlur ne u rishot u ba skhem ban tei ïa ka lawei".
“Haba nga pass kham kmen ki paralok, ki briew bad ka imlang ka sahlang ban ïa kaei kaba nga kmen.
Lada phi sngap ïa kaei kaba ka mynsiem ka ong phin long u khlur na ka bynta ïalade bad ïa kiwei.
Nga ïalade nga sngap ïa ka mynsiem ba ka kren, nga khlem sngap ïa kaei kaba ka jingmut jingpyrkhat jong nga ka ong," la ong ka samla Bertina.
U MLA ka 19 South Shillong, u Bah Sanbor Shullai ha ka 12 tarik u Naiwieng, 2022 u la plie ïa u mawnongrim na ka bynta ban shna ïa ka ïew thymmai G+4 ha Ïewdak Laban Municipal Market Shillong.
Ïa kane ka jingtei la mang lyngba ka skhim jong ka NEC (North Eastern Council) haduh T.14,27,50,000.00 klur.
Haba kren ha kane ka sngi plie mawnongrim, u Bah Sanbor Shullai u la ong ba kane ka ïew ka dei kawei na ki ïew ba la rim tam naduh ka por jong ki phareng.
U Bah Sanbor u la ong ba kane ka ïew kadei ka pliang ja jong kane ka raid Laban pyllun baroh kawei.
U la ong ba da ka jingdon jong kane ka ïew kan ïarap ïa kito ki para marjan ba kin wan ïew sha kane ka thaiñ bad kim donkam shuh ban leit shaduh sha ïewduh lane khyndailad namar kijuh ki mar, kijuh ki dor lah ban ïoh na kane ka ïew.
Lah ban kdew ba ïa kane ka ïew yn sdang noh ban shna bad yn pyndep la kumno kumno hapoh 24 bnai.
Ha kane ka sngi la don lang u CEO ka tnad Shillong Municipal Board u Bah F.B Chyne, Rangbah Shnong, ki heh ophisar na ki tnad bapher bapher lem bad kiwei.
Ka jylla Manipur ka la ïoh ban khur ïa artylli ki takma ksiar ha ka sngi nyngkong jong ka jingïakop ñiah saikil jong ka lympung ïalehkai ka 2nd North East Olympic Games 2022 kaba la long hapoh ka khlaw Malki, Shillong.
Kine ki arngut ki rang ñiah saikil jong ka jylla Manipur kiba la jop ha ka elite bad ha ka junior cross country.
Ha ka jingïakhun kaba eh jong ka elite event, ki nongñiah saikil kin hap ban ïaid haduh saw kylla naduh ka khyrdop shaduh shapoh jong kane ka khlaw ba itynnad ka khlaw Malki ter ter shaduh ban kiew shalor jong u lum Shillong bad sa wanphai biang pat shapoh.
Kane ka jingïakob jingñiah saikil kaba dei ruh ka jingïakhun kaba eh bha ha kaba la ïohi ïa ki nongñiah saikil kiba la ur bad mynsaw hynrei kiba la ïeng biang koit bad ban ñiah biang ïa la ka saikil bad ïaleh tyngeh ban jop, la sakhi ïa ka jingrisa jong ki paid ha kaba u rang ñiah saikil jong ka Mizoram u Mesak Vanlalvena u la ïoh ïa ka jingaimynsiem jong ki paidbah kiba la ai hala bad pynkhih ïa ka mynsiem jong u ban ïakhun tyngeh haduh ba un da poi haduh ba kut jong ka jingpynher saikil, ha kane ka jingïakhun u la ïoh ïa ka takma rnong ha ryngkat bad ka khmat shiliang kaba la jngem.
Ïa ka takma ksiar la ïoh ban khur da u nongñiah saikil na ka jylla Manipur u Khundrakpam Ronel Singh, bad bud sa u Kevin John Khyllait uba la wan ba ar bad khur ïa ka takma rupa.
Ha ka jingïakhun ñiah saikil jong ki kyrdan junior, u AZ Thotmachan na ka jylla Manipur u la khur ïa ka takma ksiar, katba u Pynshailang Khyllait na ka jylla Meghalaya u la wan ba ar bad khur ïa ka takma Rupa bad u Vanlalruata na ka jylla Mizoram u la khur ïa ka takma Rnong.
Ka jingsam ïa ki takma kan sa long mynta ka sngi ka 12 tarik Naiwieng hadien la dep ka women’s cross country bad ka downhill event na bynta ki shynrang bad ki kynthei.
Kan long ka jingsah jingkynmaw ha ka history jong ki nongshong shnong ka Reserve Gittim village ha West Garo Hills.
Ha ka jingïalang ainguh ba la pynlong da ki nongshong shnong, u MR u la sam ïa ki pata jaka sha ki 100 tylli ki longïing ha ka jingsakhi u Swapnil Tembe, DC, West Garo Hills bad ka Rikse R Marak, CEO, Tura Development Board bad kiwei kiwei.
Ha ka 19 tarik u Nailar 2018, ki la phah ïa ka dorkhas sha u myntri rangbah ka jylla ban pan jingïarap na u halor ki jingeh ba ki ne ki nongshong shnong ki ïakynduh.
Ïa kane ka kam la shim khia wat hapdeng ka jingpynthut ka Khlam Covid 19, la lah ban pynbiang ïa shibun ki jingeh.
U myntri rangbah ka jylla u la lah ban ai mynta ka sngi ka 11 tarik u Naiwieng ïa ki pata sha ki 100 tylli ki longïing kiba dei hok ban ïoh ïa kine ki pata jaka katkum ka jingpan bad jingdawa jong ki ban long trai ïa ki jaka.
U Myntri rangbah ka jylla u la ong, “Ka jinglong trai ïa ki jaka ka dei ka jingithuh ïa ki nongshong shnong ka jylla.
Namar kata, ka jingpynlong trai ïa ki jaka ki puta, ka dei ka mat ba hakhmat eh jong ngi.
Ha ka jingïaid lynti jong ngi saw snem shiteng mynta ka la long ban ïarap kat ba kot ka bor ban pyn ïoh ïa ki briew ha Reserve Gittim, ba kin ïoh ïa ka hok jong ki kum ki nongshong shnong jong ka Meghalaya.
Bad ngin dang ïaid shakhmat ban ïarap ïa ki nongshong shnong ka jylla ki ba mad ïa kine ki juh ki jingeh.
U Swapnil Tembe, DC, WGH, u la bynrap da kaba ong, “Ka jingshong neh shi jaka ka long ka ba donkam.
Na ka bynta ki jingapply loan, ki jingplie account ha ki bank bad kiwei kiwei, donkam ban don ka pata bad ki kot ki sla jaka khnang ban lah ban pynshisha ïa ka jingshong neh ha kato ka jaka.
Ki don ruh ki jaka ha Tura bad ha ka jingpeit ki bor district, ki ba ngat jingeh ha ka jingwad jingtip ïa ki jingeh jong ki nongtrei, ki nongïarap, hynrei ïa kine ruh la lah ban pynbiang da ka jingbthah bad jingïarap u Myntri rangbah.
"Ban pynbiang ïa ki jingdonkam jong ki nongshong shnong ka thaiñ, ki tnad treikam ka sorkar jylla ba kynthup ïa ka tnat um, tnat bording elektrik kin hap ban trei ryngkat ryngkat.
Ki nongïoh bynta ïa kine ki pata, kim lah khlem da pynpaw ïa ka jingsngew jong ki, kawei na ki nongïoh bynta, ka Sharon D Sangma ka la ong, “Ha u snem 2018, u CEM u la sdang tohkit halor ki jinglong trai ïa ki jaka, hynrei ki la ngat jingeh shibun namar ba kim don ïa ki kot ki sla kiba biang ban pynshisha halor ka jinglong trai jong ki, kane ka la buh jingeh ban ïoh tan bording elektrik bad umbam ha ïing bad kiwei kiwei ki jingdonkam.
Nga da sngewnguh ïa u CEM, u Myntri rangbah kiba la ïarap shisha ïa ngi ban ïoh ïa ka pata jaka, kaba long shisha kum ka jingphohsniew kaba ngam lah mutdur ba kan urlong shisha mynta ka sngi.
"Sa ka Remsoni Ch Marak la bynrap, “Ha ka por ba ngi leit sha ki ophis treikam na ka bynta ban pan loan, ngi la shah kylli la ngi don ne em ïa ka pata jaka, namar ba ngim don, ngim shem la lah ban ïoh ïa ki loan namar ba ngim don ïa ki pata.
Hynrei mynta ngi lah ïoh ïa ka pata jaka kaba long shisha ka jingkyrkhu ïa ngi baroh.
Ngi da sngewnguh ïa ki nongleh bha baroh".
Ka klob ba radbah kaba don ruh ha ka lympung Indian Super League (ISL) ka la soi pura ïa u samla Khasi uba dang 18 snem ka ‘rta, u Halen Nongtdu.
Ïa kane ka kontrak u la rai ban pynkut haduh u snem 2026.
Une u samla uba la pynsngewsarong biang ïa ka jylla Meghalaya da ka jingïoh ïa ka kabu ban ïasoh bad kane ka klob kaba radbah jong ka India, u la don ha ka Indian Arrows ha u snem 2017 kum u rangïalehkai ha ki bynta ba shadien (center back).
U Nongtdu u la san ruh da kaba u la don ha ka Junior Team jong India, na ka jingsdang jong u na ka thup jong ki 15 snem shapoh haduh ka thup jong ki 20 snem shapoh.
Kawei pat ka jingpynkmen ïa ka jylla ka long ba une u samla u la long ruh u kapten jong ka India (ha ka thup jong ki khynnah kiba 20 snem shapoh) bad uba la ïalehkai lang ruh bad u Gurkirat Singh, u Nongtdu u la lamkhmat ïa ka India ha ka SAFF U20 Championship ha Bhubaneshwar ha shwa ba un mih khmat ïa ka Blue Tigers ha ka U20 AFC Cup Qualifiers ha Kuwait.
Kane ka jingsoi ïa une u samla uba dang 18 snem kala long ka jingmyntoi lang na ka bynta ki khlur paw khmat kiba don ha ka klob Mumbai City.
Une u samla un sa ïoh ban mih madan ïa kane ka klob ha 1 tarik Kyllalyngkot jong u snem 2023.
“Ban ïoh don bynta bad ka klob Mumbai City kadei ka kabu kaba khraw ïa nga, bad nga la long la khreh ban shim ïa kane ka synjam ban long lang kum kiwei ki rangïalehkai ha kane ka klob.
Nga dang samla bha, bad nga kwah ban buh dak ei ei ha kane ka jingïalehkai phutbol.
Kawei pat ka jingmyntoi ba nga ïoh ban ïasoh bad kane ka klob ka long ba ngan nang shuh shuh na kiba la kham kham tbit bad kiba la kham slem ha kane ka klob, kata hapoh bad shabar madan.
Ngam sngew lah ap shuh ban sdang noh ïa kane ka kam bad ban sdang noh ïa ka lynnong kaba thymmai ha ka jingim jong na" ong u Halen Nongtdu.
U Des Buckingham uba dei ruh u coach ba ha khlieh duh jong kane ka klob u la ong “kumba ngi la ïai pyrshang ban ïai pynbiang bad ïai pyntbit ïa kane ka klob, ngi kwah da ki samla ban mih khmat ïa kane ka klob.
Ngi ngeit skhem ban pynkiew ïa ki samla donsap bad ban ai ïa ki ka lad bad ki rynsan kiba heh kiba long ruh ka jingkob na ka bynta jong ki bad sngewthuh ruh ïa u pud bad ka bor jong ki.
Nga kwah ba pynpaw ba u Halen un lah ban pynskhem shuh shuh ïa ngi khamtam ïa ka jingngeit ba ngi la buh ha u.
Ha ka jingïaid lynti jong u kum u samla u la pyni ïa ka sap ha ka phutbol, la ka long ha ka jingïakhun ha ka jylla ne shabar ri ruh, ngi la sngewkmen lypa ban ïoh ïatrei lang bad u ryngkat bad ka Mumbai City".
La kha ïa u Halen ha ka 2 tarik Rymphang 2004 bad u dei napoh East Jaintia Hills.
Ka Mumbai City kan sa ïakhun ïa ka Chennaiyin FC ha ka 11 tarik Nohprah mynta u snem ha ka lympung jong ka ISL.Ka Mumbai ka don ha ka kyrdan ba 3 jong kane ka lympung kaba dang ïaid mynta, da ka jingïoh 9 poiñ na ki 5 sien ba ka la ïakhun.
Mynta ka sngi ki paidbah na ka 1-Nartiang Assembly Constituency kiba la don da ki phew hajar ngut kila wan poi sha ka jingpynskhem nongkitkam ka 1-Nartiang National People Party (NPP) Constituency Block Committee kaba mihkhmat u Ma Sniawbhalang Dhar  kaba la pynlong ha Ïewpynsin Wahiajer West Jaiñtia Hills District.
La pynsngew da kiba bun na ki nongkren ha kane ka sngi ba kim pat ju sakhi kum kane ka jingïalang Elekshon kaba dei ruh ka sien kaba nyngkong jong kane ka snem ba ki paidbah kin wan da ki hajar ban ai jingkyrshan ban pyndap lut ïa katei ka jaka ba pynlong jingïalang naduh ki bynta jong ka Ïawpynsiñ bad shaduh ki bynta ka surok.
Ha ka jingïalang la pynskhem ïa ki nongkitkam ka 1-Nartiang National People Party (NPP) Constituency Block Committee.
U Ma Sniawbhalang Dhar haba ai jingkren ha kane ka sngi ula pynsngew ïa ki kam pynroi kiba la wanrah hapoh ka Constituency kiba ïadei naduh ka jingpynbha ïa ki surok, ki lynti syngkienkiba la dep pyntrei, shuh shuh ki dang don ruh kiba dang pyntrei bad kumjuh ïa kiba la dep ban mang pisa  kumjuh ïa ka madan ïalehkai ha shnong Wahiajer kaba ïaryngkat kyrdan ha ka pyrthei kaba duna ïa ka 40 klur tyngka, ka ban sa plie noh ha u bnai Lber jong u snem 2023 bad kiwei de kaba la kynjoh 500 klur tam.
Ula pynbna ba un plie paidbah ïa ka C&RD Block ba thymmai ha shnong Namdong ha ka 21 tarik mynta u bnai.
‘Tang kane ka sorkar kaba la wanrah jingmyntoi ïa ki nongrep lyngba ka jingpyllait ïa ka pisa kaba la tip kum ka FOCUS.Kane ka sorkar kala pynkiew ïa ki Self Help Groups na 4 hajar tam sha ka  45 hajar ki Self Help Groups.
Ha kaba ïadei bad ka jingïoh ïarap ki paidbah ha ka pang ka shitom lyngba ka MHIS la pynkiew noh sha ka 5 lak tam tyngka.
Hynrei kiba pyrshah ïa kane ka sorkar ki don manla ka sngi katba kiba pynïasoh sha ka NPP ki don manla ka kynta", la ong u Ma Sniawbha.
Kum u nongmihkhmat ka 1-Nartiang Constituency lada u wan biang ha ka jingjop un sa long u nongsam myntri bad kane long ka jingmyntoi kaba khraw ïa ka Constituency kaba long kum ka jingïoh nong kumba thied jaiñ kawei na ïew, ïoh ei lai tylli namar haduh 4, 5 ngut ki MLA ki long na ka juh ka longïing.
Da kaba pynkut ka jingkren u kyntu ban wanrah ïa ka roi ka par ha ki liang baroh dei ban don ‘ka jingïatylli kaba long ka bor, ka jingïaishah ka long jingjop bad ka jingïohi jngai kaba wanrah ka jingphuh jingphieng’.
Kiwei de kiba ai jingkren ki long u Waheh Shnong ka Namdong-B Ma Damian War, u Briwon Pohshna na Ummulong, u CEM ka JHADC Ma Thombor Shiwat, MDC Ma Jesse Suiam, Bah Bajop Pyngrope nongaiktien ka NPYF, MLA ka Jowai uba dei ruh u President ka NPP West Jaintia Hills u Ma Wailadmiki Shylla uba la pynskhem ïa ki nongkitkam ka Nartiang Block Committee, u MLA ka Mawhati uba dei ruh u myntri sorkar Ma Dasakhiat Lamare, Ma Ngaitlang Dhar katba ïa ka jingïalang la pynïaid da u Ma Hamkom Khynriam President NPP Nartiang.
La pynphuh pynphieng shuh shuh ïa kane ka jingïalang da ka jingshad pliang na ka Wahiajer, na Ummulong, jingrwai na Mynsngat bad na ki nongshong ïew Namdong-Khanduli.
Ka Assam ka la ïoh ban lam khmat ha kane ka 2nd North East Olympic Games 2022, kata da ka jinglah ban tam ha ka miej ïakheiñ poiñ jong ka jingïoh takma, kaba dei ruh ka sngi kaba ar jong kane ka Olympic.
Ha kane ka jingïakhun ka Assam ka la ïoh haduh 6 tylli ki takma ksiar na ki nongïakhun jngi um.
Ïa kine ki nongjop la ai ïa ki takma mynta ka sngi hi ha Crinoline Swimming Pool Malki.
Katba ka Manipur ka la ïoh kawei ka takma ksiar ha kane ka jingïakhun.
Ka Assam ka la ïai kyntiew shuh shuh ïa ka jingïoh takma namar da ka jingïoh ïa 3 tylli ki takma Rupa bad 2 tylli ki takma rnong bad ka Manipur ka la ïoh saw tylli ki takma Rupa bad 2 tylli ki takma Rnong.
Ka Tripura ka la ïoh 3 tylli ki takma Rnong ha kane ka jingïakhun jngi um.
U Dishant Buragohain (Assam) u la ïoh ban khur ïa ka takma ksiar ha ka jingïakhun 100 m (freestyle) da ka jinglah tang 56.16 sekhon, bud pat u Angshuman Kashyap uba dei hi na ka jylla Assam da ka jinglah da 56.66 sekhon.
Katba u Prasanta Poddar ka jylla Tripura u la wan balai da ka jinglah da 59.75 sekhon.
Haba phai pat ha ka jingïakhun jong ki kynthei ha ka thup 100m (freestyle) ïa ka takma ksiar la khur da ka nong Assam ka Jahnabi Kashyap da ka jinglah ban jngi da 01:01.51 bud pat ka Darshita Baruah (01:06.96) kaba dei hi na Assam, bad ka Dekalu Th Panmei (01:10.65) jong ka jylla Manipur ka la ïoh ïa ka kyrdan ba lai.
Ha ka jingïakob jong ki shynrang kaba dei ha ka thup 50 m (breaststroke) la ïoh ban khur da u nongjngi um ka jylla Manipur u Ningombam Jeson Meitei (00:31.75) bud pat u  Moiranthem Thouba Meitei (00:32.26) uba dei hi jong ka jylla Manipur bad ïa ka kyrdan ba lai la khur biang da u nongngi um ka Assam u Mriganga Gogoi (00:32.51).
Ka Disha Gogoi na ka jylla Assam ka la ïoh ban khur ïa ka takma ksiar ha ka jingïakhun jong ka thup 50 m (breaststroke) da ka jinglah ban jngi tang 00:37.38 sekhon, katba ïa ka kyrdan ba ar la ïoh da ka Nivrti Cherian Datta (00:39.34) jong ka jylla Assam bad bud pat ka  Kangabam Kevashri Devi (00:40.72) na ka jylla Manipur.
Ha ka jingïakhun 100 m (backstroke) ka Krishnali Doley (01:15.59) na ka jylla Assam ka la ïoh ban khur ïa ka takma ksiar, katba ka Laitonjam Jessica Chanu (01:16.79)  jong ka jylla Manipur ka la ïoh ïa ka takma Rupa bad ka Adriza Rani Chetia (01:24.73) na ka jylla  Assam ka la khur ïa ka takma Rnong.
Ka jingïakhun jong ka thup 4x50m (freestyle relay) jong ki shynrang, ka Assam ka la ïoh ban khur ïa ka takma Ksiar lyngba ka jinglah ban jngi da 01:44.19, bud pat ka Manipur da 01:49.46 bad ïa ka kyrdan ba lai la khur da ka Tripura da ka jinglah ban jngi 01:54.56.
Ha kane ka juh hi ka kyrdan jong ki shynrang (4x50m men’s freestyle relay) ka Assam ka la ïoh khur ïa ka jingjop da  02:05.25, ka Manipur ka la bud da 02:14.97 bad ka Tripura ka la ïoh ïoh ka kyrdan ba lai da 02:32.22.
U President jong ka seng Voice of People Party (VPP) u Bah Ardent Miller Basaiawmoit, u la ong ba kane ka seng saiñpyrthei ka ba thymmai, kan pynïar ïa ka shnat jong ka sha Garo Hills ha kaba kan sei ïa ki kyrtong ban ïakhun na ka bynta ka elekshon 2023.
Haba ïakren bad u Kynjatshai, halor ka jingpynkhreh jong ka VPP ïa ka elekshon 2023 , u Bah Ardent u la ïathuh ba ka VPP ka la ïaid shakhmat ban pynkhreh  ban aireng na ka bynta kane elekshon 2023.
‘Ngi la kynduh bad ki paidbah kylleng kylleng, ban pyntip ïa kaei ka daw ba la thaw ïa kane ka seng saiñpyrthei ba thymmai  bad kiei ki nongrim jong ka, bad ka seng ka la ïaid shakhmat ban wad ïa ki kyrtong ki ba sngewthuh jingmut bad ki nongrim ki ba ngi don", la ong u Bah Ardent.
U Bah Ardent u la kdew ruh ba ha man ki jaka ba ki nongïalam kane ka seng ki leit ban ïalap elekshon ka don ka jingpynpaw jong ki paidbah ïa ka jingthrang ïa ka jingkylla.
“Kat sha ba leit ki briew ki ong ba kin phai sha kane ka seng saiñpyrthei kaba thymmai, hynrei ka ba sngewsih ka long halor ka jingbym lah ban sei ïa u kyrtong na baroh ki constituency", u la ong.
“Ka long kaba suk ban ïoh  ïa ki kyrtong hynrei ka long  kaba eh ban sei ïa u kyrtong uba biang, uba sngewthuh, ïa ki nongrim jong kane ka seng saiñpyrthei bad kiba ka seng kan sngewthuh  ba kita ki kyrtong ki long kiba biang ban tyrwa sha u paidbah", u la bynrap.
U Bah Ardent u la ong “Ka don ka jingphylla halor kane ka elekshon 2023 namar nga la don ha ki sengsaiñ pyrthei  kiba pher kum ka UDP ka HSPDP hynrei kaei ka ba nga shem haba nga leit sha u paidbah ka  long ba u paidbah u kwah ïa ka jingkylla bad kwah ïa kane ka seng saiñpyrthei kaba thymmai".
U la ong ba ka la don ka jingkhmih lynti ba ki paidbah kiba kwah ïa kane ka seng saiñpyrthei bathymmai bad kyrmen ba kin ai ka jingkyrshan khamtam na ka bynta kito ki Constituency, kiba la dep ban pynthikna ïa ki kyrtong, namar ba ki don ka jingthrang ban wan ka jingkylla halor ka shynshar ka khaddar.
U Bah Ardent u la ïathuh ba haduh mynta ka VPP ka la pynthikna ïa ki 14 -15 tylli ki kyrtong ki ban ïakhun na ka bynta ka elekshon 2023, kiba la pynkhreh bad kin dang don kiba tyrwa ba ki kwah ban ïakhun na ka VPP hynrei namar ba ka seng ka ïeng ha ka nongrim ka bym lah ban ïapeiñ ïa ki nongrim, kumta kam long ka ba suk ban ai tiket katba don kiba pan.
Halor ka Rilum Garo, u la ïathuh ba kumba ka long mynta ka VPP kan buh kyrtong ha Rilum Garo ruh.
“Ka don kawei ka constituency kaba ngi la dep ban rai ban pynïeng kyrtong namar ba ka party kaba ïeng halor ka nongrim", u la ong.
U Bah Ardent u la ong ruh ba namar ba ka dang dei ka seng saiñpyrthei ba thymmai ka dang don shibun ki jingduna, ki jingtlot, ha ka jingïaid lynti ban pynïaid ïa ka seng saiñpyrthei, khamtam halor ka jinglut jingsep kaba bun bym don ka spah ka phew, hynrei ba la kyrshan hi para maki.
“Ha ka VPP ki briew ki lah ban ithuh tang ïa u Bah Adelbert Nongrum u ba dei u MLA mynta bad ïa u Bah Ardent M Basaiawmoit namar ba nga dei u MLA barim hynrei lait nangta baroh ki kyrtong ki dei ki khmat ki ba thymmai hynrei ha Constituency jong ki, ki dei ki khmat ki kyrtong ki ba ki nongshong shnong ki ïa kren halor jong ki, na ka ta ka daw ngam ïohi kan don ka jingeh namar haba ngi sei ïa ki kyrtong, ki dei kiba biang ka jingnang jingstad kiba don ïa ka nam ba bha ki bym pat don ïa kano kano ka jingthohbria bad ki paidbah kin peit ïa kita", u la ong.
U la ong kumba ka long ka Delhi,  ïa ka APP la ithuh tang ïa u Arvin Kejriwal  hynrei kaei kaba jia ka long ba wat ïa ki seng saiñpyrthei, kiba la suh thied bha, kiba la rim ki shah kyntait na u paidbah kumta ym lah ban ong ba dei tang maki ba lah ban thaw pyrthei  hynrei ki nongrim kiba ïahap bad ka jingangnud ki paidbah kan wanrah jingjop namar ba ki nongshong shnong ki kwah ïa ka shynshar khaddar kaba khuid, ki la ïohi ïa ka jingbym itynnad ha kine ki san snem.
Ka kynhun ïalehkai phutbol jong ka Meghalaya ka la pynkut ïa ka jingïalehkai da kaba don ha khliehduh jong ka Group 2 ha ka thup jong ki khynnah shynrang kiba hapoh 21 snem (U-21 men’s phutbol) bad kan sa ïalehkai pyrshah ïa ka Manipur ha ka jingïalehkai semi phainal la sngi u Blei.
Katba ka Mizoram ka la pynliem noh ïa ka Manipur da 1-0 mynta ka janmiet ha ka jingïalehkai kaba la long hapoh ka madan jong ka MFA Turf Polo Ground ha ka jingïakhun ban knieh ïa ka kyrdan ba halor duh jong ka Group 1.
Ha kane ka jingïalehkai kaba kine ki ar kynhun ha kane ka sngi ki la ïakhun tyngeh ha ki 90 minit jong ka jingïalehkai, u rangïalehkai jong ka Mizoram u Rohlupuia u la ïoh ban thep ïa ka kol ha ka minit kaba 50 jong ka kylla miet ha khmat jong ki spah ngut ki paidbah kiba Ieid phutbol kiba la ïa Risa narud jong kane ka madan ïalehkai.
Ka Mizoram mynta kan sa ïalehkai pyrshah ïa ka Nagaland ha ka jingïakhun kaba nyngkong eh jong ka semifinal.
Ka Nagaland kaba la shah pynliem noh ha ka Meghalaya da 2-1 ha ka jingïalehkai kaba la long hynne ka sngi.
U Wadajied Kynsai Ryngkhlem u la ïoh ïa ka nam man of th Match ha kaba u la ïoh ban thep ïa ka kol ha ka minit kaba 29 ha shuwa ba u Everbrightson Mylliempdah un thep sa shi kol na bynta ka Meghalaya ha ka minit kaba 62 jong ka kylla miet.
Ka Nagaland ka la ïoh ïa ka lad ban pynphai ïa ka kol ha shuwa ban kut artad ka jingïalehkai ha kane ka sngi ha ka minit kaba 88 jong ka kylla miet bad la sakhi ba ka Meghalaya ka la pynsyrwa kai ïa ka por haduh ban da kut ka por ïalehkai bad rah syndon ïa ka jingjop ha kane ka jingïakhun.
Kine baroh saw kynhun ki la ïoh ban rung lypa sha ka jingïalehkai semi phainal hynrei ha ka miej ïakheiñ poiñ jong ka group pat la pynthikna da kine ki jingïakhun kiba la long mynta ka sngi mano ban don halor duh jong ka group.
Ka Mizoram kan sa ïalehkai pyrshah ïa ka Nagaland ha ka jingïalehkai semi phainal kaba nyngkong eh ha ka por 11 baje mynstep la sngi u Blei, bad bud pat sa ka Meghalaya ka ban ïalehkai pyrshah ïa ka Manipur ha ka por 4:30  janmiet hapoh ka jingshai jong ki flood light kiba tbeh jingshai ïa ka madan.
Ki briew kiba kwah ban wan peitkai ïa kane ka jingïalehkai ka long  khlem jingsiew (free) tangba kat kiba wan kloi ki lah ban rung katba dang don ki jaka shong.
Ka Sikkim kaba la ïoh ïa ka kyrdan kaba lai ha ka Group-2 ha ka jingïalehkai kaba i shongkun bha ha kaba ka la pynliem noh ïa ka Arunachal Pradesh da 5-3 kol.
Ka Arunachal ha ka jingïalehkai pyrshah ïa ka Sikkim ka la ïoh ban thep ïa ki lai kol lyngba u Pungte Lapung uba la thep ïa ka kol ha ka minit kaba 1 mar syn sdang ka jingïalehkai bad ha ka minit kaba 23′, bad u Bengia Bosco uba la thep ïa ka kol ha ka minit kaba 68, katba ka Sikkim pat ka la ïoh ban pynphai ïa ka kol ha ka jingïalehkai kaba da i shongkun shisha ban peit ha kaba ka lah ïoh ban thep ïa ki san kol lyngba u Sahil Chettry uba la thep ïa ka kol ha ka minit kaba 10, u Rohit Gurung u la thep ïa ka kol ha ka minit kaba 42, u Pravin Rai u la thep ïa ka kol ha ka minit kaba 82 bad u Crisnawag Sherpa uba la thep ïa ka kol ha ka minit kaba 86, bad 90.
Mynta ka sngi saitjain pat yn sa sakhi ïa ka jingïalehkai kaba khatduh eh jong ki group stage jong ki khynnah kynthei kiba hapoh 17 snem (U-17 women), ha kaba ka Meghalaya kan sa ïalehkai pyrshah ïa ka Arunachal ha ka Group-2 ha ka por 11 baje mynstep bad bud pat sa ka Sikkim ka ban ïalehkai pyrshah ïa ka Assam ha ka por 3:30pm janmiet ha ka Group-1.
SHILLONG:Ka jingrwai thymmai kaba la ai mynsiem, ba kyrteng ka ‘UM’, ka dei kaba la ïatreilang bad ka kynhun Jal Jeevan Mission, Meghalaya, ka la khot sngewbha ïa ki paidbah jong ka imlang ka sahlang ba kin ïashim bynta ha ka jingjop ïa ka jingthmu jong ka #HarGharJal jong ka Meghalaya.
Ka Meghalaya ka la sdang da ka jingai um kaba 1% ka jingpynïoh ïa ki kor um ha u snem 2018 bad ka la lah ban pynïoh kor um haduh 41.5%, ha kaba kane ka la pynlong kum kawei na ki ri ba lah ban pynbiang ki kor um ha kane ka ri.
Ka ri jong ngi ka la dep ïohpdiang haduh 2 tylli ki jingpyn shlur na ka bynta katei ka kam ba sah jingkynmaw bad kan dei kawei na ki ri ba la ïohpdiang ïa ka jingshim bynta kaba 3 jong ka jingtreikam katkum ka jingkren jong u Myntri jong ka sorkar pdeng ba dei peit ïa ka um jong ka Jal Shakti, uDa ka jingkyrshan bakhraw jong ki paidbah, katei ka kynhun ka la lah ban ïaid shakhmat ha ka jingpynbiang ïa ka scheme Functional Household Tap Connection(FHTC), ryngkat bad ka jingkyrshan bad ka jingtrei shitom na ka liang ka Jal Jeevan Mission(JJM) Meghalaya, ka la pynurlong ïa ka jingphohsniew.
Ka jingrwai ‘Um’ ka dei ka jingïatreilang ryngkat jong ka kynhun tem na Meghalaya, ka, ba la rwai lang bad u nongrwai ba pawnam, u Desmond Sunn.
Katei ka kynhun, ka la ai khublei ïa katei ka kynhun tem na ka bynta kane ka jingrwai ba la ai mynsiem.
Kaleh kmen leh sngewbha Shad Wangala balai sngi kynthih jong ka Garo, ia kiba la tip kum Achik ban ainguh ia u Blei, u Nongai Nongpynlongyn pynkut noh mynta ka sngi.
Ia ka Shad Wangala la tip ruh kum ka shad 100 ksing.
Kane ka long ba ha kane ka leh kmen leh sngewbha la ju pyndonkam haduh 100 tylli ki ksing ha rynkat ka dih yiad um, kaba long shi bynta na ka jong leh leh niam jong ki Achik kiba dang bat ia ka niam tynrai.
Ia ka Shad Wangala mynta ka kynti la pynlong noh ha A’dam, Chibragre ha West Garo Hills.
La pyniphuh iphieng ia kane ka shad da kaba pynlong ruh ia ka die ka thied, ka jingpyni ia ki tiar ba shna hi da ki Achik na Lum Garo.
Shuwa ia kane,ha ka sngi sdangu Chief Executive Member (CEM), Garo Hills Autonomous District Council (GHADC), Tura u Albinush R Marak plie ia ka jingpyni ia ki tiar shna hi Handloom and Handicraft Exhibition.
Ha kane ka sngi la don lang ruh u Linekar K Sangma GHADC Executive Member, Transport and Printing & Stationery, Nathwal S Marak, Executive Member, Civil Works, Winison Ch Marak, Chief Adviser to the CEM, Joint Secretary Peter R Marak, Chairman, Hundred Drums Wangala Festival Committee (HDWFC), Ronald Rikman Ch Sangma, ki dkhot jong ka Nokma Council bad kiwei ki kynrem ki lyndan jong ka Meghalaya.
Ki dkhot jong ka  Committee, ki la iathuh ba ka Shad Wangala ka don ka jingiadei bad ka aiom ot kba, ia kaba la ioh pateng na ki longshuwa manshuwa bad kpa tymmen Achik jong ki.
Ki la ong ruh ba kane ka leh kmen leh sngewbha, ka long ban pynneh ia la ka jong ka riti ka dustur.
U Shongknor jong Hundred Drums Wangala Festival Committee, u Ronald Rikman Sangma u la pynpaw ia ka jingsngewnguh ia ka Sorkar jylla bad Sorkar India kiba la noh synniang pisa sha kane ka leh kmen leh sngewbha.
U la iathuh ruh ba ia ka Shad Wangala la sdang naduh ka snem 1976 ha Asanang, kaba long ka Headquarters of Rongram Development Block.
U la iathuh ruh ba ki dkhot jong ka Nagaland Garo Tribal Council bad u President of Garo Students Union Nagaland Zone ki la wan bad ia shim bynta ha kane ka jingshad Wangala.
U la iathuh ruh ba la don ka ruh ka jingialehkai tynrai Wa∙pong sika, Jakpong Pe∙a, An∙ding O’ka, Rongma Chilsusa∙a na ka bynta ki kynthei, bad Rongma Desusa∙a ia ki shynrang.
Ia kane ka leh kmen la pyniphuh iphieng da ka jingiashim bynta ki samla pule jong ka North Eastern Hill University, Tura Campus.
Ha ka jingialehkai Tan Tyllai, ka kynhun Rongkhon ka la rah ia ka nam lahduh san sien kynthih.
Ka Gondenggre ka la rah ia ka nam lahduh baar.
Ia ki nongjop la ai da ki Trophy, ki Certificate bad pisa.
Ha kitei ki lai sngi ba la pyllong ia ka Shad Wangala la pyllong ruh ia ki jingiakop rwai tynrai  Rugala, Chachat So∙a, bad jingtem ksing.
Ngi im ha ka juk jong ka jingïaleh ha kaba ngi hap ban ïa khun ïa ksaid man la ka khyllipmat la ha ki kam ki jam kamai kajih ne ha ki jingmut jingpyrkhat.
Kum ka jaidbynriew pat haba ngi phai sha ka liang ka jingnang jingstad ka ioh ka kot bad ka rukom im ngin shem ba ngi la ïaleh ban ïa ryngkat kyrdan lem bad kiwei pat.
Katba lada phai pat sha la ka tynrai ne nongrim la jong ngi la nang ringswai ringsdot.
Bad ngim ju phohsniew ban nang pynkhraw ne pynbha biang ïa ka burom kaba kum ka jaidbynriew Khasi Hynñiewtrep ngi la ioh ha ka mynnor.
Dei hangne ba ha kawei ka sngi lada ngim leh eiei ngin sa kyllon noh ha khmat ki bor ba khlaiñ bad ba rieh jong kiwei pat kiba tip bad nang ïai pule ïa ka jinglong ba tynneng bad bym skhem nongrim jongngi.
Namar lada ngi pyrshang katno katno ruh ban long lem thik kum kiwei te ngin nym lah lymda ngi don ïa ka tynrai ba pura kumba la ai da u nongbuh nongthaw.
Ban maramot ïa la ka jong pat kan kham suk shibun.
Hangne nga thew ïa ka rukom im (living standard) bad ïa ka burom ka akor jongngi ha kane ka juk mynta.
Haba phai sha ki khun samla kiba long ka jingkyrmen jong ka lawei kumba ngi iohi mynta te ngi la sdang duh jingkyrmen.
Balei?? Haba ngi iaid ha ki lynti synkien khamtam ha sor teng teng ngi sngewrem bad sngew lehraiñ ban peit ruh ban ïohi ba wat ki khynnah skul ryngkat ki uniform ki la nud la shlan ban dih ki jingdih ba sniew bad ki ktien jakhlia kiba tad dor.
Shano ka lawei ka jaidbynriew rit paid jongngi kan poi haba kumne.
? Watla ym baroh ki long ne leh lut kumjuh hynrei kine kiba paw shabar pat ki pynhiar dor noh ïa ka burom ba bha jong kiba bun ha khmat kiwei pat ki jaidbynriew.
Hangne ngi hap ban wad bad tih jylliew ban lap ïa ka tynrai kaei kaba pynlong ne pynshlur ïa ki khun samla jongngi ba kin tur sha ki jingpynjot ïalade.
Ka lyngkor bad kamram jong ki kmie ki kpa ba ha ïing ha sem ki nonghikai bad nongialam niam mynta ka hap ha ki jingkylli.
Hato ngi ju kit khia mo ban pynwandur ïa la ki khun ki kti naduh ba ki danglung ka ryta.
Ngi angnud ba kin long kumno bad ngi btin da kano ka lynti ba kin iaid.
Lada ha ka ryta kaba ki dang dei ban kilan ïa la ka met ka phad bad ban pynproh ïa la ka bor jabieng bor pyrkhat ki ngop noh ha ki jingmlien basniew bad ki bilor kyiad te shaei kein ka lawei jong ki kan poi??.
Imat ngi la bakla hangno re hangno ha ka imlang sahlang bad katba ki por ki nang iaid ngim salia ban pynbeit ïa ki.
Suki suki kine ki juh ki jingbakla ki kylla mlien bad myllen noh da baroh.
Hynrei ngi dei ban kynmaw ba u symbai uba la bam khñiang un nym lah ban pynmih ïa u jingthung uba bha.
Kumjuh ki khun samla ki bym skhem ka tynrai ne jinghikai na la rympei kin nym lah ban ieng skhem pyrshah ïa ki jingpynshoi ki ban lam sha ka jingjot.
Kum kine ki jingjia jingjot ngim bit ban shu ïa sngap kyllut ne peit matlah kumto khlem da pyrshang noh ban pynbeit pynbha pat sa shisien.
Ka por ka la dawa jur ïa ngi baroh ban ïa tylli biang lang kawei ha ka ban kdew ïa ka lynti kaba dei ïa ki khun samla bad ban pynrung ha ki ïa ka mynsiem sumar lade bad ban sngew sarong haba ki leh ïa kaba dei.
Kumjuh ban sngewrem ne sngewpoh ban leh ïa kino kino ki kam jakhlia kiba ktah mationg ia ka ïing ka sem bad ïa ka jaidbynriew lajong.
Ka jingkhlaiñ bad ka maiñ jong ka jaidbynriew ka shong ha ka jingphuh jingphieng bad ka mynsiem ieid ri jong ki samla kiba mih na ka.
Ki samla kiba ieid bad burom ïa la ka jong ka riti dustur la ka long kano kano ka dur ruh, kiba tip la ka kamram bad kit ïa ka lyngkor haba ka imlang ka sahlang ka dawa na ki.
Kumta ki dei ban long kum ki shipai kiba la khreh bad kilan bha ban mih shakhmat ban ïa khun da ka jingshlur ïa bun ki jingeh kiba lah ban wan la ha ïing ha sem ne ha ka imlang sahlang lada ki lap miet tang ha ki kam sngewbha ne jingmlien ba sniew tang katta ki la liem lypa ha ki nongshun ba bun jait kin pynjot bad kin tlot bor ym tang ïalade hynrei ïa baroh kito kiba shaniah bad don jingkyrmen ha ki.
Namar ki jingïaleh ba nyngkong eh ne u nongshun ba marjan bad shyrkhei tam uba jwat ban jop dei ki jingmlien ne jingkyrni ha ka bam ka dih kiba sniew kiba ngi hap ban ïa khun marwei da lade ïalade hi.
Kiwei kin nym lah ban leh eiei khlem ka mon ba jwat nalade.
Ka ophis jong u Deputy Commissioner ka Eastern West Khasi Hills District ryngkat bad ka jingïatreilang ka Forum Of Change & Upliftment of Society (FOCUS) ka la rakhe ïa ka jingdap shi snem jong ka jingïoh ïa la kajong ka District kaba pura mynta ka sngi.
La pyllong ïa ka prokram ha Madan Mot Tirot Mairang Mission, Mairang ha kaba u Lamphang ka ïing dorbar thawaiñ ka jylla, u Bah Metbah Lyngdoh u la long kum u kongsan ryngkat ka jingsynran lang u myntri ka tnat Water Resources ka jylla, u Bah Brolding Nongsiej uba la long kum u symbud kongsan.
Kiwei kiwei pat kiba la ïadon ryngkat ha kane ka sngi ki kynthup ïa u MDC ka Mairang-Nongkhlaw, u Bah Batskhem Ryntathiang, u MDC ka Pariong-Mawthadraishan, u Bah Jambor War, u Syiem ka Hima Nongkhlaw, u Pa’iem P.M Syiemlieh, u Syiem ka Hima Myriaw, u Pa’iem K.Syiem, u Syiem ka Hima Mawiang, u Pa’iem N.Syiem, u Deputy Commissioner ka Eastern West Khasi Hills District, u Bah W.Nongsiej, u Superintendent of Police ka District, u Bah M.B Syiem, ki ophisar jong ki tnat bapher bapher jong ka sorkar jylla, ki nongïalam shnong, ki dkhot Seng Treilang (SHG) bad ki paidbah ka thaiñ.
Ha ka jingkren u Lamphang ka ïing dorbar thawaiñ ka jylla u Bah Metbah Lyngdoh ula pynpaw ïa ka jingsngewkmen ban ïoh ïashim bynta bad ka jingrakhe ïa ka jingdap shisnem jong ka distrik, bad u la ong ba ka jingïoh distrik ka la long kaba seisoh namar ka jingkyrshan markylliang bad ka jingïatreilang da baroh ki paidbah nongshongshnong.
U la ong ruh ba ka jingrakhe ïa ka jingdap shisnem jong ka Eastern West Khasi Hills District ka pynïoh ïa ka lad ka kabu ban kynmaw ïa ka jingtreishitom jong kito baroh kiba la pynurlong ïa ka jingangnud ki paidbah ka thaiñ ban ïoh ïala ka distrik ïa kaba la plie ha ka 10 tarik u Naiwieng jong u snem 2021.
U Bah Metbah u la ong ruh ba ka jingthaw ïa ki distrik kiba thymmai ka long da ka jingthmu ban pynjan shuh shuh ïa ka synshar khadar sha ki paidbah nongshong shnong bad u la pynpaw ruh ïa ka jingkyrmen ban ïohi ïa ka jingkyntiew kyrdan jong ki ophis bapher bapher kiba don ha ka distrik ha ki por bad ki snem ban wan.
U la kyntu ruh ïa baroh kiba la sakhi lang ïa ka prokram ba kin shim ïa ka jingkitkhlieh ban kyntiew kham shajrong ïa ka distrik ban pynlong kum ka ‘Model District’.
Ha kane ka sngi la ïoh ruh ban plie ïa kiba bun ki projek shna surok bad u la pyllait ruh ïa ka kot lyngkdop ha kaba la thoh ïa ka jingïaid lynti jong ka distrik ha ki liang bapher bapher lyngba ka shisnem ba la leit noh naduh ba la plie ïa ka ha ka 10 tarik u Naiwieng jong u snem 2021 bad la pynphuh pynphieng shuh shuh ïa kane ka jingrakhe da ki jingrwai bad jingshad na ki riewdonsap ka thaiñ bad ka Kids show na ka bynta ki khynnah ba hapoh 3 snem bad ka Miss & Mr Mairang Show, kyrpang  na ka bynta ki Samla.
Lah ban pynkynmaw hangne ba ïa ka Eastern West Khasi Hills District la ïoh ban pynbna kum ka distrik kaba 12 jong ka jylla Meghalaya da u Myntri Rangbah ka Jylla, u Conrad K sangma ha ryngkat ka jingïadonlang kiwei de ki kynrem ki lyndan ha ka prokram kaba ishongkun ba la pynlong ha Madan Tiehpdang, Pyndengumiong, Mairang ha ka 10 tarik u Naiwieng jong u snem ba la dep.
“I Kong Pretty Kharpyngrope bapli i bym pat da slem eh ha ka seng UDP, ila shu kren lamwir ha ki kot khubor, tang ban ïalam bakla ïa ki paidbah, hana ba nga shna hi ïa ki kyndon ha ka UDP bad mynta hana nga pynkheiñ hi.
Tip ki kyndon aïu kita?", la ong u Bah Bindo M Lanong haba pynphai nia ïa ka jingkren ka Kong Pretty ha kawei na ki lad pathai khubor mynta ka sngi.
Ha ka kyrwoh, u Bah Bindo u la ong, “Ngan sngewnguh lada i Kong Pretty Kharpyngrope, President ka Seng kynthei UDP in pynmih tang kawei ruh la biang, ïa kano-kano ka rai lane kata ka jingshna ïa ki kyndon ka UDP da ma nga marwei, ïa kaba nga pynkheiñ hi mynta".
U la ong ba ha ka UDP, la ju don bun ki Committee kiba ai jingmut ïa bun ki jait kam.
Ym ju don ka Committee jong uwei u briew, uba lah ban shna hi marwei bad ban rai marwei, ha ki por ba la leit.
“I Kong Pretty iba la ju don teng ha ka MDP bad iba la ïaleh ïa ka election 2008 na Malki- Nongthymmai Constituency, nga nang mut ba ila tip ïa ki rukom trei kam ka Seng, phewse i kren lamwir bad i kwah eh ba ngam dei ban pynwit ha Nongkrem Constituency, hynrei ban leit ïaleh na Malki-Laitumkhrah, kaba nga la dep mad", la ong shuh u Bah Bindo uba dei uwei na ki nongaibuit ka UDP.U la bynrap, “Nga leit mynta sha Nongkrem namar haduh mynta ruh ym don u kyrtong UDP, hadien ba la mih i Bah Ardent, namar wat ha ka ilekshon ba la dep 2018, ym shym don u kyrtong UDP na kane ka Nongkrem Constituency".
U Bah Bindo uba la pynbna ban ïakhun na Nongkrem wat lada ym ïoh tiket na ka UDP ruh, u la ong shuh shuh ba uba (Lambor Malngiang) ki la pynkhreh mynta, um ju don ha ka UDP bad um dei ruh wat tang u Associate MLA ka UDP, kumba long i Bah S.K.Sun bad u Samuel Sangma, baroh 2 ngut ki Independent MLA.“Kumta wat ïa pyrshang riam ïa nga na Malki-Laitumkhrah, nga la rai skhem ban ym kynriah na ka jaka kaba nga la ïaid la shisnem, ban ïaleh pyrshah ïa u kyrtong UDP-bula jong i Kong Pretty bad kiwei ki nongïalam ba mynta", la ong u Bah Bindo.
Ka Hynñiewtrep Youth Council (HYC) ryngkat ki samla pule na ki kolej bapher bapher ki la mih sha madan ban dawa ïa ka sorkar jylla ban pynpoi noh ïa ka baibam sha ki Bank Account jongki kaba la ap slem bha mynta.
Kane ka jingmih madan bad ïalum paidbah ka HYC ka long ruh hapdeng ka jingpynjari ïa ka kyndon 144CrPC da ka bor synshar district.
Ha kajuh ka por ka seng ka la ai por ïa ka sorkar shi taïew lym kumta kin shim da ka kawei ka sienjam ban ïakhih.
Lah ban kdew ba ka sorkar jylla mar sien pynbna ka seng HYC ban ïakhih na ka bynta ka baibam ka la pynbna ba la pyllait ïa ka song pisa kaba T.169,72,91,679 na ka bynta u snem 2021-22.
Haba kren ha kane ka jingïakhih kaba la pyllong hajan u Mot u Bah Bul Lyngdoh ba don hajan Shillong Law College, Dhankheti, u Education Secretary ka HYC u samla Enlang Sawian u la ong ba ka jingdkoh bad jingpyndik ka sorkar na ka snem sha ka snem ka long kawei na ki dawbah na ka bynta ki khynnah bad samla ban ïoh ka baibam lane ka Scholarship.
U Samla Enlang u la ong ba lada ka sorkar jylla kam pynpoi lut ïa ka baibam ki samla pule na ka liang ka seng kan nym sngap jar hynrei kala byrngem ban leit khang tala ïa ka khyrdop jong ka Secretariat.
Ha kaba ïadei bad ka jingpyndonkam ka sorkar da ka 144 CrPc ha baroh ka sor Shillong, u Samla Enlang u la buh ka jingkylli ïa ka sorkar, “Naduh mynno ba ka sorkar jylla Meghalaya ka la don la ka jong ka riti synshar kaba lah ban pynjngai ïalade ban mih pyrthei ban leit dawa ïa ka hok jong Ha kawei pat ka liang U President jong ka War Jaiñtia Youth Organization Shillong Unit uba dei ruh u dkhot jong ka HYC u samla Yoodahunki Shylla u la ong, “Ngim kwah kum kito ki jait jingkren na ka liang u myntri ka tnad pule puthi u Bah Lahkmen Rymbui, mar sien ïohsngew ba ka HYC kan pyllong ïa ka jingïakhih la pynbna ba la pyllait ïa ka pisa na ka bynta ka baibam jong u snem 2021-2022.
Na ka por sha ka por kane ka sorkar ka la thok la jler ïangi hynrei ngin ngeit tad haduh ba ka pisa jong ngi kan rung sha ki Bank Account ki jong ngi".
U Samla Yoodahunki u la ong ha ka jingshisha kane ka sorkar ka la dei ban sngewlehraiñ ïalade ba balei ba man ka por mih ki samla, mih ki riewrangbah, mih ki sengbhalang ban hylla ha surok.
Shuh shuh la ong ba bun ki samla khamtam ha ki thaiñ nongkyndong haba ki leit pule ki hap kyrshan ïalade dalade bad bun ka por ki pep leit klass da kaba leit bylla tang ban ïoh ban siew bai klass.
Shuh shuh la ong ba ka jingpynslem ïa kane ka baibam ka la pynkynduh jingeh shikatdei ïa ki namar bun ki la khmih lynti ban ïoh ban siew bai klas.
Lah ruh ban kdew ba ka song pisa baibam jong ki samla pule la kumno kumno ka long hapdeng T.25 hajar bad T.30 hajar man uwei pa uwei u khynnah bad samla pule.
Katba na ka liang u General Secretary ka HYC seng kmie u Bah Roykupar Synrem u la ong  ha ka jingshisha ka sorkar jylla ka dei ban pynshlur ïa ki khynnah bad samla pule khamtam ba ka jylla Meghalaya ka la wan ba khatduh ha ka liang ka pule puthi, pynban ka jingpynslem jong ka ban pyllait ïa ka baibam, kiba bun ki la hap pep skul noh.
U Bah Roy u la ong ba ka jylla Meghalaya ka la wan ha ka kyrdan  kaba khatduh ha ka liang ka pule ka puthi.
U MLA/MDC jong ka Ranikor Constituency, Bah Pius Marweiñ, u la buh ïa u maw nongrim na ka bynta ban pyntrei ïa ka skhim umbam umdih na ka Jal Jeevan Mission (JJM) kaba la tip kum ka Nongjri-Nonghyllam Combined Water Supply Schemes (N-NCWSS) kaba ha ka jingmang kaba T.8.94 klur.
Kane ka skhim kan pynïoh um ha ki san tylli ki shnong kata ka Nongjri, Nonghyllam, Poitbli, Nongumsur bad Rajaju bad ba kynthup ïa ki 444 tylli ki longiing.
U Bah Pius u la ong ba hadien ka jingap khmih lynti da ki phew snem  jong ki paidbah jong ki 5 tylli ki shnong kiba don haduh 444 tylli ki longïing ka la urlong mynta ka sngi lyngba jingplie ïa u maw nongrim ba T.8.94 klur tam lyngba ka ophis jong ka Public Health Engineering (PHE).
U la ong ruh ba kumba ka Sorkar India ka la buh ïa ka thong ba ha u snem 2024 kan pynpoi um bam umdih ha baroh ki longïing bad ki nongshong shnong jong ka Ri India kaba kynthup ruh ïa ka jylla Meghalaya.
U la ong ba ha kine ki bnai bad ki snem ki ban sa wan, shibun ki shnong kin ïoh ban pynpoi um haduh ki tyndong iing jong ki lyngba ka JJM bad kiba dang trei shait shait nangne shakhmat kan sa long ka jingmyntoi bad kan pynsuk ïa shibun ki paidbah nongshong shnong hapoh ka jylla hi baroh kawei.
“Ngi sngewthuh shai ba khlem ka um lada ki don kyrhai ka spah kam myntoi ei ei namar ba ka um ka dei kaba kordor tam ha ka jingim jong ngi", la ong u Bah Pius.
Ha ka jingïalang ba la pynïad u Bah S.Najiar u Executive Engineer ka PHE Mawkyrwat, la ïoh ka jingkren na u Bah B.B.Shylla, Secretary ka Shnong Nongjri bad na u Bah Listen Marweiñ kiba dkhot jong ka Nongjri-Nonghyllam Combined Water Supply Schemes, u Bah L.G.M.Kharmih, SDO ka Ranikor Civil Sub Division.
La pynshongshit ka jingrwai kyrpang na ka samla Lapdiang Nongsiej.
Ki pulit ka West Garo Hills, ha ka 9 tarik mynta u bnai, ki la ïoh ban pynlait im ïa ki ar ngut ki briew kiba la shah rahbor ha ki kynhun jong ki riew bymman, bad ïoh ruh ban siat ïap ïa ki ar ngut ki ba suba ba ki dei na ka kynhun jong ki nongrah bor ha Dibru Hills Forest Reserve ka ba dang hap hapoh ka Tikrikilla Police station.
Katkum ka kyrwoh na u Superintendent of Police ka Tura u la ïathuh, ba ha kaba ïa dei bad ka mokutduma ka ba la register ha Tikrikilla PS Case No.24(11) 22 u/s 364A/506 IPC , u wei u nongñiah kali kamai u ba la tip kyrteng kum u Bikas Chetia na Guwahati, Assam, u la shah rahbor ha ka 04.11.2022 na Tikrikilla.
Kumjuh ha ka 09.11.2022, ka Goalpara Police ki la pyntip ba uwei u khynnah u la shah rahbor bad la ïoh jingtip ba la buh ïa u ha West Garo Hills bad ïa kane ka mukotduma la register ha Lakhimpur Police Station, Case No.418/22 u/s 365/387/34 IPC.Ha ka jingtohkit ka ba la pynlong, da ki pulit ha ka jylla, la ïoh jingtip ba kine ki kynhun riew bymman ki dei ki juh ki ba la rahbor ïa baroh  ar ngut ki briew ki ba la shah rahbor, kiba kynthup ïa uwei na jylla Meghalaya bad uwei na jylla Assam.
