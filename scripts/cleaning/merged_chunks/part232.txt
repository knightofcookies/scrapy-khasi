Na ka liang ka Council ka la pynkup burom kyrpang ruh ïa u Bah Mawkordor ha katei ka sngi.
Haba bynrap lang, u Paiem Ainam, Syiem ka Hima Mylliem kum u Symbud Kongsan u la ong ba na ka Hima ki dap da ka jingkmen namar ka shnong Mawklot kadei ka shnong kaba ïaid beit ïaid ryntih bad ka bym ju don kano kano ka kynrum kynram.
“Ki Dorbar Shnong ki dei ki païa jong ka shnong bad ki dei ruh ki païa ba skhem jong ka Jaidbynriew baroh kawei.
Kumta ngi sngew sarong ba don ki nongïalam shnong kiba aiti met ban mynsiem ban shakri ïa ka shnong ka thaw kum maphi," u la ong.
Hadien kane, u Paiem Ainam u la aiti ruh ïa ka Sanad sha u Bah Mawkordor kum ka jingpynkupbor ban bteng ïa ka kam nongïalam shnong nangne shakhmat.
Na ka liang u Secretary ka Synjuk ka Bri u Hynñiewtrep (SNSBH), Bah RL Blah u la pynkynmaw bïang ïa ka jingjia ha ki khyndiat snem mynshwa ha kaba ki paidbah ryngkat ki nongïalam shnong ki hap ban mih da ki lak ngut halor ka jingshah sloit noh ka iktiar jong ki rangbah shnong.
“Hynrei dei ka jingïatreilang bad ka KHADC ba la leit sha Supreme Court bad hadien kane ki Rangbah Shnong bad ki Dorbar Shnong ki la lah pat ban treikam biang kumne kumba ka long mynta," u la ong.
Shuh shuh u ong ruh ba ki Dorbar Shnong ki dei ki kynroh ban ïada ïa ka Jaidbynriew bad khlem ki Rangbah Shnong bad Dorbar Shnong ka Jaidbynriew kan laitlan.
Ha kajuh ka por u la pynpaw ruh ba u Rangbah Shnong Mawklot u dei u dkhot ba radbah ha ka Synjuk uba la don bynta naduh ba seng ïa ka.
Ka Dorbar Shnong ha kane ka sngi ka la pynkup burom lang ruh ïa u Rangbah Dong ka Sohtyngab, Bah Heron Thawmuit uba la kynjoh 25snem ka jingshakri kum u Rangbah Dong ha katei ka shnong ryngkat bad u Bah Mawkordor.
Ka la don ruh ka jingpynkup burom ïa i samla Felisha Kurkalang iba la ïoh 6th Position ha ka SSLC 2023 bad kumjuh ruh ïa ki nongïalehkai kiba la mihkhmat ïa ka jylla ha ki jingïakhun bapher bapher.
Ha kane ka sngi la donlang ruh u Chief Adviser jong u Myntri Rangbah ka jylla, Bah Hamletson Dohling, Myntri MB Kharlukhi ka Hima Mylliem, Project Director ka DRDA, Bah PT Passah, ki Bakhraw na ka Raid, ki Nongïalam Shnong na ka thain Upper Shillong bad ki paidbah nongshong shnong.
La pynphuh shuh shuh ïa ka jingïalang da ka jingrwai bad jingshad na ka Seng Samla bad ruh ka jingphawar na ka Lasyrdoh Group.
Shillong, Naiwieng 08 : Ka Sorkar Jylla ka la rai ban khot ïa ka Harijan Panchayat Committee (HPC) ban ïakren pynbeit khatduh noh ha ka 16 tarik Naiwieng 2023 halor ka jingpyn-khreh ban pynkynriah noh ïa ki na Them ïew Mawlong.
ïa kane la pyntip da ka Sorkar Jylla hapoh ka ïingka bishar High Court jong ka jylla kaba shong bishar ïa kane ka mukotduma mynta ka sngi Balang.
Ha ka hukum, ka Division Bench ba kynthup ïa u Justice W Diengdoh bad Justice B Bhattacharjee ka la ong ba u AG ula pyntip ba ka jingtyrwa ka la wan na ka Sorkar Jylla ba kan khot ïa ka HPC sha ka jingïalang khnang ban lah pynbeit noh shisyndon ïa ki katto katne ki mat jingdawa lane kino kino ki kam ba sahteng hapdeng ki arliang mamla.
Halor kane, u AG ula pyntip ba ïa kane ka jingïalang la tyrwa ban pynlong ha ka 15 tarik ne 16 tarik u Naiwieng, 2023.
Hynrei, ula pyntip ruh ba lada ka HPC ka pynpaw ba kan ym lah ban wan sha ka jingïalang ha kine ki sngi, ka lah ban tyrwa ïa kiwei pat ki sngi khnang ban ailad ïa ki kynhun manla ba kin ïashong bad ïapynbeit noh ïa ki kam baroh.
Ka ïing bishar ka la ong ba ïa mynta, kan ym pynïaid shuh shakhmat ïa ka mukotduma hynrei kan ap ïa ki arliang manla ba kin ïakynduh kumba ki la tyrwa.
“ïa ka jingmih na kane ka jingïalang dei ban pyntip bad wanrah hakhmat ka ïing bishar ha ka dur jong ka kaiphod.
Namar kata, buh ïa kane ka kam ban shong bishar biang ha ka taiew ba nyngkong u Nohprah, 2023" ka la bynrap.
Ha ka 29 tarik Nailar, ka Sorkar Meghalaya ka la pyntip ïa ka ïing bishar ba ka la mynjur ban nang pynbun ïa ka jingai jaka ban shna ïing kumba la kyrpad da ki longïing kiba sah ha Them Metor.
Lah ban kdew hangne ba ka Sorkar ha ka blueprint ka la tyrwa ban pynkynriah ïa ki 342 tylli ki longïing ka Them Metor sha ka jaka jong ka Shillong Municipal Board.
Shillong, Naiwieng 09: Ka jingïakhun Semi Final jong ka lympung NEHU Inter College Cricket (Men) Tournament 2023 kaba la long hynne ka sngi (9 tarik Naiwieng) ka la jam sha kaba kut ha kaba ka St.Anthony’s College ryngkat bad ka BBS College ki la ïohrung sha ka final hadien ka namjop.
Haba phai sha ka jingïakhun semi final kaba nyngkong, ka jingïalehkai ka la long hapdeng ka NEHU, Shillong pyrshah ïa ka St.Anthony’s College, hadien ba jop ïa ka jingkynting (toss), ka NEHU, Shillong ka la jied ban bol nyngkong.
Ha ka pali tied, ka St.Anthony’s College ka la buh ïa ka thong haduh 168 ron naki 20 over bad pynsah sa 3 wicket.
Haba beh ïa kane ka thong kaba 169 ron ba la buh da ka St.Anthony’s College, ka NEHU, Shillong ka la ïohlad ban kynjoh tang sha ka 115 rron na ki 19.3 naba shah pynhap baroh ki wicket.
Ha kaba kut ka St.Anthony’s College ka la khur ïa ka namjop da 53 ron.
Ha ka jingïakhun semi final kaba ar, ka jingïakhun ka la long hapdeng ka NEIAH, Shillong pyrshah ïa ka BBS College.
Hadien ba jop ïa ka jingkynting, ka NEIAH, Shillong ka la jied ban tied nyngkong bad buh ïa ka thong da 117 ron hadien ba shah pynhap baroh ki wicket.
Haba beh ïa kane ka ron ba la buh da ka NEIAH, Shillong, ka BBS College, Shillong ka la pyndep ban kynjoh pura tang hapoh ka 8.1 over bad shah pynhap tang 3 wicket.
Lyngba kane, ka BBS College ka la jop da 7 wicket ban jam sha ka final.
Ka jingïaknieh namlahduh jong kane ka lympung kan long hapdeg ka St.Anthony’s College pyrshah ïa ka BBS College, bad ïa ka final yn pynlong ha ka 11 tarik Naiwieng, 2023, kata lashai ka sngi ha ka por 8.30 baje mynstep.
Jowai, Naiwieng 09: Ka jingïalehkai phutbol haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid da ka West Jaiñtia District Sports Association, (WJDSA) Jowai hynne ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun naka liang ka kynhun ïalehkai jong ka Ladthadlaboh kala lah ban pynliem da 4-2 kol ïa ka Khimusniang, ïa kitei ki kol na ka Ladthadlaboh la thep da u Banteilang Shylla haka minit ba 7, u Daunisakiai Dkhar haka minit ba 44, u Sanbor Kharshanoh haka minit ba 88 bad u Promi Suting haka minit ba 90.
Katba na ka liang ka Khimusniang ïa ki ar kol la thep da u Precious Tang haka minti ba 45+1 bad u Heisniawki Syngkon haka minit ba 90+1.
La pyntip ba ka jingïakhun ha ka 13.11.2023 kan long hapdeng ka Mukhla Raij SC pyrshah ïa ka Mynthong haka por 1 baje shiteng nohphai sngi.
Khliehriat, Naiwieng 09: Ka lympung ïalehkai jong ka kyrdan Super Division Football Tournament 2023 kaba la long mynta ka sngi ha madan Deinchynrum, EJHD bala pynïaid da ka East Jaiñtia Hills District Football Association (EJHDFA).
Haba phai sha ka jingïakhun kaba nyngkong hapdeng ka Thangskai Tiger SC pyrshah ïa ka Dhana SC, ka jingïakhun ka la jam sha kaba kut da ka jingïakhaid hadien ba baroh ar kynhun ki la ïoh ban ïathep mar shi 1-1 kol.
Dei ka Dhana SC kaba la ïoh ban lamkhmat nyngkong ïa ka jingïakhun lyngba ka kol na u Wanlam Kassar haka minit ba 7, hynrei ka Thangskai Tiger SC kam shym la kynrandien bad ïai pyrshang ban thawlad da kumno ban ïoh pynïakhaid ba la pynurlong da u Shanlang Rymbai haka minit ba 12.
Haduh kaba kut ym shym la don ba lah ban pynphai kaba la pynlong ïa kine ki ar kynhun ban ïakhaid.
Haba phai pat sha ka jingïakhun kaba ar, ka kynhun jong ka Khliehriat West YWSC kala lah ban pynliem da 3-1 kol ïa ka Moolamanoh SC, ïa ki kol na ka Khliehriat West YWSC la thep da u Kerlang Tlang haka minit ba 16 bad u Embor Lamare haka minit ba 23 & 55.
Katba na ka Moolamanoh SC la thep da u Kiming Dkhar haka minit ba 90+3.
Ka jingïakhun haka 11 tarik Naiwieng, 2023 kan long hapdeng ka R.Wahshnong SC pyrshah ïa ka Sutnga SSCC, nangta ka R.Iawpynsing SC pyrshah ïa ka R.Shkenshynriah SC.Shillong, Naiwieng 09: Ka Shillong Lajong FC ka la hap ban hun ïa ka shi point hadien ba ka la ïakhaid ha ka jingïalehkai I-League kaba la long hynne ka sngi hala ïing, ha madan 1st Ground jong ka SSA, Polo pyrshah ïa ka NEROCA FC.Haba phai sha ka jingïakhun haduh kaba kut jong ka por baroh ar kynhun ki la ïoh ban thep mar shi kol.
Ha kane ka sngi la ïoh ban sakhi ïa ka jingwan-tuid u paidbah ka jylla ki ba la kyrshan shitrhem ïa kane ka kynhun kaba wanphai biang mynta ha ka I-League hadien saw snem, ha kaba ki jingwan ki nongpeitkai ka la kot haduh 5585 ngut.
Ka Shillong Lajong FC kaba la khmihlynti ban khur ïa ka namjop na kane ka jingïakhun kaba long hala ïing ka la ïoh ban lamkhmat nyngkong lyngba ka kol kaba la thep da u bak (defender), u Daniel Concalves ha ka 34 minit.
Hynrei watla kata ruh, ka NEROCA FC ka la khie im biang, hadien ba ïoh pynïakhaid u rangïalehkai ba na Jamaica, u Fabian Reid ha ka 79 minit.
Hadien ba la shah pynphai, na ka liang jong ka Lajong ka la ïakhun katba lah ban thep ïa ka kol pynjop bad ka la ïoh ruh katto katne ki kabu hynrei kam shym la lah ban pynurlong bad haduh kaba kut ym shym la don ba lah ban pynïakhlad bad ka jingïakhun ka kut ha ka jingïakhaid da mar 1 kol.
Ha kaba kut jong ka jingïalehkai, u Renan Paulino De Souza jong ka Shillong Lajong FC u la ïohpdiang ïa ka khusnam rangïalehkai ba kynsai jong ka jingïakhun lane ‘Man Of The Match’.
Haba phai sha katei ka kynhun kaba na Manipur, ka NEROCA FC ka la ïoh ban kyntiew shi point ha ka miej hadien kane ka jingïalehkai na ki lai sien ïakhun, haba phaidien, kane ka kynhun ka la mad namrem ar sien, kata ha ka Sreenidi Deccan bad ha ka Gokulam Kerala.
Hynrei na ka liang jong ka Shillong Lajong, la ar sien lynter mynta ka la ïakhaid, kawei kaba long shabar nala ïing pyrshah ïa ka Mohammedan SC, bad ka kynhun ka ïeng mynta ha ka kyrdan ba 9 jong ka miej da 2 poiñ.
Ka Shillong Lajong kan sa ïakhun biang ha ka 14 tarik Naiwieng (kaba hap ha ka sngi Hat Majai) hala ïing pyrshah ïa ka Sreenidi Deccan kaba na Hyderabad ha ka por 2 baje nohphai sngi.
Kumba ju long man ka san snem, kane kajuh ka lyer ka ïai beh bad kan ïai bteng ban beh katba ki paidbah ki dang biej ha ka jingpah jingphon jong ki kyrtong ne ki kynhun bapher bapher kiba pynkhreh na ka bynta ka elekshon la ka long na bynta ka elekshon MP kaban sa long shen ha u snem ban wan bad ruh na bynta ka elekshon MDC kaba lehse kan sa long kham hadien.
Lada ïa kren beit tang ïa ka elekshon jied nongmihkhmat ha rilum Khasi – Jaintia barabor la ju ïa kren shaphang ka jingjur ka bor pisa khamtam ha ki khyndiat bnai shwa ka elekshon hynrei katei baroh ka shu kut tang ha ka jingïakynthoh ïa kynnoh bad ka la shu kut kumto ha shiteng suiñ.
Jin lada don ki riewshemphang lane ki samla kiba nud ban ïakhun pyrshah ïa ka bor pisa ha ka por elekshon lehse ki paidbah kin ïoh da kiwei pat ki nongmihkhmat kiba khem pher.
Jan man samoi la ju ïohsngew ba tang shu jan ka elekshon la ka long sha Ïing Dorbar Thawaiñ ka jylla, lane sha Parliament kumjuh sha ki District Council ka jingïakren na ki kyrtong ka long beit ba hap ban ïakhun ïa ka bor pisa, kaba thew beit ba baroh kito kiba jop kidei beit kiba thong da ka pisa ïa ki.
Hynrei, lada kren ïa kane ka bynta ruh bun kiban kyntait namar don ki kyrtong kiba ong ba ki jop khlem da donkam ban theh pisa shibun.
Kumta lada ïathir bha ïa kane ka bynta, kumba 80 ne 90 persen ki kyrtong kiba ïakhun kin ong beit ba kim don pisa hynrei ki kwah ban mih bad aireng namar ki kwah ban ïoh ïa ka jingjop da ka jingieid u paidbah.
Tangba, don pat ki jaka kiba ju pynpaw ba kam myntoi ban kren shaphang ka jingieid ne ka jingshaniah na ki paidbah namar tang shu poi ka por thep vote ki paidbah ki la klet lut ïa kaei kaba ki nongmihkhmat ki trei hynrei ki kynmaw beit tang ïa kaei kaba ki ïoh ha ka khyllipmat ha lynti sha jaka thep vote.
Lada kum kitei ki jingkynnoh ki ïai mih, ym sngewnang shuh ïano shuh yn kynnoh, la yn kynthoh ïa u nongai ne ïa u nongshim.
U kyrtong ba pli tang ban pyntikna ba un jop um banse ban theh lut katba don ei da ka jingkyrmen ba un jop kum u nongmihkhmat paidbah.
Kane lehse ka jingkynthoh kaba ju mih ha shwa ka elekshon kam dei kaba treikam ha baroh ki constituency hynrei ki don ki jaka ba ka treikam borbah bha ka bor pisa.
Ym lah ruh ban len ba kane kadei ruh ka juk kaba kito kiba kham duna ka pla tyngka kim nud shuh ban mih aireng kumba long ha ki khyndiat phew snem mynshwa ba ki paidbah ki mih hi ban synniang lang na ka bynta u kyrtong.
Pynban ka jinglong jingman ha kine ki por mynta ka long markhongpong ha kaba ki paidbah ki khmih lynti ban ïoh khambun bad kim da salia than ruh ban leit mih bunsien sha ïing ki nongmihkhmat lane ki kyrtong ban leit pan jingïarap da kaba ai daw laiphew rukom.
Ka Meghalaya lada ka kwah shisha ban ïoh ïa ki nongmihkhmat kiba stad, kiba shemphang bad kiba la ih bha ha ka saiñpyrthei ka la dei ban kyntait lut ïa kito kiba wan thong da ka pisa bad lada ki shim ruh ki dei pat ban rai da ka jingsngewthuh jingmut lane da kaba pyrkhat 100 sien na ka bynta ka lawei jong ka jylla bad ïa ka pateng jong ki khun ki kti.
Haba phai pat sha ki constituency kiba kham shai bad lah ban ong kiba eh bha ban shah pynbiej ha ka bor pisa, hangne pat ka long ba kin pynap shibun ki jingkylli ïa kito ki MLA/MDC jong ki haba ïadei bad ka rukom treikam jong ki ha ki saw snem tam.
Lada dei pat na ka bynta ki kyrtong ba dang shu mih thymmai, ki jingkylli ba kin buh kan long kiei ki jingduna ba u MLA/MDC u don kaba pynshlur ïa ki ba kin mih ban ïakhun.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u nongmihkhmat jong ki.
Bunsien hi ka jingrem noh jong ki MLA/MDC tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Jowai, Naiwieng 09: Kum ka jingbteng ïa ka Office Order hapoh ka kyndon 144 Cr PC, No.Gen.179/Pt V/CA/MU/NGT/2023/131, Dt.7/08/2023 bad ka jingpyntreikam ïa ka jingbthah jong ka ophis Joint Secretary Government of Meghalaya Forests & Environment Department ban pynthymmai biang ïa ka hukum jong ka ïingbishar Meghalaya High Court katkum ka Order jong ka PIL No.10 of 2019 Dt.03.10.2023, na ka liang jong u District Magistrate ka West Jaiñtia Hills District, Jowai ula pynmih biang ïa ka kyndon 144 Cr.
PC ban ïada na ki kam beaiñ ha shilynter ka Wah Myntdu bad ki rud jong ka.
Kane ka hukum kala khang pyrshah ïa ka jingpom ïa ki dieng ki siej kiba don ha syndah jong ka Wah Myntdu, ka jingsait Jaiñ bad ka jingsait Kali ha ka Wah, ka jingpyllang ïa ki jakhlia ba lang ne ba long-um bad la mana ruh ban pynhap ïa ki jakhlia kiba mih na ka jingshna ïa ki surok sha ki bynta jong ka Wah Myntdu.
Kane ka hukum ka khang ruh ïa ka jingkhlong shyiap bad maw napoh Wah bad na ki rud wah ha baroh shilynter ka Wah Myntdu.
Naiwieng 09: Ka campaign “Ki longkmie ïa ka Um, ka Um ïa ki longkmie", ka sienjam jong ka Tnat Housing and Urban Affairs (MoHUA) ha ka jingiatreilang bad ka National Urban Livelihood Mission (NULM) bad ka Odisha Urban Academy, ka la kut ha ka jingjop ha ka sngi kaba lai jong ka, kata ha ka 9 tarik Naiwieng, 2023.
Ka campaign kaba hap hapoh ka skhim Atal Mission for Rejuvenation and Urban Transformation (AMRUT), ka thmu ban kyntiew ka jingkynthup ia ki longkmie ha ki kam ba iadei bad ka um.
Kane ka campaign ka la saphriang kylleng ha kine ki lai sngi, bad la sakhi ka jingiashim bynta palat 14,000 ngut ki longkmie na ki bynta bapher bapher jong ka ri (lait noh ki jylla ba dang don hapdeng ka elekshon) kiba la iashim bynta shitrhem ha ka “Jal Diwali".
Ha kane ka campaign, kine ki la pynkup bor ia ki longkmie ban leit peit ia palat 530 tylli ki jaka pynkhuid um ba la tip kum ki Water Treatment Plants (WTP) ba don ha kylleng ka ri bad ki la ioh jingtip shaphang ki kam ban pynpoi ka umdih kaba khuid sha ki longiing.
Ki ophisar jong ki jylla ki la pdiang sngewbha ia ki SHG jong ki longkmie, bad ki la ban jur ia ka bynta ba kongsan ha ka jingjop jong kane ka campaign.
La ai ia ki tiar, ba kynthup ki kot ai jingbatai, ki bilor um/ ki klat, ki pla bad ki badge sha baroh ki nongiashim bynta.
Ha baroh kane ka campaign, ki longkmie ki la ioh jinghikai shaphang ki jingdon jingem ba iadei bad ka um, ki la ioh jinghikai na ki riewshemphang halor ki kyndon ban test ia ka jinglong jong ka um, kaba pynpaw ia ka jingsngew long trai bad jingkitkhlieh ia ki jingdon jingem ba iadei bad ka um.
Ki jingphaikhmat jong ka “Jal Diwali" ki kynthup ka jingai jinghikai ia ki longkmie shaphang ka skhim AMRUT bad ka jingseisoh jong ka ha kylleng.
Nongpoh, Naiwieng 09: Ka Seng Hynñiewtrep Integrated Territorial Organization (HITO) na Ri Bhoi District mynta ka ka sngi ka la leit ban ujor syndon da ka shithi sha u Deputy Commissioner ka Ri Bhoi District, kaba dei halor ka jingkynnoh ba ka don ka jingkhrong pisa na ki kali kit syiar ha Ri Bhoi District.
Ka seng ha ka jingïalam u Working President, u Bah Banpynshai Umbah ryngkat bad ki dkhot, watla kim ioh lad ban ïa kynduh ïa u Deputy Commissioner ka Ri Bhoi, u Arpit Upadhyaya, hynrei ki la pynher da ka shithi ban ujor pyrshah halor ka jingkynnoh ba ki don ki kynhun kiba khrong pisa jubor haduh T.30 hajar na kawei ka Kali kit syiar kiba wan na shabar ka jylla ban pynpoi ïa ki syiar hapoh ka jylla Meghalaya lyngba ka surork bah National Highway-6 ha Ri Bhoi District.
Haba ïa kren bad ki Nongthoh Khubor, u Working President ka HITO, Ri Bhoi District, u Bah Banpynshai Umbah, u la ong ba ka seng ka shim ïa kane ka sienjam ban ujor da ka shithi sha u Deputy Commissioner, ka dei hadien ba ka la ioh ka jingujor na ki nongshalan syiar ba ka don ka jingkhrong pisa ha Byrnihat ba kawei kawei ka Kali Pick-up ba kit syiar ki hap ban siew haduh T.30 hajar shuwa ban rung sha ka jylla Meghalaya na Byrnihat.
“Wat la ngim ioh lad ban ïa kynduh ïa u Deputy Commissioner ban pynpaw halor kane ka phang ban ujor halor kitei ki kam khrong pisa jubor na ki kali kit syiar, hynrei ka seng ka la aiti ïa ka shithi sha ki bor ba dei peit ban pynpoi sha u Deputy Commissioner ka Ri Bhoi ba un shim khia halor kane ka kam" ong u samla Umbah, bad bynrap ruh ka seng ka da sngewkhia ruh halor kine ki kam lute ha ki surokbah kiba la ktah pat ïa ki paidbah ha kaba tang na ka daw ka jingkhrong pisa na ki Kali kit syiar ka dor jong ka doh syiar ka la poi sha ka T.400 shi kilo hapoh ka jylla, kaba ktah kylla ïa ki paidbah" u la bynrap.
U la ong ruh ba ka seng ym tang ba ka la ujor ha u Deputy Commissioner ka Ri Bhoi halor kane ka jingkynnoh ba ka don ka jingkhrong pisa na ki kali kit syiar, hynrei ka seng ka ka la phah kopi ruh ïa ka shithi sha u SP ka Ri Bhoi ban ïa shim khia lang halor ka kane ka kam kaba ktah ïa ki paidbah ka jylla.
Shuh shuh, u la bynrap ruh da kaba ong, ba ka seng ka dawa jur na ka ophis u Deputy Commissioner bad ki pulit ka Ri Bhoi ba ki hap ban shim khia ïa kane ka kam khrong pisa na ki Kali kit syiar hapoh ka 1 taiew bad lada kam don kano kano ka jingshim khia ka seng kam banse ban shim da kiwei pat ki lad ki lynti ban pyrshah ïa kum kine ki kam khrong pisa jubor ha ki surokbah na kaitei ki kali kit syiar, u la bynrap.
Jowai, Naiwieng 09: Ka Dorbar Tlang jong ka Jaiñtia Hills Autonomous District Council (JHADC) kaba tang shisngi ka la poi noh sha kaba kut mynta hi ka sngi palei, da kaba pdiang ïa ka Report ba la wanrah da u CEM halor ka Bill jong ka Jaiñtia Hills Autonomous District (Village and Town Development Council) Bill 2023 ïa kaba la dep ban pynbeit da ka sorkar lyngba District Council Affairs Department.
Ïa kane ka Bill la dep ban pass da ka Council ha ka Special Session kaba la long ha ka 20th June, 2023.
Ha kane ka aiñ la pynkup bor ïa ki Dorbar shnong ba kin thaw ïa ki ‘Village Development Council bad ki Town Development Council’ ban pyntreikam shait shait ïa ki kam pynroi kiba wan lyngba ka District Council, Sorkar jylla bad na ka sorkar pdeng.
Katkum kane ka Bill kino kino ki kam pynroi hapoh ka jingpeit jong ka Autonomous District Council na ka liang ki Village Development Council bad ki Town Development Council kin long ki nongpyntrei kam ïa ka lyngba ki Dorbar Shnong jong ki.
Ka Committee ba ha khlieh duh ban peit ïa kane dei ka Executive Committee jong ka Jaiñtia Hills Autonomous District Council, ha kaba ka Executive Body jong ka dei ka Dorbar shnong kaba kynthup ïa baroh ki Officer Bearer ka Dorbar Shnong ym duna ïa ka 6 ngut lane haduh 12 ngut napdeng kine lai ngut dei ban don ki kynthei ban pyntrei ïa kine ki kam pynroi.
Ha kane ki Village Development Council bad ki Town Development Council kin kynthup ïa u Chairman, Vice Chairman, Secretary, Asst.Secretary Treasurer, yn duna ïa ki shiphew ngut ne ym duna 3 ngut ki kynthei kum ki member.
Ha kaba u Waheh Shnong un dei u Chairman.
Ban long dkhot (member) ha kane ka Council ki dei ban long ki trai shnong, ym duna ïa ka 25 snem shaneng, ym dei kiba shong patok palat ïa ka 6 bnai bad ym dei ki Member jong ka District Council.
Ka kam ban long dkhot kam dei kaba duna ïa ka shisnem ne palat ïa ka lai snem.
Ïa ki member dei ban pynpoi shwa sha ka Executive Committee ha shwa ban ai appointment ïa ki bad ki jaitbynriew kiba don ha kane ka Council ki kynthup naduh ki Pnar, Khasi, War, Bhoi, Biate bad Hmar (kiba iadei na ka shnong Khaddum bad Sialkan.
Na ka bynta ki kam pynroi ki ban trei kin kynthup naduh ka jingshna ïa ki jingtei, ki surok, ki nala, dams, ki jaka tan um, ki tyllong umbam, jaka pyllang um bad kiwei de ki kam pynroi ha ka imlang ka sahlang.
Kumjuh ruh ki kam rep ban kyntiew ia ka rep ka riang, ki jingri nalor ki lad ban wanrah ïa ka khuid ka suba, ban ïada ïa ka mei mariang bad kiwei de.
Ki dei ruh ban buh jingthoh (record) ïa ka fund jong ka Development Council kaba don lang ïa ka Cash Book, Received Book, ka Register jong ka jingïoh bad jingpynlut.
Ïa ki jingkheiñ jingdiah yn hap ban Audit da ki Auditor ki bym dei ki dkhot ka Village Development Committee.
Na liang ka Executive Committee kan kynthup ruh ïa ka District Development Planning Council kata naduh u CEM kum u Chairman, Deputy CEM, EM i/c Finance, Civil Works Department, Planning bad kiwei de ki member yn jied da ka EC.Ïa ka Social Audit dei ban leh shi sien haka shisnem, ka Development Council kan thung ruh ïa u Public Information Officer (PIO) na ka bynta kane ka skim katkum ka RTI Act.
ha ka juh ka por ka EC kan thung ïa u Officer jong ka District Council kum u Appellate Authority ha kaba u PIO un ai copy lada don kiba pan RTI.Hadien ka jingpeit bniah ïa kane ka Bill ka Dorbar mynta hi ka sngi kala shim ïaka rai ban pdiang ïa ka Bill bala dep pynbeit hashwa ban phah ïa ka sha u Lat ka jylla ban ïoh ïa ka jingmonjur.
Nongstoiñ, Naiwieng 09: Kum shi bynta ban pyntyllun ïa ka Mission jong ka Sorkar Meghalaya kaba la tip kum Early Child Development and Rescue Mission, ka ophis u Deputy Commissioner West Khasi Hills District ha ka 9 tarik Naiwieng 2023, ka la pynlong ïa kane ka prokram ha Don Bosco Hall Banglapluh Mawshynrut, na ka bynta ban pynsngewthuh paidbah halor ka jingdonkam jong ka koit ka khiah ki khynnah naduh ba dang pun, kumjuh ruh ban ïada ïa ka jingkhlad bad jingshitom jong ki longkmie kiba armet ha ka por ba kha khunlung.
U Bah Garod L.S.N.Dykes (IAS), Deputy Commissioner jong ka West Khasi Hills District, u la long u Kongsan ha ka jingdon ryngkatlang jong u Bah R.Kharkongor Block Development Officer Mawshynrut C&RD Block, Kong E.Tariang Pajat DMHO, Kong O.C Nongbri DPO ICDS, Kong N.Warjri Programme Manager, MECDM.Kiwei pat ki kynthup ïa ophisar bad ki nongtrei sorkar na ki tnad sorkar ki bapher bapher, ha ka jingdonlang ruh jong ki Rangbah Shnong, ki nongtrei Asha, Anganwadi, ki paidbah nongshong shnong kiba hap hapoh jong ka Mawshynrut Block, kaba la pynlong ïa kane ka prokram kaba jop bad kaba seisoh.
Haba ai jingkren kum u Kongsan ha kane ka prokram, u Bah Garod L.S.N.Dykes, u la ai jingmut bad kyntu ïa baroh ban kiar na ka shongkha khynnah.
U la ong, “Baroh ngi kwah ba ki khun ki kti jong ngi kin koit kin khiah, kin san ki roi ha ka met ka phad bad ban stad ha ka pule ka puthi jong ki.
Hynrei, ka shongkha khynnah, ym tang ba ka ktah ïa ka koit ka khiah jong ka kmie, hynrei ka ktah lang ïa I khunlung ruh kumjuh".
Ha kajuh ka por u la kyntu ïa baroh ki longkmie kiba armet, ba ki dei ban leit sumar tista ha ki jaka ai jingsumar ha ka por ba ki armet bad ba kin leit kha ha ki jaka sumar kiba la bïang ban sumar, khnang ban lait na kino kino ki jingjia kiba sngewsih.
La ïoh ruh ïa ki jingkren bad jingpynshai na ki riew shemphang jong ki tnad sorkar ba kynthup ïa I Kong O.C Nongbri na ka tnat Social Welfare, I ba la ai jingkren bad pynshai halor ki jingbam tei met na ka bynta ki khynnah jong ka Mawshynrut Block.
Katba na ka tnad ka Koit ka Khiah I Kong E.Tariang Pajat, I la ai jingkren bad batai halor ki lad ban ïada ïa ka jingkhlad jong ki longkmie ha ka por ba kha khunlung.
I la kyntu ban wan kha ha ki jaka sumar khnang ban lait na jingjia kiba sngewsih.
Kumjuh ruh ki Ophisar na ka tnad Pule Puthi ki la pynshai paidbah halor ka New India Literacy Programme (NILP) bad Inclusive Education (IE) na ka bynta ki skul kiba hap hapoh jong ka Mawshynrut Block.
Kiwei pat ki prokram ha kane ka sngi ki kynthup ïa ka ‘ECD Ice-Breaking Session, Brain Wiring Game, Reflection & Discussion on Brain Development Game’, ECD Way Forward, Focus Group Discussion bad kiwei kiwei, kiba la batai bad pynshai paidbah na ki dkhot jong ka Meghalaya Early Child Development Mission (MECDM).
U Bah R.Kharkongor Block Development Officer Mawshynrut C&RD Block West Khasi Hills District, u la ai ka jingkren pdiang bad jingkren pynkut ha kane ka prokram.
U la pynpaw ka jingkhublei sha baroh, naduh ki nongpynïaid ïa kane ka prokram bad ïa ki nongwan ïashimbynta kiba la pynlong ïa kane ka Block Level Sensitization Programme ka prokram kaba jop bad kaba seisoh.
Shillong, Naiwieng, 09: U MDC jong ka Mawlai Constituency u Bah Teiborlang Pathaw ryngkat lang bad ki nongïalam shnong ha ka sngi Palei ki la hiar jurip ïa ki artylli ki surok ïaid kali ba la siang rong, kawei kaba pynïasoh na ka shnong Mawlai Motsyiar sha Mawlai Umjaiur kaba jngai kumba 0.459 kilomitar bad kawei pat kaba pynïasoh ïa ka Riat Medi sha Mawlai Nongpdeng kaba jngai kumba 0.120 km kiba la mang pisa lyngba ka tnat PWD.Ha ka jingïakren bad ki lad pathai khubor u Bah Teibor u la ïathuh ba ïa ka surok na Riat Medi sha Mawlai Nongpdeng ladep shna sa tang ban plie paidbah noh.
Katba ïa ka surok kaba pynïasoh na Mawlai Motsyiar sha Mawlai Umjaiur u la ong ba na ka jingpynthut jong u slap bad ki contractor kin sdang noh ïa ka kam namar kat haduh mynta ladep ban shna kumba 70 percent eiei ïa ki Nala bad ïa ki kynroh bad kaba sah myhnta ka long sa tang ban siang ïa ka rong.
U la ong ba ïa kane ka surok la khmihlynti ban pyndep noh ha u Lber 2024 namarba kane ka dei ka surok kaba ki nongshong shnong ki la ap khmihlynti la kumba 40 snem eiei.
Kum ban shu pynkynmaw hangne ba ïa u mawnongrim ban shna ïa kine ki ar tylli ki surok la buh mawnongrim da u Symbud Myntri Rangbah ka Jylla Bah Prestone Tynsong ha ka 19 tarik, Nohprah, 2022.
Shillong, Naiwieng 09 : Ka ophis jong ka Deputy Commissioner (Excise), East Khasi Hills District ka la pynbna ïa ka 12tarik u Naiwieng 2023 kum ka sngi tyrkhong kyiad ha baroh kawei ka East Khasi Hills District namar ka jingrakhe Diwali.
Kumta, katkum ka kyrwoh la bthah ïa baroh ki bonded warehouse, IMFL bad kiwei kiwei ki dukan die kyiad ba ki dei ban khanglut ha katei ka sngi, ka 12tarik Naiwieng.
Shillong, Naiwieng, 09: U President ka Khasi Students Union (KSU) u samla Lambokstarwell Mangar u la kynthoh da kaba ong, ba ka jingpyntreikam jong ka Sorkar Meghalaya Democratic Alliance (MDA) ba la ïalam da ka National Peoples Party (NPP) ïa ka ain Meghalaya Residents Safety and Security Act (MRSSA) tang ha ki hynñiew tylli shnong bad lada ka Sorkar kam shna ïa ki khyrdop talasi mynder, ka long thik kum ka ja kaba dang khaw-ot.
“Lada pyntreikam tang ha hynñiew tylli ki shnong ïa ka aiñ MRSSA bad lada ki khyrdop kim ieng nga sngew ba ka dei ka ain ja khawot bad kam pat long satia ka ain kaba pura," la ong u President ka KSU haba ïakren bad ki lad pathai khubor ha ka sngi Palei.
Ha ka 30 tarik, Risaw, ka Sorkar Jylla ka la pynmih da ka jingbthah ban pyntreikam ïa ka Meghalaya Residents Safety and Security Act, 2016 da kaba bthah ïa ki trai ing bad ïa ki nongshong wai hapoh ki hynñiew tylli ki shnong hapoh ka Sor Shillong ba kin pynrung kyrteng ïalade ha ka wat kaba nyngkong.
Ki hynñiew tylli ki shnong ki long ka shnong Nongrim Hills, Pohkseh, Nongrah, Nongmensong, Lapalang, Riat Laban bad WahdiengliengKa jingpyntreikam ïa kane ka aiñ ka long ban khanglad ïa ki riew shimkabu bad ïa ki runar ban ïoh jaka rieh tngen hapoh ka jylla bad ban pyrkhing da ka aiñ na ka bynta ban khanglad ïa ka jingrung kyrthep be-aiñ bad ki nongbylla kiba wan trei be-aiñ kiba lah ban rung bad sah ha ki shnong bapher bapher.
“Ka MRSSA ka don ïa ka District Task Force ban khlieh da ki Deputy Commissioner bad yn kynthup ïa ki nongpynïaid shnong bad kumba ngi ïoh jingtip ba ki don ki nongpynïaid shnong kiba sngewdiaw ba ha ka jingtreikam ki (sorkar) la ïaid lait wat ïa ki Dorbar Shnong.
Ïa ki shnong ba la pyntreikam ïa ka MRSSA ka dei ban kynthup lang ïa ki Rangbah Shnong," u la ong.
Haba kynthoh ïa ka pynslem jong ka Sorkar Jylla kaba ai daw ba ka Inner Line Permit bad ka MRSSA ka dang don hapoh ka jingbishar jong ka Ministry of Home Affairs ka Sorkar Pdeng u Samla Lambokstar Marngar u la ong, “hynrei ka Sorkar ka la ïaid shakhmat da kaba phah sha u Lat bad ynda la buddien biang u Lat u la phah sha ka Sorkar India bad (ka Sorkar Jylla) la shu riehtngen ba ka Sorkar India ka dang bishar ïa ka Resolution jong ka ILP bad ka MRSSA."“Ngi sngew thamula bad ka pynpyrkhat ïa ngi ba lehse ka Sorkar kam don mon ban pynurlong ïa ki ishu kiba ngi dawa," u la kynthoh.
“Lada ka sorkar ka long kaba shimkhia ïa kane ka kam bad katba ka Sorkar India ka dang pule sah ïa ka Resolution, ka Sorkar jylla ka ladei ban pyntreikam da la ka jong ka ain ba la don lypa da kaba pynieng noh ïa ki khyrdop ha ka wat kaba nyngkong ban pyni haduh katno ka jingseisoh haba pyntreikam ïa kane ka ain bad haduh katno ka lah ban bat ïa ki briew kiba wanrung sha ka jylla klem ki kot ki sla kiba biang," la ong shuh shuh u President ka KSU.“Ha ki khyndiat bnai ngi la ïai buddien ïa kane ka kam haba ngi la kynduh ïa u Symbud Myntri Rangbah ka Jylla (Bah Prestone Tynsong) u ong ba ka Sorkar India ka la pynphai ïa ka MRSSA sha ka Jylla bad ngi la shu ïohi tang ïa ka jingpyrshang ban pyntreikam ïa ka MRSSA ha ki katto katne ki shnong," u la ong.
“Ka Sorkar Jylla ka ladep ithuh ïa ki jaka ban pynieng ïa ki 18 tylli ki khyrdop talasi mynder (Entry bad Exit Points) bad shipor ngi la khmihlynti ba ka Sorkar ka la shimkhia da kaba tei ïa ka khyrdop ha Umling, Ribhoi District hynrei kaba sngewsih ka long ba kane ka khyrdop talasi mynder ka kylla long pynban kum ka khyrdop talasi Covid bad mynta lei ka la shu kylla iing jah," ula bynrap.
Halor ka jingpynbeit thymmai jong ka Sorkar ïa ka MRSSA, 2016, u Samla Lambokstarwell u la ong, “haba tang ïa ka aiñ phim pat pyntreikam kumno phin ïakren shaphang ka jingpynbeit thymmai.
Pyntreikam shwa ïa ka ain bad phin sa ïohi hangno ka jingduna bad ka jingdkoh.
Kano kano ka ain kan ym don kaba tang shu shna kan long noh kaba janai hynrei kan don beit ka jingduna.
"“Kumba ka long mynta, ka jinglaitlan jong ka khappud Meghalaya bad Bangladesh ka jur bha haduh katta katta.
Phi kren ïa ka aiñ kam dei than tang ban shu tehlakam ïa ka jingwanrung kyrthep jong ki mynder.
Hynrei kumba ka long, mynta ka jingma ïa ka jylla jong ngi ka dei u drok.
Lada ki khyrdop talasi ki ieng, ngin sa ïohi ba yn sa lah ban tem ruh ïa ka jingrung kyrthep jong ki briew kiba nabar bad ïa ki kam runar ruser kiba pyrshang ban pynjot ïa ka jylla jong ngi baroh kawei," la pynpaw u President ka KSU.“Ka sorkar ka dei ban sngewthuh ba kane ka ain ka dei shi bynta ban ïakhun ïa ki mynder bad shibynta ka jingïakhun ïa ki kam kiba shyrkhei khamtam ïa u drok uba pynjot ïa ki khun samla hapoh kane ka jylla jong ngi," u la ong.
Haba kylli, u President ka KSU u la ong, “da ïakren hok hi, ki khyrdop kiba ka Sorkar ka la pynieng ki long “Zero.
" Ki 18 tylli ki khyrdop, kiba ka Sorkar ka kdew bad pynpaw ha ka ain bad thoh ruh ïa ka First, Second bad Third Phase ka long tang ha ka jingthoh katba ha ka jingshisha ka long “Nil.
" Ka shu ieng thik tang kawei ha Umling bad kato mynta ruh ka la kylla iingjah bad sa 17 tylli kiba don ha Secretariat lano kin urlong ïa kata ngim tip bad shipor ka Sorkar ka ong ba la ïoh jaka bad ban leh sorbe kine kitai ban pynbeit ïa ka jingsiew bailutksan ïa ki trai jaka.
“Shipor ka Sorkar ka riehtngen beit ba ka MRSSA ka la don sha ka Sorkar India bad ngi dang ap ïa ka jubab na ka Sorkar India.
Ynda kylli ïa ka Entry bad Exit point ruh ka kut tang kumta.
Ban jubab kham bha ngin hap kylli ïa ka Sorkar," ula ong.
U la ong ruh ba ka Sorkar ka kren kyllain bad ka Sorkar kam kwah imat ban peitngor ïa ki briew kiba nabar kiba wan rung sha ka jylla.
“Lada ka sorkar kaba don ha ka bor kam sngewthuh ïoh ba kan poi shisien ka sngi ba kita ki briew kiba dei tang ki nongwei ki dei hok ne kim dei ki nong India bad ki wanrung shapoh ka jylla jong ngi, kin ïoh sa ïa ki kot ki sla tuh nangne nangtai, ki shong shnong, ki trei bylla, ki ïoh sa ki kam ki jam bad kan sa poi ka sngi ba kin sa knieh wat ïa ka synshar ka khadar.
Kijuh ki briew kiba ma ki (sorkar) ki pynsyiad, kijuh ki briew kiba shisien ka sngi kin sa kynjat ïa ka shuki kaba ki shong ma ki (sokrar) mynta bad kin sa long Myntri Rangbah da kita lada kim ïohi jngai," la maham une u nongïalam ka KSU.Shillong, Naiwieng 09 : U President ba thymmai jong ka NPP ha ka jylla, Bah Prestone Tynsong ba dei ruh u Symbud Myntri Rangbah ka jylla ha ka sngi Palei u la phah ïa ka thup kyrteng jong ki nongkitkam ba thymmai (State Executive Committee) sha u National President, Conrad K Sangma na ka bynta ban pynkhlaiñ ïa ka party shwa ka elekshon MP bad MDC.Katkum ka thup kyrteng, u Bah Prestone u la phah ïa ka kyrteng jong lai ngut ki working president, kata ïa u Myntri ka tnad PHE Marcuise N Marak, nangta u MLA ka Jowai Bah Wailadmiki Shylla bad u Mylliem barim ka Mylliem Bah Hamletson Dohling.
Nalor kine ki don ruh lai ngut ki vice president ba kynthup ïa u Deputy Speaker ka Iing Dorbar Thawain ka jylla Timothy D Shira, Myntri ka sorkar jylla Comingone Ymbon bad u MLA ka Jirang, Bah Sosthenes Sohtun.
Katei ka thup kyrteng ka don ruh ïa ki 6 ngut ki general secretary kata u Dr.Charles Reuben Lyngdoh (in-charge Administration), Prof.Donkupar War (in-charge Organisation), Forward L Mawlong, Ian Botham K Sangma MLA, JD Sangma bad Abdus Saleh.
La don ruh 21 ngut ki secretary ba kynthup ïa u Bah Samlin Malngiang, Kupar Blah, Mebanri Laloo, Dr David A.Kharchandy, Ransom Sutnga, Jason Sawkmie Mawlong, Teibor Pathaw, MDC (in-charge Media Cell), Auspicious L.Mawphlang, Kimfa Marbaniang, Emlang Lyttan, Embhahlang Syiemlieh, Raynold Kharkamni, Barfi Toi, Sengchim N.Sangma, MLA, Subir R.Marak, MLA, Charming N.Sangma, Aloysius Marak, Nidhuram Hajong, Limison D Sangma MLA, Rakesh A Sangma, MDC bad Crozier G Momin, MDC.La jied ruh ïa u Bah Daniel Thangkhiew kum u nongpeit ïa ka pla tyngka jong ka party.
Nalorkine, la kdew ruh ba baroh ki MLA, Chairman, Deputy Chairman, CEM, Deputy CEM jong ki District Council, ki State President Women’s Wing, President Youth Wing kin long ki executive member katba u Babeth K Sangma bad Nihim D Shira kin long kum ki Adviser ka party.
Shuh shuh la pynbna ruh ba u MLA barim ka Mawsynram, Bah HM Shangpliang un dei u nongai ktien jong ka party.
Jowai, Naiwieng 03: Ka kong Wa I Sa Sumer kawei na ki longkmie kaba shong basah ha Nongbah Jowai haka dong Panaliar, ka lok u ma O.R.Shallam ka la ïoh ïa ka kyrdan Ph.
D naka skul bah William Carey University, Shillong hadien ka jingpyndep jong ka ïa ka jingpule bniah halor ka Thesis “The Impact of Jaiñtia Hills Autonomous District Council on Elaka Administration: A study of Raliang and Jowai Elaka" hapoh ka jingkhmih (Examiners) jong u Prof.Govin Kumar, JNU, New Delhi bad Prof.L.S Gassah retired Professor NEHULa ïathuh ba ka kong Wa I Sa Sumer ka la kynjop mynta sha ka rta kaba 55 snem bad ka dei ruh ka nonghikai Political Science haka Govt.
Girls Higher Secondary School Jowai, ka don San ngut ki khun, saw ngut ki shynrang bad kawei ka kynthei.
U kpa jong ka u dei u Dr.Bhom Sing Challam bad ka kong Sidina Sumer.
Ka jingïoh jong ka kong Wa I Sa Sumer ïa kane ka kyrdan kum ka longkmie ka la long shisha ka jingai mynsiem ïa kiwei de, khamtam ïa ki khun samla ba kin don ka thong ban pyndep ïa ki jingwad bniah jong ki shaphang ka jingpule Ph.
D.Halor kane ka jingjop jong ka na ka liang jong ka skul ruh kaba ai mynsiem ïa ka kong Wa I Sa Sumer da ka ai ruh ïa ka momento kum ka dak ban sah jingkynmaw, ha ka juh ka por ka kong Wa I Sa Sumerka ka long ruh ka longkmie kaba kit ba bah lang ïa ki kam jong ka Seng longkmie ha ka Seiñ Raij Jowai kumjuh ruh haka shnong ka thaw.
Shuh shuh kane ka jingïoh ïa ka kyrdan Ph.
D ka la wanrah burom ïa ka ïing ka sem bad kumjuh ïa ka shnong ka thaw hi baroh kawei.
Shillong, Naiwieng 09 : Ka Thynroit Government Lower Primary School dei ka skul kaba la seng ha u snem 1947 bad ha shwa u snem 2018 ym shym la don shuh wat tang u wei u khynnah skul kumjuh ki nonghikai ruh hynrei mynta ka la khie im biang da ka jingïatreilang naduh ka Dorbar Shnong Thynroit, ka School Managing Committee, ki nonghikai lem ki kmie ki kpa, ki khynnah skul nalor u nongmihkhmat ka Mawkynrew Constituency, u Bah Banteidor Lyngdoh.
Ïa ka iing skul ba thymmai jong kane ka skul la plie ha u snem 2022 lyngba ka jingshim khia u Bah Banteidor Lyngdoh uba la pynïoh mang tyngka na ka Sorkar Jylla kumba 37 lak eiei ban shna ïa ka ha u snem 2019-2020.
La ïathuh ba ha shwa ban pynlong skul biang hadien ka jingwan poi thymmai ki nonghikai la shu kyntu ba kawei kawei ka longïing kan phah uwei ne kawei ka khun ban wan skul ha katei ka skul bad ha u snem 2018 la don tang 40 ngut ki khynnah.
Hynrei mynta kane ka skul ryngkat ka iing skul kaba thymmai ki la don palat 100 ngut ki khynnah skul naduh ki khynnah rit haduh ka Class V.“Ka la don ka por kaba ngi hap ban ïa synñiang pisa ban pynbha ïa ka skul ha ka por ba ngim pat ïoh ïa kane ka iing skul kaba paka na u MLA", la ong u Bah Harkin Warjri, Sordar kane ka shnong uba dei ruh ha kajuh ka por u Chairman ka School Managing Committee.
U Bah Harkin u la ong ba ka dei ka jingïatreilang ba ka skul kan don pat ïa ka dur kaba kum ka skul ka dei ban don bad lada ym dei ka jingïatreilang ka la lah ban shu jah rngai ne shah pynduh noh ha ki bor Sorkar.
Ha ka 09 tarik u Naiwieng, 2023, ka skul ka la pynlong ïa ka prokram ban rakhe ïa ka sngi burom jong ki kmie ki kpa ha kaba ki khynnah skul, ki nonghikai bad ki kmie ki kpa ki da leh kmen leh sngewbha da kaba ai ïa ki jingshad ki jingrwai nalor ki jingpyni riam na ki hep kiba rit.
Ha kane ka sngi la wan mih khmat kum ka kongsan ha ka jingïalang da ka Dr Amanda A Pakynteiñ, ka kurim u Bah Banteidor Lyngdoh, MLA ka Mawkynrew kaba dei ruh kawei na ki nonghikai ha kawei ka skul kaba shu hikai mon sngewbha ha nongbah Shillong bad kaba la ïoh khur bun ki khusnam na u synñiang jong ka ha ki kam hikai bad ki kam ban kyntiew ïa ka imlang sahlang.
Nalor ka Dr Amanda, la ïa donlang ruh da u Bah G Dhar, BDO ka Mawkynrew C&RD Block, ki riewrangbah ka thaiñ nalor kiwei pat.
“Ka dei ka sngi ba kmen ba ka skul ka ïoh ïa kane ka sngi bad ki khynnah ki pyni ïa ki sap kiba kham pher kiba ngim kham ju ïohi ha kiwei ki bynta", la ong ka Dr Amanda haba ai jingkren.
Kum ka nonghikai ka la ong ba ka ïohi ha nongbah Shillong ïa ki jingsniew ha kaba ki khynnah ki shah pynngop bad kumta ka kyntu ïa ki khynnah skul ban kiar na ki jingsniew bad dei ban kynmaw ïa ka jingtrei shitom ki kmie ki kpa.
Shillong, Naiwieng, 09: Ka North East Students’ Organization (NESO) ka la dawa tyngeh ïa ka Sorkar India ba kan khot ïa baroh ki kynhun bapher bapher sha ka miej jingïakren bad ban wanrah ïa ka rai kaba pynkut noh shisyndon ïa ka jingïaumsnam ha ka jylla Manipur.
Ryngkat lang bad ki jylla ka thaiñ Shatei Lammihngi, ka NESO ka la pynlong ruh ïa ka jingïashong kyllaiñ myngngor ha nongbah Shillong ban pynrem ïa ka jingbym lah jong ka Sorkar India ban pynkut noh ïa ka jingïaumsnam ha ka jylla Manipur kaba la kynjoh mynta la hynriew bnai kynthih.
Ha kane ka jingïakhih kaba jai jai la ïashim bynta da ki dkhot ka KSU, HITO, GSU, FKJGP, HNYF, RBYF, Shillong Manipuri Students’ Union, Kuki Students’ Organisation Shillong, Naga Students’ Union Shillong, Shillong Socio-Cultural Assamese Students’ Association,Mizo Students’ Union Shillong, Twipra Students’ Federation Shillong, Arunachal Students Union Shillong, Mara Students’ Organisation bad ka Lai Students’ Association.
Katto katne ki plakad ba la wah ha kane ka jaka, la thoh, “sangeh noh ka jingleh politik halor ka jingim briew," “ngi dwai ïa ka jingsuk ha Manipur,", “ko Sorkar India ka jingbym leh eiei ka pyni ïa ka jingibeiñ ïa ka North East," “Sorkar India baieid, iehnoh ïa ka politik shadien.
:Haba kren sha ki nongïakhih, u Chairman ka NESO u Bah Samuel B Jyrwa u la ong, “da ka jingkyrshan lang jong ki seng bapher bapher, ka NESO ka dawa ïa ka Sorkar India ba kan shimkhia ban wanrah noh ïa ka shongsuk shongsaiñ ha ka Jylla Manipur.
Ka dei ban khot lang ïa baroh ki kynhun bapher bapher sha ka miej ban pynlong ïa ka jingïakren khnang ba yn dup lah ban wanrah biang ïa ka jingshongsuk sa shisien pat ha ka jylla Manipur.
"“Lada ka Sorkar India ka dang pynslem ban shimkhia ka pynpaw ba ka Sorkar India kam pushe ïa ka bha ka ka miat jong ki riewlum ka thaiñ Shatei Lammihngi bad ki paid riewlum jong ka Jylla Manipur hynrei ka phaikhmat tang sha ki marpohkhyndew," ula ong bad bynrap, “kane ka dei ka jingmaham ïa ka Sorkar India lada ki kwah ban pynlong nongwei ïa ki paidbah ka thaiñ Shatei Lammihngi na ka dewbah India, ka shong ha ka kti jong ka Sorkar India, ki dei ban leh noh mynta, lane ka por ka lah ban dier.
"Da kaba pynpaw ba ka thaiñ Shatei Lammihngi ka la mad ïa ka jingshah leh bym hok ha ki phew snem ba la leit noh, u Bah Jyrwa u la ong, “ngin ïai ong ïa kane na ka por sha ka por, pateng la pateng ba ka Sorkar India ka la leh bym hok ïa ngi hynrei ka Sorkar India ka la kyntait ba ka la leh bym hok.
"“Ki don bun ki khep haba ngi pyrkhat ïa ka thaiñ Shatei Lammihngi, hadien ba ngi la pynïasoh bad ka ri India.
Ïa ka Manipur la pynïaïoh sha ka ri India da ka bor, ka Meghalaya lyngba ka Instrument of Accession la pynïasoh bad ka ri India bad bun kiwei kiwei ki jylla synshar syiem bad ki jaka ba la shu pynïasoh bad ka ri India," u la ong.
Katkum ka jingong jong u, ka Sorkar India ka la pyndonkam da ka aiñ Ïakjakor, ka Armed Forces Special Powers Act (AFSPA) pyrshah ïa ki riewlum ritpaid ka thaiñ Shatei Lammihngi.
Ki bor shipai ki leh ïa ki kam pyntriem ha kiba bun ki jylla jong ka thaiñ Shatei Lammihngi ha ka kyrteng ban ïakhun ïa ki lehnoh.
U Bah Jylla u la ong ba ka Sorkar India ka la lah bym hok da kaba pynrung sha ka thaiñ Shatei Lammihngi ïa ki mynder ri be-aiñ na ka ri Bangladesh bad mynjur ruh ïa ka Citizenship Amendment Act ha u snem 2019, khnang ban dup pynlong nongshong shnong ïa ki mynder ri beain na ka ri Bangladesh.
U la ong shuh shuh ba ka jingbym leh eiei jong ka Sorkar India halor ka jingïausnam ha ka jylla Manipur ka pynpaw shynna ba ka dei ka jingleh bym hok ha ka saiñpyrthei.
“………ngi la ïasyllok bad ki kynhun bapher bapher jong ka jylla Manipur ïa ki riewpawkhmat bapher bapher ka Manipur, ki ong bad ki kynnoh ba ka don eiei kaba kham sniew shuh shuh kaba ka khmat kam lah ban ïohi.
Kane ka dei kaba kham sheptieng shuh shuh, kane ka dei ka jingjia kaba sngewsih kaba la jia ha ka jylla Manipur bad kum ka NESO ngi sngew ba ka Sorkar India ka la phiel ban weng ïa ka jingeh ha Manipur," u la bynrap.
U President ka KSU u samla Lambokstarwell Marngar u la ong ba ka jingleh shiliang khmat jong ka Sorkar Inda ka la pynbor ïa ngi ban ngeit ba ka don ka buit barieh ban pynduhjait ïa ki jaidbynriew rit paid kiba sah ha ka thaiñ Shatei Lammihngi.
U la ong ba ka Sorkar ka la phah da ki hajar ngut ki bor bor pahara sha ka Jylla Manipur tang ban shu long ki nongpeitkai ïa ka drama bad ki bym shym leh eiei ban pynsangeh ïa ka jingïausnam.
“Kane ka pynlong ïa nga ban suba jur ba ka BJP kaba bat ïa u lakam synshar ha Delhi ka don ïa ka buit barieh ban kynshoit ïa ka jingïaumsnam hapdeng ki riewlum jong ka thaiñ Shatei Lammihngi," u la ong.
“Namarkata, ka KSU ka phah ïa u kyrwoh uba shai sha ka Sorkar India ba kan dei ban shimkhia noh mardor ban wanrah biang ïa ka shongsuk shongsaiñ ha ka Jylla Manipur," u la bynrap.
U Presideng ka HNYF u Bah Sadon K Blah u la ong, “ka long kaei kaei kaba sngewsih ba ka jingïakajia hapdeng ki ar jaidbynriew ha ka jylla Manipur ka Sorkar Jylla bad ka Sorkar India kim shym la shimkhia ha ka rukom kaba dei.
Kumba ka long mynta ka jingjia, la ka dei ka Sorkar Jylla ne ka Sorkar Pdeng kim shym la shim ïa ki lad ki lynti ban tem ai ka jingïakynad ha ka jylla Manipur bad ha kawei pat ka liang ka i kumba kan nang heh kum ban shu ong noh ba ka jingïohnong na ka jingïakynad jaidbynriew bad na ka jingïakynad saiñpyrhthei ba la ïalehkai da kiba don ha ka bor ban bat lakam ha ka jylla Manipur.
"U la buh jingkylli ruh kumno kane ka jingïakynad jaidbynriew ha Manipur kan shimpor haduh katne.
“Lada ïa kane ka jingïakynad ym shym la kyrshan da kane ka kynhun lane da katai ka kynhun, kan ym lah ban long haduh katne bad kan ym lah ban neh slem haduh katne katne," u la ong.
“Namarkata, ka don ka thong bad ka buit barieh shalyndet da ki kynrad saiñpyrthei bad ki seng saiñpyrthei halor ka jingjia ha ka jylla Manipur kiba lah ban dei na ka Jylla Manpur lane na ka Sorkar Pdeng," la kynnoh u Bah Sadon.
Shillong, Naiwieng, 09: Ka Joint Action Committee (JAC) kaba kynthup ïa ka NEHUTA, NEHUNSA, NEHUSU kaba la shong ïa ka jingïalang ha ka sngi Palei ka la rai ban pynlong da ka jingïakhih kaba khlem buh por ka ban sdang naduh ka 13 tarik mynta u bnai halor ka jingleh mynthi bad ka jingbym shah skhor jong u Vice Chancellor ka skulbah North Eastern Hill University (NEHU) u Prof.PS Shukla halor ki jingdawa jong ka JAC.U kyrwoh ba la phah da ka JAC ba la soi da u Chairman u Prof.Lakhon Kma bad u General Secretary u Bah JP Nongbri la pyntip ba ki jingdawa ki long, ban weng kam mardor ïa u Technical Officer/Senior Consultant ba la shu thung be-aiñ, ban thung mardor ïa u Statutory Officers bad ïa u University Engineer.
Ka jingïakhih ka long ruh halor ka jinghiar arsut jong ka University Health Centre, la ong ka JAC.Nalor kine, ka JAC ka la dawa ban pyllait noh ïa ki nonghikai bad ïa ki Technical Staffs na ki kamram.
Ban thep biang ïa ka NEHU Act, Statutes bad Ordinance ha ka Official Website jong ka NEHU, ban pynlong manla ka por ïa ka Convocation, ka Marking System, ka jingpynrung ïa ki dkhot ba la jied jong ka NEHUSU hapoh ka Academic Council, ban bishar biang ïa ka Educationally Backward Area Quota na ka Block Level sha ka Village Level.
Ban pyllait ïa ki jingshakri jong ki Bos, ka Um, ka bording, ka Health Centre, bad ki Section ban ïadon bynta ha ka Recruitment Process bad Pension Cell na ka bynta ban ïoh ïa ka Life Certificate of Pensioners.
Shillong, Naitung, 02: Watla ka jingdon jong ki nongpang COVID ha Meghalaya ki la nang kiew na ka sngi sha ka sngi, ka Sorkar Jylla ka la peitngor bha khnang ba kan ym don kano kano ka jingktah kumba ka la jia ha ki ar snem ba la leit noh.
U Myntri ka Koit ka Khiah u James PK Sangma ha ka jingïakren bad ki lad pathai khubor u la ong, “ngi la ïohi ïa ka jingkiew jong ki briew kiba pang COVID-19, hynrei ka tnat ka Koit ka Khiah ka la pyrkhing bad tehlakam, bad bun na ki briew kiba la lap ba ki don ïa ka jingpang COVID-19, ki dei tang shu ïohpang malu mala," ong u James.
U la ïathuh ba ki jaka sumar ïa ki briew kiba pang COVID-19 ka Sorkar ka ladep pynkhreh nadong shadong kum ki Treatment Centre, ki Quarantine Centre, ki Corona Care Centre.
Mawkyrwat, Risaw, 01: U Pastor P.Dkhar uba dei u Secretary jong ka Bible Society of India, Shillong Auxiliary u la ïoh ban plie ïa u mawnongrim bad pynher ruh ïa ka lama kum ka dak jong ka jingplie ïa ka jingrakhe ïa ka jingkynjoh ha u mawmer ba 50 jong ka ïaid lynti ka Bible Society of India, Mawkyrwat Branch (1972 – 2022) ha kaba ïa kane ka jingïalang la pynlong ha ka jaka jong ka jingtei ïa ka ophis treikam jong ka BSI Mawkyrwat Branch.
U Pastor P.Dkhar, Secretary jong ka Bible Society of India, Shillong Auxiliary ha ka jingkren jong u u la pynpaw ka jingnguh nyngkong eh ïa U Trai Kynrad na jrong Uba la ri la sumar bad btin lynti ha ka jingpyntyllun jong ka Bible Society ïa ki kam jong ka jingshakri ïa U Blei lyngba ka jingpynphriang ïa ka Ktien jong U Blei ha kylleng ki jaka.
Haba kren ha ka jingïadei bad kane ka sngi kaba khraw jong ka jingrakhe ïa ka jingdap 50 snem jong ka Bible Society of India, Mawkyrwat Branch u la ong ba ka long kaei kaei ka kam jong ka jingjop na ka bynta ka kyrteng u Jisu Khrist.
U Pastor P.Dkhar ula pynkynmaw ruh ba ka jubili ka dei kata ka bynta jong ka jingpynïasuk, ka jingkmen bad da kaba pynkynmaw ruh lyngba ka jingpule na ka kitab u Lebitikos 25: 9 – 10: ki kyntien kiba ong, “Ynda kumta men phah put ïa ka turoi ka jubili ha u bnai ba hynñiew bad ha ka sngi ba shiphew jong uta u bnai; ha ka sngi ba shiphew jong uta u bnai ha ka sngi jong ka jingpynïasuk, to put ïa ka turoi lyngba ïa ka ri baroh kawei.
Bad to pynkyntang khuid ïa ka snem kaba sanphew, bad to pynbna ïa ka jingpylliatluid ha ka Ri ïa ki khun ki hajar jong ka baroh; kan long ka jubili ïa phi; bad to ai ba uwei uwei baroh un leit phai pat sha la ka jong ka khyndew, bad uwei uwei baroh un leit phai pat sha la ka jong ka ïing".
U la ong ruh ba kane ka jubili kan long ka jubili jong ka jingsuk, jingkmen bad kyrmen skhem ba baroh ki Balang ba kin ïoh ban ïa shimbynta ha kane ka sngi kaba khraw bad kumjuh ban shakri ïa U Blei.
Ha kajuh ka por u la pynkynmaw ruh ba ka Bible Society ha ka pyrthei ka la kynjoh ïa u mawjam ba 222 ei ei snem, ha ri India ka don ïa u mawmer uba 211 snem, ha ka Shillong Auxiliary ka la ïaid 66 snem bad kaba kham kongsan mynta ka sngi ba ka Bible Society of India jong ka Mawkyrwat Branch pat ka don mynta ha ka jingdap 50 snem bad kine kiei kiei baroh ki long lyngba ka jingkyrkhu ka ksang kti ba donbor jong U Trai Nongpynim.
U Pastor P.Dkhar u la ïathuh ruh ïa ki katto katne ki kam ba ka Bible Society of India ka leh ha kaba ïa dei bad ka jingpyntyllun ïa ka kam lyngba ka jingpynmih ïa ki Bible ne ki Kotbah ha kiba bun ki bynta kata ha ka ‘Brill Bible’, ‘Audio Bible’, kham kyrpang ïa ka Ktien jong u Blei na ka bynta kito ki briew kiba don ka jingduna ha ki dkhot met bad ka jinglah ban pynmih ïa kine ka dei lyngba ka jingïatreilang jong baroh ki Balang.
“Ngi kham sngewtynnad kaba ai ban ïa kaba pdiang", ong u Pastor P.Dkhar bad ai ba kane ka mynsiem kan ïai neh ha ki khun jong U Blei ha lynter ki sngi.
Ha kajuh ka por u la ai khublei jubili ruh na ka bynta ki nongkitkam jong ka Bible Society of India, Mawkyrwat Branch bad kumjuh ruh ïa ki paidbah ‘riew ngeit kiba hapoh jong ka, ba haba ki rakhe ïa kane ka sngi kin phai dien ruh ïa ki sngi kiba la leit namar kum ka Bible Society of India ha ka jingpyntyllun ïa ki kam ka la mat bad ïa kynduh shibun ki jingeh hynrei da ka jingïatreilang jong ki Balang ka kam jong U Kynrad mynta ka la nangïaid shaphrang na kawei ka sngi sha kawei pat.
Ha kane ka jingplie la ïadonlang naduh ki Pastor, ki Tymmen Basan, ki Rangbah Balang bad kumjuh ruh ki nongkitkam na ki Jingïaseng Kynthei jong ki 4 tylli ki Presbytery bad kynthup ruh na ka District Mawten jong ka Balang U Blei Meghalaya & Assam.
Ha shwa ban plie bad pynher ïa ka lama la ïoh ban pynlong ïa ka jingïaseng ha kaba u bah S.L.Paliar, Chairman ka Golden Jubilee Committee u la pynïaid bad ai ruh ki kyntien pdiang sngewbha bad bud sa ka jingpule bad duwai na ka kong Wansara Marbaniang, RWBSC.La ïoh ruh ka jingkren lyngkot na u Tymmen Basan S.C.Syiemlieh, Secretary ka Golden Jubilee Committee, ka jingrwai kyrpang na ka Jingïaseng Samla Balang Presbyterian Mawkyrwat, ka jingkren ai khublei na u Tymmen Basan J.D.Nongsiej, Secretary ka BSI Mawkyrwat Branch bad jingdwai pynwai na u Pastor (Dr).
S.I.Iawphniaw.
Lah ban pynkynmaw ba ïa kane ka jingrakhe jong ka jingdap 50 snem ka Bible Society of India, Mawkyrwat Branch ynsa pynkut ha u snem 2023 ha ka 25 – 26 tarik jong u bnai Lber ha ka Balang Presbyterian Mawkyrwat.
Shillong, Nailur 01: U Symbud Myntri Rangbah ka jylla ha ka 31 taik Nailur u la pyntip ba na ka liang ka sorkar pdeng ka la pynlait ïa ka song pisa sha ka sorkar jylla na bynta ka tulop ki nonghikai SSA ïa kane u la ïathuh sha ki nongkitkam jong ka Meghalaya SSA Schools Association(MSSASA) ha ka jingleit kynduh bad u.
U Babu Aristotle C Rymbai President ka MSSASA u la ïathuh ba na ka liang ka sorkar jylla ba kat kum ka jingïathuh u Bah Prestone kan pyrshang ban pynlait noh sa ïa ka pisa na ka bhah jong ka kaba kot kumba 30.26 klur eiei hadien ba na ka liang ka sorkar pdeng ka la pyllait ïa ka pisa ba 272 klur na bynta ban siew ïa ka tulop ki nonghikai SSA.Haba ïadei bad ka jingdawa ki nonghikai SSA ba ka sorkar kan siew ïa ka tulop sha ki nonghikai man ka lai bnai na ka liang u symbud Myntri Rangbah u la ïathuh ba ki tnad ba dei peit ïa kane ki la leh ïa ka bynta ban pyntreikam ïa kaei kaba na ka liang ki nonghikai SSA ki la ïakren ha ka jingïakynduh ha ka 21 tarik Naitung.
Shuh shuh u la ïathuh ba u Symbud Myntri Rangbah u la ong ba na ka liang ka sorkar jylla kan hap ban kyntiew ïa ka Corpus funds ban pynïaid beit ïa ka jingpyntreikam ïa ka jingsiew tulop ba shisien lai bnai.
U la ong ruh ba na ka liang ka sorkar ka kular skhem ba ïa ka jingdawa ban kyntiew ïa ka tulop jong ki yn ïatai ha ka “State Education Commission" shen kaba ka sorkar kan thaw.
Shillong, Iaiong 27 : Ka All India Congress Committee (AICC) ka la rai mynta ka Sngi Balang ban sospon lai snem ïa ki san ngut ki MLA jongka hangne ha Meghalaya.
Kine ki long Dr Ampareen Lyngdoh, bah P.T Sawkmie, bah Mayralborn Syiem, bah Kimfa Marbaniang bad bah Mohendro Rapsang.
Haba pynthikna ia kane u President ka MPCC u ma Vincent H Pala ula ïathuh, ïa kane ka rai la shim da ka Disciplinary Action Committee jongka AICC.“ Wat la ngam pat ïoh ïa ka hukum ha kti hynrei la pyntip ïa nga ba la dep rai ban sospon ïa ki baroh san ngut lai snem lynter" ïathuh u ma Pala.
Ula ïathuh ïa kane ka rai yn sa phah kopi sha baroh san gnut ki MLA.ïa kine ki san ngut ki MLA la rai ban sospon namar ba ki leit ai ka jingkyrshan ïa ka sorkar MDA kaba don lang ka BJP khlem da ïoh jingbit na ka AICC ne na ka MPCC.Shillong, Jymmang 29: U bah K.P Pangniang President ka HSPDP bah K.P Pangniang, u la ong ba ka party kan nym khot hajir ïano ïano ruh ha kaba ïa dei bad ka shithi kaba la phah da kita kiba kam ba ki dei ki nongïalam ka party hapoh Mawkyrwat konstitwensi ba kin ïa treilang bad ka UDP.“Kum ka party ngin nym khot hajir ïano ïano ruh hynrei ai ki paidbah ka Mawkyrwat Konstitwensi kin sa ai ïa ka jubab ha ka por ka biang ne ha u 2023, kam myntoi ban khot hajir ïano ïano kiba kwah mih ai kin mih namar yn ym lah ban bat ïano ïano lada dei ki nongïalam ne ki MLA ruh" la ong u bah Pangniang.
Na ka liang ka party kam shym leh kano kano kaba pyrshah, hynrei kala ai ka lad ba lyngba jong ka party HSPDP ba kin shakri ïa ki paidbah, lada ki mih noh kata ka shong ha ki, “ Lada mih ai ki paidbah kin sa jubab ïa ki ha ka por ba biang la da dei ïano ïano ruh hynrei ka party kan ïeng beit hala ka jong ka nongrim kum ba la suit lashor ïa ka" ong biang u bah Pangniang.
Ha kine ki khyndiat sngi ki nongïalam jong ka party HSPDP na Mawkyrwat kila phah ïa ka shithi sha ki nongkitkam ka party ba kin leit ban pynïasoh noh bad ka party UDP bad kane kala dei ka dak ba u MLA na ka party HSPDP ruh u lah ban leit noh sha ka UDP ka shu long ba u shu ap tang ka por ban pynïasoh sha UDP namar la ïoh jingtip ruh ba u thmu ban ïakhun na ka UDP ha u 2023.
Nongpoh, Jylliew 30: Ki thok kam shukor bad ki kam pynbiej paidbah kim pat kut haduh mynta watla naka liang ka tnad pulit kila ïaleh katba lah ban tem bad iohkem ïaki runar, bad mynta ki runar kila sdang ban pyndonkam sa ïaka kyrteng u Arpit Upadhyaya Deputy Commissioner ka Ri Bhoi ban pynbiej ïaki paidbah.
Kum ban shu pynpaw ba ki runar dang shen kila pyndonkam bakla ruh ïaka kyrteng ki Myntri sorkar jylla lyngba ki phone number ban thok ban shukor ïaki paidbah ban pynbiej ruh lyngba ki Whatsapp.
Naka liang ka tnad pulit kala maham ruh ïaki paidbah ba kim dei ban ngop ha kum kitei ki jingshah pynbiej bad lada don ki dei ban pyntip shaka tnad pulit ban ioh leh ïa kaba donkam.
Ka kam jngoh kai pyrthei kadei kawei na ki kam ba ka sorkar ka ju ïai pynbna na ka por sha ka por ba kan shim khia ban pynkylla ïa ka kum ka kam karkhana ban pynioh kam ïoh jam ïa ki samla hapoh ka jylla ba kin nym shaniah tang ha ki kam sorkar hynrei ba kin lah ban ïeng ha la ki jong ki kjat da katei ka kam.
Hooid ym lah ban len ki la don bun shisha kiba ïoh jingmyntoi na kane ka kam hynrei kaei kaba donkam ka long ba ka sorkar jylla lyngba ka tnad kam jngohkai pyrthei (Tourism) ka dang donkam shuh shuh ban dang pynbha bad pynjanai ïa kane ka kam bad jaka jngohkai kiba don ha kane ka jylla.
Ka jingpynbha ïa ki jaka jngohkai kam dei eh ban leh tang shisien leh la biang hynrei ban peit bad maramot bad pynbit pynbiang ïa ki kat kum ki jingdonkam bad dawa jongka por.
Ban kyntiew ïa kane ka kam ka donkam ka jingiatrei lang ruh jong kiwei kiwei ki tnad jong ka sorkar bad ka tnad kam jngohkai.
Kata kum ka tnad PWD, PHE, Power, Industries and Commerce , Arts and Culture bad kiwei kiwei de ki tnad.
Balei ba donkam ka jingiatrei lang namar ban leit sha ki jaka jngohkai donkam ban don ki surok bad ki lynti ki syngkieng kiba bha.
Ha kito ki jaka ba don ki dam ring um dih kum ha Mawphlang lada pyni tynnad shuh shuh kan long kum kawei na ki jaka jngoh kai ba ithiang tam.
Nalor kata kum ha Umiam, ka Nehru Park, lada don ka jingiatrei lang ka tnad pynmih bor ding bad ka tnad kam jngohkai lah ban shna ïa ki jingpyni tynnad shuh shuh ia katei ka park da kaba buh sa ia ki light bapher bapher ki ban khring ïa ki nongwan jngohkai.
Nalor kane kum ka tnad kam karkhana ki don bun ki tnad shna jingshna kiba don hapoh jongka kiba lah ban die sha ki nongwan jngohkai kumjuh ruh ka tnad art anc culture ka don ka bynta kaba khraw namar ym tang ban pyni ia ka kolshor sha kiwei hynrei lah ruh ban leh shibun ki kam ban kyntiew ïa ka tynrai jong ngi.
Ka sorkar ka dei ban shim khia bha halor kane namar ka donkam ban don noh da ka kynja committee kaba heh ka ban khmih ka jingiatrei lang jong baroh ki tnad sorkar ban kyntiew ïa ka kam jngoh kai hapoh ka jylla.
Ym lah ban len lada la lah da shisha ban kyntiew ïa kane ka kam kan long ka jingmyntoi kaba khraw ïa ka jylla namar ka jingioh lum khajna ruh kan long da ki klur bad phew klur ha ka shisnem tang na kane ka kam.
Nalor kata lada shim khia hi ka sorkar ban kyntiew ïa ki briew jong ngi ka pisa kan neh hapoh ka jylla bad kan ym tuid satia shawei namar ym lah ban len kat haduh mynta ka pisa ka dang tuid beit shabar ka jylla.
Lada ai nuksa wat tang ki kali kiba wan kit ïa ki nongwan jngohkai sha kane ka jylla ruh kiba bun ki dei beit na Assam.
Nalor kata ki don ki nongwan jngohkai ki bym don ki jaka sah kiba biang kumta ki hap ban leit phai bad sah sha Assam ne sha Guwahati.
Kumta tang na kine ruh ka jylla ka dang duh nong bun bah ha ka shisnem shisnem.
Kumta kaba kongsan hi ia ka sorkar ka long ban shim khia bha ban bishar bad jurip kumno ban kyntiew da shisha ïa kane ka kam kaba dei ka kam ba riewspah tam ha ka jylla namar lada kane ka kam ka kiew ki khun samla kim donkam shuh ban phai sha ki kam sorkar namar ki la ïoh ïa ki kam bapher bapher na kane ka kam jngohkai pyrthei.
Lada ka sorkar ka shim khia da shisha ïa kane ka tnad ka la dei ban pynlong kum kawei na ki tnad ba heh hapoh ka sorkar khnang ba ki myntri ne ki ophisar kiba dei peit ïa kane ka tnad ruh kin shim khia bha namar kumba long mynta kam pat da don kata ka jingshim khia kaba haduh katta katta ban kyntiew da shisha ïa kane ka kam jngohkai ha ka jylla.
Mawkyrwat, Lber, 22: Kum shibynta ban pynshai paidbah halor ka jingkordor jong ka umbam umdih ha man la ki tynkong ïing ka ophis jong u Executive Engineer, PHE Cum Member Secretary DWSM (JJM), South West Khasi Hills District, Mawkyrwat mynta ka sngi ka la pynlong ïa ka jingïaid paidbah (rally) ha kaba ïadei bad ka Jal Jeevan Mission (JJM) kaba la sdang na phyllaw ophis jong u Block Development Officer, Mawkyrwat C&RD Block bad pynkut ha phyllaw ka ophis PHE, Mawkyrwat.
Ha katei ka jingïaid rally la ïashimbynta shitrhem da ki khynnah pule jong ki skul bapher bapher ryngkat ka jingsynran lang u paidbah bad ki nongtrei ka PHE kiba la pyrta ïa shibun ki jingthoh (slogan) kum “Save water save life", “no water no food, yes water yes food", “wat bret ñiut pathar sha lum sha wah ïoh ngi jynjar trah", “ngim im khlem ka um" bad kiwei dei.
Ki la rah ruh ki placard ba thoh shibun ki kyntien kum “ka um ka dei ka jingim, ngi dei ban tyngkai ïa ka", “conserve water to sustain life", “ka um ïa ngi ka ai jingim bad lada ngim tyngkai U Blei ïa ngi un tim" bad kiwei de ki jingthoh ba ïa dei bad ka jingsumar, jingtyngkai bad pynneh pynsah ïa ka um.
Haba kren shuwa ban sdang katei ka jingïaid paidbah u bah Stevan Roy Wahlang, District Coordinator, JJM, Mawkyrwat u la ong ba ka jingthmu katei katei ka Rally ka long ban pynsaphriang ïa ka khubor halor ka phang, “ban tyngkai ïa ka um bad pynneh pynsah ïa ka" na ka bynta ka bha ka miat hadien habud kumjuh ruh ban pyntip paidbah halor ka thong jong ka JJM ban pynpoi um ha manla ki tyngkong ïing hapoh jong ki shnong, ki skul bad ki Anganwadi Centre ha SWKHD.U la ong ruh ba ka long kawei na ki lad ban ai jingtip sha u paidbah ba kumno kin sumar ïa ka mei mariang, ïa ki tyllong um, ban ym pynjakhlia ïa ki bad kumno kin tyngkai ïa ka um.
Haba pynkut ïa katei ka prokram ha phyllaw ophis PHE u I/c EE, PHE, Mawkyrwat, bah R.Nongdhar, SDO Mawkyrwat Sub Division u la ai khublei ïa ka jingshimbynta shitrhem jong ki khynnah skul, ki lad pathai khubor, ki paidbah bad ki nongtrei katei ka ophis.
U la ong ruh ruh ba katei ka jingïaid paidbah ka la pynshai shikatdei ïa u paidbah ha kaba ïa dei bad ka Jal Jeevan Mission.
U la bynrap ruh ba katkum ka JJM dei ban pynpoi um lut ha man la ki tyngkong ïing hapoh distrik.
U la pynkut da kaba ong ba ngi dei ban long kiba ñiewkor ïa ka um ïoh ka poi ka por ba ka um ka kham rem ban ïa ka ksiar.
Nongstoiñ, Lber 24: Ka office jong u Deputy Commissioner (Supply) West Khasi Hills District Nongstoiñ, ka pyntip paitbah ba ka District Consumer Disputes Redressal Commission ka la treikam mynta hapoh ka West Khasi Hills District.
Kumta lada don kino kino ki jingujor ha kaba ïa dei bad ki jingdonkam jong ki paid nongshong shnong, ki lah ban ujor lyngba ka online platform kaba khot “edaakhil" ha ka website.
Mawkyrwat, Lber, 24: Ka jingrakhe ïa ka ‘World Water Day, 2022’ halor ka phang “Ka um hapoh khyndew, ka pyni shabar ïa kaei kaba ngim ïohi" (Groundwater: Making invisible visible)ba la pynlong da ka ophis jong u Executive Engineer, PHE-cum-Member Secretary DWSM (JJM), South West Khasi Hills District, Mawkyrwat ka la long kaba shongkun bha ryngkat ka jingpyni exhibition da ki khynnah skul bad pynkut da ka prokram ban rakhe ïa katei ka sngi ha phyllaw katei ka ophis.
Haba kren ha katei ka sngi kum ka kongsan, ka kong Caramai Kharkongor, IAS, Deputy Commissioner, South West Khasi Hills District, Mawkyrwat ka la ong ba ka spah ka ksiar kam don jingmyntoi ei ei lada ngim don ka um bad ka um ka dei kaba kongsan tam ha ka jingim.
Ka la ong ruh ba ka jingshit tyrha ka suiñbneng ha ka pyrthei baroh kawei (Global Warming), ka jingpom pathar ïa ki dieng ki siej, ka jingkhlong ïa ki marpohkyndew, ka jingpynjakhlia ïa ki um ki wah ki long ki bynta ba kongsan ba pyntyrkhong ïa ki tyllong um.
Kumta ka la kyntu ba ki briew ki dei ban pynneh pynsah ïa ka mariang bad ïa ki tyllong um khnang ba ka rukom tuid ka um (water table) kaba don hapoh kyndew kan ym thud bad ka la kyntu ruh ba ki briew ki dei ban kynshew ïa ka um slap (water harvesting) bad ban ym pynleh nohei.
Ka la ong ruh ba lada kim long kiba phikhir bad kyndit bynriew ban tyngkai ïa ka um mynta kin sa mad jingeh hadien.
Ka la ong shuh shuh ba bun napdeng jong ki kiba ju tip ïa ka jingong, “ka um ka um ka don sawdong jong ngi, hynrei ngim don wat tang shi drop ruh ban dih (water water everywhere, yet not a drop of water to drink)", namarkatta, ki dei bantyngkai ïa ka um ïoh ngi babe.
Ka la kyntu ruh ba kim dei ban bret kulmar ïa ki ñiut ki ñier hynrei ki dei ban bret ha ki jaka ba biang bad ka la khot la wer ïa ki paid nongshong shnong ba kin long kiba sbun bad kloi ban ai jaka ïa ka ïa kibor pynïaid distrik ba kin bret ïa ki ñiut na ki ïew ki hat bad ki jaka paidbah khnang ba ki ïew ki hat bad ki shnong ki thaw kin long kiba khuid.
U bah I.Lawrynñiang, Block Development Officer jong ka C&RD, Mawkyrwat u la ong ba ki kim da sngewthuh than ïa ka jingkordor ka um namar ba ki dang pahuh hynrei kim dei ban leh pathar ne pynjaboh ïa ka um ïoh ki poi ka por ba kin sa kyrduh um bad ka jingim jong ki kan sa jot sa pra.
U la batai halor ka phang “Ka um hapoh khyndew, ka pyni shabar ïa kaei kaba ngim ïohi"(Groundwater: Making invisible visible) da kaba ïathuh ba katkum ki skor (data) ka UNO ka um ba don hapoh khyndew ka ai umbam umdih mar shiteng ïa kajingdonkam um ki briew satlak ka pyrthei, kumba 40% ka um na ka bynta ki kam rep kam riang ha ka pyrthei, kumba 33% ki kharkhana ki pyndonkam ïa ka um kaba mih napoh khyndew bad ka jingdon ka um hapoh ri India ka long na ka mynta 16 – 17% ka don tang kumba 4% ka um.
U la ïathuh ruh ba katkum ka Central Water Authority ka jingdon ka um man uwei pa uwei u briew ka la nang hiar bad ha usnem 2050 kan sa don ka jingkyrduh um lada ngim sumar bad pynneh pynsah ïa kaum.
Ula kyntu namarkata, ba ki dei ban pynduna ïa ka jingpyndonkam ïa ki plastik bad ki dei ban pyndonkam da ki pla kot ne pla byrni na ka bynta ban song ne ban rah ban rong khnang ba ngin lah ban ïada ïa ka jingpynjakhlia ha ki lum kiwah.
U la batai ruh ba ha ki ïing jong ki, ki dei ban sdang ban kynshew ïa ka um na ki tnum ïing (roof top water harvesting) bad haba ki thung jingthung ruh ki dei ban peit katkum ka jingdon jong ka um bad pyndonkam bha katkum ka jingdonkam ki jingthung ym ban shu leh pathar.
U In-charge Executive Engineer, PHE, Mawkyr-wat, bah R.Nongdhar, SDO Mawkyrwat Sub Division u la ïathuh ba ka UNO ka la sdang ban rakhe ïa ka ‘World Water Day’ naduh u snem 1993 da ka jingthmu ban ai ka jingpynshai ïa ki ba katno ka um ka long kaba donkam bad ki dei ban tyngkai ïa ka khnang ba kin ym kyrduh um.
Haba batai halor ka phang, “Ka um hapoh khyndew, ka pyni shabar ïa kaei kaba ngim ïohi" (Groundwater: Making invisible visible), u la ong ba ka um kaba don hapoh khyndew kaba pynpaw ïa ka um ba don shabar lane ha ryngkew namarkatta, u la bynrap ba ki dei ban tyngkai ïa ka um hapoh kyndew bad pynneh pynsah khnang ba kinym poi sha u pud ban kyrduh um.
U la kyntu ruh ïa ki nongkitkam shnong, ki dkhot VEC bad ïa baroh ba kin long kiba kitkhia ban sumar ïa ka um bad ïa ki tyllong um da kaba kiar ban pynjot ïa ki dieng ki siej bad na ki kam ba pynjakhlia ïa kaum.
U la kyntu ruh ïa ki khynnah rit ba kin long ki nonglam ktien na ka bynta ban pynphriang ïa ka khubor ha kaba ïa dei bad ka jingsumar ïa ka umbam umdih.
U la ban ba ka jingpyrshang ba bha wat lada ka long kaba rit ruh kan sa ïalam sa kajingjop.
Ha ka jingpyni exhibition hapoh ka Jal Jeevan Mission halor ka phang, “Ka jingtyngkai ïa ka um bad ka jingpynneh pynsah ïa ka um" (Water Conservation& Water Sustainability), ka Rangthong Christian Higher Secondary School ka la ïoh ïa ka nam lahduh, ka St.Francis D’Assisi School, Tynsom, Mawthaiang ka la wan ba-ar bad ka Kerlin Secondary School, Mawten ka la poi sha ka kyrdan kaba lai.
Ban pynshit pynshngaiñ ïa katei ka sngi la ïoh ka jingrwai pdiang sngewbha na ka kong Lapdiang Nongsiej bad ka kynhun, la ïoh ruh ka jingpynbyrngia na ka PHL Group halor ka phang, “Wat ka ksiar ruh kam myntoi", bad ruh la ïoh ka jingrwai kyrpang na ka samla Baiamonlang Marbaniang na Nativity Higher Secondary School ba kyrteng, “Ka jingim ka dei ka um".
La pynïaid ïa katei ka jingïalang da u bah T.Lyngkhoi, JE., MawkyrwatSub-Division, la ïoh ka jingkren pdiang sngewbha na u bah Stevan Roy Wahlang, District Coordinator, JJM bad la kren ai khublei da ka kong H.Suja, IEC Coordinator, JJM.Nongstoiñ, Lber, 24: Ka United Hynñiew Trep Movement West bad Eastern West Khasi Hills lyngba u President Samla M Nongrem, General Secretary Samla R.B Rekon Thabah bad Education Secretary Samla Chesterfield Deracle Nongrem, ka kitbok kit rwiang ïa ki khun samla ka Jaidbynriew kiba ïaleh ïa ka Exam jongka Class 10, 12 bad kiwei kiwei de ki exam ha ki Examination Board bapher bapher ba don ha ka Jylla mynta u snem 2022.
Ka seng ka kitbok ba kin trei shitom ban trei minot ha ki exam jong ki, ba kin ïoh ïa u soh ka jingjop bad wat hapdeng ka jingshah pynthud pynwit jong u Covid 19.
Hynrei kumba ong ‘U Blei u long ryngkat, u ïarap bad kito ki briew kiba ïarap ïalade’, te ka seng ka kyrmen skhem lyngba ka jingtrei shitom ka jingtrei minot bad khlem kynran dien ka jong ki, kan wanrah ïa ka burom ïa ka ïing ka sem, ka kur ka jait, ka shnong ka thaw bad ïa ka Jaidbynriew hi baroh kawei.
Ka seng ka shem ba ka jaibynriew Khasi ka la hiar ar sut ha ka liang ka pule puthi, kham ñiar ruh ban shem ïa ki samla Khasi ba kin pass ïa ki kynja eksamin kiba kham heh kum ki Civil Services, IFS, IES bad kiwei kiwei.
Haba peit pat ïa kiwei ki jaidbynriew, la ïohi ba ki la nang kiew shaphrang bad kane ka long ka jingma ïa ka jaibynriew.
Lada kan ïai long kumne satang lano ngin sa long kiba sahdien tam ha baroh ki liang napdeng ki jaidbynriew, namar katkum ka juk ka jingnang jingstad ka long ka atiar kaba radbah tam ban kyntiew ïa ka roi ka par bad pynkhlaiñ ïa ka jaidbynriew.
Mawkyrwat, Lber 24: Hadien ba la ïoh ïa ka jingtip thikna, ki BSF bad ki pulit jong ka South West Khasi Hills District, ha ka 24 tarik u Lber, 2022, ha ka por 6:30, ki la pynlong ïa ka jingleit khynra ha ki thaiñ Kalapahar, South West Khasi Hills District, kaba dei ka khappud bad ka Bangladesh.
Katkum ka khubor na u Superintendent of Police ka South West Khasi hills District, u Bah B.J.Laloo, u la ïathuh ba ha kane ka jingleit khynra, katei ka kynhun ka la lap ïa ki kuli kiba la buhrieh ha kawei ka synrang bad kiba la song ha ka pla jri.
Shuh shuh na kane ka pla jri la lap haduh 92 ki kuli ba 5.56 mm, 129 kiba 7.62 mm bad 160 kiba 9 mm bad haba kheiñ kyllum baroh ki long 381.
“Ïa baroh ki tiar ba la ïoh la aiti noh hapoh Gumaghat Out-post", ong ka tyllong khubor.
Nongstoiñ, Lber, 24: Ka surok ba la shna da ka tnad PWD na porla sha Tynhiang lyngba ka shnong Rimardon, ka dei kaba kaba donkam bha hynrei la bun bun snem naduh ba la shna ïa ka, ka sorkar kam shym pat la pynbha ne siang rong ïa katei ka surok.
Kumta ka la buh ïa ki paidbah nongshong shnong ha ka jingeh kaba khraw.
Dei tad hadien ba u bah H.L.Nongsiang MLA barim u ba dei ruh u nongaibuit jong ka NPP Mawshynrut, u la ai jinghmut ïa u Bah Gigur Myrthong MLA ba mynta jong ka Mawshynrut ba un pynsngew sha ka sorkar, ba ki paidbah ka thaiñ Tynhiang ki donkam palat ban don ïa ka surok kaba bha.
Kumta utei u Nongmihkhmat u la pynsngew sha ka sorkar bad u la lah ruh ban pynkohnguh ba kan mang pisa na ka bynta ban pynbha bad siang rong ïa katei ka surok.
U bah B.Lyngkhoi Secretary ka shnong Tynhiang haba ïakren bad u nongthoh khubor mynta ka sngi, u la ong ba ka surok ka dei u budlum na ka bynta ban kyntiew ïa ka ïoh ka kot bad ban pynsuk ïa ki paitbah ha ka leit ka wan, ka kit ka bah bad ka kamai kajih.
Kumta ka jingmang pisa jong ka sorkar ban pynbha bad siang rong ïa katei ka surok ka la long ka jingkyrkhu kaba khraw ïa ki paidbah.
U bah Lyngkhoi u la ong ruh ba ka jingpyntrei ïa katei ka surok ka la ïaid shait shait naduh u snem ba la dep bad ka la pynsuk shibun ïa ki paitbah ha ka leit ka wan.
U la ong ba na ka liang ki paitbah nongshong shnong jong ka Rimardon,Tynhiang, Proiñ bad kiwei kiwei ki shnong kiba don ha katei ka thaiñ, kim lah khlem da ai khublei ïa u bah G.Myrthong MLA ba mynta bad ïa u bah H.L.Nong-siang MLA barim ba ki la shimkhia na ka bynta ka jingdonkam jong ki paitbah.
Khliehriat,Lber 24: Ka Society (I.V.C.S) Integrated Village Co-Operative Society ha ryngkat bad ka Dorbar shnong Lumshyrmit ki buh ka jingpynbna ba ïa ki jaka jngohkai pyrthei kiba don hapoh shnong yn plie paidbah noh naduh ka 25 tarik u lber 2022, namar ïa ki jaka jngohkai pyrthei ha shnong la khang shwa shi por, kata naduh u bnai Kyllalyngkot na ka daw ba ki nongtrei ki dang pyntrei ban pynbha pynmiat ïa ki jaka jngohkai pyrthei kiba don hapoh shnong khnang ban kham pynsuk ïa ki paidbah.
Shuh shuh, kum ka jingpyntip, ba ha shnong Lumshyrmit East Jaintia Hills District ka don ka kshaid Latang (Latang Falls), ka kshaid Thwai Thlen, kiba itynnad, ka Kremlabit ( Labit Cave), bad ka mariang kaba itynnad, kiba bun ki nongjngohkai pyrthei bad ki riew ieid mariang ki ju wankai sha shnong Lumshyrmit bad pynsngewbha ialade bad ka mariang.
Sa shisien pat, na ka liang ka Ka Dorbar Shnong Lumshyrmit lem bad ka Integrated Village Co-Operative Society ki pdiang sngewbha ïa baroh kiba wankai sha shnong kiba wan ban jngoh kai ïa ka mariang bd ki jingitynnad kiba don ha pneh ka mariang sawdong.
Nongpoh, Lber 24: Ka ophis jong ka District Tuberculosis Officer Ri-Bhoi District mynta ka sngi kila shimbynta ban rakhe ïaka World Tuberculosis Day da ka thong ban rat diengkhong ïa katei ka jait jingpang kaba la sar ïa kiba bun ki paidbah haduh kine ki sngi da ka thong pynkut ïaka jingpang TB pynim ïaki mynsiem.
Ïa katei ka jingrakhe la pynlong ha Science Hall Nongpoh ha kaba u Mayral Born Syiem MLA ka Nongpoh u la shimbynta kum u kongsan haka jingdonlang u Bah Balajied Ranee MDC, Arpit Upadhaya Deputy Commissioner ka Ri-Bhoi District, Dr M Syiemlieh DMHO, Dr P Chyne Medical Superintendent Civil Hospital Nongpoh bad kiwei kiwei ophisar naka tnad ka koit ka khiah, ki paidbah lem bad ki khynnah skul kiba la ïashimbynta haki jingïakop bapher bapher.
Naka liang ki Doctor bad Ophisar ka tnad ka koit ka khiah haba kren ha katei ka sngi kila ong ba ka jingpang TB ka dei kawei naki jait jingpang kaba ma lada ki paidbah kim sumar bad phikir haka por kaba biang kaba lah ruh ban lam sha ka jingïap.
Kane ka jingpang ka dei ruh kaba la don bun snem hynrei naka liang ka tnad ka koit ka khiah bad ka kynhun ki doctor haduh kine ki sngi ki dang ïakhun pyrshah ïa katei ka jait jingpang ban pynduhjait ïaka ha kaba kila batai shai ba kumno katei ka jait jingpang ka saphriang bad kumno ban sumar ïaka ha kaba ki paidbah kim dei ban kheiñ sting hynrei ban sumar bad leit sha ki jaka sumar ba hajan eh jong ki namar ka sorkar ka ai ei ïaka jingsumar, ki dawai ban dih ban pynkoit ïa katei ka jait jingpang.
Naka liang u Bah Mayral Born Syiem kum u kongsan haba kren ha katei ka sngi u la ong ba katei ka jait jingpang ka dei kaba lah ban sumar bad bun ki briew ki koit ïaka watla ki bun ruh kiba ngat ïaka hynrei ki paidbah ki dei ban phikir ban sumar ïa katei ka jait jingpang bad kyrmen skhem ruh ba ki doctor shen kin sa lah ban pynduhjait ïa katei ka jait jingpang kumba long ka jingpang Nianglyngkut ha ki snem kiba la leit noh bad ka Ri-Bhoi kadei kawei naki district kaba la shah ktah jur ha katei ka jingpang hynrei namar ka jingtrei shitom jong ki doctor bad ka tnad ka koit ka khiah mynta katei ka jingpang kala duhjait noh bad kyrmen skhem ba kane ka jingpang TB ruh yn sa lah ban pynduhjait noh shen.
Ha katei ka sngi la sam ruh ki khusnam sha ki khynnah skul kiba la shim bynta haki jingïakop kyntip ktien, Extempore speech bad kiwei kiwei bad kumjuh ruh sha ki nongtrei ka tnad ka koit ka khiah kiba la trei shitom ban ïakhun ïa ka jingpang TB kum ka jingai mynsiem ïaki.
Nongstoiñ, Lber, 24: Ka jingpyntrei ïa ka surok Intermediate Lane na Nongstoiñ sha Wahkaji da kawei ka Kompeni shna surok kaba na ri Russia, ka la ïaid shait shait bad katei ka Kompeni kam shym la pyntrei hi hynrei ka la shu ai wai ha kiwei pat ki Kompeni.
Ka rukom ai wai ban pyntrei ïa katei ka surok ka long ba uwei u kontraktor u hap ban pyntrei tang san kilomitar bad ki tnad treikam kiba peit ïa ka jingpyntrei ïa katei ka surok ki dei ka PWD Nongstoiñ Division bad ka Mawkyrwat Division.
Ka Nongstoiñ Division ka hap ban peit haduh u pud jong ka West Khasi Hills bad ka South West Khasi Hills ïa ki bynta kiba dei.
Lada don ki jaka kiba katei ka surok ka ïaid lyngba shuwa ban pyntrei, ki Kontraktor ki hap ban ïapynbeit bad ki trai khyndew ha ryngkat ka jingïadon lang jong ki nongtrei jong ka tnad PWD kaba dei khmih ïa katei ka bynta.
Ha kaba ïadei bad ka bynta kaba hap ha ka jingpeit jong ka PWD Nongstoiñ Division, ka don ka bynta ba ka Kompeni kam pat sdang ban pyntrei, kata naduh shnong Kynroh haduh Nonglwai II.Ka daw ka long ba ki nongshong shnong kiba don khyndew ha ki bynta ba katei ka surok ka dei ban ïaid lyngba, kim pat lah ban ïa pynbeit ha kano ka rukom yn pyntrei ïa katei ka surok.
Kumta mynta ka sngi ki riew rangbah jong ka Nonglwai I bad Nonglwai II ha ryngkat u Sub Divisional Oficcer bad u Junior Engineer kiba dei peit ïa katei ka surok, ki la leit ban ïakynduh ïa ki nongpynïaid jong katei ka Kompeni bad ban pynsngewthuh ïa ki ba ha shuwa ba kin sdang ban pyntrei ïa katei ka surok, ki dei ban da buh dak ha ki bynta kiba markhap jong man la uwei pa uwei u trai jaka, khnang ba kan ym don kano kano ka jingwit ha ka por ba pyntrei.
Ha katei ka jingïakyn-duh ïa kitei ki heh ka Kompeni bad hadien ka jingïamir jingmut kaba bniah, ka jingïakren ka la long kaba seisoh ha kaba ki heh ka Kompeni, ki la mynjur ban leh ïa kaei ba ki heh ka PWD ki rangbah shnong bad ki trai khyndew ki kwah.
U bah George Kharbani sordar jong ka shnong Nonglwai II, u ba don ruh ïa ki jaka ha kaba katei ka surok ka dei ban ïaid, u la ong ba na ka liang jong u kum u rangbah shnong bad u trai jaka, u kwah ba ka jingpyntrei ïa katei ka surok ka long katkum ki jingthoh jingtar kiba la dep thew dep woh, ïa kiba la pynrung naduh ka por ba la sdang ban leh ïa ka sorbe.
Nalorkata u la kyntu ruh ïa ka Kompeni ba ka dei ban pynsted ïa ka jingtrei bad ban trei ruh katkum ki kyndon ba la bthah da ka sorkar, khnang ba kan ym don kano kano ka jingeh hadien habud.
Jowai, Lber 24: Shi bynta ka jingpynlong ïa ka sngi ñiew vote naka bynta ka Nartiang bad Shangpung Doloiship Election ka ban long lashai ka sngi 25 tarik u Lber, 2022 ka ban sdang naduh ka por 9 baje shiteng mynstep ha MDC Hostel Riatsiatsim.
Na ka liang u Superintendent of Police ka Weat Jaiñtia Hills u Bikram D.Marak ula pyntip ba ka tnad pulit ba pynïaid kali (trafic) kala pynbeit ïa ka rukom ïaid ki kali naduh ka por 7 baje mynstep haduh ba kut ka jingñiew vote.
La pyntreikam ïa ka “One Way" naduh Stand War shaduh Amlarem.
Baroh ki kali na wan sha kane ka jingjied dolloi ki dei ban pynïeng ha u surok ba leit sha Mynthong.
La buh “No Vehicle Zone" ha ki bynta ka MDC Hostel.
Baroh ki kali ba wan na Amlarem ki dei ban ïaid lyngba ka surok Amlarem Bypass.
Ym shah ban pynïeng kali “No Parking" ha shi lynter ka surok Amlarem Road (Riatsiatsim).
La buh “No Entry" ha u surok Riatsiatsim sha duh stand war bad ha surok ba leit sha MDC Hostel (jaka ñiew vote).
Nongpoh, Lber 24: Ka long ka jingkmen bad ka jingkyrkhu kaba khraw ïaka shnong Nongtyrlaw kaba don ha Ri-Bhoi District kaba dei kawei naki shnong kaba mad jingeh mynta la bun snem naka jingkyrduh um, kaba ki paidbah ki ju phohsniew ban ioh ïaka umbam umdih kaba paka katei ka jingphohsniew jong ki kala urlong mynta ka sngi hadien ba la lah ban plie paidbah syndon ïaka skhim umbam umdih bala tip kum ka Nongtyrlaw Combined Water Supply Scheme (CWSS) haka shnong Nongtyrlaw.
Ïa katei ka skhim la mang pisa haduh 2.53 klur lyngba ka Jal Jeevan Mission jong ka tnad PHE la wan ban paidbah da u Bah Mayral Born Syiem MLA ka Nongpoh kum u kongsan haka jingdonlang u Bah Balajied Ranee MDC ka Nongpoh, Bah E Lamare SE ka tnad PHE, Ri-Bhoi District, Bah DD Umdor SE PHE Shillong bad kiwei kiwei ki ophisar naka tnad PHE, ki riew rangbah, ki Rangbah Shnong naki shnong bapher bapher ryngkat ki longkmie longkpa bad ki khun samla jong katei ka shnong kiba la pynpaw ïaka jingkmen kaba khraw ba kila ioh ïaka umbam umdih kaba paka.
Haba kren ha katei ka sngi naka liang u Bah Mayral Born Syiem kum u kongsan u la pynpaw ka jingsngewkmen ban iohi ba katei ka shnong kala ioh ïaka umbam umdih kaba paka hapdeng ka jingphuh mut phuhwat hadien bun snem ka jingmad jingeh kaba khraw naka jingkyrduh um, hynrei mynta ki paidbah kin nym khuslai shuh namar ka um kala poi ha man la ki thliew iing.
Ka um ka dei kaba kongsan tam haka jingim jong ki briew nalor ka lyer bad ka bam kumta ka long kaba kongsan ba ki paidbah ki dei ban sngewthuh halor ka jingkordor jong ka bad kumno ngin leh ban pynneh pynsah ïaki tyllong umdih, kumba ngi la sakhi ba ka dei ka jingleh jong u briew hi kaba pynlong ïaki um ban tyrkhong bad rngad noh la ong u Bah Mayral Born da kaba kyntu ruh ïaki paidbah ba ki dei ban ieid ïaka mariang naka bynta ka umbam kaba paka bad ka lyer kaba khuid.
U la kyntu ruh ïaki paidbah ha katei ka sngi ba kin pynneh pynsah ïa katei ka um bad ki tyllong um khamtam ban sumar ïa katei ka skhim bala ai da ka sorkar naka bynta ka jingmyntoi jong ki paidbah ha katei ka shnong ba kim donkam shuh ban leit tong um sha ki jaka ba kham jngai kum haki por ba mynshuwa.
La ai jingkren ruh ha katei ka sngi da u Bah E Lamare SE ka PHE u la pynpaw ba ka shnong Nongtyrlaw ka dei kaba donbok tam bakala ioh kum katei ka skhim kaba kyrpang bala mang da ka sorkar naka bynta ban pynpoi um ha manla ki thliew iing bad lyngba katei ka sngi ki paidbah kin nym khuslai shuh ha kaba ïadei bad ka umbam umdih kaba paka namar la lah ban pynpoi ha man la ki thliew iing.
La pynphuh pynphieng ruh ha katei ka sngi da ki jingrwai ki jingshad bad ki skit lyngkot bala shim bynta da ki samla bad longkmie jong katei ka shnongban pyni ba kumno ka shnong kala kylla naduh bala ioh ïaka skhim umbam kaba paka.
Nongpoh, Lber 24: Ha kawei ka jingjia ba khlem poi pyrkhat uwei u nongñiah u la lait thaw naka jingjia ba sngewsih bad ka jingmynsaw ha kaba uwei u dieng u la khyllem kynsan ha surok bah hajan Lad Umroi Shillong By-pass ha Ri-Bhoi bad ban ïa kawei ka kali Innova kaba don ïa u Number AS 01 LC 7730.
Kane ka jingjia kala jia mynta ka sngi haka por 10 baje eiei ha kaba katei ka kali ka dang ieng ha rud surok bah namar ba u nongñiah u dang leit shabar bad ha katei ka jingjia katei ka kali Innova kala julor phom bad donbok ba katei ka jingjia ym don briew ha katei ka kali bad kiba leit ba wan bad hadien katto katne por la pynkhuid noh ïa u dieng ban lait naka jingdheng kali.
Shillong, Lber 24:Ka National Peoples Party (NPP) kala ai ka jingkyrshan ba pura ïa ka Sorkar BJP ba ïalam da u Biren Singh ha Jylla Manipur.
Haba ïakren bad ki nongthoh khubor, u National President ka NPP bad Myntri Rangbah ka Jylla Conrad Kongkal Sangma ula ong, haba pynshong nongrim na ka jingïakren bad u Myntri Rangbah ka Manipur (Biren Singh) bad ki Nongïalam na Delhi, ki MLA ka NPP kila rai ban kyrshan ïa ka Sorkar u Biren Singh.
Kane kala mih hadien ka jingiamynjur lang ba ka NPP ka dei ka party kaba kyrshan ïa ka Sorkar NDA ha Delhi bad ruh ka dkhot jong ka NEDA.Haba kylli, u Conrad ula ong “Ka shong ha ka rai jong u Myntri Rangbah halor ka jingai bhah ïa ka NPP ha ka Sorkar bad kane ka dei kaei kaei kaba ngim lah ban ong eiei.
Ka jingkyrshan jong ngi ka long beit halor ka jingiatrei lang bad ka NDA bad ha ka NEDA".
Haba pynpaw ba kam don satia kano kano ka jingïapher jingmut hapdeng ka NPP bad ka BJP, une u Nongïalam ka NPP ula ong “Haba ngi ïakhun ïa ka elekshon, ngi ïakhun halor ki jong ki npngrim bad haba poi sha ka jingïathaw sorkar pat kala dei da kawei pat ka bynta.
Namar kata, ki MLA kila iashong jingïalang, iasyllok bad shim ïa ka rai hadien bala ïakynduh ruh ïa ki Nongïalam ka Party".
“Hadien kane, ha ka sngi babud hi ngi la phah ïa ka shithi ba ai jingkyrshan" ula ong.
Khliehriat Lber 24: Ha ryngkat ka jingiatreilang bad ki Society, ki Organisation bapher bapher, ka ophis u Deputy Commissioner East Jaintia Hills District mynta ka sngi ka la pynlong ïa ka Screening Camp kaba kyrpang ha Jaiñtia Eastern College Khliehriat West, ha kaba yn bishar bniah bha ia baroh kito kiba don jingduna ha ki dkhot met khang ban dup lah ban theh ki jingiarap shaki ki ban long ka jingmyntoi ïa ki, ïa kane ka prokram la bei tyngka da ka State Resource Center, Shillong.
Haba kren kum u kongsan ha kane ka sngi, u myntri ka sorkar jylla u ba dei ruh u MLA jong ka Khliehriat, u bah Kyrmen Shylla, u la kyntu bad ai jingmut ba kan bha ban thaw noh da ki Self Help Group kaba na ka bynta kito kiba don jingduna ha ki dkhot met, ha kaba ki lad jingiarap, kum ki skim sorkar bad kiwei kiwei ki lad ioh jingmyntoi kin wan lyngba lyngba ki SHG ki ban long na ka bynta ban kyntiew ïa ki ba don jingduna ha ki dkhot met, u la ai ka jingiaroh ïa ka Ephphatha Society kaba na Dkhiah bad kumjuh ruh ïa ka Kyrmen Foundation kiba la lah ban leh ïa ki kam kiba radbah na ka bynta kiba don jingduna ha ki dkhot met bad ong ruh ba ha kane ka kynti ka Ephphatha Society bad ka Kyrmen Foundation ki la lah ban saiñdur ïa ka skul kaba na ka bynta kito kiba don jingduba ha ki dkhot met bad kane ka skul kan sa plie noh shen.
U la ai ka jingkhublei kyrpang ïa ki nongialam bad ki dkhot jong ka Ephphatha Society bad kumjuh ruh ïa u President jong ka Kyrmen Foundation u bah Forness Dkhar bad ka Secretary, ka kong Semi Khongthiang kiba la iohi jngai ha kaba ki la long bunsien kiba la kloi ban iarap ïa ki paidbah kiba donkam shisha ïa ka jingiarap, u la ai ka jingkitbok ktrwaing ba kin nang lah ban trei kham bha shuh shuh na ka bynta ka bha ka mait ha ka im lang ka sah lang.
U Deputy Commissioner ka East Jaiñtia Hills District, u Abhilash Banarwal, IAS, u la ong ba ka dei ka kamram jong u kum u khlieh ka district ban don ka jingkitkhlieh na ka bynta kiba don jingduna ha ki dkhot met kiba don hapoh ka district bad ban peit ruh ïa kiwei kiwei ki jingdonkam hapoh ka district, u ka khublei ïa kine ki Society bad ki Organisation kiba ka ai ka jingiatreilang ban kynyiew ïa kiba don jungduna ha ki dkhot met.
U President jong ka Kyrmen Foundation, u bah Fourness Dkhar, u la iathuh ba kane Kyrmen Foundation ka dang don shibun ki jingthmu kiba yn sa nang pyndep kiba na ka bynta kiba don jingduna ha ki dkhot met ha kaba kane ka jingpynrung kyrteng ha kane ka Camp mynta ka sngi ka dang dei tang ka jingsdang, la ong ruh ba ka Ephohatha society ha ryngkat ka jingiatreilang bad ka Kyrmen Foundantion ka la sdang ban plie ïa ka skul hapoh ka district kaba kyrpang tang na ka bynta kito kiba don jingduna ha ki dkhot met, kumta kane ka Camp ba la pynlong mynta ka sngi ruh ka long kum ka lad ban pyntip sha baroh ki kmie ki kpa kiba don ki khun kiba don jingduna ha ki dkhot met ba kane ka skul kan sa plie noh shen bad ba kin phah ïa ki khun jong ki ban pule ha kane ka skul.
U Convener, SAKSHAM, Governing Council Member NILD, Kolkata, u Mithun Roy, u la iathuh ba kine ki don ruh ka sap kaba kyrpang bha, na kata ka daw ki don ka jingpher kaba kyrpang, u la kyntu ba ym dei ban shu set kut ïa ki hapoh ïing, ym dei ban pynlong ïa ki kum kito ki koidi hala ïing.
Haba kren shaphang ka jinglah jong kito kiba don jingduna ha ki dkhot met, u Mithun Roy u la iathuh ba ka Organisation jong u ka la jied ïa ki briew kiba 17 snem shaneng kiba don jingdon jingduna ha ki dkhot met bad la pynrung kam ïa ki ha ki 5-Star Hotel, ki trei ïa ki kam khoh ïa ki piat ki rynsun bad ki ioh tulp haduh T20,000 hajar tyngka shi bnai, kumta kum kine ki jingpyrkhat ki dei kiba wanrah jingkylla ha ka im lang ka sah lang, u la iathuh ruh ba ka Organisation ka la pynlong ïa kiba bun tylli ki camp ha ki jaka bapher bapher.
Kiba la ai jingkren ki kynthup ruh, u EAC East Jaiñtia Hills, u bah S.Marwein, ka District Social Welfare Officer, East Jaintia Hills District, ka kong R.Pasah, ïa ka jingialang la pyniaid da u Supervisor Social Welfare East Jaiñtia Hills District, u bah Patrick Dkhar.
Shillong, Lber 24: Ka Seng Samla Sohryngkham Pyllun lyngba kane ka kyrwoh ka phah ka jingaikhublei bad ka jingkyrkhu kyrdoh ia baroh ki khynnah skul jong ka shnong sohryngkham kiban ialeh ia ka exam SSLC bad HSSLC.Ka Seng ka kyntu ia baroh ki khynnah ba kin nang iai trei shitom bad Minot ha ka jingpule khnang ba ynda la ioh ia ka result kin ioh ban kheit ia u soh bathiang uban wanrah burom ia ka iing ka sem bad ka shnong ka thaw bad kaba kongsan ka Seng ka kyntu ia baroh ki khynnah ba kin kynmaw shwa barabor ïa U Blei ha ka jingduwai ryngkat bad ka jingtrei shitom na lade shimet khnang ba kin ïoh ïa ka jingjop ba don burom, kane ka long ka kyrwoh na u Publicity bad Media Secretary, Bah Wandaplang Kharmalki.
Shillong, Lber, 23: U Myntri ka tnat ka Koit ka Khiah ka Sorkar Jylla u James PK Sangma ha ka sngi Palei u la pyntip ba ka jingsahteng ban tei ïa ka Shillong Medical College ka dei na ka daw ba ka Sorkar ka la hap ban pyndam noh ïa ka jingïasoi soskular bad ka KPC ka kompeni ba la aiti ban pyntrei ïa kane ka College ha New Shillong Township.
Ha ka jingïakren bad ki lad pathai khubor, u James Sangma u la ong, “ka Sorkar haduh mynta ka dang bishar.
Ka jingsahteng ban shna ïa ka Shillong Medical College ka dei na kiba bun ki daw ki bym lah ban kiar.
Ka jingïapynbeit bad ka Kompeni ba la bynshet ban pyntrei ïa kane ka College kam shym la poi shaei shaei ruh bad dei na kane ka daw ba ka Sorkar ka la rai ban weng noh ïa ka jingïasoi soskular bad kane ka Kompeni.
"Haba kylli, une u Myntri ka tnat ka Koit ka Khiah u la pyntip ba ka Sorkar Jylla kan sa khot paidbah noh da kiwei pat ki kompeni ban ïoh pynsdang noh shaid shaid ïa ka jingtei ïa ka Shillong Medical College.
U la ïathuh ruh kumba ka long mynta ka jingshna ïa ka Medical College ha Tura ka la ïaid shaid shaid.
Dang ha kine ki khyndiat sngi ki nongïalam jong ka Khasi Students Union (KSU) hapoh ka jingïalam jong u President u samla Lambokstarwell Marngar ki la leit ban ïakynduh markhmat bad u James PK Sangma ban pan jingpynshai halor ka jingsahteng ban tei ïa ka Shillong Medical College.
Kane ka jingbuddien jong ka Seng halor kane ka College ka long hadien ba la ïohi lyngba ki lad pathai khubor ba ka Sorkar ka la rai ban pyndam noh ïa ka soskular bad ka kompani ba la aiti ban tei ïa kane ka College.
Ha u Nailur, 2021, ka KSU ka la aiti da ka jingthoh sha u Bah Prestone Tynsong mynba u dang long u Myntri uba peit ïa ka tnat ka Koit ka Khiah na ka bynta ban pan jingshai halor ka jingsahteng ban shna ïa ka Shillong Medical College kaba pynskhem ha u snem 2017 ha Reid Chest TB Hospital ha Mawprem.
Ka Seng ka la buh jingkylli ruh halor ka jingaiti sha ka kompeni KPC ban tei ïa kane ka College kaba la don dak sniew ha kiba bun ki jaka.
Kum ban pynkynmaw, ïa kane ka College la pynkynriah noh na Mawprem sha Umsawli, New Shillong Tonwship namar ka jingrit palat ka jaka ha Mawprem bad ka bym ïahap satia bad ki kyndon jong ka Medical Council of India.
Ha kaba ïadei bad kane, u James Sangma u la ong ba wat ka jaka ha Umsawli kaba don tang 17 akar ruh ka dang rit palat, hynrei watla katta u la ong ba un sa ïasyllok bad kiwei ki Myntri Sorkar ba lada long yn pynkynriah noh sha kawei ka jaka kum ha Mawpdang kaba hap hi hapoh ka New Shillong Township.
Ka KSU ka la ban jur ïa u James Sangma ban ïaleh katlah katïai ban pynurlong noh kham kloi ïa ka jingtei ïa ka Shillong Medical College khnang ba kan long ka jingmyntoi kaba khraw ïa ki samla pule jong kane ka jylla Meghalaya khamtam ïa kito ki samla pule kiba wan na ki longiing ba kham duna ka ïoh ka kot bad ki bym kotbor ban leit pule shabar ka jylla.
Shillong, Lber, 23: Ka Mawbyrne Lower Primary School ha ka sngi Palei ka la rakhe ïa ka Jubili Rupa ha ka jingïaid lynti ban ai jingshakri sha ki khynnah ha kane ka shnong ha ka thoh ka pule.
Ki bor pynïaid skul kim lah khlem da kyrtiang dien ïa u synñiang u bynhei jong ki radbah kiba la noh sha u sup u thiar ban pynlong ïa ka skul naduh ba la seng kumba ka long mynta, kata, u Bah Peter rynjah bad i Kong Dapmon Pala (bam kwai ha dwar u Blei bad i S.Herington Mylliemngap.
“Ngi long kumne kumba ngi long mynta dei na ka jinglen lade jong ine ki rangbah bad kumjuh ruh ka mynsiem jingïatreilang na ki bor Sorkar kum na ka ophis u Block Development Officer (BDO) ka Pynursla C&RD Block.
Hooid, ngim lah ruh khlem da ñiew tang ïa u MLA barim ka Nongskhen constituency u Bah KK.Dkhar bad ïa u Deputy Inspector of School barim u Bah Phini Ryngksai kiba la sei lut la ka buit ka bor ban pynlong ïa ka L.P School Mawbyrne kaba kiew irat," ong u kyrwoh ba la phah da u Secretary ka Celebration Committee jong ka Skul.
“Shuh shuh, khlem da lah ruh ban klet ïa kiwei pat kiba la noh ïa u synñiang u bynhei kiba ngim lah shuh ban pynpaw kyrteng ïa ki, ngin ai lang ïa phi kajuh ka jingsngewnguh bad ka jingsngewburom khlem da lah ban pynpaw kyrteng.
Ym tang katta ki don ruh kiba aiti met bad mynsiem sha ka skul jong ngi kiba dang don bad kiba lah khlad ruh," ong u kyrwoh.
Ka Committee lem bad ka KSU Pynursla Unit ki pynpaw ruh ka jingsngewnguh ïa u President barim jong ka KSU u Bah Paul Lyngdoh uba la plie paidbah ïa kane ka skul ha u snem 1997 bad kumjuh ruh ïa ki nongïalam ka KSU kiba kynthup ïa u Bah Reyonald Kharkamni bad ïa u Bah Danny Nongsiej.
“Nangne shakhmat ngin sa pynlong ïa ki prokram rakhe bapher bapher bad ngin sa lum synñiang ruh na ka bynta kane ka jingrakhe ban khylliap lama ïa ka jingdap 25 snem jong ka skul," la ong u kyrwoh.
“Ka Committee ryngkat bad ka KSU ngi maham tyngeh ïa kino kino ki nongshim kabu ïa ka jinglum synniang na bynta kane ka jingrakhe jong ngi ha ka kyteng jong ka skul.
Lada lap ïa kino kino kiba leh pyrshah ngin sa leh ïa kaba donkam.
Ngi kyrpad ruh ïa ki nong synniang kiba ju don ryngkat bad ngi ba kim dei ban ai klumar ïa u synñiang khlem ka muhor na u Finance Secretary jong ka KSU Pynursla Unit lane khlem ka muhor na u Finance Secretary/Chairman jong ka Celebration Committee," ong shuh shuh u kyrwoh.
Shillong, Lber 24 : Da ka thong ban kyntiew ïa ka rep tit ha ka jylla bad khamtam eh ban kyntiew ïa ka ïoh ka koit jong ki nongshong shnong, ka sorkar Meghalaya lyngba ka tnad ka rep ka riang ka la thmu ban wanrah da ki mashin rep tit naduh Japan.
Ïa kane la pynpaw da u Myntri ka tnad ka Rep ka Riang, Bah Banteidor Lyngdoh haba kren bad ki lad pathai khubor hadien ka jingkynduh ïa ka kynhun na Japan ha kamra treikam jong u ha Meghalaya Secretariat.
‘Ka jingïakren ka long kaba sngewtynnad namar na ka liang jong ki ruh ki pynpaw ka jingkmen ban ïohi ïa ka jinglah jongngi ban pynbiang….
" U Myntri u la ïathuh ruh ba ka Mushroom Development Centre kaba don ha Upper Shillong kan sdang treikam naduh u Nohprah mynta u snem.
" u la ong.
Katei ka kynhun na Japan ka kynthup naduh First Secretary jong ka Japan Embassy, Watanabe bad CEO jong ka YATS corporation, Y.Ito.
Kumban shu kdew hangne, ka sorkar jylla ka la dep ruh ban soi ïa ka soskular (MoU) bad ka YATS Corporation jong ka Japan ha u 2019 na bynta katei ka rep tit.
Napdeng ki tit baroh, u tit Shiitake ha Japan u dei u kynja tit ba ki nong East Asia ki sngewtynnad bha ban bam bad u dei ruh uwei na ki tit ba ki nong Asia ki bam.
La ong ruh ba la ju tip ruh ïa utei u tit kum kynja jingbam ba don ki kynja dawai tynrai.
“Ïa ki mashin ban pynmih ïa kitei ki tit yn wanrah naduh Japan bad ban pyndonkam ia kitei ki tiar la phah ïa ki nongrep tit ban leit shah hikai sha Japan.
Ngi kyrmen ruh ba kane kan pynjur ïa ka jingpynmih ïa kitei ki kynja tit Shiitake kiba don ka jingdawa kaba jur bha," ong u Myntri.
Katkum ka jingong jong u, ka jylla kan pynmih kumba 150 ton utei u tit bad la kumno kumno 400 ton ha ki lai snem katba ka jingpynlut na ka bynta jong u kan long kumba 4.5 klur tyngka.
Ïa utei u tit la ju thung ha ki jaka ba ka jingshit jingkhriat ka long hapdeng 10 degree Celsius bad 28 degree Celsius bad kumta ka Meghalaya kadei ka jaka kaba paka tam ban thung kham bun ïa kitei ki kynja tit.
La ong ruh ba ka jaka kaba paka tam ban thung ïa ki kadei ha ki kynja dieng sohot bad diengïap lok.
La ong ruh ba ka dor jong u tit budam bad tit Oyester kim da dei kiba lahdor katba ka dor jong u tit Shiitake pat ka poi kumba 1200 tyngka shi kilo.
Shwa kane, u Myntri u la ïathuh ba ki nongrep ha ka jylla ki la kiew stet mynta haduh kumba 1500 ngut na ka 200 ngut kiba don ha shwa u snem 2018.
Shillong, Lber, 24: Ki Sengbhalang bapher bapher ha ka sngi Palei ki la phah ïa u kyrwoh kitbok kitrwiang ïa ki samla pule kiba ïakhun ïa ka eksamin SSLC bad HSSLC kiba la sdang naduh mynta ka sng ba la pynlong da ka Meghalaya Board of School Education (MBoSE).
Ha u kyrwoh ba la phah da ka United Hynñiewtrep Movement (UHM) lyngba u Public Secretary ka Education Cell u Samla Moonstar Nongrem, ka KSU Nongmensong Unit ki la kyntu ïa ki khynnah skul ba kin ïai trei minot khnang ba kin ïoh kheit ïa u soh jong ka jingjop khnang ba kin dup long ka jingsarong ïa ka ing ka sem, ïa ka shnong ka thaw bad ïa ka jaidbynriew baroh kawei.
Shillong, Lber 24: U Myntri Rangbah ka Jylla Conrad Kongkal Sangma hynne ka sngi palei ula ong ba un sa rah ïakren bad u Myntri kam Pohïing ka Ri u Amit Shah haba ïadei bad ka mat ïakren iasuk bad ka seng Hynñiewtrep National LIberation Council (HNLC).
“Hooid, haba nga ïoh ïaka lad ha ka jingïakynduh ïa u Myntri kam Pohïing ka Ri, khlem pep, kane ka mat kan sa mih ha ka jingïakren bad ngin pyrshang ban pyntyllun shakhmat noh ïa ka kam" ong u Conrad haba ïakren bad ki nongthoh khubor.
Hynrei ula ong ba kane ka kam ka dei kaba donkam ïa bunsien ki jingïakynduh, ki jingiasyllok bad jingiatreilang.
“Haba ngi ïoh ka lad ha kano kano ka por, khlem pep ngin ïakren beit ïa kane ka kam.
Ngin pyntyllun shakhmat beit ïa ka kam namar ka dei ka kam kaba jyrwit jyrwat bha kumba long ka kam pynbeit khappud" ong u Conrad.
Halor ka jingkyntu ka HNLC ban pynsangeh ïa ki jingkhynra ki Pulit pyrshah ïa ki Dkhot ka seng, u Myntri Rang bah ula ong ba hadien bala sdang ka jingïakren, ngin sa ïapeit ïa kaei kaba dei ban leh.
Haba ïakren bad u Ksiang Bah Peter S Dkhar halor ka jingïaid ka kam, ula ong “ Ngam lah satia ban ïathuh eiei halor kane namar ngam dei uba la buh da ka Sorkar ban ïathuh.
Mynta te ngi dang iasdang bad tang katta nga lah ban ong".
“Ngam pat lah ban ong lano kan (jingïakren iasuk) kan sdang.
Ngi dang ïapynbiang shuwa mynta ïa ki jingdonkam baroh bad ngim pat lah ban khot ne pat lah ban leh eiei" ula bynrap.
Halor ka jingïakynduh ïa ki Nongïalam ka HNLC, une u Ksiang ula ong “Ynda dei ka por teng ngin sa ïakynduh hi…kane ka dei ka kam bala bynshet ha nga ban leh".
Ha ka 10 tarik Rymphang 2022, ka HNLC kala phah daka shithi sha ka Sorkar Jylla ba pynpaw ïa ka jinglong ba kloi ban wan noh sha ka miej ïakren iasuk khlem kano kano ka jingbuh kyndon.
Kane kala wan jia hadien ka jingkyntu jong u Myntri Rangbah ka Jylla Conrad Kongkal Sangma haba jubab ïa ka jingtyrwa jong ka HNLC lyngba ki lad pathai khubor ha ka 8 tarik Rymphang.
Na ka liang ka HNLC kala pdiang ïa ka rai jong ka Sorkar ban thung ïa u IAS bala shongthait Bah Peter S Dkhar kum u ksiang ban pyntyllun shakhmat ïa ka jingïakren iasuk.
Shillong, Lber 24 : Ka dawbah kaba ktah ïa ka pule puthi ha ki nongkyndong kam dei eh tang namar bym don ki iing skul ne bym biang nonghikai, hynrei kaba ktah tyngeh kadei ka jingbym biang ki lynti syngkien khamtam eh ha kito ki jaka ba ki khynnah skul ki hap ban ïaid lyngba ki wah heh kiba la shu teh da ki siej na shilliang sha shilliang.
Kawei na kum kitei ki jingjia kadei ha North Garo Hills kaba ki don haduh kumba phra tylli ki shnong kaba naduh ki nongleit iew, ki nongleit shim dawai bad haduh ki khynnah skul ki hap ban ïaid lyngba ka jingkieng ba la shu shna malu mala ha jrong ka wah Manda kaba don ha ka shnong Bugakol.
Kitei ki shnong ba ngat ha katei ka apot ki kynthup ïa ka Tombuna, Bugakol, Upper Sambrak, Lower Sambrak, Renggok Saram, Amerim, Rongmatchu bad Kentra, ki la ju ïai dawa man ka por naduh u snem 2018 na ki bor sorkar ban phah shna noh da ka jingkieng kaba skhem halor katei ka wah tangba ym don satia mano mano ba patiaw ïa ka jingkyrpad jong ki.
“Kaba kham pynkordit eh kadei ha ka por Lyiur ba ka wah ka khlain bor bha kumta kam long satia ban shngaiñ na kitei ki jingkieng siej ban leit sha Dainadubi lane sha Damra," ong ki nongïalam shnong.
Ki la pynpaw ruh ba ha ka por lyiur bun ki khynnah skul naduh klas 1 haduh Degree ki kylla long ki sohpdung bad hap ban shu shong iing namar kam shngain satia ïa ki ban ïaid ha kitei ki jingkieng.
Hynrei la ong pat ba da ka jingbym banse haba don ka eksam pat ki bapli ki hap ban ïaid la ka ïaid ban poi sha jaka pule.
Na ka liang ki nongïalam shnong ki kyrpad jur ïa ki bor sorkar sa shisien pat ba kan peit lem ïa katei ka khia ka shon jong ki bad ban phah shna noh da ka jingkieng dewbilat na shilliang sha shilliang khnang ba ka jingshngain kan ym dei eh tang ïa ki nongleit iew wan iew ne leit shim dawai hynrei na ka bynta ka lawei jong ki spahbad ki hajar ngut ki samla pule.
Shillong, Lber, 23: Ka Khasi Disabilities Association (KDA) ha ka sngi Balang ka la phah da ka jingthoh sha u Myntri ka tnat Community & Rural Development Department, u Bah Hamletson Dohling ban pynsngew halor ka jingkyntait jong ki ophis Community & Rural Development Department bapher bapher ban ai ïa ka skhim Pradhan Mantri Awas Yojana-Gramin (PMAY-G) sha ki briew kiba duna dkhotmet watla ki nongaplai ki dei kiba hap hapoh u laiñ ka jingduk ne Below Poverty Line (BPL).
Ha ka dorkhas, ka Seng ka la ong, “la bun ki khep ha kaba ki nongaplai, ha ki ophis C&RD Block da ka jingïarap lang jong ka Association, ki la shah kyntait ban ïohpdiang ïa ka skhim (PMAY-G) watla ha ka jingshisha kine ki nongaplai ki dei kiba hap hapoh u laiñ jong ka jingduk.
"Haba kdew katkum ka aiñ ba la pynkupbor ïa ki briew kiba duna dkhotmet, ka Seng ka la ong, “katkum ka Rights of Persons with Disabilities Act, 2016 Chapter-VI Section 37 ka kdew, ba ka Sorkar bad ki bor synshar, da ka jingpynbna, ki dei ban ai ïa ki skhim sha ki briew kiba duna dkhotmet, san percent ka bhah ba la ai na ka bynta ka rep ka riang bad ban shna iing nalor kiwei pat ki song pynroi, da kaba buh hakhmat shwa ïa ki kynthei kiba duna dkhotmet.
San percent ka bhah ban ïarap ïa ki longing kiba duk bad kiwei kiwei pat ki skhim da kaba buh shwa hakmat ïa ki kynthei kiba duna dkhotmet.
"“Katkum ki kyndon jong ka PMAY-G Chapter 3 Section 3.4 bad Sub-section 3.4.6 ka kdew haba shim ïa ka rai ban ai ïa ki song jingïarap sha ki nongïoh bhah kiba dei ban ïoh jingmyntoi, ki longing kiba don ïa kiba duna dkhotmet ki dei ban ïoh shwa ïa ka bynta kaba hakhmat," la kdew ka Seng.
“Ngi kwah, namarkata, ban kyrpad ïa phi ban pynshai lem ïa ngi halor kane ka jingshah kyntait ïa ka hok jong ki nongaplai," la kyrpad ïa ka Seng ïa u Myntri.
Ha kajuh ka por, ka Seng ka la phah ruh da ka jingthoh sha u Myntri Rangbah ka Jylla u Conrad K Sangma ba ka Sorkar kan pyrkhat lem ban kyntiew ïa ka rta thungkam ïa ki briew kiba duna dkhotmet na ka 42 snem sha ka 47 snem ka rta.
Sohra, Lber 24: Ka Shnong Mawmluh, kaba la shah lynshop na ka jingnang troiñ ka karkhana pynmih dewbilat MCCL, mynta ka la phai khmat ban pynim ïa ka shnong da kaba phai khmat sha ka kam jngoh pyrthei.
Kawei na kine ki jingphai khmat sha kane, ka long ka jingplie ïa ka 100 Waterfalls Camp, kaba dei ka jaka sah kaba lah ban ïohi kyndiang ïa ki spah tylli kshaid ha ka por lyuir ba jur slap, kynthup ïa ka kshaid Laipateng khohsiew bad khyndiat ïa ka Kshaid Nohkalikai.
Ki don saw tylli ki ïing kiba la shna da ka rukom kaba itynnad ha kaba la sop da ki kynja jaiñ kum ki tyrpal bad hapoh pat la pynitynnad bha ïa ki kamra ban sah ha kaba la shna ruh ïa ka kamra leit bar bad kamra sum.
Ïa kane ka Camp la shna da ka Mawmluh Tourism & Allied Activities Co-operative Society (MTACCS) da ka jingkyrshan pisa ka Meghalaya Rural Tourism Co-operative Federation Ltd.
Ïa kane ka Camp kaba don ha syndah jong ka Nan jong ka Shnong Mawmluh, la plie da u Bah Balajied Synrem, u MLA jong ka Shella, ryngkat ka jingïadon lang u Dr.Vijay Kumar Commissioner Secretary Tourism, Kong S.Rynjah, Director Soil and Water Conservation, u SDO Sohra Civil Sub Division, Bah L.Kynjing bad kiwei kiwei.
La ïadonlang ruh u Sirdar ka Mawmluh, Bah P.Kharwanlang, u Chairman ka MTACCS, Bah PSLyngdoh ryngkat ki dkhot ka EC jong ka Shnong, ki nongmihkhmat na ka Seng Kynthei, Seng Samla bad kiwei kiwei.
U Bah Balajied haba kren kum u Kongsan ha kane ka jingïalang, u la pynpaw ka jingsngewkmen ba ka Shnong Mawmluh, ka ïoh ïa kane ka projek na ka bynta ban kyntiew ïa ka kam jngoh pyrthei kaban long ka jingïarap na ka bynta ki nongshongshnong bad khamtam ha ka liang ka aijam aijam ïa ki khynnah samla.
U Dr.Kumar, u la ïathuh ba kumno ki nongïalam ka MTACCS, ki la wan ïakynduh ïa ki ophisar ka tnad Tourism na ka bynta kane ka projek bad na ka liang jong u ruh shuwa ban sdang u la wan ban jngoh ïa kane jaka bad dei namar ka jingïohi ïa kiba tylli ki kshaid ki bym lah shuh ban ñiew la ai kyrteng syndon da ka 100 Waterfalls Camp.
U Kumar, u la ong ba ka Mawmluh bad ka thaiñ Sohra ka dang dei ban nang ïaksaid shuh shuh ban kyntiew ïa ka kam jngohkai pyrthei, namar kadei ka shnong kaba paw ha ri India bad ha ka pyrthei hi baroh kawei.
U la ïathuh ruh ba na ka liang ka Soil and Water Conservation Department, ka la man pisa 1 klur tam ban shna sa ïa ka Restaurant ha kane ka jaka, khnang ba kiba sah ha kane ka Camp kin suk ban ïoh bam.
La ïoh jingkren ruh na u Secretary ka Shnong, u Bah Banlam Kupar Lyngdoh, uba la ai ïa ka histori lyngkot shaphang ka shnong Mawmluh.
Ha kane kajuh ka sngi, la plie ruh ïa ka Higland Camp, kaba don harud nong jong ka Mawmluh.
Kane ka don lai tylli ki ïing kiba la shna hi da ki kynja jaiñ tyrpal bad shapoh pat la shna itynand bha.
Kane kadei ka jaka sah kaba ki briew kiba poi ki lah ban ïaid kai pyngngad sha ki lum ki wah, ki madan phlang bad ki jaka khwai ha ki wah duid.
Ha kane ka jaka na ka liang ka tnad kam shang pyrthei kan mang pisa shuh sa 15 tylli ki Camp.
La pynphuh pynphieng ïa kane ka Prokram da ka jingrwai da ki kynhun Rangdajied bad ki Kynthem.
Jowai, Lber 24: Ka District Tuberculosis Control Society, West Jaiñtia Hills mynta ka sngi ka la rakhe ïa ka ‘World Tuberculosis Day’ ïa kaba la ju rakhe manla ka snem ha kylleng shityllup ka pyrthei bad mynta ka snem ka phang jong ka ka long “Invest to end Tuberculosis, save lives".
Ïa kane ka jingpang na ka liang ka sorkar kala don ïa ka thong ban pynduh jait noh shi syndon ïa kane ka jait jingpang (TB) hapoh u snem 2025.
Ha Jowai la rakhe da kaba pynlong ïa ka jingïaid rally ha ka por mynstep da ki motor bike bad ki kali ryngkat ki jingthoh ha ki placard, kaba la sdang na Mihmyntdu bad ïaid kylleng ka sor Jowai da kaba pynkut ha District Tuberculosis Center Panaliar, Jowai.
Kane ka long ruh shi bynta na ka National Tuberculosis Elimination Programme jong ka sorkar.
La ïathuh ruh ba ka jingrakhe ïa kane ka sngi ha manla ka snem kan ïarap ïa ki mynsiem briew ban lait na kane ka jait jingpang TB da kaba pynlong ïa ki prokram ai jinghikai bapher bapher sha kylleng ki shnong jong ka District, khang ba kino kino ki briew kiba don ïa ki dak ki shim jong kane ka jingpang ki lah ban wan mih shakhmat na ka bynta ban ïoh ka jingsumar kaba biang.
Shuh shuh la ong ruh ba na ka liang jong ka sorkar ruh ka la ïaleh katba lah ban pynsngewthuh ïa ki paidbah ba ïa kane ka jingpang lah ban pynkoit ïa ka da kaba dih tista ïa ki dawai dashin.
Ha ka juh ka por ki bor District ryngkat bad katei ka tnad (TB) ki la ïoh lad ruh ban ai jingtip sha ki paidbah lyngba ki Video ha ki Social media.
Ha kane ka sngi la donlang da ka ka dr.
I.Khyriem, Sr, Medicatl & Health Officer, DTC Jowai, ki nongtrei District Tuberculosis bad kiwei de.
Ha ka juh ka por la sam ruh ïa ki khusnam sha ki nongïashim bynta.
Shillong, Lber 25: Ka East Khasi Hills bad ka South Garo Hills kila khur jingjop hala ki jong ki jingïalehkai jong ka lympung U-23 Women’s Inter District Cricket Tournament ha ki jingïakhun ha ka sngi Thohdieng.
Ha ka Group A jong ka Zone 1, ka EKH kala pynliem da 67 ron pyrshah ïa ka All Jaintia Cricket Association, katba ka SGH kala khur jingjop da kaba pynliem da khyndai wicket pyrshah ïa ka East Garo Hills ha ka Zone 2.
Ka EKH kaba la jop ïa ka jingkynting pisa kala kam trai ban tied nyngkong, hynrei ki thei tied kim lah ban da kamai ron, hynrei kila ïoh bun lyngba ki extra, ha kaba kala kamai 119 ron bad shah pynkhyllem lut baroh ki wicket ha ki 24.2 over.
Ka Aidashisha Shadap ka khur 3 wicket ai kamai 12 ron bad ka Ritreki Pohshna ka khur 3 wicket ai kamai 21 ron na bynta ka AJCA.Haba beh ïa katei ka ron, ka Pohshna ka kamai 23 ron (not out) ha kaba ka AJCA ka kamai rang 52 ron bad duh noh 9 wicket, (kawei ka thei tied ka la hap ban shong ben noh na ka daw ka jingmynsaw.
Ka Blarida Dkhar marwei ka khur 3 wicket ai kamai 11 ron bad ïoh ruh ïa ka khusnam Player-of-the-match.
Ha kawei pat ka jingïalehkai, ka EGH kala kam trai ban tied nyngkong hynrei na ka daw ka jingtbit ki thei kawang bol ka SGH, ka EGH ka kamai tang 16 ron bad shah pynhap lut baroh ki wicket.
Ka Jaylynn M Marak kaba la ïoh ruh ka khusnam Player-of-the-match ka khur marwei 4 wicket ai kamai 5 ron ha ki saw over, katba ka while Smillin N Sangma ka pyndep da kaba khur 3 wicket ai kamai 9 ron bad ka Urmilla A Sangma ka ïoh 2 wicket ai kamai 2 ron na bynta ka SGH.Mynta ka sngi (26.03.2022) ha ka Group B jong ka Zone 1, ka South West Khasi Hills kan ïakhun pyrshah ïa ka Shillong CA, katba ha ka Zone 2 mynta ka sngi kan ym don jingïakhun.
Shillong, Lber 24: Ka Ministry of Home Affairs (MHA) ka Sorkar India kala pynkynriah biang ïa ka jingïalang hapdeng u Myntri kam Pohïing ka Ri u Amit Shah bad ki Myntri Rangbah ka Meghalaya bad Assam ban rai khatduh ïa ka soskular pynbeit khappud jong kine ki artylli ki Jylla ka thaiñ Shatei Lam Mihngi.
Ka Ministry of Home Affairs kala phah ktien sha ki arngut ki Myntri Rangbah ka Meghalaya bad Assam ba ka jingïakynduh ïa u Amit Shah kan long noh ha ka 29 tarik Lber ym shuh ha ka 27 tarik bala pynbeit nyngkong.
Haba pyntip ïa kane hynne ka sngi palei, u Myntri Rangbah ka Jylla Conrad Kongal Sangma ula ïathuh ba ka jing ïalang bad u Amit Shah kan long noh ha ka 29 tarik Lber ha ka por 4.30 baje janmiet.
“Kane ka khubor kala wan na ka MHA.La pynkhreh ïa ki jingdonkam baroh ha ka 29 tarik Lber" ula ong.
Dang shen, u Conrad ula pyntip hapoh ka Dorbar Mang Tyngka ka Ïingdorbar Thaw Aiñ ba ka jingiasoi ïa ka soskular ban pynbeit noh ïa ki jingïakajia ha ki 6 tylli ki jaka khappud ka Meghalaya bad Assam kan sa long ha New Delhi ha ka 27 tarik Lber.
“Ka jingiasoi ïa kane ka soskular bad ka jingiasyllok khatduh bad ka MHA kan long hapoh une u bnai ba mynta" pyntip u Conrad hapoh ka Ïingdorbar.
Ula pyntip ruh ba baroh ki Myntri ka Sorkar Jylla bad ki Heh Ophisar kiba don bynta ha ka jingïakren pynbeit pud, kin sa leit lang sha Delhi ban pynshongkun ïa kane ka sngi.
U Myntri Rangbah ka Meghalaya bad Assam kila iasoi ïa ka Memorandum of Understanding (MoU) ha ka 29 tarik u Kyllalyngkot bad la aiti sha u Myntri kam Pohïing ka Ri ha ka 31 tarik Kyllalyngkot, ban shong bishar bad ai jingmynjur da ka MHA.Ka jingpang bampong ha ka jymbuiñ ka lah nangkiew bad kaei kaba pynkyndit ïa baroh ka long ba ka lah tam ïa ka jingpang bampong ha ka lynti kha bad kalah poi banyngkong ha kane ka Ri India jong ngi.
Ha kine ki shiphew snem ba la dep ka lah kiew na ka shilak haduh shilak phraphew hajar ki case ha ka shisnem.
Kane ka jingpang ka kham bun ha sor ban sha ki jakanongkyndong, kane ka pyniba ka lah ban don eiei ha ka mariang ba pynlong ïa kane kum ki jingbam, ka lyer lane ha ki um bangidih.
Ymdei tang na ki rukom im jong ngi balah ban pynduna ïa kane ka jingjia hynrei ka jingleh kaba bha tam ban ïakhun pyrshah ia kane ka jingpang dei tang da ka jinglap kloi ïa ka jingpang.
Ka jinglapkloi ïa ka jingpang kan urlong lada kawei pa kawei ka kynthei kan don jingtip lane sngewthuh shaphang kumno ban eksamin da lade ïalade kaba ki khot BSE (Breast Self Examination) ha ka rukom ka badei naduh ba ka don ha ki arphewsnem shaneng bad leh ïa kane man la u bnai, shitaïew hadien balah dep poi bnai (one week after periods) lane da kaba buh sngi hadien da lahkut ka jingpoi bnai (menopause).
Ki thaiñ shatei sepngi kim pynshlur ïa ka BSE kumba ngi leh ha ka ri India jong ngi namar ka jingbym biang ki tiar (screening tools),ka jingbym ïoh lad ban pyndonkam ïa ka Mammogram Machine bad ka jingduna jong ki doctor ba ïadei bad kane ka liang, dei na kane ka daw ka jingpyndonkam ïa ka Breast Self Examination (BSE) kam pat jah na ngi.
Ka jingeh ba ngi kynduh haduh mynta ka dei ba ngi dang ïohi haduh 60% ïa kane ka jingpang bampong ha ka jymbuiñ bad da ka jinglap kloi ïa kane kajingpang kalah ban ïarap shibun.
Ka jingleit check-up ba shisien shisnem iaki ba lah don 40 snem shaneng ka ïarap ban lap kloi ïa kane ka jingpang.
Ha ki jinglap shen jong ki Tata Memorial Hospital, ki lah shim ïa arkynhun ban ïanujor kawei ka kynhun baleit check-up shisien shisnem bad kawei ka kynhun bakhlem leit, ki lap ba kito baleit check-up shisien shisnem ki kham duna kumba 30% kiba khlad nakane ka jingpang ha kito kiba dei 50 snems haneng ban ïa kito kiwei pat ki kynhun.
Kaei Ka ba phi dei ban tip?Ngimdei ban leh sting da ngi lap kieikieikiba long at ha ka jymbuiñ khamtam da kimdei kiba pang bad dei ban leitkynduh bad phahleit eksamin (40 snemshaneng) ha u doktor da lap ïa kum kine.
Bad phahleh scanningia ka jymbuiñ (40 snemshapoh) bad leh ïa ka Ultrasound Guided Needle Biopsy.
Baroh ki jingat ha ka jymbuiñ kim lah ban dei ka jingpang bampong hynrei kine ki test kin ïarap tip kloi ïa ka jingpang.
Kiwei pat ki dak ki shin jong kane ka jingpang ki dei ka jingjngem lane jingthem ha sniehdoh, ka jingran ki soh buiñ, mihsnam lane mih um ha soh buiñ, jingkylla rong ka snieh doh ha buiñ (orange peel appearance), ka jingkyllakynsan ha ka jingheh lane jingrit ka buiñ.
Balei ia kajingpang bampong ha ka jymbuiñ donkam ka jinglap kloi?Ka jinglapkloi ia kane ka jingpang ka lah ban iarap shibun.
Ka suk ban sumar ha ba ka jingat ka dang rit.
Ka jingsumar ia kane ka jingpang bampong ka kynthup ia bun tylliki jingsumar (multimodality).
Ka jingsumar da kabapuid ka dei kaba biang eh na bynta kane (early breast cancer) bad bud sa ka jingai dawai injek (chemotherapy), lada ka jingpang kam long kaba jurlah ban nym leh ia ka chemotherapy hynrei kane ka jia tang hapdeng 10-20%.
Lada ka jingpang ka long kaba jur bha lah ban pyndon kamda kaba syang (Radiotherapy).
Da ka jinglap bniah shaphang kane ka jingpang, ki lah ban ioh ki jingsumar bathymmai kum ki Targeted bad Hormonal Treatments.
Kumno phin lah ban ioh ki lad jingsumar?Hadien ba lah lap ba phi don iakane ka jingpang, phi dei ban ioh ia ka jingsumar kaba kynthup ia bun tylli ki jingsumar (combination surgery, chemotherapy, radiotherapy, targeted treatment, hormonal treatment, immune therapy) bad kiwei kiwei katkum ka report ka jingpang.
Ka long kabalah ban sumar lada ki biang ki nongtrei (staff) bad ki tiar ban sumar.
Ka jingkhang lad ia ki nongpang ban wan sumar ka dei ka jingbym lah siew.
Ka bynta ban kren ha une u snem ha ka World Cancer Day ka long: ‘CLOSE THE GAP’.
Ym lah ban ianujor hapdeng ki nongbah ki ba lah biang ki tiar sumar bad ia ki nongbah ki bym pat biang.
Ka jingpyntbit ia ki kynhun samla bad kane ka phang kan iarap ban weng ia kine ki jingeh.
Kumno ka Indian Association of Surgical Oncology (IASO) ka treikam ha ka ‘CLOSING THE GAP’?IASO, kum ka kynhun ba heh duh jong ka surgical oncology ka pyrshang katba lah ban ialam lynti bad ai mynsiem ia ki kynhun samla, ki doktor (surgeons) kiba don jingmut ha ka lain surgical oncology bad ban iatreilang.
Man la u snem ki bun ki program balah dep pynlong kum ki Regional CMEs, ym dei kum ka Annual NATCON bad ka IASO MIDCON.Ka phang pdeng ka long ruh ha ki Subspecialities khnang ba ki nong iashim bynta ki lah ban pyntbit ha ki phang ba ki sngewtynnad.
Ki nong iashim bynta ki lah ban ioh khusnam bad ki don bun ki lad ki lynti ba plie hadien ba ki aiti ia ki jingwad bniah jong ki ha kane ka Annual Conference.
Ban long riew dkhot ha IASO ka plie shibun ki lad bad pyntbit ialade.
Ka IASO MIDCON ka ban long ha nongbah Shillong ka dei ka sakhiba ka IASO ka don ka thong ban shna ia kum kine ki lad ha ka Ri India.
Ka jingiakhun pyrshah ia ka jingpang bampong ka dei ka jingkitkhlieh jong uwei pa uwei.
Ka prokram ïalehkai First Division 2022Tarik Team Por26.03.2022 Umphyrnai SC vrs Lawsohtun 3.30 pm29.03.2022 Smit SC vrs Nongthymmai SC 3.30 pm30.03.2022 Nongrim Hills vrs Imson SC 3.30 pm31.03.2022 Sawmer SC vrs Umphyrnai SC 3.30 pm02.04.2022 Lawsohtun SC vrs Smit SC 3.30 pm04.04.2022 Nongthymmai SC vrs Nongrim Hills 3.30 pm05.04.2022 Imson SC vrs Sawmer SC 3.30 pm07.04.2022 Smit SC vrs Umphyrnai SC 3.30 pm08.04.2022 Nongrim Hills vrs Lawsohtun SC 3.30 pm09.04.2022 Nongthymmai SC vrs Sawmer SC 3.30 pm12.04.2022 Umphyrnai SC vrs Imson SC 3.30 pm13.04.2022 Lawsohtun SC vrs Nongthymmai SC 3.30 pm16.04.2022 Imson SC vrs Smit SC 3.30 pmN.B: Ïa ka prokram ïalehkai league stage yn sa pynmih biang hadien ba la ïoh na ka Shillong Sports AssociationShillong, Lber 25: Ka lympung ïalehkai First Division Football League Tournament 2022 ba pynïaid da ka Shillong Sports Association (SSA) kan sdang mynta ka sngi Saitjaiñ (26.03.2022) ha madan MFA Ground, Polo, Shillong.
Ki ar tylli ki team kiban mih madan nyngkong ha kane ka sngi plie pyrda kan long hapdeng ka Umphyrnai SC pyrshah ïa ka Lawsohtun SC ha ka por 3.30 baje janmiet.
Ha ka jingshisha ka First Division mynta ka samoi ka la dei ban sdang ha ka 19 tarik Lber 2022, hynrei na ka daw ka jingshna pynbha ïa ki katto katne ki bynta jong ka madan MFA, Third Ground, ïa kane ka lympung la pynpep noh shwa bad na ka liang ka Association kala hap ban pynbeit thymmai ïa ki tarik ïalehkai.
Ha kane ka lympung ki don baroh hynñiew tylli ki team ba kynthup ïa ka Umphyrnai SC, Lawsohtun SC, Smit SC, Nongthymmai SC, Nongrim Hills SC, nangta ka Imson SC bad ka Sawmer SC.Ha kane ka samoi ba mynta ki ar tylli ki team kiba la kiew sha kane ka kyrdan ïalehkai First Division kadei ka Umphyrnai SC bad ka Nongthymmai SC, katba ka Nongrim Hills SC kala shah pynhiar sha kane ka kyrdan First Division.
U briew u ïai don beit ka mynsiem ban da leh ïa kano kano ka kam, u da kwah beit ban da pynjot, ban khlem da pyrkhat shuh ïa kiwei, ne ïa ka jingmyntoi naka bynta kiwei.
Ka jingpynïap beiñ ïa ki doh-wah, ka dei kawei na ki nuksa haba kwah te kwah eh ban bam, pynban ka mynsiem kam hun ban bam noh tang ne khwai iwei ne ar, pynban da ban da dusmon tad haduh ba kiwei ruh kim lah shuh pat ban ïoh ban bam ïa ki.
Ki doh um ki doh wah, lah ban ong ba kïadei kiba jyllei bha ha kiba bun ki wah bah ne ki wah rit jong ka jylla, ha kaba ka jingdon ka jong ki, ka khring bha ïa kiba bun ki rawon, kiba man ba ïoh ka por, ki her sha ki wah, ban shong ban khwai baroh shi sngi.
Ha ka jingim u rawon ne u nongkhwai, ym don eiei kaba hun tam ha ka mynsiem lada ïoh ïa I dohkha I ba tang shi tda, pynban jah thait jah jrem ka met ba shong bad shah ïa ka shit ka thang ka sngi, ba shon ba bom u sïap u phrla, hynrei haba rung ha ïa ïing,da kwah shisha ban pynheh ïa ka khana, ba katno tam ki dohka kiba heh hynrei kiba ïa ïait noh.
Hynrei lada jla pat ba brut ne bym ïoh kata ka nang pynskuiñ shuh pat ïa ka mynsiem ïa u rawon ba tang ïoh por un hlar blang sha wah naka bynta ban ïoh pat ban pynhun ïala ka jong ka mynsiem ïa kaei kaba ïa dep ban jla.
Ka jingim u nongkhwai haba ïa kyrni lei lei ïaka, da shisha ka long pat kaba itynnad, namar ka jingim jong kine ki briew, dei kaba ki im ryngkat ryngkat bad ka marlang, namar haba ki leit man ïa ka por, ka marlang ka ai shibun bah ka jingnang ka jingtip ïa ki, kum haba wan kiew kynsan ka um, ki tip ba don ka jingjur bha u sïap na sha kiwei pat ki jaka, da kumta ki tip ruh da kumno ba kin nang ban klar noh pat ïaïade ban ïait na ka jingma, nalor kata ka jingim ki nongkhwai ka wanrah ruh ïa ka met kaba koit kaba khïoh, namar haba leit sha ki wah, ka ja ruh da bang bha, ka jingmut ka jingpyrkhat ka jong ki ka ïait shi por na ka jingbun palat ka kam kaba ki trei ki ktah man ïa ka sngi.
Pynban ha ka mynsiem u riew dusmon kaba ïaïade ruh ym lah shuh ban bam, ïa kiwei pat ruh ym aïlad ber lih da bih, kaba pynïap beiñ pat ïa ki dohum, kiba lada aïlad ïaki ba kin im beit ha ki wah, lehse kin da lah ha kaban nang pynkha roi ïa kiba bun ki dohkha bad ba ki um ki wah kin dap kyrhai da ki har rukom ki dohum, kiba khring pat ïa ka mynsiem ba brai jong ki rawon.
Ban tehïakam ïa kum kane ka kam dusom ka long kaba eh, namar ba u briew hi na ïade shwa u donkam ba un sngewthuh ïa ka jingkordor ka jingdon ki dohum ha ki wah.
Ka nuksa kat kum ba ïa mih ha ka kot khubor ïa ka jingjla ha ka Wah Umtung ha Ri-Bhoi, haba khmih bad ïa ki dur, da I bynnud bad I pangmet haba shem bad ïohi ïa ka jingïap ei ki dohkha ha ki rud wah,.
Kaba ha ka jingshisha, lada dei baym leh dusmon, lehse kiba bun ki rawon ne ki nongtong ïa ki dohkha, kin jin da ïa ïoh ban dait ne ban tong ïa ki ban ïoh ban bam pat ha ïa ïing ha ïa sem.
Kumta, kaei kaba donkam ka long kum ki para briew donkam ban ïa pynsngewthuh mar kyldlang, ha kaba donkam ruh ban ïa syllok lem para briew da kumno ban nym rung palat ka mynsiem ban shu leh kput ne ban shu dusmon.
Nalor kata ka por ruh ka ïa donkam ïa ki bor shnong, ba kin shim khla noh shi syndon haïade, ban thaw ïa ki aiñ ki kanun shnong ban lah ha kaban khanglad ïa ki riew dusmon ba kin nym mlien shuh hsa kaban ïap beiñ ïa ki dohum.
Ki aiñ ne kanun ka long ba lada ïap ha ka sien ba nyngkong donkam ban da shaiñ da ka kuna pisa kaba heh, hynrei lada ki dang ïai bteng ne ïap ba ki leh blang ïa ka juh ka kam, donkam ban aiti beit ïa ki sha ki bor jong ka aiñ, khnang ba kin ngat ha ka jingshah pynshitom kiba kham jwat.
Naka dlang ka sorkar, wat lada kam lah than eh ba kan shna ïa ki aiñ kiba tyngeh, pynban ka donkam ba kan thaw ïa ki lad ki lynti ban lah ha kaban khreh ban shimti shipor haïade naka bynta ban lada ïa ki dohum ba don ha kiba bun ki wah ha kane ka jylla, da kaba shimti shipor haïade, ka sorkar ka lah ha kaban theh shuh shuh ki bun jait ki symbai dohkha, khnang ban lah ha kaban nang pynkha roi shuh shuh ïa ka jingdon ki dohum ha ki um ki wah.
Hynrei ka kam ban ber dawai bih ïa ki dohkha ha ki um ki wah ka ïa donkam ban sangeh noh shi syndon bad ha ka juh ka por donkam shisha ban shim khla naka bynta ban phrlang pat ïa ka khubor ka jingdonkam ban pynneh bad ban pynsah ïa ki dohum, namar ka jingdon ka jong ki ym tang ba ka khring ïa ki rawon hynrei ka larap ruh ha kaban pynkhuid ïa ki um ki wah, namar ba ki dohum haba ki im ha ki wah, ki jingbam ba ki bam baroh kïadei kiba larap ban nang pynkhuid ïa ki jaboh jong ka um, kaba u briew u lah lang ha kaban pyndonkam pat ïaka.
Mawkyrwat, Lber 25: Ka ophis jong u District Project Management Unit, South West Khasi Hills District, Mawkyrwat hapoh ka shatri jong ka Meghalaya Basin Management Agency (MBMA) da ka jingkyrshan jong ka Sorkar Jylla bad ka International Fund for Agricultural Development (IFAD) mynta ka sngi ka la pynlong ïa ka prokram “Ka jingsamlang ïa ja jingtip (Knowledge Sharing Event)" halor ka phang, “Ktah ïa ka jingim! wanrah ia ka jingkylla (Touching Lives! Making a difference)" ba la pynlong hapoh Multipurpose Hall DC, Office Mawkyrwat.
Ha katei ka prokram jingsamlang ïa ka jingtip ha kaba ïa dei bad ki kam trei lyngba ka jingkyrshan ka MBDA (Knowledge sharing event on best practices of various interventions from projects under MBDA) la ïa don lang ka kong C.Kharkongor, IAS, Deputy Commissioner, South West Khasi Hills District, Mawkyrwat, bah W.Biam, MCS, ADC, u bah Lastborn Myrthong, MCS, EAC, ki ophisar sorkar bad ki nongïashim bynta na ki shnong bapher bapher.
U bah Ivan Renold Marbaniang, DPM, Megh-Lamp ula ïathuh ba ka jingthmu katei ka prokram ka long ban ai ka rynsan ïa kiba la ïoh jingmyntoi na ki project bapher bapher napoh MBMA ha ka jingïatreilang bad kiwei ki department jong ka sorkar ba kin ïa phylliew jingmut bad sam ïa ki jingtip halor ki kam ba ki trei khnang ba kiwei ruh kin ïohi nuksa bad pyrshang ban buddien bad ban kyntiew ïa ka roi ka par, ka ïoh ka kot ki ‘riew shimet ne ïa ka shnong ka thaw.
U la ong ruh ba ka long ka jingvakren na kawei ka kynhun na ki shnong sha kiwei pat (community will talk to the community).
Ha ka jingkren lamphrang ka kong C.Kharkongkor, Deputy Commissioner, South West Khasi Hills District, Mawkyrwat ka la ong ba mynta ki briew ki la dei ban pyntbit ïa ka rukom treikam katkum ka juk ba mynta wat lada ki long ki jingtrei ba la trei naduh mynyndai khnang ban kyntiew ïa ka roi ka par.
Ka la bynrap ruh ba ki briew mynta ki dei ban pyndonkam ïa ka Information Technology ha ki kam ki jam jong ngi khnang ba kin lah ban ai jingtip sha kiba bun ki briew da kaba buh ïa ki dur, ki dur im ne video ne ki jingthoh ha kaba ïa dei bad ka rukom trei, ka jingpynmih ïa u soh jong ki kam jong ngi khnang ba ki briew kin ïoh lad ban thied ïa ki mar ki matta jong ki.
Ka la ong ruh ba lyngba ka jinglah ban kyntiew ha ka khaïi pateng ki kam ba ngi trei kan sa kiew ha kajuh ka por kan sa ïarap ïa ka ïoh ka kot jong ka ïing ka sem bad ka imlang sahlang.
Ha katei ka sngi la ïoh ka jingkren na khyndai ngut ki briew ba la kiew bha kum ka kynhun ha ka rukom treikam jong ki ha ki kam bapher bapehr ki la la leit ïashimbynta ha kiba bun ki prokram ha ka jylla, ka ri bad ka pyrthei baroh kawei.
Haba kren kum uwei na ki kynhun ba la kham kiew bha u bah Markstarwell Langte, Nongkdait Nongtwah IVCS u la batai halor ka jingïaid lynti jong ka Nongkdait Nongnah Integrated Village Co-operative Society Nongnah (IVCS), South West Khasi Hills District, Ranikor.
U la ong ba nyngkong eh kim pat ïoh jingtip shaphang ki IVCS bad hadien ka jingpynshai na DBMU ki la ïoh jingtip bad ïoh ban sdang ia ka IVCS ha ka 25 tarik u ‘Nailur, 2017 bad ka thong ka long ban ïarap ha ka banking system bad kiwei ki kam pynroi hapoh ka shnong ka thaw, ka distrik bad ka jylla baroh kawei.
Ka kam ba ki trei ka khring ïa u paidbah ba kin rung hapoh ka kynhun, ba kin long kiba ïatylli bad ka la kyntiew shibun ïa ka ïoh ka kot bad ka rukom im u paidbah.
U bah Robertson Basan, Environmentalists bad member kynhun Friends of Umngi River u la kren halor ka phang kumno ban pynneh pynsah ïa ki sim moina ha ka shnong Umpung (Preservation of Hill Mynnas at Umpung Village).
U la ong ba ki sur jong ki sim ka pyntngen ïa ngi haba ngi don ha ki khlaw ki btap bad haba ngi sngew kynjah.
Ha ka jingïakren bad ki bor pynïaid distrik u la ïathuh ba ki la pynmih ka hukum ban ym shah shuh ban siat ïa ki sim.
U la ïathuh ba ki la shna ïa ki ruh moina (ki ïing shong) bad buh ha ki khlaw ba kin leit shong ki moina bad la kyntu ruh ïa ki briew ka dong ka thaiñ ba kin ym pom ïa ki dieng ba long jingbam jong ki sim ha ka dong ka thaiñ.
Da ka jingsngewsarong u la ïathuh ba ka jingdon ki moina ha ka thaiñ ka la sdang kiew bad kiwei ki jait sim ruh ki la sdang roi.
U la ong ba lada ngi ri bad sumar ïa kiei kiei ba ka mariang ka ai ngi ruh ngin sa ïoh shibun ki jingmyntoi ba kan ai ïa ngi.
U la batai ruh halor ka rukom long ki sim ha ka jingwad jingbam, jingsumar bad pynroi ïa ki khun.
Namarkata, u la kyrpad ïa ki briew ba kin sngewbha ban ym thang khlaw shuh, siat shuh ïa ki sim, ne pynjulor ïa ka mariang na ka mynta ka bha ka miat hadien habud.
Ka kong Damarsilin Kharhari ka la pharia jingtip halor ka Mel’s Processing Unit, Mawkyrwat.
Ka la ïathuh ba ka thong ka long ban pyndonkam ïa ka spah mariang ban kyntiew ïa ka ïoh ka kot ha ka imlang sahkang da kaba pyndonkam da ki soh, ki syntiew bad kiwei ki jhur ne kynbat ban shna umsoh ne waiñ.
Ka la ong ba lyngba ka jingdon katei ka unit ki la lah ban tip ïa ka jingkordor jong ki jingthung ha ka mariang namarkatta, ka ïarap ban pynneh pynsah ïa ki dieng bad ki jingthung bapher bapher.
Ka ïathuh ruh ba ki briew kin ym lah ban shu pyndonkam ïa ki soh bad ki jingthung tang ban bam hynrei da ka jinglah ban pynkylla sha ka umsoh ne ka waiñ ka la ïarap ban ym pynsep-ei ïa ki bad ban die sha ki bynta bapher bapher jong ka jylla bad ka ri hi baroh kawei.
U bah Iktiar Langte, Nongkdait Nongtwah Collective Marketing Centre u la ïathuh ba ka jingsdang ïa katei ka kynhun bad jaka ka long dei hadien ka jingtreikam bad radbah jong ka Nongkdait Nongnah IVCS.U la ïathuh ba ki la ïohpdiang ka jingïarap kumba T.12 Lakh (tyngka) ban tei ïa katei ka jaka bad ïa mynta ki la lah ban buh ïa u synsar bad ban pynlong kum ka ophis treikam.
U la ïathuh ruh ba katei ka CMC ka la sdang ban lum thup ïa u synsar da kaba thied na ki briew na katei ka dong ka thaiñ bad kin sa leit die ha ka por ba kham biang ka dor.
U President ka Wah Rilang View Point Integrated Convergence Development Project, bah Clearson Kharsyiemlieh u la batai halor ka jingsdang jong katei ka jaka jngohkai pyrthei naduh u snem 1999.
U la ïathuh ruh ïa ka khana samari kumno ba la sdang ban tei ïa katei ka jaka bad kiei ki jingdon jingem bad ki jingthung jingtep ba katei ka jaka ka don ban khring ïa ki nongjngohkai pyrthei.
U la ïathuh ruh ba ki la ïoh ka jingïarap na ki department bapher bapher ba kynthup ïa ka Soil and Water Conservation Department, ka Tourism Department bad ka PWD Department, MGNREGA, DBMU, NERCOMP, DRDA bad ruh na ka Rurban Mission.
Da ka jingsngewkmen u la ong, ba mynta lyngba katei ka jaka ki la lah ban aikam kumba 5 ngut ki briew man ka sngi bad ka jingïohnong ka la kot haduh shi lak sanphew hajar tyngka (T.1,50,000/-) shisnem nalor ba la siew ïa ka bai trei.
U bah Twolding Jyrwa, Tynnai Bee Keeping Industrial Co-operative Society Ltd.
u la batai halor ka jingsdang katei ka kynhun.
U la batai kumno ban ri ngap, kiei ki jingeh ban ri ngap, kumno ban pynroi ïa ki ngap, ban pynneh pynsah ïa ka ngap bad ban pynïaid ïew ïa ka umngap ha ka dor ka ba bit.
U la ïathuh ba ki dawai ba ai ha ki jingthung ki pynïap bad pynduh jait ïa ki ngap.
U la pyntip ba na ki briew ka kynhun jong ki ba la ïoh jinghikai ki la lah ban ai jinghikai ïa kiba bun kiwei pat ki nongrep lada kwah ban ri ngap.
U la pynkut da kaba ong ba ka ngap ka dei kawei na ki dawai ba khlaiñ tam ïa u briew na ki jingpang ba bunjait.
U bah Jackman D.Shira, Para-vet Cum Service Provider u la batai halor ka rukom ri, sumar bad ai dawai ïa ki mrad kum ki sniang, ki masi bad kiwei pat ki jingri.
U la iathuh ruh ba lyngba katei ka kynhun ki la leit ai jinghikai bad ai jingsumar ha kaba ïa dei bad ki jingri sniang sha kiba bun kiwei pat ki jaka.
U bah Destardland Kharlyngdoh u la kren halor ka Nonglang Community Nursery ba ka la sdang ha u bnai Jymmang, 2017 ha ka jaka ba 1080 Sq.
Mtr.
da ka jingthmu ban pynneh pynsah ïa ka mariang kum ïa ki khlaw ki btap, ki wah bad ki tyllong um, ban pynbha bad sumar ïa ki catchment area bad kumjuh ruh ban kyntiew ïa ka roi ka par bad ka ïoh ka kot jong ki paidbah nongshong shnong.
U la batai ruh shaphang ka jingsara ïa ki dieng bapher bapher ban thung pat ïa ki sha ki catchment area bad sha kiwei pat ki jaka bym don dieng.
U la ïathuh ruh ba naduh u snem 2017 haduh 2021 ka jingïohnong ka la long kumba T.184000/- na kaba die ïa ki dieng.
Ka Sumitra Ch.
Sangma, ka la kren halor ka ‘Implementation of Water Conservation-Construction of Check dam of water security (Domestic Purpose) in Convergence with MGNREGA’ at Mawpyllun Ranikor.
Ka la ïathuh ba nyngkong ka la don ka jingkyrduh um ha shnong ha thaw hynrei mynta pat ka la pahuh ka um.
Ban pynshit phynshngaiñ ïa katei ka prokram la ïoh ka jingshad tynrai ‘Ka Chad Sngei’ na ka Ri Maram Folk Academy, Mawlangwir bad ka jingrwai kyrpang na ka kynhun Lala Sisters ba la rwai da ka kong Lapdiang bad Lawan Nongsiej ba la ai kyrteng ‘Ko Ri Baieid’.
Ka la don ruh ka jingsam ïa ki syrnot sha ki shiphew ngut ki nongïashim bynta kiba la kiew bha ha ka rukom treikam jong ki ha ki kam bapher baphet ba ki trei kum ka kynhun ba la ai jingïarap da ka DBMU bad kiwei ki tnad sorkar.
Ha katei ka prokram ba la pynïaid da ka kong Mumie N.Shangpliang, Senior Manager – RF, la kren pdiang sngewbha da u bah Ivan Renold Marbaniang, DPM, Megh-Lamp bad la ïoh ïa ka jingkren ai khublei na u bah John Kearney Wanniang u la ai ïa ki kyntien ai khublei.
Mawkyrwat, Lber 25: Ka Seng Samla Shnong Mawlangwir (SSSM), South West Khasi Hills District ka ai jingkitbok ïa baroh ki khynnah bad ki samla pule kiba don mynta hapdeng ka jingïaleh ha ki egsam jong ka SSLC bad HSSLC.Ha kyrwoh khubor, na ka liang ka SSSM ka ai ka jingkyrkhu kyrdoh ïa ki samla pule jong ka shnong Mawlangwir bad kumjuh ruh jong kiwei deki shnong ba kin leh bha ha ka jingïakhun jong ki khnang ba kin ïoh kheit ïa u soh jong ka jingjop.
Ka SSSM ka dwai ruh ba kin ïoh ïa ki met kiba koit ba khiah bad ba U Blei Un don ryngkat lyngba ki egsam baroh kawei.
Ha ka juh ka por, ka People Democratic Front (PDF), South West Khasi Hills District lyngba ka khyrwoh na u President jong ka distrik, bah Kyntiewborlang Nongsiej u ai ka jingkitbok kitrwiang ïa ki khynnah bad ki samla pule jong ka South West Khasi Hills District kiba khreh ban thoh ïa ki exam bapher bapher ba ai ba ka jingpynkhreh jong ki baroh shi snem kan nym long kaba lehnoh ei hynrei ba kin ïoh ban pyndep hok ïa ki baroh ki bynta ba ki kin sa thoh ha ki paper jong ki.
“Ka jingtrei shitom jong ki kan nym long kaba leh noh ei,hynrei ba kin ïoh kheit ïa u soh jingjop ynda dei ka por ban pynmih ïa ka result", ong ka kyrwoh na u President ka PDF.Nongstoiñ, Lber 25: Namar ka jingjyllei ki khyrdop lum khajna ha shilynter ka surok bah National Highway 44 (E) Shillong Tura bad ha ki jaka ka surok PWD ha baroh kawei ka District, ki nongïalam ka Meghalaya Commercial Truck Owner & Driver Association, mynta ka sngi ki la leit ban ïakynduh ïa u bah P.D.Sangma Deputy Commissioner ka West Khasi Hills, ban pan jingshai na u ha kaba ïadei bad kitei ki khyrdop lum khajna kiba la ong kum ki tit.
U bah Mosklandar Marngar President ka Association haba ïakren bad u nongthoh khubor, u la ong ba ka jingpan jingshai jong ki ka dei hadien ba ki don ki dkhot jong ka Association kiba na kiwei pat ki District, kiba ñiah ïa ki kali kit mar lyngba ka surok Shillong Tura, ki bym tip ha kino ki jaka ba ki don ki khyrdop lum khajna jong ki hima bad jong ka Khasi Hills Autonomous District Council.
Hynrei haba ki ïaid beit, ki nongap khyrdop ki beh thong bad haba ki lap ki byrngem byrsit bad ki pan pisa da ki hajar tyngka.
Nalor kata u la ong ba ki don pat ki nongap khyrdop kiba la shim wai da ki briew kiba kham heh spah nalor ba ki byrngem ki pynibor ruh da kaba sei da ki pistol bad ki tiar pynmynsaw ba bun jait.
Dei halor katei ka nongrim ba ki nongïalam ka Association, ki la hap ban leit pan jingshai na utei u khlieh ka District bad ki la ai ruh da ka jingthoh ban kyrpad ïa u ba un shimkhia halor katei ka kam.
U la ong ba ki la don shibun ki nongñiah kali kiba kit ïa ki mar rep kum u synsar, u sying bad ki jhur ki jhep ba bun jait ban shalan sha kiwei pat ki jaka, hynrei ki nongap khyrdop ki khrong khajna beit khlem map.
U la bynrap ruh ba ha ka jingshisha ka sorkar ka la ithuh ïa u synsar, u sying bad kiwei kiwei kum ki mar rep ba kongsan bad ka la bthah ruh ba ki kali kiba kit mar rep kim dei ban siew khajna ha kino kino ki khyrdop.
Hynrei kaba lyngngoh ka long ba ki nongap khyrdop kim patiaw satia ïa ka jingbthah jong ka sorkar.
U bah Marngar u la ïathuh ruh ba ha kaba ïadei bad katei ka mat u Deputy Commissioner u la ong ba ban pynïeng ïa ki khyrdop lum khajna ha ki surok kiba la pyntrei da ka sorkar la ki dei ki surok PWD ne National Highway ka long kaba beaiñ.
Na ka liang u DC u la kular skhem ruh ba un sa phah weng lut noh ïa baroh ki khyrdop ba shu pynieng beaiñ.
Nalor kata u la ong ruh ba lada ki hima bad ka Khasi Hills Autonomous District Council ki don ïa ki surok ba ki shna hi bad lada don ki kali kiba ïaid lyngba ki lah ban khrong khajna katba ki mon.
Hynrei lada ki dei ki surok ba la shna da ka sorkar kin ym lah da lei lei ban lum khajna na ki kali lada ki kit ïa ki mar kiba kumno kumno ruh.
