U la ong kat shaba phai la ïohi tang ki jingïa kynnoh markylliang nalor ba ki ïadon hak a sorkar ka long thik kumba dung tari da lade ïa lade.
Namar u bah Adelbert Nongrum uba dei u MLA ka KHNAM u don haka sorkar hynrei u kynthoh pat ïa ka MDA kaba dei ka metbah hato ym dei ba u dung tari ïalade.
Nalor kata kumjuh ruh ka long ïa u bah Jemino Mawthoh Secretary ka UDP bad bah Bindo M Lanong Adviser katba u bah Metbah Lyngdoh President ka UDP bad Lamphang ka ïing Dorbar pat u pyrshang ban ïada rapjot ïaki.
Nalor kata u bah A.L Hek na ka BJP ruh u kynthoh pyrshah sorkar katba u bah Sanbor u pyrshang ban ïada.
Kane ka pyni ba ka sorkar MDA ka dei ka ïing kaba ïapait ïapra bha mynta.
Ka daw tynrai baroh dei na ka pisa namar imat bym hun shuh ka jingïoh bhah sdang sa ka jingïakynnoh pyrshah.
Halor ka jingkynnoh pat ba kane ka sorkar kan long kum u Humpty Dumpty ba kan sa shu hap la ka hap hi na kynroh namar ba la jur ki kam bamsap, u ma Pala u la ong namar ba la jur palat ka jingïabam sap kane ka sorkar kan sa shu hap la ka hap hi namar ka election ruh ka la jan bad kan hap jraiñ kumba hap u Humpty Dumpty.
“ Namar ba ka NPP ka la bun palat ka pisa kumta kin pyrshang ban tan ïa kiwei na ka Congress bad wat na kiwei ki seng saiñ pyrthei ruh sha ka ktem jongki ban pyrshang katba lah ban kyrshan lang ïa u Humpty Dumpty ban ym hap, hynrei nga tharai ha u Nailur bad Risaw ki paidbah kin sa shai lut bad kin sa tip haduh katno ki la shah khniot ha kane ka sorkar bad kumta kane ka sorkar kan sa hap la ka hap hi jraiñ.
Namar tang shu kut ka por treikam ka sorkar kata mar ïa pynbna ïaka Model Code ong Conduct tang kattta kane ka sorkar kan sa mad jingeh bad kan ym lah shuh ban tem ne ïakhun ïa ki paidbah" ong u ma Pala.
U ma Pala u la ong ïakane halor ka kaiphod ba la ai da u nongbishar ba la shongthait u Justice B.P Katakey sha ka ïing bishar High Court jongka jylla uba la pynpaw ba kane ka sorkar ka khlem pyntreikam ïa ki hukum bad jingbthah jongka ïing bishar Supreme Court (SC) bad National Green Tribunal (NGT).
U la kynnoh ba ka sorkar ka khlem pyntreikam ïakine ki hukum namar ki sheptieng ïoh kim ïoh pisa shuh na surok.
Namar kane ka sorkar ka sngewkmen ban ïoh lum pisa beaiñ na surok na u dewiong bad kiwei kiwei ki kam beaiñ.
Ka kam beaiñ barobor ka long beaiñ.
U nongleh beaiñ u ju ïarap mar kylliang ïa uwei pat u nongleh beaiñ"“ Kumta ka sorkar kam kwah ban pynsangeh ïa kine ki jingïoh lum pisa beaiñ wat la ka ktah jur ïa ka ïarong tyngka jongka sorkar ruh namar ka pisa ba la lum beaiñ ka rung beit sha ka ïarong jongki ba don ha ka shuki" ong u ma Pala.
Mynta da kane ka pisa kin thied ïa ki MLA bad ïa ki vote jongki paidbah bad kin leh har rukom shwa ka election, ong u ma Pala.
Ha kaba iadei bad ka Congress u la ong ba ka lah ban long kum kato ka ïing kaba la shah rong noh ha ka eriong hynrei mynta ka la tei bad pynkhreh bha na ka bynta ka election MLA 2023.
“ Kumta ai ba kine kiba don ha ka sorkar kin nang ïashrut para ma ki namar kat haduh ba kin da lah ban pynbeit ia ki kynrum kynram ka Congress ka la dep tei ïa ka ïing bad kan sa rat naphang pat ha ka election 2023 namar ka long kaba la pynkrheh bad da ka jingkyrshan jong u Blei ngi la lah ban ïoh ïaka por shisnem thik ban pynkhreh bha ïa ka election" Pynkut u ma Pala.
Shillong, Jylliew 01:Ka Meghalaya Medical Services Association (MMSA) ka la dawa ïa ka Sorkar Jylla ban thung ïa ka jingtohkit pyrshah ïa ki kam Jong u Registrar bad ka Director ka Indian Institute of Public Health (IIPH) Shillong halor ka jingjia ba 27 tarik Jymmang bad ruh ïa ki jingkynthoh pyrshah ïa u DHS(MI) kaba pynjah burom bad ba pynhiar kyrdan ym tang ïa u DHS hynrei ïa ki Doctor ka Jylla baroh kawei.
Ka MMSA ka lah buh ïa kane ka jingdawa hynne ka sngi Balang lyngba ka dorkhas ba lah phah sha u Myntri ka Tnad ka Koit ka Khiah James P.K.Sangma bad ba lah ai copy ruh sha u Myntri Rangbah ka Jylla Conrad Kongkal Sangma, Symbud Myntri Rangbah bah Prestone Tynsong, ka Chief Secretary bad kiwei kiwei.
Ka MMSA kaba lah shong ïa ka jingïalang jong ka State Executive Committee (SEC) myn ha ka 30 tarik of Jymmang, ka la pynrem jur ïa ka rukom pynwandur ïa ka jingleit u DHS (MI) sha ka Campus barim ka NIFT myn ha ka 27 tarik Jymmang ha ki lad pathai khubor da ka Director bad Registrar ka IIPH, Shillong bad u Heh Ophisar ka Jylla.
“U DHS(MI) Dr Aman War ula shakri hok la 33 snem ha ki jaka nongkyndong bad jaka sor ka Jylla ha ki kyrdan bapher bapher tad haduh ban da poi haduh ka kyrdan Director ka Tnad ka Koit ka Khiah khlem kano kano ka jingthohbria bad barabor uba khmih bad buh hakhmat ïa ka bha ka miat ki doktor" ong ka MMSA ha ka dorkhas ba la soi da u President Dr Y.Phira bad General Secretary Dr.R Pohsnem.
Kine ki Nongïalam ka MMSA ki Ong " Ka MMSA ka tip ba IIPH Shillong Campus ka dei ka ba lah seng ban pynkhlain ïa ki lad ai jingsumar hapoh ka Jylla bad ha ka thain Shatei Lam Mihngi ka Ri, hynrei ka rukom leh jong u Registrar bad Director ka IIPH ba pynhiar kyrdan ïa u DHS (MI) kata ruh ha ki kot khubor ka la ktah ïa ka burom jong ki doktor ka Sorkar Jylla bad kane kan nang pyntrei ïa ki lad ai jingsumar kaba long pyrshah ïa kaba ka IIPH ka ieng".
Ha kajuh ka por, ka MMSA kala dawa ïa ka Sorkar Jylla ban khyllie bad bishar biang ïa ka Memorandum of Understanding ba la ïasoi hapdeng ka Sorkar Meghalaya bad ka Public Health Foundation of India (PHFI).
Nalor kane, ka MMSA ka pynpaw ïa ka jingkyndit bad lyngngoh ba kumno u Principal Secretary ka Tnad ka Koit ka Khiah ula shah liang Sha ka IIPH Shillong Campus, kaba dei ka institution shimet ha ka jaka ban ïada ïa u DHS(MI) uba khmih ïa baroh ki Ophisar bad ki jaka sumar ha Jylla khlem da ailad ïa u ban ïathuh ïa kaei kaba jia, khlem da kdew ïa ka jingniew bein jong u Registrar ka IIPH ïa I Project Director bad Deputy Director ka MACS." Kane ka pynduh mynsiem ïa baroh ki doktor ka ban sa ktah jur ïa ka jingiaid beit ïaid ryntih ki lad ai jingsumar lashai la shisngi" ong ka MMSA.Ka MMSA ka dawa ba ka Sorkar ka dei ban tohkit ïa ki kam jong kine ki Heh ka IIPH na kaei kaba jia ha ka 27 tarik Jymmang bad ka jingkynthoh pynthohbrïa ïa u DHS(MI).
Ka MMSA ka la dawa ruh ïa ka Sorkar ban shimkhia ïa ka jingdawa jong ka Association ba ïadei bad ka jingai pyndonkam ïa ka campus barim ka NIFT haba bynrap ba dei ban kyndang noh ïa ka ophis jong IIPH, Shillong Campus na ka kamra ba la ai sha ka hapoh ka ophis jong ka Deputy Director Malaria, kaba la khapngiah lupa.
" Ka IIPH, Shillong Campus, ka la dei ban don la ka jong ka Ophis building ïa mynta namar ïa ka MoU la dep ïasoi hapdeng ka Sorkar Jylla bad ka PHFI naduh u snem 2008.
“Ka MMSA ka lah rai ruh ba kan SA shim ïa ki sienjam kiba dei ban shim lada ka Sorkar kam lah ban leh eiei ha ka ban pynbeit ïa kane ka Kam" ong ka MMSA.Jowai, Jylliew 02: Ka lympung ïalehkai Badminton jong ki khynnah skul kaba la tip kum ka ‘15th Inter School Badminton Tournament 2022’, ba la pynïaid da ka West Jaiñtia District Badminton Asso-ciation (WJDBA) Jowai ka la sdang noh hynnin ka sngi bad pynkut ha ka 4 tarik mynta hi u bnai ha Chutwakhu Indoor Sports Hall, Jowai.
Na ka liang u Chairman ka Tournament ma Teddy Laloo ula ïathuh baroh ki khynnah skul kiba wan sha kane lympung kila don haduh 138 ngut napdeng ki 16 tylli ki skul hapoh ka West Jaiñtia Hills District.
Ha kane ka sngi sdang la wan ban plie pyrda ïa ka da u kongsan ma J.M Pohsngap uba dei u President ka seng, u General Secretary ma M.Nongpluh, ha ryngkat ka jingdonlang jong ki member jong ka WJDBA ki nonghikai lem bad ki khynnah skul.
Ha kane ka jingïalehkai Badminton jong ki khynnah skul la pynbynta ha ki lai kyrdan kata ha ka Under-13, Under-15 bad ka Under-17 jong ki khynnah shynrang bad kynthei ha ka jing-ïakhun Single bad Double.
Mawkyrwat, Jylliew 02: Ka Mawlangwir Sports Club (MSC) kan sa pynïalehkai ïa ka phainal jong ka lympung ïalehkai kynjatbol ba la tip kum ka ‘Spring Festival Football Tournament 2022’ hapoh madan Saitsnad, Mawlangwir, South West Khasi Hills District.
Kane ka phainal kan long ha ka 04 tarik u Jylliew, 2022 ha ka por 2 baje janmiet hapdeng ka Mawkyrwat Sports Association pyrshah ïa ka Rangjadong Sports Club.
Kumta la kyrpad ïa baroh ki paidbah kiba ieit ïa ka kam ïalehkai ba kin wan ban sakhi hi da la ki jong ki khmat ïa ka jingïakhun hapdeng kitei ki ar tylli ki kynhun khnang ba kan long ka jingaimynsiem na ka bynta jong ki.
Shillong, Jylliew 02: Ka Cricket Lovers, Sohra kadei ka team ba nyngkong ban ïoh rung sha ka final jong ka lympung ïalehkai cricket ba la tip kum ka District League T20 Cricket Tournament 2022 ba pynïaid da ka East Khasi Hills Cricket Association (EKHCA).
Kane ka la wan hadien ba ka la pynliem noh da hynriew wicket ha ka jingïakhun semi-final pyrshah ïa ka Friends united CC ha ka sngi Palei.
Haba phai sha ka jingïakhun hapdeng kine ki ar tylli ki team, ka Friends United CC kaba la jop ïa ka jingkynting pisa ka la kam ban tied nyngkong bad ka kamai 122 ron duh noh 10 wicket ha ki 17.2 over.
U Nangkiew kor Moore u kamai bun ron marwei da 43 ron ha ki 35 bol katba kiba la khur wicket na bynta ka Cricket Lovers Sohra ki long u Rahul Prem Rai u khur 3 wicket ai kamai 25 ron ha ki 4 over bad u Mehraf Sarkar u khur 3 wicket ai kamai 24 ron ha ki 3 over.
Haba wan beh ïa katei ka ron, ka Cricket Lovers ka la lah ban tied bha bad kynjoh sha ka thong ha ki 19 over da kaba kamai 124 ron duh noh tang saw wicket.
U Rohit Kumar Yadav u kamai 49 ron na ki 50 ron bad u Winning Star Khongjoh u kamai 25 ron na ki 19 bol.
U Ernestin Swer jong ka Friends United u ïoh 1 wicket ai kamai 17 ron ha ki 4 over bad ïa ka nam Player of the Match la ïoh da u Rahul Prem Rai.
Ki don napdeng ki katto katne jait ki jingbam ba bun bha ka Nutrient kiba bamlang ha kajuh ka por ha ka por bam ne kita ki jhur bamim.
Ki dei jait jingthung kiba ai jingmyntoi shibun ïa ka koit ka khiah, ki die ki jingbam kiba tei met bad ju pyndokam ban bam lang ha ka por ki long kiba kongsan ka Nutrient na bynta ka koit ka khiah.
Ka jingkynthup lang ki jingbam ba dei ym tang ba ka lah ban pynjur halor ka jingkjit ki nutrient hynrei ka pynjanai bad aibor ruh halor ka jinglah ka met ban ïakhun pyrshah kiba bun jait ki jingpang.
Napdeng ki jingbam ba ban bam lang ha ka por bam ki long kum u Broccoli bad sohsaw.
U Sohsaw u bun bha ka Antioxidant ba la tip kum ka Lycopene katba u Broccoli pat u don ïa ka Phytonutrient ba ju tip tuh ka Sulfora-phane.
U Sohsaw bad u Broco-coli ki don ka bor balah ban ïada na ka jingpang bampong khamtam ha ki prostate.
Kine baroh ar ki don ia ka Nutrient bad kan kham khlain shuh shuh ka Nutrient lada shet ïa ki.
Kine ki jingbam baroh ar ki tei ka bor met.
Ka sha jyrngam (Green tea) bad sohjew: Ka Green tea, khlem artatien ka dei kaba dap da ka jingdon ki antioxidant kiba ai jingmyntoi shibun ha ka liang ka koit ka khiah kum ka catechin.
Ka antioxidant kaba don ha kane ka sha ka dei kaba aibor kumba san haduh shiphew sha lada khleh lang khyndiaat ka um sohjew.
Ka jingdon ka Vitamin C ha u sohjew kaba ïahap bha bad ka Catechin kaba don ha ka sla sha jong ka sha jyrngam.
Kane ka dei kaba lah ban kyntiew ka bor met, bad ïada na ka jingshah ktah halor ka jingnoh kynsan kloi ka met bad lah ban ïakhun pyrshah kiba bunjait ki jingpang bampong.
U shynrai bad sohmarit: Ka bioactive ba thaw bad pynlong ïa u shynrai ka dei ka curcumin kaba long kawei napdeng ki antioxidant kaba khlaiñbor bha.
Ym tang ba ka lah ban ïakhun pyrshah ka jinglong tyrha hynrei ka dei kaba lah ruh ban ïakhun pyrshah ka jingpang bampong.
Ka bioactive compound kaba don ha u sohmarit ka dei kaba la tip kum ka piperine.
Lada khleh lang kine baroh ar, ka piperine ka ïarap bad aibor halor pyrshah ka bampong.
U dai bad ja: Kawei napdeng ki jingbakla ba kiba bun ki pdiang ka dei ka jingkdew ba ka jingjied ban bam da ki jhur bad kiar na ka bam doh ka dei kaba sakhi ka jingduna ban don ka protein.
Ban biang ka protein ha ka met, donkam ban kynthup baroh ki 9 jait ki amino acid kiba ka met kam lah satia ban thaw bad pynmih hi dalade bad ba phi lah ban pynbiang ka protein ha ka met watla phi kiar na ka jingbam doh.
Ka jingbam khleh lang hapdeng ka ja bad ki jingbam symbai shyieng wat lada phi dei napdeng kito kiba kiar ban bam doh ka dei kaba lah ban pynbiang ki jingdonkam ka protein ha ka met.
Ka ja ka don ïa ka sulfur-containing amino acids-cysteine bad methionine, hynrei ka duna ha ka Lysine katba u dai pat u duna ka Cysteine bad methionine, hynrei u bun bha ka lysine.
Kumta ka jingkynthup lang kine baroh ar ka dei kaba lah biang ban pyndap ka jingdonkam ka protein ha ka met.
Ki jhur bad umphniang ne ki soh ba eh snep: Khyndiat ka umphniang kaba khleh ha ki soh eh ka snep ba khleh lang bad ki jhur ka dei ka lynti kaba bha tam halor ka jingpynrung ki vitamin na ki jhur ba phi bam.
khyndiat ka fat kaba tei ka dei kaba lah ban pynjur ka jingkjit ki nutrient kum ka alpha bad ka beta carotene, lutein, bad ka lycopene ha kajuh ka por ruh ka pynjur ka jingkjit ka Vitamin E, A, bad K.Kumta phi lah ban khleh lang khyndiat ka umphniang olib ha ki jhur bam im bad ber lang ki soh ehsnep kiba lah ban pynthikna bad ai jingmyntoi shibun ha ka liang ka koit ka khiah bad ka jinglah ban kjit ki fat soluble vitamin na ki jhur.
Shillong, Jylliew 2: Ka Nangkiew Irat kan sa ïakhun pyrshah bad ka Mawlai ha ka sngi sdang jong ka samoi ïalehkai Officer’s Choice Blue Shillong Premier League 2021-22 kaban sdang ha ka 15 tarik Jylliew.
Hadien ar snem na ka jingbym don ka jingïalehkai SPL na ka daw ka jingshah pynthut ha ka khlam jingpang Covid-19, kane ka lympung ïalehkai league ba hehduh hapoh ka jylla Meghalaya kan sa wanphai biang ha madan Polo, Shillong.
Bad na ka daw ka jingshna pynbha ïa ka JN Stadium bad ban siang ïa ka madan football First Ground jong ka SSA ha First Ground, ïa ka leg ba nyngkong mynta ka samoi yn pynïalehkai ha madan Third Ground jong ka MFA bad baroh ki jingïalehkai yn sdang ha ka por 4 baje janmiet.
Na ka liang ka Shillong Sports Association (SSA) ka la pynbna ruh hadien ka jingïateh kaba ar snem bad ka Officer’s Choice Blue mynta ka la ïasoi biang kum ka nongbei tyngka na bynta kane ka samoi SPL 2021-22 ha kaba mynta ka samoi ka kynhun lahduh kan khur ïa ka song pisa ba T.3 Lak ïa kaba la kyntiew sha ka 50 percent.
Ka Shillong Lajong ka dei ka lahduh saw sien jong kane ka lympung.
Ka Rangdajied United ka wan ba ar ha u 2019, ka Langsning arsien, ka Ryntih bad ka Nangkiew Irat baroh ki wanphai biang ha kane ka samoi ïalehkai na ka samoi ba lah dep, katba ka Malki ka la wanphai biang sha kane ka lympung ba heh duh hadien ba ka khlem ïalehkai shuh naduh u 2018.
Kiwei pat ki team ki kynthup ïa ka Mawkhar bad Mawlai.
Ka Mawkhar ka jop ïa ka First Division 2019, katba ka Mawlai ka wan ba ar.
Ka Mawlai ka la wanphai sha ka SPL ha ka sien ba nyngkong naduh u 2013.
Kumba long ha u 2019, ha kane ka samoi ruh ïa ka jingïalehkai yn pynlong da ka league khlem ka playoff lane ka final.
Hadien ar tylli ki leg ba ki kynhun ki mih madan mar 14 sien bad 56 sien jong baroh ki jingïalehkai, ka team ba khur bun point kan ïoh ban khur ïa ka nam lahduh.
Hadien ar snem khlem ka jingïalehkai, ki player ki da thrang ban ïoh mih madan noh bad ba ki nongkyrshan ruh ki angnud ban wan ban sakhi ïa kane ka lympung.
Hynrei, ban pynduna ba ki paidbah kin wan ha Third Ground, ki nongpynïaid ki la shim ka sienjam ha kaba ïadei bad kane ka lympung ban pyni live mynta u snem lyngba ka T7 khnang ba ki paidbah kin ïoh ban peit la hangno hangno ba ki don.
Lada kren shaphang ka bamsap, katei kadei ka bynta kaba baroh ki sngewtynnad bha ban ïa kren khamtam eh ban ïoh kynthoh ïoh lorni la ka long ha ki iing ki sem, ki shnong ki thaw bad ruh wat ha ki jaka treikam bapher bapher la ka long ha sor wat haduh nongkyndong ruh.
Hynrei lada kren pat ïa ka jingshisha, ym lah ban tip ba haduh katno ngut kiba sngewthuh ïa ka jingmut jong ka kam bamsap la ka long ha ka jylla ne wat ha ka ri? Bunsien la ju ïohsngew ba ki paidbah na ka por sha ka por ki ju ïakren shaphang kata ka kam bamsap bampong la ka long ha ki shnong ki thaw, ha ki District ne wat ha ka jylla ne ka ri, hynrei bunsien ka jingïakren ka la shu kut tang ha ka lyer bad kim sngewthuh pat ïa ka jingmut ba shisha jong ka kam bamsap.
Haba kren shaphang ka kam bamsap bunsien ruh ka ju mih kata ka jingkynnoh tang ïa ki nongmihkhmat (MLA &MDC) bad ïa ki ophisar sorkar, hynrei haba bishar bniah pat ïa kane ka kam bamsap mynta ka la rung lut ha baroh ki bynta kata naduh ki kam shnongkam thaw, ki kam ïing kam sem, kam seng bad kiwei kiwei, kaba la pyntroiñ shisha ïa longbriew manbriew ha ka jylla bad ka thaiñ hi baroh kawei.
Katei ka jingsahdien hi kadei namar ka don ka daw tynrai, kata ka bamsap ha ki bun rukom, da ka pisa, da ki kam, da ki jingïa pyrshah bad kiwei kiwei kiba long thik kum ki thliem kiba kjit bad bam klop ïa ka hok jong u paidbah ba ka sorkar jylla ne sorkar pdeng ka la ju ïarap kyrpang lyngba ki kam pynroi jong u paidbah.
Sngew sangsot ban phai sha ki jaka nongkyndong kiba hap mad tang da ki jingeh suda ha ka jingim kata naduh ka jingduna ki umbam umdih, ki lynti ki synkien, ka koit ka khiah bad kiwei kiwei pat ki kam pynroi ha kaba la ju ïa kynnoh ba dei namar ba don kata ka jingbamsap ïa ka hok u paidbah.
Ha kawei ka bynta, ka jingkren ba sahdien ki kam pynroi ka dei na ka daw ka jingdon jong ka kam bamsap ka long kaba don nongrim, hynrei ban ong pat ba ka dei 100 persen tang na ka daw ka bamsap ka dei ka kam ka bym lah ban pdiang namar bunsien wat ki paidbah ruh ki ngop ha ka kam bamsap ha kaba kim ju pyrkhat ïa lade ba ki bamsap hynrei ki kloi ban kdew pat ïa ki nongmihkmat bad ki ophisar sorkar.
Lah ruh ban kdew shai hangne ba ka kam bamsap mynta ka la rung ha man la uwei pa uwei u briew khamtam ha ka por elekshon ba ki paidbah ki ju biej ïa ki sbai rupa kaba ki ju ïoh tang ha ka shi khyllipmat jong ka por elekshon hynrei ynda la kut katei ka aïom ksiar pat ki ju lynñiar ba duna kane katai kaba dei na ka jingleh bakla khlem da bishar bniah shuwa ban kner ïa ki Kti.
Hap ruh ban kynnoh ba ka kam bam sap mynta ka la rung ha man la uwei pa uwei u briew kaba ngim da donkam ban shu kynnoh ne ban pynkitpap tang ïa kiwei bad lada ki paidbah ki sngewthuhshisha ba ka kam bam sap ka ktah ïa ka imlang ka sahlang bad ka roi ka par upaidbah ka la dei ka por ba ki hap ban ïa pyrkhat arsien na ka bynta ban shim ïa ka jingkitkhlieh hynrei ki dei ban pyrkhat ba ïa katei ka kam donkam ban rat dyngkhong shuwa ïa lade shimet bad nangta sa peit ïa kiwei.
Kumba ong ka ktien riewstad, “ wat peit ïa u thngiat kiwei, hynrei peit shuwa ïa u khung….
" bad dei hangta ngin sa lah ban pynduh pyndam bad ban pynduh jait ïa ka kam bamsap bampong ha ka imlang ka sahlang, ha ka ri ka raid bad ha ka jylla bad ka ri hi baroh kawei.
Ym lah ruh ban len ba wat ha kane ka juk jong ka jingbamsap, hynrei dang don pat kiba khuid bad kiba kwah shisha banpynduh jait ïa ka kam bamsap ha kaba la donkam ban ai ruh ban ai ïa kajingïaroh.
Ka jingkylli pat ka dang mih shuh shuh ba la jin ba man la uwei pa uwei u nongshong shnong u khuid ka mynsiem bad u don ïa ka jingïohi jngai na ka bynta ka bha ka miat, ka roi ka par jong ki paidbah, kam don jingeh satia ban pynduh jait ïa ki kam bamsap kiba long ki kruiñ kiba ktah ïa ka kam ïap kam im jong ki paidbah.
Lada ngi kwah ba ka imlang ka sahlang kan long kaba khuid to ngin ïa phai khmat khyndiat kiei ki jingjot ba wan rah ha ka imlang ka sahlang da ka jingdon ka kam bamsap.
Khlempep ka jingjot kaba wanrah na ka jingbam sap ka ktah lut ba baroh ki bynta jong ka imlang ka sahlang ha kaba lada phai sha kino kino ki bynta ruh ngi la long lypa kita kiba shah knieh jubor ne knieh jyndat ïa ka hok kaba ngi dei ban ïoh.
Bad dei namar kata ba ki shnong ki thaw, ki ri ki Raid bad ka jylla ka dang sahdien ha baroh ki liang kiba dei ki daw tynrai ba mih na ka jingdon ka jingbamsap bam phong.
Namarkata, shim ïa ka jingkitkhlieh ïalade shimet bad manla u nongshong shnong na ka bynta ban pynduh jait ïa ka ka kam bamsap kaba long ka tynrai ban wan rah ïa ka jingsahdien ha ka jylla bad ka ri.
Nongstoiñ, Jylliew 2: Satang ar sngi ka jingrakhe ïa ka sngi pynneh mariang ha shityllup ka pyrthei ka la poi, hynrei haba phai sha ki paitbah ka jylla jong ngi, haduh mynta tang khyndiat eh ki nongshong shnong kiba la sdang ban sngewthuh ïa ka jingkordor jong ka mariang bad ki khlaw ki btap da kaba trei shitom bad ïaleh katba lah ba thung da ki dieng ha sawdong jong ki kper ki phrah.
Haba phai ha katei ka bynta ym lah ban len ba ka sorkar ka la ju pynshlur ïa ki paitbah ba kin pynneh pynsah ïa ka jingjyrngam, da kaba thung dieng man la u snem ha ka sngi rakhe ïa ka World Environment day bad ka la bei pisa ruh lyngba ka skhim MNREGS, ba baroh ki Area Employment Council bad ki Village Employment Council ha ki shnong bapher bap her jong baroh ki District kin thung dieng.
Ha kaba ïadei bad katei ka sngi la lap ba baroh ki Balang ki ju rakhe kyrpang, hynrei kaba lyngngoh ka long ba ka shu kut tang ha ka jingrakhe hapoh ïingmane.
Hynrei ym shym la ïohi ba ki don kiba sngewkhia da kaba trei shitom ban thung dieng na ka bynta ban pynneh ïa ka jingjyrngam.
Haba phai ha man la ki jaka ha poh ka District la lap ba ki don tang khyndiat ngut ki briew kiba la sngewthuh bad burom ïa ka mariang, da kaba thung da ki dieng ha baroh sawdong jong ki kper jong ki.
Nalor nangta, la lap ba ka jinglong jingman jong ka West Khasi Hills ha kine ki sngi, la lap ba ka jingpom pathar ïa ki khlaw ka jur bha.
Hynrei ki don pat ki khwan myntoi kiba kren ksan ba lada pom ïa ki khlaw tang hadien shi snem ar snem ki khlaw ki la rben biang.
Katei ka jingong jong ki ka dei tang ka jingkren kut lad namar lada ki sangeh ban pom dieng ka pla ka la thylli.
Mawkyrwat, Jylliew 02: Kum ka dak jong ka jingaimynsiem bad pynshlur ïa ki samla pule, ki nongtrei ha ki kam bapher bapher, ka Khasi Students Union’s (KSU) jong ka Pyndensakwang Unit mynta ka sngi ka la pynlong ïa ka prokram jingpynkup burom da ka “Maitshaphrang Awards" ha shnong Pyndensakwang, South West Khasi Hills District.
Lah ban kdew ba ki shiphew (10) ngut ki samla pule kiba la shah pynkup burom ki dei ki samla kiba la leh bha ha ka egsam SSLC bad HSSLC bad kiwei de ki kyrdan pule na ka bynta u snem 2019-2021, ar (2) ngut na ki ki dei nongtrei ha ka tnad ka koit ka khiah (frontline workers) kum ki ASHA, Aganwadi kiba la trei shitom khamtam ha ka por ba ka jingwan u Covid-19 ka jur bha, uwei u nonghikai ba shongthait bad kawei ka longkmie kaba sumar bad ieit ïa ka mei mariang.
U kongsan ha kane ka sngi u dei u bah Pauldep Tongwah, President KSU Mawkyrwat Circle ha ryngkat u bah Sherbok B.Marbaniang bad u bah Skhem Ramsiej kiba long kum ki symbud kongsan.
Ha kane ka sngi, na ka liang ki nongkren ki la ai ïa ki kyntien bad ki symboh kiba shongsbai lyngba ki kyntien sneng kyntu na ka bynta ki khun samla ba ha ki juk ba mynta ki dei ban buh ïa ka thong shakhmat namar kum ka jaidbynriew ba shitroh kim lah leh ei ei ban ïaleh ne ïa nujor bad kiwei ki jaidbynriew kiba don ha Ri India, namar ka jingstad lyngba ki jingpule bapher bapher ha ryngkat ka jingtrei shitom ba ki lah ban ïeng ïaleh ban kynjoh ha kliar u lum ka jingjop.
Namarkata, lyngba ka jingstad jong ki ki lah ban ïada ïa ka Ri bad ka Jaidbynriew hapoh ka jylla Meghalaya bad ka dei ruh ka kamram jong ki khynnah skul bad ki samla pule ki ban btien lynti ban ïalam sha ka lawei ba phyrnai.
Ki la ong ruh ba ka lada ki kwah ban kiew sha ki kyrdan kiba kham shalor kaba donkam ka long ka jingsngewrit, ka jinglen-lade bad ka jingtreishitom ryngkat ka akor ka burom.
Kiwei pat kiba ïadonlang ki long u bah Donborlang Nongsiej, Secratary Shnong Pyndensakwang, ki dkhot ka KSU Mawkyrwat Circle lem bad kiwei kiwei de ba kynthup ïa ki nonghikai, ki khynnah skul bad ki paidbah jong ka shnong.
Ïa ka jingïalang la pynlong ha ka Dorbar Hall Pyndensakwang South West Khasi Hills District ba la pynïaid da u bah Johnpetar Kharjahrin, President ka KSU Pyndensakwang Unit.
Mawkyrwat, Jylliew 02: Katba nangmih ki sngi ki por kiba bun ki samla ki la sdang ban mih ban pynpaw pyrthei ïa la ki jong ki sap ki phong ba ki ki don la ha kano kano ka bynta kaba U Blei hi U la buh ha ka jingim jong ngi ki briew bad kane mynta paw ha uwei na ki samla jong ka thaiñ Mawkyrwat ha kaba u la shah jied ban leit ïa shimbynta ha ka Khelo India ha ka jingïakop jngi-um ha Nongbah Haryana.
Lah ban kdew ba ka jylla Meghalaya ka la ïoh ban sei ïa ar ngut ki ban sa mih khmat ïa ka jylla ban leit ïa shimbynta ha kane ka Khelo India ka ban sa long shen ha Nongbah Haryana bad kita ki long u samla Khrawkupar Lyngdoh uba dei na South West Khasi Hills District bad ka samla Merry June Syngwan na Shella, East Khasi Hills District.
Ka jingïoh ban mihkhmat jong ki ka la long ka jingaimynsiem na ka bynta ki para samla kiba don ka mynsiem ban kyntiew ïa lade ha ki kam ïalehkai bad lyngba jong ki kan sa long ruh ka nuksa kaba bha ba dei da ka jingtreishitom jong ki ba ki sa poi haduh kane ka bynta.
Kumta lyngba kine ki ar ngut ki samla kan sa kyrsiew thiah ïa kiwei de ba la ki don ka sap ha kano kano ka bynta kim dei ban pynleh noh ei hynrei ki dei ban pyndonkam hok ïa ka khnang ba kan long ka jingmyntoi na ka bynta ka lawei ne ha ki sngi ki ban sa wan.
Ha ka jingïalang ba lyngkot ba la pynlong mynta ka sngi ka 2 tarik u Jylliew, 2022 la ïoh ka jingkren ba lyngkot na u bah Stalyne H.Diengdoh uba dei u President jong ka South West Khasi Hills District Swimming Association ha kaba u la pynpaw ka jingaikhublei kaba kyrpang eh na ka bynta u samla Khrawkupar Lyngdoh uba la long uwei na ki samla uba la shah jied ban leit ïa shimbynta ha ka Khelo India ha Nongbah Haryana ha ka jingïakop Jngi-um bad kane ka long shisha ka jingsarong na ka bynta ka dong ka thaiñ ka distrik bad ka jylla hi baroh kawei ba ka la ïoh ban sei ïa ki samla kiba pyndonkam hok ïa ka sap ba ki ki don.
“Ka jingkhmih lynti ban jop khlem da don ka jingtrei shitom kata kan nym lah ban long", u la ong bad watla kum ki nongjngi-um kim da don ïa kata ka jaka kaba biang ban kilanmet hynrei ki don pat ïa Phot Umnew kaba long ka jaka jngi ba la don lypa naduh ki por kiba mynshwa ha kaba na kane ka wah kum ka association ka la ïoh ban sei ïa shibun ki rang’ bad ki ‘thei kynsai kiba la mih khmat ïa ka distrik ha ki jingïakop jing-um kiba la wanrah shibun ki khusnam ha kine ki snem kiba la dep bad wat ha kane ka Meghalaya Games 2022 kaba dang shu dep shen ruh.
Namarkata, u pynkynmaw biang na ka bynta ki khynnah samla ba ka jingtreishitom, ka jinglong ryntih, ka jingsumar ïa ka met ka phat bad ka mynsiem jong ka jingsngewrit ki long ka nuksa kaba bha bad ka pynkiew kyrdan ïa u ne ka briew namar bunsien hi haba la kiew bad jop ha kiba bun ki bynta ka jingsarong ka don beit hynrei wat ai lad ïa kata bad kynmaw ba ka jingsarong ka wanrah pynban ïa ka jingjot, ong u bah Diengdoh.
Ha kane ka sngi la donlang ruh ki nongïa jngi-um ki ban sa leit ïa shimbynta ha ka Trial kata Sub – Junior bad Junior na ka bynta ban jied ïa ki bad lada ki shah jied kin sa leit ïa shimbynta ha ka lympung ïalehkai ha Nongbah Orissa ka ban sa long shen.
Nongstoiñ, Jylliew 1: Ha kum kane ka juk kaba mynta kaba dei ka juk ïa beh rongphong, kham ñiar eh ban shem ïa ki samla kiba trei ïa ki kam kamai jakpoh barit baria, kum ka kam bylla da kaba kit daju kaba bun hi ki ñiew ruh kum ka kam kaba rit bad kaba poh.
Hynrei, ka long pat kaba sngew tynnad ba uwei u samla u ba dang pule ha ka klas kaba 12, u la trei shitom ban bteng jingpule da kaba bylla kit daju ha iew Nongstoiñ.
Une u samla u dei u Kitbor Nongdom 20 snem ka karta, khun jong I kong Batalin Nongdom bad ki shong ki sah ha ka shnong Pyndenglawar Nongstoiñ West Khasi Hills District.
Kumba long mynta u dang pule ha ka klas kaba 12 ha KJP Synod College Nongstoiñ bad u don 8 ngut shipara bad u dei ruh u khun uba nyngkong na ki shi para.
Haba ïa kren bad u nongthoh khubor u la ong, “Ngam ju kyntu ïa ki lok ban ong trei shitom trei shitom, hynrei barabor nga ong beit trei hok.
Namar lada ngi ong trei shitom kaba mut ngi lah bakla, namar wat u nongtuh ruh u trei shitom", ong u ne u samla u ba kyrshan skul ïalade da kaba u kit daju mynstep bad janmiet.
U la ïathuh ruh ba mynstep ha ka por 6 baje ei ei u lah poi ha sor Nongstoiñ bad naduh mynstep hi u bylla da kaba kit daju haduh 9 baje ei ei.
Hadien kata u leit klas pat mynsngi bad hadien ba la wai klas ruh u leit biang sha ka jingbylla kit daju.
Da kane ka rukom im, u lah ban pyndap ïalade ha ka jingleit pule bad wat ha ïing ha sem ruh kumjuh.
Une u samla u la ong ba ka jingleit kit daju jong u kam dei kaba la pynbor da mano re mano ruh.
Hynrei ka dei ka mon sngewbha jong u ban bylla haba ïoh por da kaba tyngkai khlem da pynsepei ïa ka.
U la pynpaw ba u don shisha ruh ka jingthrang ban kiew shakhmat ha ka pule puthi ryngkat ka jingtrei shitom, khnang bad kiew shaphrang ha ka jingim.
Mawkyrwat, Jylliew 02: Ka ophis jong ka Meghalaya Basin Management Agency (MBMA) ha ryngkat ka jingïatreilang bad ka Enterprise Facilitation Centre (EFC) napoh ka ophis jong u Block Development Officer jong ka C&RD Block Mawkyrwat mynta ka sngi ki la sam ïa ka song lyngba ki cheques kaba kot haduh T.25,35,000/- (arphew san lak lai phew san hajar) tyngka sha ki 37 tylli ki “Farmer Producer Groups kaba dei na ka projek Farmers Collectivisation For Upscaling Production & Marketing System" (FOCUS) ha ka jingïalang ïamir bad ïa phylliew jingmut kaba la long ha Multipurpose Hall jong ka DC’s ophis Mawkyrwat.
Ha kane ka sngi u bah Renikton Lyngdoh Tongkhar, Myntri jong ka tnat PHE jong ka Jylla Meghalaya u ba long artad kum u MLA Mawkyrwat Constituency u la long u kongsan ha ryngkat ka jingïadonlang ka kong C.Kharkongngor, IAS, Deputy Commissioner jong ka South West Khasi Hills District, u bah Commander Shang-pliang, President ka Hills Farmers Union Central Body, u bah W.Biam, Additional Deputy Commissioner, South West Khasi Hills District, u bah I.Lawrynñiang, MCS, Block Development Officer, Mawkyrwat C&RD Block lem bad kiwei kiwei.
U bah Renikton Lyngdoh Tongkhar ha ka jingkren jong u, u la ong ba ka thong ba ha khmat jong ka sorkar MDA ka long ban pynkhlaiñ bad kyntiew ïa ki nongrep na ka bynta ban pynheh pynïar ïa ka rep ka riang namar ki nongrep ki dei u budlum jong ka ïoh ka kot.
U la kyntu bad pynshlur ïa ki nongrep ban pyndonkam bad pyntreikam hok ïa ine i jingïoh iba rit i ban long ka jingmyntoi bad ka jingkyrkhu ïa ki da kaba pyni ba u briew barobor u kiew na i jingïoh iba rit bad dei lyngba ka jingnang ban pyntyllun bad pyntreikam ryngkat ka jingtreishitom bad ka minot kaba lah ban pynroi pynkiew na iba rit sha kaba heh da kaba khmih lynti ba nangne yn mih ki Co-operative Societies ki ban don la ka jong ka kompeni kaba lah ban shna bad pynïaid ïew hi ïa ki mar rep bad ban lah ban pynurlong ïa ka jingangnud bad jingthmu jong ka sorkar na ka bynta ban kyntiew ïa ki nongrep ha kiba bun ki liang.
Lyngba kane ka sngi u kyrmen ruh ba ka jingdon jong kine ki Farmer Producers Groups kan long ha kajuh ka por na ka bynta ban wanrah ka jingïajan bad ka jingïasngewthuh jingmut hapdeng jong ki bad dei kane ka jingïatylli kaba long ka bor bad kaba donkam bha ha kum kine ki por na ka bynta ban wanrah ïa ka jingkylla ha ka imlang sahlang ha ka dong ka thaiñ baroh kawei.
Ka kong C.Khar-kongngor, IAS, Deputy Commissioner jong ka South West Khasi Hills District ka khmih lynti ba lyngba kane ka projek ki nongrep kin lah ban pynroi bad ban kham pynbha ïa ka kam rep na ka bynta ban pynmih ki mar kiba bha kham bun na ka bynta ban pynïaid ïew bad shalan shabar bad ban lah ban pynbiang ïa ka jingdawa kat kum ki jingdonkam.
Ka la kyntu ïa ki nongrep ba kin nym pyndonkam bakla ïa kane ka pisa hynrei ban nang pynmih bun ki mar kiba lah ban kyntiew ïa ka kamai kajih bad ha kajuh ka por ka la pynshlur ïa ki ban wad ki lad ki lynti na ka bynta ban ïoh ban ai jaka na ka bynta ban shna ïa ki kynja kompeni kiba lah ban wanrah ka jingkylla ha ka dong ka thaiñ.
Kham ha shwa, u bah Commander Shangpliang, President ka Hills Farmers Union Central Body ha ka jingkren lamphrang u la ong ba la lah ban form haduh 450 tylli ki Farmer Producer Groups bad palat 5 hajar tam ki nongrep ha kane ka dong ka thaiñ na ka bynta ban lum bad pynïatylli ïa ki nongrep bad ruh ban ïarap ban pynïar bad pyntyllun ïa ka rep ka riang, ban pynïaid ïew ïa ki mar rep kum u synsar, u ‘latyrpad, u sohmrit bad u piskot bad kumjuh ban kyntiew ïa ka kamai kajih jong ki.
Shuh u la ong ba lyngba kane ka projek FOCUS ba la pyntreikam da ka Meghalaya Basin Management Agency (MBMA) ba la ïoh ban sam mar 5 hajar tyngka uwei u nongrep da ka jingthmu ban ai jingïarap ïa ki (nongrep) ban thied symbai da kaba kyntu ïa ki nongrep ban pyndonkam hok ïa kane ka pisa ha ka ban pynheh pynïar ïa ka rep ka riang.
Ha kajuh ka por u khmih lynti ba lyngba ka jingïatreilang bad ka jingïasngewthuh jingmut jong ki shen yn lah ban kyntiew ïa ki sha ki Co-operative Societies lane ki kompeni kiba heh kum ka AMUL Factory ha Gujarat kaba la pynïaid bad longtrai hi da ki nongrep.
Hadien kane ka la don ruh ka jingïamir jingmut ha kaba ïa dei bad ka rep ka riang.
Ka kong Jean Mary Lyngdoh, Center Manager jong ka Focus Mawkyrwat C&RD Block ka la pynpaw ïa ki jinglap jingshem bad ki jingeh kiba ka ïa kynduh ha kaba ïa dei bad kane ka kam.
La ïoh ruh ka jingkren na u bah Armstrong Shylla halor ka jingshem bad jingsngew jong u ha kaba ïa dei bad ka jingseng ïa ki Farmer Producer Groups bad kumjuh ruh na kiwei pat ki nongrep.
Kham ha shwa ka kong Jean Mary Lyngdoh, Center Manager (Focus) ka la ai ïa ka jingkren pdiang sngewbha katba ka kong Bansuk Syiem, Block Programme Manager, EFC, Mawkyrwat C&RD Block ka la ai ïa ki kyntien khublei.
Nongpoh, Jylliew 02: Ki nongtrei ka khyrdop khrong khajna (toll plaza) kaba don ha Pahammawleiñ Ri-Bhoi, naduh ki kynthei bad shynrang mynta ka miet ki mih ban sangeh treikam shipor ba kim lah shuh ban shah halor ka jingleh donbor jong u Manager ka Toll Plaza bala tip kyrteng kum u Gagiur Rahman kaba don ha Pahammawleiñ, bad dawa ruh ban weng noh syndon mardor ia u manager kaba la wanrah ka jingdkoh treikam katei ka toll plaza bad ka jingthud ïaki nongtrei naduh bala wan shimti ma u ïaka kam.
Haba kren sha ki lad pathai khubor ki nongtrei katei ka toll plaza kila pynpaw ba kum ki nongtrei kim lah shuh ban shah halor katei ka jingleh donbor u manager katei ka toll plaza u ba la shu kynnoh tuh ïala ki nongtrei, bad ym ju ai shuti lada ki nongtrei ki pan shuti, bad beh ruh ïaki lada ki slem tang dang ki minit ka por trei, bad teng teng kiba don khyllung bad kiba hajan katei ka toll plaza ki ju mih na jaka trei tang ban leit mih shiphang sha iing, hynrei naka liang utei u manager khlem ka jingsngew u la rai beit ïaki ba ki pep baroh shisngi ba kum ki nongtrei kim lah ban pdiang ïa ka jingleh donbor jong utei u manager.
“Ngi dap da ka jingsngew rem teng teng tang namar ba ngi slem tang shi minit 2 minit, u tei u manager u beh noh ïaki ba kim donkam ban wan trei bad ba ki dei ban leit phai noh shala iing, bad shah ot tulop ruh namar bala kheiñ beit ba ki pep trei nalor ka jingkynnoh tuh ruh ïaki nongtrei ba ki tuh pisa na ki jaka trei jong ki, bad bunsien naka liang jong ki kila ujor ruh halor katei ka bynta hynrei ym don ba patiaw satia" la ong iwei naki nongtrei bym kwah pynpaw kyrteng da kaba bynrap ruh baka CCTV camera ka don 24 kynta ha katei ka jaka trei jong ki balei kim peit bad shu kynnoh khlem nongrim bad khlem ka jingshisha.
Kila kynnoh ruh baka jaka bam jaka dih ha katei ka jaka ka long kaba jaboh bad kim ioh wat tang ka um ban dih bad lada ki leit ban thied nabar kila shah kylli jingkylli pynban nangno ki ioh pisa kaba kum ki nongtrei kila ju ujor bunsien hynrei kam poi shaei shaei ruh, naka liang kitei ki nongtrei kynthei kila kynnoh ruh ba utei u manager u ju kren ruh wat ïaki kam iing kam sem ki bym don jingïadei eiei bad katei ka kam kaba ki trei nalor ba dei u bar jylla ba ki shah kheiñ poh haka jaka lajong.
Halor katei ka bynta naka liang kitei ki nongtrei kila dawa ruh ba dei ban weng noh mardor ïa utei u manager bad lada kim lah naka liang kitei ki nongtrei kin sa shim pat da kiwei ki sienjam.
Naka liang u Bah Jayand Sylliang Local Director u la pynpaw ba kum kine ki jingjia kim pat ju jia koit naduh ba la sdang ïa katei ka toll plaza ha u snem 2015 hynrei katei ka kompani kala ioh ban lehbor dei naka jingai mon jong u Rangbah Shnong ba ma u wat la thung kum u local director um ju don jingtip shuh halor katei ka toll plaza bad la shu pyntip tang haka por ba don ka huri hura.
Halor katei ka bynta naka liang ki pulit ka Ri Bhoi ruh kila hiar sha katei ka jaka naka bynta ban tem ïaka huri hura kaba lah ban mih na katei ka jingpyrshah jong kitei ki nongtrei ïa u Manager katei ka Toll Plaza ba kim lah shuh ban shah halor ka rukom treikam jong u ha katei ka jaka.
Kum ban shu pynpaw ba katei ka toll plaza mynta la pyniaid da ka MB Consortium Company ban lum khajna naki kali kiba iaid lyngba ka surok National Highway ha Ri-Bhoi.
Nongpoh, Jylliew 02: Ka ophis jong u Block Development Officer, Bhoirymbong Block mynta ka sngi kala sdang bad plie paidbah ïaka Amrit Sarovar kawei naki thong jong ka sorkar ban pynneh pynsah ïaka um bad ban pynim ruh ïaki tyllong um ha man la ki district haka ri kaba dei ruh shibynta ka jingrakhe ïaka Azadi ka Amrit Mahotsav haka jingïalang kaba la long haka shnong Mawtneng ha Ri-Bhoi naka bynta ban pynneh pynsah ïaka pung shnong kaba don ha katei ka shnong bad ban pynbha ïaka.
Ha katei ka jingïalang la wan ruh ban shim bynta da u Bah BJ Kharshandi, Project Director ka DRDA kum u kongsan haka jingdonlang u Dr.CJK Warjri BDO ka Bhoirymbong C&RD Block, ki nongïalam ka VEC Mawtneng bad kiwei kiwei ki riew rangbah ryngkat ki paidbah nongshong shnong ka shnong Mawtneng.
Naka liang u kongsan ha katei ka sngi u la aiti ruh ïaka Work Order kaba T.16, 87,942/- lyngba ka skhim MGNREGS jong u snem 2022-23, sha u Chairman ka VEC Mawtneng naka bynta ban pynbha ïaka pung shnong kumba katei ka shnong ka don ruh ka jingangnud ban pynlong kum ka jaka jngohkai pyrthei halor ka jingdon ka pung ba itynnad kaba ka shnong kala shimkhia ban tei lyngba ki jingïarap naki skhim sorkar bapher bapher bala pynwan dur ha kata ka rukom ban khring ïaki paidbah kiba wankai.
Haba kren ha katei ka sngi naka liang u Bah BJ Kharshandi kum u kongsan u la ai ka jingïaroh ïaka shnong Mawtneng kaba la shim ïaka sienjam ban shna da ka pung shnong kaba lah ruh ban pynkylla kum kawei naki jaka jngohkai pyrthei bad kumjuh ruh ka kam ri dohkha bad dei na katei ka daw ba ka sorkar kala jied ïa katei ka shnong ban ioh pdiang ïa katei ka skhim lyngba ka Amrit Sarovar ban pynbha bad pynitynnad shuh shuh ïa katei ka pung.
Hakajuh ka por u la pyntip ruh ba ka sorkar kan jied kumba 75 tylli ki jaka ha Ri-Bhoi District naka bynta ban shna ïa kiba kum kitei ki pung shnong ban pynneh pynsah ïaka um, ban kyntiew ruh ïaka kam ri dohkha bad kumjuh ka ioh ka kot ki paidbah, kumta ki shnong ki dei ban shim kabu ban pynbiang ïaki jaka kiba ym duna ïaka 1 akar ka jingheh naka bynta ban shna pung, ryngkat ka jingai mynsiem ruh ïaki paidbah ba kidei ban sumar ïaka mei mariang ban thung ïaki dieng ki siej bad ban pynneh pynsah ïaka mei mariang bad ki jingthaw ba im.
Jowai, Jylliew 02: Ka Educational Centre for Social Science Research, Counselling, and Training (ECSSRCT), ha ryngkat ka jingtreilang bad ka Don Bosco Society, Shillong ha kane ka 31 tarik kila pynkut ïa ka prokram ai jinghikai kaba la neh shiteng bnai na ka bynta ki samla bad ki longkmie jong ka thaiñ Laskeiñ Block, halor ka phang kaba ong “Entrepreneurial Adventures for Youth and Women".
Baroh kiba wan ban ïashim bynta kila don haduh 50 ngut kynthup ïa ki samla bad ki longkmie kiba la ïoh jingmyntoi na kane ka prokram ba kin dang lah ban sei shuh shuh ïa ki sap ki phong ba ki don.
Kiba bun na ki lad ai jinghikai ha kane ka prokram ki kynthup naduh ka jingplie ïa ka Society Computer bad ka Tailoring Centre, nangta la don sa ka prokram orientation programme ban ai jinghikai sha baroh ki nongïashim bynta.
Ha kane ka prokram ‘Summer Camp’ la pynlong ïa ki prokram bapher bapher kaba la sdang naduh ka 19 tarik April haduh ka 31 tarik May.
Lyngba kane ka prokram kala long ka jingmyntoi kaba khraw eh ïa baroh kila wan ban ïashim bynta ba kin ïoh jingtip shuh shuh ban pynpaw ïala ki sap ki phong ïa kiba kila angnud na ka bynta ka lawei jong ki.
Jowai, Jylliew 02: U Waheh Shnong ka Lumtrep West Jaiñtia Hills District mynta ka sngi iathuh ba hadien ka jingpynmih khubor biang jong ka kong Linda Nongkrem halor ka jingduh khaw rashon bad jingbyrngem tait shnong, utei u Waheh Shnong ma Ebormi Pale bthah syndon ïa katei ka longkmie ba kan ujor sha ki bor jong ka aiñ lada ki jingkynnoh jong ka ki long kiba shisha.
U ula pyntip hadien ba la ïohi ïa kane ka khubor kaba la mih biang ha ka 31.05.2022 na ka liang ka shnong ka la shim biang ïa ka jingïalang mynta ka sngi ka 2 tarik u Jylliew.
Ha kane ka jingïalang da kawei ka jingmut kila rai lada dei shisha ba katei ka jingkren jong ka longkmie ka kong Linda Nongkrem ki long kiba shisha, ka shnong kala kyrpad ia ka Linda Nongkrem ban leit ujor noh sha ki bor jong ka aiñ ym ban kren ne pynpaw pyrthei tang ha ki lad pathai khubor.
Ha ka juh ka por ka Dorbar kala rai ban ai por sa ar sngi ïa ka kong Linda ba kan leit ujor ïa katei ka kam bad lada kam ujor ka pyni ba ka kwah tang ban pynjah burom ïa ka shnong bad ïa u Waheh Shnong.
Ula pyntip ba lada katei ka longkmie kam leh ei ei ha kine ki ar sngi, ka shnong lyngba u Waheh Shnong kan leit ujor noh da ka Defamation Law halor ka jingpynjah burom jong ka ïa ka shnong ka thaw, pynkut ka kyrwoh na u Waheh Shnong ma Ebormi Pale.
Khliehriat Jylliew 2: U myntri ka sorkar jylla, uba dei ruh u MLA jong ka Khliehriat, u bah Kyrmen Shylla, mynta ka sngi u la plie ïa kawei ka lad ai jinghikai sha ki khynnah skul, ka Smart Interactive Panel ha skul Little Star Academy Secondary School Khliehriat bad ki la don haduh shiphew tylli ki skul ha East Jaiñtia Hills District kiba la ioh ïa kum kane lad ban don ki smart Classroom kaban iarap ïa ki khynnah ha ka pule puthi kaba da ki kor ki bor lyngba ki internet jong ka juk tecnologhy.
Ia kane ka jingbuh ïa ki Smart Interactive Panel, la bei tyngka da ka District Mineral Funding, jong ki karkhana dewbilat kiba don ha East Jaiñtia Hills District kiba ha ka mang tyngka kaba T 1600000 (khathynriew lak tyngka), kaba na ka bynta ki kahtwei tylli ki tiar (set) kiba kynthup ka 65" Maxhub Interactive Smart Panel, ka Inverter bad ka Battery ha ki shiphew tylli ki skul.
Ki skul kiba la ioh ïa kane ka Smart Interactive Panel ki kynthup ka Tep Kyndait Government Upper Primary School (Tuber), ka Sutnga Government Upper Primary school, (Sutnga), ka Khliehriat Higher Secondary school, khliehriat, ka Sutnga Presbyterian Higher Secondary School, Sutnga, ka Dkhiah Presbyterian Secondary School, Dkhiah, ka Tluh Secondary School, Tluh, ka Sacred Heart Higher Secondary School, Lamyrsiang, Little Star Academy Secondary school, khliehriat, Musniang Secondary School, Musniang , kaTia Chaphrang Higher Secondary School, Sohkymphor bad ka Little Star Academy Secondary school, Khliehriat.
Haba kren kum u kongsan, u bah Kyrmen Shylla, u la pynpaw ka jingsngew kmen halor kane ka jingioh lad ki skul kiba ioh ïa kine ki Smart Classroom bad ong ba kane kan wanrah ïa ka jingkylla dur ha ka pule puthi namar ha kane ka smart classroom ki khynnah kim donkam ban mutdur ïa kaba ki nonghikai ki hikai hynrei lyngba ki screen kin iohi lut ïa kaei kaba hikai, u la kyntu ïa ki khynnah ba ki dei ban long kiba kohnguh ïa ki kmie ki kpa bad ïa ki nonghikai, ha kajuh ka por u la ai ka jingkhublei kitbok kitrwiang ïa ka skul Little Star bad kiwei kiwei ki skul kiba ioh ïa kane ka Smart Classrrom ba kin nang kiew shaphrang ha ka pule puthi.
U Deputy Commissioner East Jaiñtia Hills District, u Abhilash Banarwal, IAS, u la ong ba kane ka smart classrrom kan pynsuk bha ïa ki nonghikai bad ki khynnah skul namar hangne lah record lut ïa kaei kaba thoh, kan pynskuk ïa ka rukom shim class bad ban record online, kan pynskuk ïa ka online class bad kaei kaba don ha ki smart phone ka don lut ha kane ka screen ruh la ka dei ha kano kano ka bynta jong ka jingpule bad kane long ruh lyngba ki internet connection.
U Abhilash Banarwal, u kyntu ïa ki bor pyniaid skul ba ki dei ban pyntbit ïa ki nonghikai ba kin dup lah ban pynsngewthuh ïa ki khynnah ha ka por ba ai jinghikai bad u la shim ruh ïa ka bynta ban pyni ïa ka rukom ban hikai lane demonstrate.
Kiba la ai jingkren ki kynthup ruh, u DSEO East Jaiñtia Hills District, u bah L.S.Lyngdoh uba la ai ïa ka jingkren ai khublei.
Kiba la ia don ryngkat lang ki kynthup u Principal jong Khliehriat Higher Secondary School, u Fr Josh, ka Principal Little Star Acadamy Secondary School, ka kong Nina Vanichia S.Pala, ki nonghikai lem bad ki khynnah skul.
Shillong, Jylliew: Ka Jingïaseng ki Khun ka Presbytery Rangthong (Rim) ha Shillong kan rakhe ïa ka lyngkhuh snem ka ba 28 jong ka ha ka sngi U Trai, kata ha ka 5 tarik mynta u bnai ha ka por 2 baje nohphai sngi ha KJP Girls Higher Sec.
School, Shillong.
Kumta na ka liang ka jingïaseng ka khot bad wer sngewbha ïa baroh ki para bangeit jong ka Presbytery Rangthong (Rim) ki ba shong ba sah ha sor bad khap sor ban ïa wan sha kane ka jingïaseng.
Na ka liang ka JKPRRS ka khot sngewbha ruh ïa baroh kat ki ba lah ban wan sha kane ka jingïaseng.
Kane ka long katkum u kyrwoh lyngba I Kong Jubanlak Hahshah, Secretary JKPRRS.Khliehriat jylliew 2: Ki dkhot jong ka Khasi Students Union Narpuh Circle kiba hapoh ka jingialam u Vice President u bah Phanuel Tongper bad u u Assistant Organising Secretary KSU-EJHDU, u bah Olenbat Pdang, hynnin ka sngi ki la leit ban jurip ïa ka surok national highway kaba naduh Mynkre ter ter bad lap ba ki dang bun ki jaka ne ki bynta jong ka surok ba ki nongtrei jong ka National Highway Authority of India kim pat shym la pynkhuid lut ïa ka khyndew kaba twa ha kito ki por ba dang jur slap.
La ong ruh ba ki dang bun ki bynta jong ka surok kiba dang shah kah shiliang ka lynti ha ka khyndew kaba la twa ha kaba ki kali ki dang hap ban iaid tang shiliang ka surok, kane ka jingiaid ki kali tang shiliang ka surok ka ju wanrah ïa ka jingdheng kali kaba khah khah ha ka thaiñ kaba buh jingeh haduh katta katta ïa ki nongleit nongwan kiba iaid lyngba na katei ka surok NH-6 ha Narpuh.
Ym tang katta, ki nongtrei jong ka NHAI haba iakren bad ki dkhot ka seng ki la pynpaw ba kim iohlad bha ban pynbha ïa ka surok namar ba ki kali kim ngeit satia ïa ki nongtrei bad ki iaid beit ha kaba kin ju sangeh haba phah sangeh tang shiphang ruh bad dei na kata ka daw ruh ba ki nongtrei kim iohlad satia ban trei bha ïa ka kam maramot.
Ki dkhot ka seng ki lap ruh ba ki don tang ar tylli ki puh shi lum bad ong ba dei na ka daw ba duna palat ki puh shi lum ba ki nongtrei ka NHAI kim pat lah ban pynkhuid lut ïa ka khyndew kaba la twa, ki dkhot ka KSU Narpuh ki pynpaw ka jingsngew lyngngoh ba mynta lah jan don shi bnai ba u slap u la duna hynrei ka NHAI kam shym la shim khia eiei ban maramot ïa ki thliew kiba la long kum ki pung ha shi lynter ka surok NH-6, ka seng ka byrngem ba lada kam shim khia kumne ka seng kam banse ban pyni noh da ki kam khnang ba ka NHAI bad ka sorkar kin ïa pei shkor.
Shillong, Jylliew : U Joint Director of Health Services (SS), Civil Hospital, Shillong da kane u pyntip ba ki don sawtylli ki met ïap ki ba don mynta hapoh ka jaka buh met ïap jong kane ka hospital ïa ki ba ym pat shym la don ba wan kam haduh mynta.
Kine ki met ïap ki kynthup ia uwei u nongpang bym lah ban tip kyrteng 70 snem rta u ba shong ba sah ha ki thaiñ Anjali ïa u ba la wan pynkit da ka kali 108 ha ka 25.05.2022 shapoh kane ka hospital hadien ba u la khlad noh ha ka 31.05.2022 ha ka por 6:40 jan miet.
Uwei pat u nongpang u dei u ba la tip kyrteng kum u Bah Rishan Kharbuki, 35 snem rta u ba shong ba sah ha ki thaiñ Upper Shillong u ba la wan shah sumar hapoh kane ka hospital ha ka 3.12.2021 bad khlad noh ha ka 3.12.2021 ha ka por 9 baje mynmiet.
Saw uwei pat u nongpang u dei u ba la tip kyrteng kum u Ajay Narayan 32 snem rta u ba shong ba sah ha ki thaiñ Lawmali u ba la wan shah sumar ha ka 5.12.2021 bad khlad noh ha ka 5.12.2021 ha ka por 7:45 jan miet.
Nalor kata sa kawei pat ka met ïap jong u rangbah ba la tip kyrteng kum u Bishnu Bengali, 67 snem rta u ba shong ba sah ha ki thaiñ PAB, Civil Hospital Shillong u ba la wan shah sumar ha ka 18.12.2021 bad khlad noh ha ka 19.12.2021 ha ka por 11:05 mynstep.
Namar kitei ki met ïap ba la kdew haneng mynta ki la pyut, kumta na ka liang utei u heh ba dei khmih jong ka hospital u la kyntu ïa ki ba haïing hasem bad kiwei pat ki ba don jingïadei bad kitei ki briew ba la khlad noh ba kin wan shimti noh ïa kine ki met ïap napoh ka jaka buh metïap jong kane ka hospital hapoh ka laisngi hashwa ban aiti sha ki bor ka Shillong Municipal Board ba kin leh ïa ka ba donkam.
Shillong, Jylliew : U MLA ka Mawlai u Bah PT Sawkmie ha ka sngi Balang ba la lah u la noh synñiang 15 lak tyngka sha ki skul bad sha ka jaka sah jong ki samla kiba la kyrni ïa ki jingdih kiba sniew.
Na kane ka 15 lak tyngka, T.5 lak la ai na ka bynta ki jingdonkam jong ka skul Church of God (Ecclesia), Higher Secondary School, Mawlai Nongkwar, T.5 lak da ka Mawtawar Presbyterian Secondary School bad T.5 lak sha ka Newlife de Addiction Centre, Mawlai Mawtawar, jong ka Khasi Jaiñtia Synod Sepngi Urban Mission.
Ha ka jingïalang ba la long ha Church of God HSS u MLA u la aiti ïa ka work order na ka bynta ki project bapher jong ka skul ha ka principal kong Shakila Jana ha ka jingdon ryngkat u President, ki dkhot ka Managing Committee bad ki khynnah skul.
Katba ha Mawtawar Presbyterian SS u MLA u la aiti ïa ka Work Order na ka bynta ban shna pynïar ïa ka kamra klas ha ka Principal Kong V.Langstieh, ha ka jingdon ryngkat u tymmenbasan bad president ka managing Committee bah S.D Kharumnuid, pastor P.Kharumlong, uba long ruh u secretary ka Managing Committee bad ki nonghikai.
Shuh shuh ha Newlife De Addiction Centre pat u la aiti ïa ka work order na ka bynta ka jingtei ïa ka jaka sah ki samla kiba shah sumar na ki jingdih basniew kum u drok, ka kiad bad kiwei ki jingsniew ha Mawlai Mawroh ha u Director ka KJP Synod Sepngi Urban Mission pastor MM Iangrai, ha ka jingdon ryngkat u pastor L.Nongrud, pastor RT Shangdiar, ki samla bad kiwei.
Ha kane ka sngi u Bah PT Sawkmie u la ïoh ruh ban pyllait ïa ka website jong ka Church Of God Higher Secondary School.
Haba ai jingkren ha baroh lai tylli ki jingïalang u Bah Sawkmie u la pynpaw ba kine ki jingai ki long ban don bynta lang bad ki kam jong ki.
Na ka liang ki nongpynïaid skul bad jong ka Newlife De addiction centre ki la ai khublei bad pynpaw ia ka jingsngewnguh ha ka ba ïa dei bad kine ki jingïarap jong u MLA.Haba ai khublei bad pynpaw ka jingsngewnguh u pastor L.Nongrud u la pynpaw ba kim pat ïoh MLA kum u Bah PT Sawkmie, uba sngewthuh bha ïa ka eh ka shon ki paidbah, bad ki don ki bynta ba ym ju donkam ban ong, hynrei u la sngewthuh kumno ban ai hi khlem da donkam ban pan ne pyntip sha u.
Shuh shuh na ka liang u pastor u la ong ruh ba ka shnong Mawlai ka donbok palat ba ïoh ïa u MLA kum u bah PT Sawkmie bad ki kyrmen ruh ba un dang ïai bteng wat hadien u 2023.
Shillong, Jylliew 02: U nongwad RTI bapawkhmat hapoh ka jylla u Bah Disparsing Rani ha kine ki khyndiat sngi u la pan jingtip lyngba ka Right to Information (RTI) na ka Indian Institute of Technology (IIT) Roorkee halor ka jingtwa jong ka tnum pyllun ka Ingdorbar Thawaiñ ba thymmai jong ka jylla kaba la tei ha New Shillong Township, Mawdiangdiang ha ka 22 tarik mynta u bnai.
U BahDisparsing Rani ha ka jingïakren bad ki lad pathai khubor ha ka sngi Baar ula ïathuh ba ka jingpan jingtip na ka IIT Roorke ka long ba u paidbah un dup ïoh jingpynshai halor ka jingtwa jong kane ka tnum pyllun.
“Kane ka dei ka kam kaba sngewkhia bha, ki (Sorkar) kynnoh ïa ka IIT Roorkee ba ka phiel ka Design.
Ka sngewkhia bha kato (ka jingkynnoh).
Ha ka jingshisha ka IIT Roorkee ka la dei ban mudui da ka Defamation Case pyrshah ïa ka Sorkar," ong u Bah Rani.
“Nga la pan da ka RTI hapoh ka IIT Roorkee da kaba buh ruh ïa ka jingkylli, hato phi sngew ïahap neem halor ka jingkynnoh jong ka Sorkar pyrshah ïa ka Institute bad nga la buh ruh ka jingkylli, na ka liang jong ka IIT kan leh kumno halor kane ka jingshah kynnoh ba ka dei shi bynta ka jingpynjah burom ïa ka Institute," la ïathuh u Bah Rani.
“Nga la pan jingtip lyngba ka RTI halor ka Design jong ka DPR.Nga la pan jingtip ïa ka dor jong ka bai Design, ka jingjrong jong ka tnum pyllun (Dome), ka jingkhia jong ka tnum pyllun," ong une u nongwad RTI.Haba kylli, u la ong ba la don kumba san sngi ba u la pan ïa ka jubab da ka RTI na ka IIT Rookee.
Ha kaba ïadei bad kane ka jingjia, ka IIT Guwahati ka la ai ktien sha ka tnat PWD (Building) jong ka Sorkar Jylla ban ïadon bynta kum ka mamla tohkit ha ka jingkhyllem jong kane ka tnum pyllun ha ka Ingdorbar Thawaiñ ba thymmai.
Ka Seng Congress bad ka Trinamool Congress ki la sangah naphang ïa ka Sorkar MDA ba la ïalam da ka NPP da kaba kynnoh ba ka jingkhyllem jong kane ka tnum pyllun ka dei na ka jingbamsap bad dawa ruh ba ka dei ban aiti ïa ka jingtohkit sha ka Central Burea of Investigation.
Shillong, Jylliew 01: Da kaba buh hakhmat ïa ka thong ban pynsngewthuh ïa ka jingktah jong ka tdem duma ïa ki sawdong sawkun ka mei mariang, palat 8,400 hajar tylli ki skul hapoh ka Jylla Meghalaya ki la ïashim bynta ban ïakhun pyrshah ïa ka jingpyndonkam ïa u duma.
Ka phang rakhe ha une u snem ka long, “Tobacco – Threat to our Environment".
Ka National Health Mission, Meghalaya da ka jingïatreilang bad ka tnat Pule Puthi ka Sorkar Jylla lem bad ka Samagra Shiksha ki la rakhe ïa kane ka sngi ha State Convention Centre, Shillong.
U Additional Chief Secretary jong ka Sorkar Jylla uba peit ïa ka tnat Pule Puthi u Bah Shri.D.P.Wahlang u la ïaroh ïa ka jingtrei shitom jong ka tnat ka Koit ka Khiah, ka tnat Pule Puthi bad ka Sambandh Health Foundation ban ïalap pyrshah ïa ka jingpyndonkam ïa u duma ha kylleng ka jylla baroh kawei da kaba ïatreilang bad ki skul.
Da kaba pynkynmaw halor ka jingktah jong ka tdem kaba mih na u duma ïa ka mariang bad na ka jingbam ïa u duma kaba ktah ïa ka koit ka khiah, u Bah Wahlang u la kyntu ïa ki khynnah skul ba kim dei satia ban ngop ha ka jingbam ne dih ïa u duma bad ban kyntu ïa ki ban long ki nongrah khubor ban ïalap pyrshah ïa ka jingpyndonkam ïa u duma da kaba ïalap ïariew sha la ki bahaing hasem, ha skul bad ha ka imlang ka sahlang.
U Additional Secretary ka tnat ka Koit ka Khiah ka Sorkar Jylla u Ram Kumar.
uba long ruh u Mission Director jong ka National Health Mission, Meghalaya u la ïathuh ïa ki jinglap ba ka Jylla Meghalaya ka dei ka jylla kaba bun kynrei bha ki briew kiba ngat ha ka jingpang bampong, kum ha u tang nguid, ki dohjem, ka khmut, u ryndang.
Haba banjur ïa ka jingdonkam ban leit mar mar sha ki jaka ai jingsumar lada don kano kano ka jingsngewpher ha ka met bad ban kiar noh na ki jingmlien kiba sniew, u Ram Kumar u la ong baka jingïashim bynta lang jong ki skul ha ki District bad ki Block ka long ka bynta kaba kongsan bha khnang ban ai jingpynshai halor ka jingktah jong u duma ïa ka koit ka khiah, ïa ka shnong ka thaw bad ïa ka mariang.
Ki Rangbah Shnong, ki Kmie ki Kpa, ki MLA bad ki nongïalam Niam ki dei ban kyrshan lang ïa kane ka jingïalap paidbah.
“Lada pynlong kum ïa kane ka prokram manla ka hynriew bnai, ngi la thikna ba ngin sa ïohi ïa ki jingkylla ha ki shnong ki thaw," u la bynrap.
Shillong, Jylliew 02 : Ka shnong Umphrew, kawei na ki nongrit kaba hap ha Mawlai C&RD Block ka kylla long ka shnong kaba nyngkong eh ban pyntreikam ïa ka Amrit Sarovar, kaba dei ka skim shna pung um ba ka sorkar pdeng ka bthah ban shna ha baroh kawei ka ri India.
Ka jingthmu jong ka sorkar pdeng ban phah shna da kitei ki pung um ha man la ki jaka da ka jingsnohkti lang ki nongshong shnong lyngba ka skim MGNREGS ka long ban pynkyndit bynriew noh ïa ki ba ka por ka la donkam kyrkieh ba ki paidbah kin tip kumno ban pynlang ïa ka um na ka bynta ka jingdonkam ba man ka sngi bad na bynta ka lawei ruh.
Ïa kane ka projek tih pung um kumjuh ïa ka jaka sara tynrai dieng la plie paidbah da u Myntri ka tnad C&RD Bah Hamlet Dohling ryngkat ka jingdonlang u Mission Director ka State Rural Employment Society u Sibhi Shakravarty Sadhu, nangta u Project Director DRDA Bah D Hynñiewta bad ruh u Block Devopment Officer ka Mawlai, Bah PT Passah nalor kiwei kiwei.
Haba kren ha kane ka sngi, u Myntri u l aong ba lyngba katei ka projek, ka Meghalaya ka buh thong ban shna haduh 75 tylli ki pung um ha man ki distrik jong ka jylla.
Shuh shuh u ong ruh ba ka jingkwah rhah bad ka jingkwah myntoi shimet ka poi haduh u pud ba bun ki khlaw ki btap ki syllen lut bad mynta lei lei ka Meghalaya ka la sdang ban sakhi ïa ka jingkylla ka mariang.
“Nga ai khublei ïa u Myntri Rangbah duh ka Ri, uba la wanrah ïa kane ka skim ban shna haduh 75 tylli ki pung um ha baroh kawei ka distrik.
Peit ha Sohra bad Mawsynram ki pawnam ha ka jingjur slap ha ka pyrthei hynrei lada phai sha Sohra ki briew pat ki mad ïa ka jingkyrduh um namar ym ïoh ban pynlang ïa ka um bad baroh ka shu tuid ei sha wah Brahma bad wah Surma," la ong u Myntri.
Shuh shuh u ong ruh ba tang ka sorkar hi kan ym lah satia ban leh ei ei lada ki paidbah kim sngewthuh bad shim lang ïa ka jingkitkhlieh na ka bynta ka lawei.
“Sngewtynnad ban ïohi mynta ba wat ki Balang ruh ki la don ïa ka Environment Sunday," u la bynrap biang.
U Myntri u ong ruh ba ki paidbah ki dei ban sngewthuh ba lada mynta ki lehbeiñ ïa ka mariang kan poi ka por ba ka mariang ruh kan sa ai da ka nongkylla ïa ki.
U Myntri hadien kane u la aiti ruh ïa ka work order kaba 17 lak tyngka sha u Rangbah Shnong ka Umphrew khnang ba kin lah ban pyntyllun stet ïa ka jingshna ïa katei ka pung pynlang um ha katei ka shnong.
Haba bynrap lang, u Mission Director ka SRES u la ong ba ka Meghalaya ka donbok haduh katta katta ba ki ïoh kyrhai ka um slap hynrei ka mad pat ïa ka jingkyrduh um namar ym lah satia ban pynlang ïa ka.
“Lada bteng kumne, kan buh jingeh bha bad lah ruh ban mad ïa ka jingkyrduh um ha ki por ban sa wan," u la ong da kaba bynrap ba dei halor katei ka phang ba ki la shimkhia ban pynneh pynsah bad ban don ïa ki jaka pynlang um ha ki jaka nongkyndong.
Haba bynrap lang, u Mission Director ka SRES u la ong ba ka Meghalaya ka donbok haduh katta katta ba ki ïoh kyrhai ka um slap hynrei ka mad pat ïa ka jingkyrduh um namar ym lah satia ban pynlang ïa ka.
“Lada bteng kumne, kan buh jingeh bha bad lah ruh ban mad ïa ka jingkyrduh um ha ki por ban sa wan," u la ong da kaba bynrap ba dei halor katei ka phang ba ki la shimkhia ban pynneh pynsah bad ban don ïa ki jaka pynlang um ha ki jaka nongkyndong.
Shwa kane, la sam ruh ïa ki khusnam sha ki khynnah kiba jop ha ki jingïakob dro jingdro bad airong ba la pynlong da ka Umphrew Secondary School, Umphrew.
Ha kane ka sngi ka la don ruh ka jingthung dieng bad ka jingleit jngoh ïa ka jaka ba shna ïa katei ka pung um.
Shillong, Jylliew 02 : U Myntri Khynnah jong ka sorkar pdeng ba dei khmih ïa ki Tnat Information & Broadcasting bad Fisheries, Animal Husbandry & Dairying, u Dr.L Murugan ha ka jingwan jong u sha Meghalaya u la leit jngoh ïa ki jaka ri dohkha ha ka jylla bad ïakren bad ki nongri dohkha bad ki nongïoh jingmyntoi jong ki skhim bapher bapher jong ka sorkar hapoh ka Tnat Fisheries.
U Myntri u la leit jngoh ïa ka jaka ri dohkha ha shnong Um-eit ha Ri Bhoi District bad ïakren bad ki nongri dohkha bad ïamir jingmut halor ki kam rep bapher bapher ba ki trei.
U la pynshlur ïa ki nongshong shnong jong ka thain ban sdang ïa ka kam ri dohkha bad ban plie ki lad ïoh kam ïoh jam na ka bynta ki nongshong shnong jong ka thain.
U Dr.Murugan u la pynlong ruh ka jingïamir jingmut bad ki shah hikai ha ka kam ri dohkha ha Meghalaya State Fisheries Research and Training Institute ha Mawpun Kshaid, Ri Bhoi District.
U la leit jngoh ruh ïa ka pung Umïam ha kaba la pyllait ïa ki symbai dohkha ha wah Umïam.
Ha ka jingai jingkren shaphang ka Pradhan Mantri Matsya Sampada Yojana (PMMSY), u Dr.Murugan u la ong ba ka jingphaikhmat jong ka sorkar pdeng kalong halor ka jingkyntiew ïa ki jingdon jingem ha ka kam ri dohkha jong ka ri.
“U Myntri Rangbah duh, u Narendra Modi u la wanrah ïa ka Prime Minister’s Fisheries Infrastructure Fund ban ïarap ïa ki nongseng kam lajong," u la ong da kaba ban ïa ki bynta bapher bapher ba don na ka bynta ka jingmyntoi jong ki briew kiba trei ha ki kam ri dohkha kum ka jaka buh pyndait-thah, ki jaka peit ïa ki mar bad kiwei kiwei.
U la kyntu ïa ki nongri dohkha ba kin shim ïa ki lad ba ka sorkar ka ai.
Ha ka jingïakren bad ki nongri dohkha, u Myntri u la kren sani shaphang ka PMMSY, ka skhim ba kyrpang na ka bynta ban phaikhmat bad kyntiew ïa ka kam ri dohkha kaba ïaineh ha ka ri.
Ïa ka skhim la sdang da ka jingbei tyngka kaba 20,000 klur ha kane ka kam na ka bynta 5 snem naduh u snem 2020-21 haduh 2024-25 ha baroh ki Jylla/ ki Union Territory.
“Ngi phaikhmat halor ki jaka ri dohkha ki bym don ha ki jaka duriaw kum ka RAS, ki jaka ri dohkha ha ki wah.
Dang shen, ngi la sdang ïa ka jaka ri dohkha ha Brahmaputra," la bynrap u Myntri.
U Dr.Murugan u la ban halor ka jingkiew ka jingdawa shalan dohkha na India.
“U Myntri Rangbah duh u la phaikhmat kyrpang sha ka Vocal for local," u la ong da kaba bynrap ba ka PMMSY ka thmu ban kyntiew shuh shuh ka jingpynmih dohkha da 70 lak ton hapoh u snem 2024-25, ka ban kyntiew ka jingïoh nong na ka kam shalan dohkha sha ka T.1,00,000 klur hapoh u 2024-25.
Hapdeng ka jingeh namar ka COVID-19 ka ri ka la lah ban kot sha kumba T.59,000 klur ka jingshalan dohkha ha une u snem.
La saindur ïa ka PMMSY ban weng ïa ki jingduna ha ka jingpynmih dohkha bad ka jingbha jong ki dohkha ba ïoh, ka teknoloji, ki kam hadien ba la tong dohkha, ka jingpynthymmai ïa ki kam katkum ka juk mynta, ka jingwanrah ïa ki rukom treikam kiba khlain bad kiba skhem bad ruh ka bha ka miat jong ki nongri dohkha.
Da kaba pyrshang ban lum lut ïa ki jingjop jong ka skhim Blue Revolution, ka PMMSY ka thmu ban wanrah ïa ki sienjam ba thymmai kum ka insurance na ka bynta ki lieng, ka jingkyrshan na ka bynta ka jingkyntiew jong ki lieng, ki bio-toilet, ki kam ri dohkha ha ki jaka ba don ki um duriaw, ki Sagar Mitra, ki FFPO/C, ki Nucleus Breeding Centre, ki startup kiba ïadei bad ki kam ri dohkha, ki incubator, ki Integrated Aqua park, ka jingkyntiew ïa ki shnong ha ki jaka rud duriaw kiba shaniah ha ki kam ri dohkha kum ka lad kamai ja kpoh, ki jingshakri Aquatic Laboratory Network bad ki kam ba ïadei bad kine, ka Traceability, ka Certification bad Accreditation, RAS, Biofloc & Cage Culture, ka jingdie lyngba ki lad digital, ki jingsaindur ïa ki rukom treikam ha ka jingri dohkha bad kiwei kiwei.
Ha ka jingïakren bad ki lad pathai khubor, u Dr.Murugan u la pynpaw ka jingkmen jong u ban wan jngoh ïa ka jylla Meghalaya bad u la kren shaphang ki skhim bapher bapher ba la pyntreikam hapoh ki Tnat jong ki.
U Myntri u la ban biang ïa ka mantra jong u Myntri Rangbah duh, u Narendra Modi, kaba long ka “Seva ryngkat ka jingkylla" bad ong ba ka bha ka miat jong ki briew ba duk kadei ka thong jong ka sorkar kaba la dap phra snem.
U la pyntip ruh shaphang ki mobile veterinary unit ki ban sa plie ki ban bei tyngka na ka sorkar pdeng bad ïa ki fund yn sa ai sha ki Jylla hapoh ka tnat animal husbandry.
“Ngi pynshlur ïa ki startup, ki nongseng kam lajong," bad u la pynpaw ka jingsngewnguh jong u ïa u Myntri Rangbah duh, u Narendra Modi uba la wanrah ïa ki skhim ba kongsan na ka bynta ka roi ka par ha kylleng ka ri.
U Myntri u don ha ka jingwan jngoh kaba ar sngi ïa ka jylla Meghalaya kaba la sdang mynta ka sngi.
Ha kane ka jingwan jong u, u Myntri un leit jngoh ïa ki jaka bapher bapher ba pyntrei ïa ka projek ban peit bniah ïa ki jingdon jingem ha kaba ïadei bad ki kam ri dohkha, bad ka jingpyntreikam ïa ka Pradhan Mantri Matsya Sampada Yojana (PMMSY) kumjuh ruh ki skhim jong ka Animal Husbandry ha ka jylla.
U Myntri un ïakren ruh bad ki nongïoh jingmyntoi ha Shillong.
U Dr.Murugan u leit jngoh ruh ïa ka All India Radio, Cherrapunjee.
U ïakren bad ki ophisar jong ki tnat hapoh ka Tnat I & B bad Animal Husbandry & Fisheries.
Shillong, Jylliew 02: Ka sorkar jylla mynta ka sngi, ka la pynkynriah noh ïa ka jingtreikam i Kong Idashisha Nongrang, IPS na ka shuki Special Director General of Police sha ka shuki Director General of Civil Defence and Home Guard.
Lah ban kdew hangne ba shuwa ban thung DGP thymmai ha ka jylla, kala mih ka jingdawa ban thung DGP da i, hynrei ka sorkar kala thung ïa u LR Bishnoi, u heh Pulit na Assam.
U paidbah u don hapdeng ar ki jingmut.
Don ki ba jubab ‘hooid’ bad don ruh ki ba jubab ’em’.
Ban jubab ïa katei ka jingkylli ka long da shisha kaba eh bad jwat.
Hynrei watla katta ka jubab ka long hato lah mo ban pynïakhlad ïa ka ‘jingim ba kynja doh bad ka jingim ba kynja mynsiem’.
Kine baroh ar ki hap ban shaniah ka wei ïa kawei pat.
Ki hap ban ïaid ryngkat ryngkat, lym kumta ka jingim kan long ka ba ïap-stai.
Kumta ruh ka politic bad ka niam ka dei ban ïaid rynkat ryngkat khnang ban wan rah ïa ka shynshar ka ba khuid bad ka ba suba.
U wei u Nongialam jong ka niam sikh ha nongbah Shilong u la ong “lada ka kpoh ka suda ka tylli lah mo ban pylleit jingmut ha U Blei.
" Kumta ban lah ban mane ïa U Blei ne ban focus ha ka jingim ba kynja mynsiem (Spirituality) la kumno kumno dei ban don ka bam hapoh kpoh.
Shuh shuh kane ka dei ka Jingkylli jong ki babun-balang ki ju kylli ba balei ki Pastor ne ki Theologian ki kwah ban ïakhun ïa ka Elekshon.
Bad kane ym tang ba ki kylli hynrei ka la pynnoh mynsiem ïa ki paid riewngiet Khristan.
Bun ki ju pyrkhat ba ka kam Pastor ka dei ka kam ka ba Kyntang bad ka kam shynshar Hima-Sima (Politic) ka dei ka kam ka ba jakhlia ne kaba jaboh.
Dei halor kane ka jingsngewthuh ka pyndiaw bad khoh-ñioh mynsiem ban ïohi ïa U Pastor ne ïa u ba lah pyndep ia ka jingpule Theology ba un mih ban ïa khun ia ka Elekshon.
Ym tang ki para bangeit jong ka balang hynrei wat ki bahaing ha sem ruh ki khohñioh mynsiem ne sngewdiaw ba u khun ba lah pyndep ïaka jing pule theology (Ka kam U Blei) un rung sha ka kam politic (Ka kam pyrthei).
Ka por kam juh neh ha juh.
Ka Por ka kylla, ka por ka dei ka dawai ban pynkhiah ïa ki jingpang.
Ka shynshar ka khardar ha ka Ri bad ka Jait bynriew Khasi ka long ka ba synjor (fragile) bha haduh katta katta.
U nongshong shnong ha man la ka wei pa kawei ka constituency hapoh jong ka Meghalaya ki mad ïa ka jingpang bampong (Corruption).
Tangba kim don ïa ka sakhi ka ba biang pura ban kynnoh ia ki Nongmihkmat jong ka Constituency ba ki Bamsap.
Hynrei ban pynshisha ïa ka jinglute na ka ‘Pla Tyngka jong u piadbah’ ka sakhi ka ba biang tam ban pynshisha iaka bamsap bam phong ka dei ka jingsah dien jong ka constituency ha baroh ki liang.
Ka don ruh ka rukom pyrkhat ba lada u Nongmihkhmat um bamsap kata kaba mut um long u ba bit dor ne tbit ban long u Nongmihkhmat ne ban leit ïasaid ïa ka eh ka shon jong u paidbah haba u la shahjied kum u nongmihkmat sha ka ïing dorbar thawain.
Ka jingjur ka tuh ka thiem ka la ktah da shisha ïa ka Jylla hi baroh kawei.
Da ki crores tyngka la siew da ki paidbah sha ka Sorkar kum ka khajna(taxes) na ka bynta ki lynti ki syngkien, ki school, ki umbam umdih, ki dawai ki dashin, ki khajna kali (transport), ki bill light, etc.Haba ka Sorkar ka bam klop kata ka pisa jong u paidbah ka leit sha ki pla jong ki Ministers, officers bad ki business associates.
Kaba sngewsih pat ka long lada u paidbah u leit ban ïa kynduh sha ki department bapher bapher na ka bynta ka surok, ka umbam umdih, ki dawai, ki skul, kumta ter-ter.
, ka jubab hi barobor ka ba ki ïoh pdiang na ki ministers bad ki officers ka long “ngim don ïa ka fund" (we have Zero fund).
Ban shim kawei naki nuksa kiba paw pyrthei ïa ka jingtorti ka rukom treikam haduh kine ki sngi ha kaba iadei bad ka ‘surok Mawhati’.
Ka Mawhati constituency ka paw ïa ka jingsahdien jong ka ym dei na ka rukom long rukom man jong ki briew kiba shong basah hangto hynrei kadei ka surok kaba paw iaka jing isait met ban peit bad ban ïaid ki kali.
Shuh shuh ym dei tang kane ka constituency hynrei kiwei kiwei ruh ki mad ïaka ka jingeh lada ym dei ia ka surok lah ban dei ha kiwei pat ki kam pynroi ba kim lah ban pyntrei kam hok iaka.
Ka jingkylli ka long shano kata ka pisa kaba la mang na ka bynta u paidbah kumba daki crores shisnem ka jaklep?Kaba ithamula ka long ba ka pisa Sorkar kadei ka pisa ïoh-ei, ban lute ne tuh ïaka kam long ka pop (government money is free property, that stealing it is no sin).
Kane kadei ka rukom pyrkhat ka ba shyrkhei (This is dangerous philosophy).
Ka pisa sorkar kadei ka um syep bad ka jingtrei shitom jong u paidbah (Government money is the sweat and toil of the people).
kumta ka sorkar kam dei ban pyndonkam bakla ia ka pisa jong u paidbah.
Kumta ka la don kam ïa u nongmihkmat u ba don ia ka “jingstad, ka jingshimkhia, ka jingkitkhlieh, ka Jinglong hok, bad ka jingïohi jngai" ym tang naka bynta ka constituency ba u don hynrei ban ïa ksaid ban ïada ïa ka jait bynriew ba la I kum ba kan ngam jyllop ha ki ‘Mynder-Ri’ ki ba wan ban lute ne shim kabu ia ka kamai ka kajih jong u trai muluk trai jaka.
Don shibun ki Candidate ki bym don ïa kata ka jingstad (knowledge) ka jingkitkhlieh (Responsibility), ka jinglong hok (Loyalty), bad ka jing iohi jngai (Vision).
Lada kylli na ki balei phi kwah ban ïeng Election? Ka jubab na ki kham bun sien ka dei ban shakri ïa u paidbah? Lada kylli ia ka qualification bun na ki candiadate ki ba ïakhun ia ka Election kim pat long u/ka ba biang ban ïakhun ïa ka Election.
Kum kine ki jait briew ki jop ïa ka Election ka daw ka lah ban long ba don mano re mano ba ‘back-up na dien jong u/ka’ ne lada ym dei kumta ruh namr ba ki don ka ‘Spah’.
Kumta ki lah ban thied ia ka vote bad ban jop ha ka Election.
Namar ba kiba jop ym ba ki don ia ka jinglah ban long nongsaid ain ne ka jingtip (Knowledge), ka jingkit Khlieh neba ki don ia ka Jingiohi jngai ia ka lawei (vision) hynrei ka daw tynrai hi ka dei daka bor ka pisa.
Kumta ia kaei ka ba ki lah pynlut ki hap ban ioh lum pat.
Kane ka dei kata ka ba ngi ong ba la pynlong kam khaii ia ka synshar ka khaddar kaba kiba don spah ki invest tang da ki crore bad lum pat hapoh san snem da ki spah crore.
Dei namar ka ne ka daw ka roi ka par ha ka shnong ka thaw ka hiar arsut namar ba u paidbah u shah pynthame ha ka bor jong ka pisa.
Kumta donkam ban wad bniah shuwa ia ka jing long jingman jong u candidate shuwa ba phin ai ka rai ban pynjop ia u/ka candiadate ban lait na ka jing babe hapoh ka san snem bad ban lait ruh na ka jing niew shiliang khmat.
U ba duk u la nang duk namar ka jingshahnion bein bad u ba riew spah u la nang riewspah da ka kamai bymhok.
Ka jingshah iuh roit ia ka hok longbriew ka pynlong ia ki Pastor ne ki theologian ne kino ki riewniam kiba dang ieit iaka hok ban rung sha ka politic ha ryngkat ka jingthmu ban saindur thymmai.
Ka politic bad ka Niam watla kim lah ban iakhleh hynrei kim lah pat ban kiar kawei ia kawei.
U briew u ba la la pynbtit ia ka kam U Blei shiliang ka kti u bat ia ka politic bad shiliang ka kti u bat ia ka Bible.
U briew um don ia ka bor ban Pynkhuid ia ka bamsap ka ba don ha poh ka politic lymda u rung sha ka politic ban pyni nuksa (lead by Example) ia kaei ka jinghikai kaba u ioh na ka bible bad ban wan rah jingkylla (transform) na ka bamsapbam phong sha ka jingsynshar kaba khuid.
Kumta ka Ri bad ka jaidbynriew khasi kan ioh khiah na ka jingbamsap bampong tad ynda ki briew kiba ieit ia ka hok kaktkum ka jinghikai ka Baibl kin ioh jaka hapoh ka politic.
Kumta donkam ia ki briew jong U Blei ban iakhun ia ka election.
Ym baroh ki Pastor ne ki theologian ki ba don ia ka vision ban iakhun ia ka election hynrei tang ia kito ki ba don ia ka mynsiem bad mih na ki saw kynroh jong ka jing shakri Blei sha madan thma jong ka politic.
U Mahatma Gandhi u ong ba “uno uno bym don jingtip bha iaka ‘politic’, kata ka mut um don jingtip hi ruh ia ka ‘niam’ (religion).
U Martin Luther King, Jr.
ha ka wei na ka quotation ka ba don jingmut bha kata ka dei “I have a dream".
U don ia ka jingithuh paw ba ka jait ka kynja jong u kaba shong ba sah ha America kan lait luid na ka jingshah teh mraw ha ki dohlieh (White American People).
kane ka lah urlong namar ba ki briew jong u ki ba im jynjar ha kata ka por ki la ai jing kyrshan met bad mynsiem ia U Martin Luther King, Jr.
Dei namar ba ki paid bah ki ai mynsiem ia u, kumta U Blei ruh u la don rynkat bad u la pyllait mraw ia ki doh iong na ka kti jong ki doh-lieh.
Kumta kito ki ba la pynbtit ia ka theology ki don ia ka juh ka jingiohi jngai kum ba iohi u Martin Luther King, Jr.
ki theologian ki ba la pynbtit ia ka kam jong U Blei ki don rung ia ka thong bad ong “I have a dream".
Ki don ia ka ka jingiohi jngai ban wanrah ia ka jing kylla ka roi ka par ha ka im lang ka sah lang khlem da leh shiliang kmat ia u duk u rangli.
Daka jingsngew rit nga kwah ban pashat jingmut sha phi ki paid riew ngeit khristan, naduh ki balang, ki nonshynshar niam ban nym iatan tyllai bad ym ban ia ka wang ktieh kham tam lada u candidate u dei uba la ordained ne pyndep ia ka Theology (Theologian).
Kum ka jing ia pyrkhat lang la ka long ne-em ba u briew jong U Blei ba un rung sha ka politic.
Khyndiat to ngin ia peit iaka nuksa ba bha jong u wei na ki riew khraw ka jait bynriew khasi kata ka long ka jingim u U Rev.J.J.M.Nichols Roy.
U Rev.J.J.M.Nichols Roy, u dei u nongialeh Hills State.
Haba u ia khun ia ka elekshon, u la leit ban pan jing kyrshan na u kpa jong u (L) B.B.Lyngdoh.
Hynrei u kpa jong u, u la jubab daka ba ong “As a man of God you are not to involve in the affairs of the world.
" Kata ka long “Kum u briew ba la pynsleh jong U Blei um dei ban ia shim bynta bad ka kam pyrthei.
" Rev.Roy u la jubab da kaba ong ban shakri ia ki briew, ma u bad ka balang kin shakri ia U Blei (By serving people, he and his church were serving God).
U kpa jong u B.B.Lyngdoh um shym la kohnguh ban kyrshan ia u Rev.Roy, hynrei ka lok jong u ka la kyrshan ia ka jingpynsngew jong u.
Ka la trei shitom bad ka la leit ban rung na kawei ka ïing sha kawei pat ban canvass na ka bynta jong Rev.J.J.M.Nichols Roy.
Ka ba sngewtynnad ka long ba u la jop ha ka election.
U Rev.J.J.M.Nichols Roy u la long shisha u riew khraw pyrkhat ym tang ia ka jait bynriew Khasi hynrei ia ki paid riewlum hapoh Northeast India.
Kumta ka shynshar ka khadar (politic) ha kane ka juk ba ngi khot ka 21st century hato ka la I donkam mo ïa ki briew jong U Blei ban mih na ka saw kynroh jong ka Balang (comfort zone) bad ban ïakhun ïa ka election jong u snem 2023.
Ka shynshar kaba khuid ka ba suba ka shong eh ha u briew uba ‘tip-briew tip-blei’.
Lada u briew u ïeng na ka bynta ka hok u paidbah, ka pyrthei hi baroh ka wei kan ïeng ban kyrshan ïa ka hok(U Nongthoh udei u Research Scholar jong ka Martin Luther Christian University, Shillong).
Shillong, Jylliew 02 : U MLA ka BJP na Shillong South ba dei ruh u Myntri ka tnad Arts and Culture ka sorkar Jylla, Bah Sanbor Shullai u la kren da kaba shai ba ka BJP kan kyrshan beit ïa ka sorkar Meghalaya Democratic Alliance haduh kaba kut wat hapdeng bun ki kynrum kynram kiba mih na ki nongïalam BJP.Haba kren bad ki lad pathai khubor halor katei ka phang, u Bah Sanbor u la ïathuh ruh ba halor ki mat ba la pynpaw da u President ka party Bah Earnest Mawrie shen un sa pynsngew ha u Myntri Rangbah ka jylla.
Katkum ka jingong jong u Bah Sanbor, la ong ruh ba namar ka rai ban weng ïa ka jingkyrshan na ka sorkar MDA kadei beit ka rai jong ki bor bahalor na Delhi, kumta u la ong ba kam don jingmut shuh ban bteng ban ïatai halor katei ka bynta.
Na ka liang u Bah Sanbor u la pynpaw ruh ba ki ai ka jingkyrshan kaba pura ïa ka sorkar jylla bad ba kan neh tad haduh ban da kut syndon ka samoi treikam.
Da kaba pynpaw ïa ka jingshaniah hapoh ka jingïalam jong u Conrad Sangma kum u nongïalam, u Bah Sanbor u l aongruh ba ka sorkar kaba mynta kadei kaba trei na bynta u paidbah bad kaba sngap bad leh ïa kaei kaba ki paidbah ki pynsngew.
Ha kajuh ka por, u la ong ruh ba haba ïadei bad ka rai treilang bad kino kino ki party ha shwa ka elekshon lane hadien ka elekshon, katei ka phang ki shaniah beit ha ka rai jong ka party na Delhi bad na ka jylla hi ki shu bud beit ïa ka jingbthah jong ki.
Ha kawei pat ka liang, u Bah Sanbor u la kob ruh ba ka party ka don ka jingkyrmen ba kin jop kham bun shuh shuh lada nujor bad ka samoi ba la dep namar ki la don bun ki kyrtong kiba don jingkyrmen ban jop kiba la wan ban pan tiket.
Shillong, Jylliew, 02: Ki arngut ki khynnah rit kiba la shah bat ha ki trai dukan halor ka jingshah kynnoh tuh jingbam na kawei ka dukan ha Sor Shillong ki la shah khang ha ki bor pynïaid skul ban leit skul.
Ïa kane la pyntip da ka Chairperson jong ka Meghalaya State Commission for Protection of Child Rights (SCPCR) ka Kong Ïamon Syiem ha ka jingïakren bad ki lad pathai khubor ha ka sngi Palei.
Ka la ïathuh ba kane ka video kaba la pynsaphriang ha ka Social Media ïa ki arngut ki khynnah ba la shah kynnoh tuh jingbam ha kawei ka dukan ka la poi sha ki tyndong skhor jong ka Commission ha kaba ki bor pynïaid jong ka skul kaba ki pule kim shah shuh ban wan sha skul.
“Hato phi kwah ban shim ïa kata ka hok ka jong ki ba kin ym leit skul shuh.
Ngi dei ban sngewthuh ïa kata, ngi pynduh aiu ïa ki? Ka Commission ka sngewkhia bha ïa kane ka jingpynjah burom ïa ki khynnah rit kaba long thik kumba ngi la pynduh ïa ka hok jong ka pule ka puthi ka jong ki," la kren sngewkhia ka Kong Syiem.
“Nga kyrpad ïa ki paidbah ba kim dei ban kyrkieh ban pynsaphriang ïa ki video ki bym dei bad wat ju thad khamtam eh ïa ki khynnah rit.
Lada phi ieid ïa ki, sneng bad pyni lynti ïa ki bad ïalam sha ki bor ba dei peit kiba lah ban ai jingïarap ïa ki," la kyrpad ka Kong Syiem.
“Kine ki jingjia kiba ladep, ka aiñ kan sa leh la kamram," la maham ka Kong Syiem bad ka la kyntu ruh ïa ki paidbah ba kin sngewbha ban pyndam noh ïa ki dur bad ïa ki video bad long ki briew kiba shimkhia ïa kum kine ki jingjia bad ban don ïa ka jingkitkhlieh," ka la ong.
“Kynmaw ba ki jingkynthoh (ha ki Social Media) ki dei kiba kongsan bha namarba ki khun jong phi ruh ki bat ïa ka mobile phone bad ki pule ïa kaei kaba phi kynthoh kiba pynkylla dur ïa ki jingmut jingpyrkhat jong ki ruh bad kan ktah ïa ki.
Shillong, Jylliew 02 : Ka sorkar pdeng ka la pyllait ïa ka song pisa kaba 391 klur tyngka na ka bynta ban siew noh ïa ka bai tiar kaba pyndonkam da ki Village Employment Council (VEC) ha ka jingpyntrei ïa ka skim 100 sngi kaba la sahteng khlem siew mynta la katto katne snem.
“Shen ngin sa pyllait noh ïa ka pisa sha ki VEC bapher bapher.
Bun ki la phone ïanga naduh u BDO haduh ki VEC halor ka pisa bai material kaba phim pat ïoh haduh mynta.
Na ka liang ka sorkar pdeng dang shen ka la dep ban pyllait 391 klur tyngka," ong u Myntri ka tnad C&RD, Bah Hamlet Dohling haba kren kum u Kongsan ha ka jingïalang jong ka tnad ha Umphrew ha kane ka sngi Palei.
Nalorkata u la pyntip ruh ba ha shwa kane ka 391 klur ka sorkar pdeng ka la dep ruh ban pyllait teng 49 klur.
“Kumta lada kynthup lang bad kumba 70 klur tyngka ei ei na ka bhah jong ka sorkar jylla, ngin ïoh ban pyllait kumba 450 klur tyngka sha ki Block bapher bapher kaba dei tang ka bai material," bynrap shuh shuh u Myntri.
Shwa kane, u Myntri u la ong ruh ba bun bha ki la pyntip ba ki shem jynjar haduh katta katta ban pyntyllun ïa ka kam jong ka skim 100 sngi na ka daw ba ki slem ban ïoh ïa ka bai tiar.
U Bah Hamlet u la ong ruh ba ka jingslem ban ïoh ïa ka bai tiar ka la pynlong bun ïa ki VEC ban sdang kyrngah ban bteng pyntrei ïa ka skim 100 sngi.
Shillong, Jylliew, 02: Da ki spah ngut ki paidbah nongshong shnong jong ka shnong Nongrah bad na ki shnong kiba marjan ryngkat ki ummat ktang bad ka jinglung mynsiem ka bym lah ban batai, ki la tep donburom ïa ki arngut ki shipara kiba shah pynïap ha la u jong u Kpa ha Nongrah ha ka miet Lah sngi u Blei ka 30 tarik, Jymmang 2022.
Hashwa ban rah ïa ka met ba dang sah jong kine ki arngut shipara sha u lum jingtep, la pynlong shwa ïa ka jinglehniam kaba khatduh na ka bynta ka jingjahthait ka mynsiem jong ki da u Parish Priest jong ka Divine Saviour’s Church, Nongthymmai Parish u Rev.Fr.Glorious Syiemlieh ha ryngkat ka jingsakhi lang jong ki riewngeit ka Balang Shnong Nongrah, ki riewniam, ki Rangbah Balang bad ki nongkitkam Balang, ki dkhot jong ka Seng Kynthei Balang Catholic Nongrah, ki dkhot ka Seng Samla Shnong Nongrah, u MLA jong ka South Shillong Constituency u Bah Sanbor Shullai, u Rangbah Shnong jong ka shnong Nongrah u Bah B.Pyngrope, ki Rangbah Dong jong ki Dong bapher bapher jong ka shnong Nongrah, ki dkhot jong ka Khasi Student’s Union (KSU) Nongrah Unit bad ka Nongthymmai Cirlce lem bad ki riewpaidbah.
Ki nongkren kiba la ai jingkren ha kane ka jingleh burom ïa ka met ba dang sah jong kine ki arngut shipara, ki la pynpaw ïa ka jingsngewsih kthang kaba kim ju poi pyrkhat mynno mynno ruh ba kum kane ka jingjia kan wan jia hapoh ka shnong Nongrah kat haduh ba ka la pynsuhjer ym tang ïa ki paidbah nongshong shnong jong ka shnong Nongrah hynrei wat ïa ka imlang ka sahlang baroh kawei.
Katba u Myntri ka Sorkar Jylla u Bah Sanbor Shullai uba dei ruh u MLA jong ka South Shillong Constituency uba la leit sngewlem ïa kane ka ing sem jong ki arngut shipara, ha ka jingïakren bad u nongthoh khubor u la ong, “kum kane ka jingjia ka la pynkyndit lut ïa baroh.
Ym sngew lah mutdur, ba kat u Kpa ïa la ka doh ka snam lajong kiba dang dei ki khun blei un ot syndon na ryndang ban shim syndon ïa ka jingim.
Kane ka long ka bym lah pdiang.
"“Kaba sah mynta, ka long sa tang ban shu duwai ba u Blei un ai ka jingsneng bad haba u (Kpa) la phla kumto ka aiñ ka dei ban leh ïa kaba donkam bad ban set along shirta lane kaba nga sngewkhia kum ïa kine ki jait briew dei ban shu sdien phasi syndon khnang ba kane ka khubor kan ïaid kylleng kylleng ba kiwei ruh kin ym nud shuh.
Khamtam ïa ki nongdih droks kiba pynjot ïa ka imlang ka sahlang," la ong u Bah Sanbor.
“Lada phi peit ïa ka jingjyllei ka tuh ka thiem bad ka jingpynshong syier ïa ki paidbah bad ka jingdkhat jubor ïa ka jingim jong ki khun blei ki mynsiem baluilui kum ha kane ka jingjia, ngi kum ki riewrangbah bad kum ki nongïalam ngi sngewkhia shisha, ngin hap ban shimkhia ïa kane ka kam bad ngin ym ieh bad ka aiñ hi kan sa leh ïa kaba donkam ban pynsajia ïa u (Jeofreson Jana).
Kum ban shu pynkynmaw, ïa u Jeofreson Jana uba la don mynta ha ka along ki Pulit la kem ha ka janmiet sngi Baar bad ha ka jingtohkit u la phla ha ki Pulit ba u la leh shisha ïa kane ka kam bymman pyrshah ïa la ki khun, kata, ïa iwei ïa kynthei ba dang saw snem ka rta bad ïa u khun shynrang uba dang ar snem ka rta.
Ïa u Jeofreson Jana ki pulit ki la pynngat hapoh ka kyndon 364 bad 302 jong ka Indian Penal Code kiba dei ki kyndon rahbor bad pynïap briew.
Ki Pulit ka East Khasi Hills District ki la thaw ruh ïa ka Special Investigation Team (SIT) ba la khlieh da u Superintendent of Police (City) u Bah Vivek Syiem bad u Dy.SP (Crime) ban pynlong ïa ka jingtohkit kaba bniah halor kane ka jingjia.
Katkum ka jingïathuh jong u SP (City) u Jeofreson Jana u la phla ba ka jingkput ïa ki khun ka dei tang ba don daw bad la ka kurim namarba ym shym la ïasah lang shuh.
Une u Heh Pulit u la ïathuh ba u Jeofreson Jana u la phla ba u la kwah ban leit phai biang sha la ka kurim hynrei ka kurim ka la kyntait na ka daw ba u ju leh tohmet bad pynsajia ïa ka bad nalor ba u dei ruh uba ju kyrni ha ka kyiad bad uba dang shu mih dang shen na ka jaka sumar ba kyrpang (rehabilitation centre).
Shillong, Jylliew, 02: Ka Chairperson jong ka Meghalaya State Commission for Protection of Child Rights (SCPCR) ka Kong Ïamonlang Syiem ka la maham ïa ki paidbah ba kim dei satia ban pynsaphriang ïa ki dur jong ki heprit ha ka Social Media namarba ka aiñ kan thwet ïa kiba pynsaphriang ïa ki dur lane ki video jong ki khynnah rit kiba ngat ha kino kino ki jingjia bapher bapher.
Kane ka jingmaham jong ka Chairperson ka SCPCR ka long hadien ba ha kine ki khyndiat sngi ki la don shibun ki dur bad ki video ba la pynsaphriang ïa ka Social Media ha kiba bun ki jingjia.
Don ki video ba la pynsaphriang ïa ka video jong ki khynnah ba la kynnoh nongtuh, ki dur kiba ïashoh para khynnah bad ka jingpynsaphriang ïa ki dur bad ka video jong ka jingjia kaba la jia dang shen ha ka shnong Nongrah, Shillong ha kaba arngut ki shipara ki la shah pynïap ha la u jong u kpa.
“Ka jingpynsaphriang ïa ki dur bad ki video kan ktah ïa ka jingsngew jong ki bahaing hasem bad kumjuh ruh ïa ki khynnah rit bad wat ïa ka jingmut jingpyrkhat ka jong ki," ong ka Chairperson ka SCPRC ha ka jingïakren bad ki lad pathai khubor ha ka sngi Palei.
“Nga phah ïa u kyrwoh sngewlem sha kato ka longing kaba la duhnoh ïa ki khun ar ngut kaba long ka jingjia kaba sngewsih kthang bad lehse ka jingjia ka bym ju kham jia koit.
Ngi sngewlem khamtam ïa ka kmie jong ki arngut ki khunlung, ïa ka Meiieid bad ïa ka Kmie jong uto u rangbah (Jeofreson Jana) uba leh ïa kane ka kam dusmon katno ka long ka jingpangnud bad ngi sngewlem bad baroh kawei ka pyrthei ngi sngewlem.
Ngi ïoh ïa ki khubor bad ki kyrwoh ba ki paidbah ki phah katno ka jingsngew pangnud, kim lah ban batai bad kim lah ban sngewthuh balei ka jia kumne.
Kata ka dei ka kamram jong ki Pulit ba kin wad ïa ki daw lehse ka daw ka long ba u briew u dei uba ju im ha ka dih ka bam ne u don ha ka jingpynngad ka khlieh ne ngim lah ban ong," ong ka Kong Syiem.
“Lehse ka lah ban don ka daw kaba kham ïar kat haduh ban shu leh dusmon kumnto," la ong ka Kong Syiem haba pynpaw ïa ka jingsngew lyngngoh halor ka jingpynïap jong u kpa ïa ki jong ki khun kaba la long ka jingjia kaba la pynsuhjer ïa ka imlang ka sahlang.
Ka la ïathuh ruh ba ki dkhot jong ka SCPRC bad ka Meghalaya State Commission for Women ruh kin sa leit ïakynduh biang ïa ka kmie bad ïa ki bahaing hasem jong kine ki arngut ki Heprit ha Nongrah ha kaba ïadei bad ka jingjia khnang ban ïarap lem ha kum kane ka jingjia kaba sngewsih.
Ka la ïathuh ruh haba ki paidbah ki phah ïa u kyrwoh sha ka kum ka Chairperson bad sha ki dkhot jong ka Commision ki da pynpaw ïa ka jingsngewkhia halor ka jingpynsaphriang ïa ki dur jong ki arngut shipara bad ïa ka synduk ba la pynthiah ïa ka met jong ki.
“Ki don (napdeng ki paidbah) kiba ong ïa nga, ba kim nang ïohthiah shuh.
Katno ka ktah bad ka jingsheptieng bad ka jingsngew shyrkhei ïa kum kane ka jingjia.
Nga sngewsih ba ki don ki dur jong ki khynnah ki bym dei ban don ha kito ki dur jong ki shipara ki la mih lang.
Ngi sngewkhia kum ka Commission bad ka long kumba shimnoh ïa ka hok jong ki bad haduh katno ka ktah ïa ki kmie ki kpa bad ïa ki bahaing hasem haba ki poi kito ki video.
Katno ki sngew pangnud ban peit biang ïa kiei kiei kiba pynkynmaw watla ki la pyrshang ban pynklet noh ïa ka jingsngewsih," la kren sngewkhia ka Kong Syiem.
“Nga kyrpad ïa ki paidbah, haba phi ïoh ïa kum kito ki jait video nga shu kyrpad, sngewbha lada ka poi sha phi ïa ki dur, ki video wat pynsaphriang sha kiwei pat hynrei pyndam noh hangto hangto.
Ai ba ngin long kiba don ka jingkitkhlieh," la kyrpad ka Chairperson jong ka SCPRC ïa ki paidbah.
“Ha ka jaka ba phin phah pateng sha ki paralok, kan jin da la bha ba phin phah sha ki Pulit, sha ka Commission ne ïa kino kino ki bor ba dei peit khnang ba kin dup lah ban ai jingïarap hynrei wat ïa thad ïa ka jinglong jong ngi bad kaba dei ban ïaid katkum ka ain, kan ïaid beit katkum ka aiñ," ka la ong.
“Nga kwah ban maham ba ka don ka bynta jong ka aiñ kiba ktah ba ngim dei ban pynidur ïa ki dur jong ki khynnah rit ne wat ban thoh kyrteng kata, katkum ka Section 74 jong ka Justice Juvenile Act bad ka Section 228 (A) jong ka Indian Penal Code (IPC) kaba khang ban pyni ïa ka dur jong ki khynnah rit," la ong kane ka Chairperson jong ka SCPCR.“Kine ki jingjia kiba ladep, ka aiñ kan sa leh la kamram," la maham ka Kong Syiem bad ka la kyntu ruh ïa ki paidbah ba kin sngewbha ban pyndam noh ïa ki dur bad ïa ki video bad long ki briew kiba shimkhia ïa kum kine ki jingjia bad ban don ïa ka jingkitkhlieh," ka la ong.
Shillong, Jylliew, 02: Ka long ka jinglehraiñ ïa ki bor pynïaid jong ka skulbah North Eastern Hill University, Shillong, hadien ba ki samla pule ki la sei madan ïa ka jingdkoh treikam hapoh kane ka skulbah kat haduh ba ka la ktah lut nadong shadong ïa ki samla kiba pule ha kane ka shlem ai jinghikai kaba hap hapoh ka jingpeit jong ka Sorkar Pdeng.
Ïa kane la sakhi ha ka sngi ha ka sngi Palei ha kaba da ki spah ngut ki samla pule shynrang bad kynthei jong kane ka skulbah kiba don hapoh ka lama jong ka North Eastern Hill University Students Union (NEHUSU) ki la pynlong da ka jingrah plakad hapoh ka phyllaw jong kane skulbah kum ka jingpyrshah ïa ka jingleh mynthi bad ïa ka jingbym shimkhia jong ki bor ba dei peit ïa ki mat jingdawa kiba ka Union ka ladep pynsngew la kumba katto katne por.
Ki jingdawa kiba Union ka la buh hakhmat ki bor pynïaid jong ka skulbah NEHU ki long ban thung noh mardor ïa ki nonghikai ha ki post ba dang sah thylli ha ki Department bapher bapher, ban peit ïa ka jingdkoh halor ka pule ka puthi, ban pynbiang ïa ki Bos kiba leit shaw bad leit on ïa ki samla pule manla ka sngi, ban maramot ïa ki jaka sah hapoh Hostel, ban pynbeit ïa ki jingeh hapoh ki Department jong kane ka skulbah, ban pynbiang ïa ki lad ai jingsumar na ka bynta ki samla pule, ban pynbiang ïa ki jingduna jong ki kot pule hapoh ka Library bad kiwei kiwei de ki mat.
Ki samla pule kiba la ïalum khrui ha ka por mynstep, ki la sdang ïa ka jingïaid paidbah nakhmat jong ka Library ter ter shaduh ka ophis treikam jong u Vice Chancellor u Prof.P.S Shukla.
U Vice Chancellor um banse ban mih na kamra treikam hadien ba ki samla pule ki la pyrta shla da ki sur pynrem hakhmat ka ophis treikam jong u.
Khnang ban pynjem ïa ka jingbitar jong ki samla pule, u Vice Chancellor u la kular ban pynurlong shwa tang 5 tylli ki jingdawa na ki 20 tylli ba ka NEHUSU ka la buh hakhmat ki bor pynïaid ka NEHU.Ki san tylli ki jingkular ki long, ban pynurlong noh mardor ïa ka jingdawa ban buh Wifi ha ki Hostel basah ki samla pule, ban pynbiang kham bun tylli ki Bos ki ban leit shaw bad leit on ïa ki samla pule manla ka sngi, ban pynbiang ïa ka bam kaba bha bad ka umbam umdih hapoh Hostel, ban pynbiang ïa ki dawai dashin hapoh ka Health Centre kaba don ha NEHU Campus bad ban maramot noh mardor ïa ka jot ka pei jong ki Hostel.
Katba ïa ki khatsan tylli kiwei pat ki jingdawa, u Vice Chancellor u la ïathuh ba yn sa nang pyndep suki suki kawei hadien kawei pat.
Shillong, Jylliew 02: U James K.Sangma, u la pyllut haduh 20, 82,208 tyngka ban leit jingleit da ka Helicopter, ha ka por ba u dang bat kum u Myntri ka tnad bording.
Kane ka la paw sha ka shithi ba la phah da u DD Shira, MCS, Joint Secretary to the Government of Meghalaya, Power Department ha ka 31 tarik u Jymmang 2022 sha u Director (Distribution) Meghalaya Power Distribution Corporation Ltd.
Kane ka jingphah u Shira sha u Director ka long hadien ba u la ïoh ïa ka shithi na ka Tnasport Department ha ka 11 tarik u bnai Lber 2022, kaba pan ban siew noh ïa kane ka Bill bai leit jingleit u James da ka Helicopter.
Kaei kaba phylla na kane ka shithi ka long ba u Joint Secretary, u la phah kdew ruh ïa ka Head of Account ba la mang na ka bynta kane ka jingleit jingleit u Myntri bad kumjuh ruh ïa ka jingdon pisa ban siew ïa kane ka Bill.
Ha kajuh ka por, ha kane ka shithi la bthah ruh ba lada ym don pisa na ka Head of Account kaba dei na ka bynta ban jingleit jingleit, dei ban pyrshang ban wad ki lad ki lynti na kiwei pat ki head, khnang ban ïoh siew ïa kane ka Bill.
Lah ban kdew hangne ba u James K.Sangma u la bat ïa ka tnad bording naduh ba sdang jong ka sorkar MDA ha u snem 2018, kynthup ruh ïa ka tnad pohïing, ka tnad khlaw bad kiwei kiwei.
Hynrei ha ka 12 tarik u Rymphang 2020, u la shah knieh noh ka tnad pohîïing bad la aiti noh ha u Bah Lahkmen Rymbui.
Ha ka por ba u bat ïa ka tnad bording la mih kiba bun ki kynrum kynram bad ka jingïakhih kaba jur na ki nongtrei bad ki Enjinra ka MeECL.Ladon ruh ka jingdawa ban weng noh ïa u na ka tnad bording badka jingdawa ka la mih ruh wat na ka Seng UDP kaba don lang ha ka sorkar.
Dei ha ka 18 tarik u Nailur ka snem 2021 ha ka jingbate kam kaba khyndiat jong ki Myntri, u Myntri Rangbah, u Conrad Sangma, u la knieh noh ïa ka tnad bording na ka u hymmen jong u bad ai ha u Bah Prestone Tynsong.
Haba la pyrshang wad jingtip ba kham bniah halor kane ka jingpyllut u Myntri barim ka tnad bording ïa ki tarik bad ki jaka ba u leit jingleit, ym shym la lah ban ïoh ka jingtip kaba bniah, hynrei ki khubor na ka tnad bording, ki la ïathuh ba kadei ka jingleit kaba tang lai sngi, tangba kim shym la ïathuh pat shano u leit.
Mairang, Jylliew, 03: Saw ngut ki briew ki la mynsaw jur bad kawei ka longkmie ka la khladnoh ha ka jinghap jong kawei ka kali Getz kaba don ïa u nombar ML05E/5565 sha kawei ka wah kaba don ha ka shnong Shyrwang, ka shnong kaba dang hap hapoh ka Eastern West Khasi Hills District.
Kane ka la jia ha ka sngi Palei ka 2 tarik u Jylliew, 2022 ha ka por khyndai shiteng eiei mynstep.
Katkum ka khubor ba la ïohlum na ki Pulit jong ka Mairang Police Station, ki la pyntip ba kane ka kali kaba la niah da u Bah Phingbor Jana uba la 52 snem ka rta ka dei kaba dang mih na ka shnong Umjei ban leit sha Mairang hynrei ynda la poi ha kawei ka jingkieng ha ka shnong Shyrwang kaba don ha surok National Highway 44-E kane ka kali ka la hap nalor jingkieng sha wah.
Ha kane kane ka jingjia, saw ngut ki briew kiba shong hapoh kane ka kali kiba la tip kyrteng kum ka Kong Nijoin Warjri 29 snem ka rta na ka shnong Dommawlieh, Pariong, u Bah Stainly Pariong uba la 58 snem ka rta na ka shnong Umjei, ka kong Darilin Warjri kaba la 22 snem ka rta na ka shnong Umjei bad ka kong Biolinda Warjri kaba la 72 snem ka rta na ka shnong Umjei bad kynthup ruh u nongniah jong kane ka kali ki la mynsaw jur.
Ki Pulit kiba la ïoh jingtip halor kane ka jingjia, ki la leit mar mar ban ai jingïarap bad ïa kiba la mynsaw la pynkit da ki paidbah sha Tirot Sing Memorial Civil Hospital kaba don ha Mairang ban ïoh jingsumar.
Hynrei ynda la poi ha Hospital, ki doctor ki la pyntip ba ka kong Biiolinda Warjri ka la khladnoh ha shwa ban poi hapoh Hospital.
Palat ïa lai pawa na ki nong Britain, kim lah ban ithuh bad sngewsuh ïa ki dak ki shin jingsdang hsah ktah ka bampong sniehdoh lane skin cancer, ong ki riew wad jingtip bniah jong ka British Association of Dermatologists (BAD) haba shim kyllum lang ia ka kaiphod halor kane ka jingpan.
Kane ka jingpang bampong sniehdoh ka la shim kumba 2,100 ki mynsiem ba kondordor ha ka shi snem kyllum lang ha UK baroh kawei bad ka daw ka long ba briew kiba shah ktah ha kane ka jingpang kim sngewthuh bad kim don jingtip ïa ki dak ki shin naduh kaba sdang bad poi haduh u pdu ba ka jingpang ka la jur bha bad ki lad jingsumar ki la kynduh jingseh ban pynkhiah.
Ka BAD ka la ong, 95% na ki briew ba ka la jingjurip bniah (survey) shaphang kane ka jingpang, ka la nang kylla long kaba kynrei bha bad shem ba bun kim tip ne sngewthuh ïa ki dak ki shin jingktah kaneka skin cancer na ka jingthang ka sngi bad jingprum ha ka niehdoh.
La lum jingtip na ki nuska ba 1,018 ngut ha ka aiom lyiur ba la lah la pynmih ha ka Sun Awareness Week.
Ka jingthmu jong ka Awareness ka long ban ai jinghikai ïa ki paidbah kumno ban bishar ne khmih bniah ia ki dak ki shin kiba iadei bad ka jingktah ka sniehdoh kaba ïalam sha ka bampong sniehdoh (skin cancer).
Ka jingbun kiba shah ktah jigpang bampong sniehduh ha UK ka la nang kiew ha ki snem 1960 shaneng.
Ka kaiphot jong ka BAD ka kdew, 250,000 tylli ki jingjia bathymmai ki dak jingshah ktah ka jingpang skin cancer bad ka bym dei ka jingpang ‘Melanoma’ ka long jait jingpang skin cancer ba kynrei bha ba la lap man la u snem bad kumba 13,000 tylli ki jingjia ba shah ktah ka skin cancer melanoma ha ka shi snem.
Kaneka long ka jait jingpang bampong sniehdoh ba shyrkhei tam.
Ka jingwad bniah ka jingmut ba 85% na kiba khuslai jingmut shaphang kane ka jingktah sniehdoh sha ka bampong sniehdoh ka don jingïadei naka jingthang kyrang ka sngi bad jingjhih na ka jingprum kaba pud bad ngam sha ka sniehdoh.
Kumba 40% kiba don jingmang ka sniehdoh kiba kim ju leit phah peit ne phah khmih bniah ha ki doktor ia ki dak ki snoh jingktah jong ki ia ka sniehdoh, 77% kim sngew don jingshaniah ba ki lah ban ithuh ïa ki dak ki shin jong ka Melanoma bad kumba 81% ki sngew ba ki lah ban ithuh ïa ki dak ki shin ba ktah ka skin cancer ka bym dei ka Melanoma.
U Dr Walayat Hussain, u la ong, “ka jinglap kloi ia ka jingpang skin cancer ka long kaba donkam haduh katta katta".
Ka jingma na ka jingpang Skin Cancer ka dei ka ‘Melanoma’.
Kane ka jingpang skin cancer ka kham ma haduh katta katta ïa ka sniehdoh.
U Jonathon Major jong ka BAD u la ong, ka long kaba pynlyngngoh ba 72% na ki briew ba la jurip ki ong ba ki la mad ïa ka jingthang ka sngi ïa ka sniehdoh ha ki snem ba la lah bad kane ka paw ba kim sngewthuh bad kim tip ïa ki dak ki shin jingsdang ka jingktah kane ka jingpang bampong sniehdoh.
Shillong, Jylliew 3: Ka Cricket Lovers Sohra kan sa ïaknieh nam lahduh bad ka Nongdawah CC jong ka lympung ïalehkai District League T20 Cricket Tournament 2022 ba pynïaid da ka East Khasi Hills Cricket Association (EKHCA).
Ka jingïakhun phainal hapdeng kine ki ar tylli ki team kan long mynta ka sngi Saitjaiñ.
Watla ïa ka jingïakhun semi-final ha ka sngi Thohdieng hapdeng ka Nongdawah CC bad Mawryngkneng CC la pynsangeh noh na ka daw ka jingpynthut ha ka bor mariang hynrei, ka Nongdawah CC ka la ïoh rung sha ka final da kaba ïoh bat ïa kyrdan ba nyngkong na ka miej kheiñ point bad lah ha ka liang ka Net Run Rate.
Mawkyrwat, Jylliew 03: U bah Renikton Lyngdoh Tongkhar, MLA ka Mawkyrwat Constituency mynta ka sngi u la ïoh ban pyllait paidbah ïa ka kali kit nongpang ne Ambulance jong ka Hynniewtrep Achiks’ National Movement (HANM) Mawlangwir Unit ha kaba la pynlong ïa ka jingïalang ha phyllaw jong ka ophis treikam jong ka seng HANM ha Shnong Mawlangwir, South West Khasi Hills District.
Ïa kane kali kit nongpang (Ambulance) ka ban sa pynïaid da ka HANM la ot ribon da u MLA Mawkyrwat Constituency, bah Renikton Lyngdoh Tongkhar ha ryngkat da ka jingïadonlang ruh u bah Lamphrang Kharbani, President Rangbah ka HANM Central Body u bah Lambokstar Marweiñ, President ka HANM South West Khasi Hills District, ki dkhot jong ka seng bad kiwei de ki kynhun Sengbhalang bapher bapher jong ka dong ka thaiñ Mawkyrwat.
Ha shuwa ban plie paidbah ïa ka kali kit nongpang jong ka seng, la ïoh ka jingkren lamphrang na u President jong ka HANM South West Khasi Hills District, bah Lambokstar Marweiñ ha kaba kum u nongïalam jong ka seng u da thrang ban shakri ïa kiwei bad ïa ka jaidbynriew ym tang da ka ktien hynrei lyngba ki kam.
U la ïathuh ruh ba ïa kane ka kali, u la pynlut hi da lade shimet hadien ba u la ïohi ïa shibun ki jingeh ba ki paidbah jong ka dong ka thaiñ ki ïa kynduh ha kaba ïa dei bad ka kit ka bah, ka pang ka shitom, namar sha kane ka thaiñ ki dang duna shibun ki kali kit nongpang bad da ka jingïoh ban pyllait ïa kane ka kali kan sa long ka jingïarap shibun ïa ki paidbah bad na ka bynta kito ki briew kiba donkam jingïarap.
Na ka liang u kongsan, u bah Renikton Lyngdoh Tongkhar ha ka jingkren jong u u la ai ka jingïaroh ïa ka Hynñiewtrep Achiks’ National Movement (HANM) ha kaba ka la lah ban leh ïa kaba bha tam ha ka imlang sahlang, khamtam ha ka pang ka shitom ka dei kawei kaba ktah ïa ka imlang sahlang ha ka ïap ka im.
“Lyngba ka jinglah jong ka HANM ban pyllait paidbah ïa kane ka kali kit nongpang kan ïarap shibun ïa ki briew kaba donkam ha ka por kaba kyrkih eh", ong u bah Renik.
U bah Renik ula buh ruh ki kyntien sneng kyntu ba hadien ba la ïoh ban pyllait pdiabah, ki nongpynïaid ki dei ban ai ka jingshakri kaba hok bad ba bha tam na ka bynta ki paidbah bad ruh kim dei ban pyndonkam bakla ïa kane ka kali da kaba shim kabu ban kit ïa kiwei pat kiba long pyrshah ha ka imlang sahlang hynrei dei ban pynïaid ha ka lynti ba dei bad ka akor ka burom khnang ba ki briew kin ïoh ïa ka jingshaniah bad ba kan nang ïai kiew ha ki kam baroh.
Kiwei pat ki nongkren kiba la ai mynsiem ha ryngkat ki kyntien sneng bad kyntien jingkyrkhu kyrdoh ïa ka HANM ki kynthup ïa u samla Steveford Marweiñ, MCS, EAC, South West Khasi Hills District, u bah P.Wanniang, u bah Koland Lyngdoh, Secretary jong ka Shnong Mawlangwir bad kiwei kiwei de.
Shillong, Rymphang 26: Kum shi bynta ban pynkhreh bad jied ïa ki nongïalympat ban mihkhmat ïa ka jylla sha ka 3rd North East Olympic Games 2024 ha Nagaland, ka Wrestling Association of Meghalaya ka la sdang ban pynlong ïa ka jingpyrshang jied nongïalympat ha jaka kilanmet jong ka Happy Red Rooster gym kaba ha Laitumkhrah hynnin ka Sngi Thohdieng.
Lah ban kdew ba ka 3rd North East Olympic Games 2024 ka ban long ha Nagaland kan sdang naduh 18 tarik bad kut haduh 23 tarik u Lber, bad kin don haduh 16 tylli ki jait jingïalehkai ba la kynthup.
Na ka liang jong ka WAM ka la trei shitom katba lah ban pynkloi ïa ka jingjied ïa ki player shuwa ban pynlong sa ïa ka prokram ai jinghikai ban pyntbit shuh shuh lane coaching camp na bynta kito kiba la shah jied.
Ka WAM ka la pyntip ba kan phah ar ngut ki nongïalympat ki ban aireng ha ar tylli ki kyrdan ïakop– ba kynthup ïa ka belt wrestling bad ka freestyle wrestling.
Haba phai sha ka Belt wrestling, ka jingïalehkai kan kynthup ïa arngut ki nongïalympat kiba hap ban bat skhem ïa u belt jong u wei pat ha ka jingpyrshang ban pynkyllon lane lympat u wei ïa u wei.
Katba ka freestyle wrestling ka dei ka jait ïalympat kaba ju ïohi barabor ha ki rynsan Olympic Games.
Kiba la wan ban shimbynta sha kane ka selection trial ki kynthup ïa kiba jop takma na ka 5th Meghalaya Games, kaba la long ha u bnai ba ladep ha Tura.
Na ka liang jong ka WAM kam pat shym la pynbna ïa ka thup kyrteng jong kitei ki nongïalympat, bad ka synjuk ka dang ap ruh ïa ka jingbthah ha kaba ïadei bad ka mang tyngka na bynta ban pynlong ïa ka coaching camp bad ruh ban leit sha Nagaland na ka Meghalaya State Olympic Association bad ka Department of Sports & Youth Affairs.
Nongstoiñ, Jylliew 3: Kawei ka ïing ba shi por kaba la thaw khnang da ki bor District jong ka West Khasi Hills ban la pynlong kum kawei na ki jaka ban test Covid-19 myn ha ki bnai kiba dang shu dep, kaba don ruh ha Nonbah sor Nongstoiñ, ka la kylla pynban ka jaka leit bar, leit pynjhieh da ki katto katne ngut ki riew paidbah kiba ïaid lyngba ïa katei ka ïing kaba don ruh hapdeng surok Nonbah.
Haba jurip ïa katei ka ïing la lap shisha shibun ki dak ki shin, kaba la pynithuh shai ba ki don ki briew kiba la pyndonkam ruh ia katei ka jaka, kum ka jaka dih kyiad bad la ithuh shai ba mynmiet myniong lei lei ki don wat kiba leh awria ha katei ka ïing.
Shuh shuh haba kylli pyrthew ia ki nongñiah kali kiba ieng ha katei ka jaka, ki la ong ba ka jingdon jong katei ka ïing ka long kaba khlem nongrim bad kaba la pynjah burom lang ïa ki ruh.
Namar, ki don ki briew kiba leh katba mon hapoh katei ka ïing wat ha ka por mynsngi, hynrei kim nud ban ong ei ei namar kam dei ka nongkynti jong ki.
Ym tang katta hynrei kane ka ïing ka la pynkhap ngiah ïa ki mynta, namar katba nang mih ki sngi ki kali ruh ki la nang bun.
Ha ka jingshisha ki Taxi draibar ka Nongstoiñ, ki don la ka jong ka Association ban peit ïa ka bha ka miat jong ki para nongñiah taxi.
Tangba balei ki nongialam kim peit ïa kane ka jingdonkam.
Haba ïakren pat bad u bah P.D.Sangma khlieh duh ka District, u la ong shen yn pynpra noh ïa katei ka ïing namar ïa mynta ym donkam shuh.
Nongstoiñ, Jylliew 2: Ka jingdon jong ki jaka jngohkai kiba itynnad ha West Khasi Hills ka la khring ïa ki briew na kylleng ki jaka ym tang na ki jylla hapoh ka ri India hynrei wat ïa ki nongshangkai pyrthei kiba na shabar ka ri ruh.
Kumba ka long ha kine ki sngi ki jaka jngohkai hapoh ka District kum ka kshaid Weinia, shad Thum bad ka dewlynnong Nongkhnum, ki la kynjah jar namar ka jingsniew palat ka surok naduh Nongstoiñ.
Dei halor katei ka jingsniew palat jong katei ka surok, ba ki nongwan jngohkai na kylleng ki jaka kiba wan sha West Khasi Hills ki la ïatur beit sha Mawphanlur, namar ban leit sha katei ka jaka jngohkai ka surok ruh ka la biang, ki nongpynïaid ruh ki don beit man ka sngi bad ki jaka sah miet ruh ki la biang lut nadong shadong.
Nalor kata haba ïanujor ïa ka jingitynnad jong ka dewlynnong Nongkhnum bad ki kliar lum ba ithiang ha Mawphanlur ka kham itynnad bun shah ha Mawphanlur.
Nalor kata ka jingkylluid jong ki jaka kienglieng ha ki pung kiba don ha Mawphanlur ka khring haduh katta katta ïa ki nongwan jngohkai.
U bah Bony Lyngdoh Lyngkhoi u ba dei u nongpynïaid jong ka Society kaba peit bad khmih ïa katei ka jaka jngohkai, haba pyntip ha u nongthoh khubor u la ong ba ha kine ki sngi naduh ba u slap u la kham duna, ki nong wan jngohkai ki tuid man la ka sngi.
U la ong ruh ba na ka bynta ban khring shuh shuh ïa ki nongwan jngohkai ha katei ka jaka, ki dang don shibun bah ki jingdonkam kiba hap ban pynbiang, kum ki lynti ïaid kjat ba ki nongwan jngohkai kin ïoh ban shangkai suwari, namar lada ki sah miet ki donkam ban pynlut ïa ka por ban leit da ka kjat shaduh kliar jong u Mawthadraishan.
Nalorkata ka jingpyn-itynnad ïa ka rud surok da kaba thung dieng baroh shilynter naduh ïew Markasa, ka jingbuh ïa ki kynja railing bad pynitynnad da kaba tah da ki radium ka long kawei pat kabynta kaban kham khring shuh shuh ïa ki nongwan jngohkai.
U la ong ba lada ka Tourism Department jong ka sorkar, ka shimkhia bad kan thaw lad ban mang pisa na ka bynta ka jingpynitynnad shuh shuh, kan long ka jingmyntoi kaba khraw ïa ki paitbah nongshong shnong ha katei ka thaiñ.
Ka jingioh kem ki pulit ka jylla ïa kiba bun ki nongkhaïi drok ha kine ki khyndiat sngi bad ka jingïoh kurup ïa uba bun bah ki drok ka long kaei kaei kaba pyndiaw, pynsngewsih bad pynsngewkhia mynsiem shibun ïa ki kmie ki kpa bad ïa ki paidbah ruh baroh.
Ym pat ju don ka jingïoh kurup droks kaba jur haduh katne katne ha ka jylla,wat lada ki Pulit ki ju ïoh kurup drok ha ki por kiba la leit ruh.
Kane ka jingbun ka jingïoh kem droks ka pyni ba kiba dih ruh ki la bun bha, namar lada ym don ki nongdih, kumno pat ki nongkhaïi kin bun.
Kane kadei ka por ba ka imlang sahlang, ki kmie ki kpa, ki bor shnong, ki Balang haduh ki bor sorkar kidei ban shong pyrkhat khia bha ïa kane ka kam, namar ka don ka jingima kaba jur haduh katta katta.
Ki Pulit kiba ïohkem ïa ki nongkhaïi droks, kim dei ban kut tang ha ka jingpynshitom katkum ka aiñ, hynrei ki dei ban pynïar ïa ka jingtreikam jong ki da kaba thaw ki lynti kumno ban ïasyllok bad ki briew kiba donkti ha kane ka kam.
Kawei na ki lad kiba donkam bha ban leh, ka long ka jingïasyllok nyngkong eh ha ïing hasem, ha kaba ki kmie ki kpa kin hap shim ka jingkitkhlieh kaba khraw bha halor kane, namar ba ka por kaba bun eh kaba ki khun ki kti ki pyllut por ka dei bad ki kmie ki kpa.
Ki kmie ki kpa kidei ban don ka por kaba kylluid na ka bynta ki khun,khamtam haba ki la sdang ban khie samla bad sdang ban ïa ïaid paralok bad kiba bun.
Kane kadei ka por kaba ki khun ki ngat ruh ha kiba bun ki jingpynshoi na ki paralok bad ka dei ruh ka por ba ki dang shongshit bad kwah ban mad ïa kiei kiei kiba pynsngewtynnad ïa ka jingim jong ki.
Kane kadei ruh ka por kaba ki kmie ki kpa kin hap ban ïalong paralok bad ki khun khnang ba kan wanrah ka jingïajan.
Ka jingpoi kiba bun ki samla sha ka jingdih droks ka dei namar ba ki kmie ki kpa kim don por ban ïashongkai ne ban ïakren ïakhana bad ki.
Kine ruh ki dei ki sngi ha kaba ki samla ki don hapdeng ka jinglynga bad ka jingpisa kaba jur ha ka jingïaid lynti jong ki.
Ka jingbym ïohkam ïohjam, ka jingbym don ki opportunities ha ka jingim jong ki.
Kiba bun ki samla kiba don jingkyrmen ban ïoh ka kam ka jam kaba biang hadien ba ki la dep ka jingpule, ki ngat ha ka jingdih droks, namar ka jingangnud bad ka jingkhmih lynti jong ki kam poi shano shano ruh.
Ka rukom thungkam thungjam ha kine ki sngi ba mynta ka ïaid da ka lynti kaba kynriang, kiba dei hok ban ïoh kim ïoh bad ki bym dei hok ban ïoh ki ïoh.
Dei ha kaba kum kane ka khep ba ki samla ki duh jingkyrmen bad ki phai sha u Droks.
Nalor ki kmie ki kpa, ki bor shnong, ki bor Balang ruh kin hap ban shimlang ka jingkitkhlieh na ka bynta ki samla.
Ki bor shnong kin hap ban pyrkhing bad long phikir bha ïa ka ïaid ka ïeng bad ka rung ka mih ki samla hapoh shnong.
Kam kut tang ha kaba buh ki adong ba ym bit ban shongmiet ha ki surok, ym bit ban shongkai ha ki jaka ba dum bad kumta ter ter.
Hynrei donkam ban don ka jingpeitngor shisien ba ïohi ïa ka jingpher ha ka ïaid ka ïeng jong ki samla.
Ki bor Balang lei lei ki don ka bynta kaba kongsan bha, namar ka jingsdang dih droks ka mih na ka jingpyrkhat ba bakla jong ki samla.
Ki bor Balang ki don ka bor ha kaba ïasyllok ne ka Counselling ïa kiba bun ki samla kiba don hapoh ka Balang.
Dei ban don ki topic halor ka jingsniew jong u droks ha ki lynnong Skul pynpaw ne ki Sunday School, khnang ban lah ban pynsngewthuh ïa ki.
Nangta ki skul ki kolej, kidei ban don ka jingpeit kaba jan bha ïa ki khynnah skul ne kolej, namar kaba bun ka por ki don ha ki jaka pule.
Ki bor skul kim dei ban riej ne sheptieng ban pyntip sha ki bor ka aiñ haba ki don ka jingsuba ïa ki samla kiba kum kine.
La ïohi ba kiba bun ki Awareness Programme lapynlong halor ka jingsniew jong u droks bad kaei kaba la ïohi ba ha kiba bun ki prokram kiba kum kine, la pynlong ryngkat bad ki Concert ki jingshad jingbatai bad ter ter.
Kaei kaba la ïohi ka long ba kane kam shym la ïarap satia.
Lehse ka por ka la dei ban pynkylla noh ïa ka rukom ïalap halor ka jingsniew ki droks.
Jowai, Rymphang 26: Ka Jaiñtia Women Awakening Movement (JWAM) Sengkmie kala ïoh lad ban pynlong ïaka ïakop shad lane ka Dancing Competition kaba shisngi ïaka ba la pynlong ha District Library Mynthong Jowai haka 24.2.2024.
U Bah, Niman N Shadap u Director jong ka Khasi Indigenous Foundation La ïoh ruh ïaka jingkren na ka Kong Ribiangki Siangshai, u bah B.Samaiang, Chairman Jaiñtia Careers Coaching Center bad na u Kongsan.
Na ka bynta ki nongjop ba wan haka kyrdan ba nyngkong dei i Miss, Man-iwa pyntngen Sana, i la ïoh ïaka song pisa Rs.10,000 tyngka bad ka syrnod, ka kyrdan ba ar Miss, Dariïung Dkhar ka la ïoh ïaka song pisa Rs.7000 tyngka bad ka syrnod, balai Mr, Riata M Langdoh ula ïoh ïaka song pisa Rs.5000 tyngka bad lai tylli ki consolations prizes la ïoh da Miss.
Nakita Shylla, Miss.
Ranika Dkhar bad i Miss.
Hanlada bad Jazzmine Langdoh da ka pisa Rs.2000 marwei bad ki syrnod.
Nongpoh, Rymphang 26: Ka seng Ri Bhoi People’s Council ryngkat bad ka Meghalaya People’s Social Organisation kila pynbna syndon da ka jingïakhih da kaba shong kyllaiñ mungor haka 4 tarik Lber 2024 hakhmat ka Indoor Stadium kaba don ha Umlyngkdait namar ka jingpynslem jong ka sorkar ban pynmih ïaka resol jong ka District Selection Committee ha Ri Bhoi District.
Haba kren sha ki lad pathai khubor u Samla Jayson Lennox Nongrum President ka RBPC u la ong ba kum ka seng kala ïaid da ka miej jingiakren ha kaba kala leit ban ïa kynduh ïa u chairman, member secretary ka District Selection Committee ka Ri-Bhoi District hynrei i kumba katei ka jingleit kynduh kam poi shaei shaei ruh ba haduh mynta ym pat iohi ïa u soh bad ka sorkar ka shu sngap mynthi haduh mynta.
U la ong ruh ba ka DSC ka long kum ka lad iohkam ïaki samla ha kum kane ka juk hiran bad kyrduh kam, hynrei watla ki samla kila pyndep ïaki eksam bapher bapher haki snem bala leit noh hynrei haduh mynta ka sorkar kam pat lah ban pynmih ïaka resol kaba la wanrah shibun ka jingpyrkhat ïaki samla wad kam.
Dei halor katei ka nongrim ba kum ka seng kala shim ïaka sienjam ban pynlong da ki jingïakhih da kaba shong kyllaiñ mungor ryngkat ka jingkyrpad ïa baroh ki samla wadkam kiba dang ap result, ki kynhun sengbhalang ki kmie ki kpa kiba sngewkhia ïaka lawei jong ki khun ba kin mih bad snohkti lang ha katei ka sngi khnang ba ka sorkar kan sngew bad pynsngap ïaka jingdawa ban pynmih noh ïaka resol DSC kaba la dep thoh exam naduh u snem 2021-22.
Nongpoh, Rymphang 26: Ka Ri-Bhoi People’s Council sengkmie mynta ka sngi kala leit ban ïakynduh syndon ïa u Chancellor ka skulbah University of Science and Technology Meghalaya, namar ka jingbym ioh jingtip ki samla wad kam naka jylla kumba bun naki khubor laitkam lane ki jingpynbna la ai beit tang haki kot khubor sha ka jylla Assam katba ki samla haka jylla Meghalaya kim ioh jingtip lane bna eiei kumba la sakhi ruh bun naki kot khubor ba don ha katei ka skulbah ki dei beit tang ki kot khubor na Assam.
Naka liang ka seng kala pynsngew ruh ka jingsngewkhia hakhmat u Chancellor ka skulbah USTM halor ka jingpynlong ïaki interview thepkam haka sngi u Blei kaba dei ka sngi kyntang jong ki khristan bad bun naki samla ki hap ban leit sha ki iingmane lane ki jingïaseng bapher bapher.
Haba kren sha ki lad pathai khubor naka liang u Samla Jayson Lennox Nongrum President u la ong ba kum ka seng mynta ka sngi kala ioh ban ïakynduh bad u M Hoque Chancellor ka skulbah USTM ban aiti ruh da ka jingthoh halor ka jingsngewkhia ba bun naki samla ka jylla kim tip ba lait kam ha katei ka skulbah USTM namar baroh ki jingpynbna bad ki khubor laitkam la shaniah beit tang haki kot khubor naka jylla Assam katba ki samla wadkam naka jylla Meghalaya kim tip ne bna eiei namar bun ki nongthep kam hi ki dei beit na AssamU la ong ruh ba kat katei ka skulbah kaba ieng hapoh ka jylla Meghalaya kala dei ban phaikhmat ruh haka iohkam ka iohjam ki samla pule naka jylla Meghalaya namar ki bun ki samla kiba la pyndep ïaki kyrdan bapher bapher kim pat ioh kam da kaba ai ruh ki jingpynbna haki kot khubor ka jylla Meghalaya ym ban shaniah tang sha Assam.
Kum ka seng kala pynpaw ruh ka jingsngewkhia kaba jur halor ka jingpynlong ïaki Interview haka sngi u Blei kaba dei ka sngi burom bad sngi kyntang jong ki khristan, hynrei ba kin pynlong pat ha kiwei kiwei ki sngi pohïa.
Shuh shuh u Samla Jayson Nongrum u la ong ruh ba kum ka seng ka sngewkhia ruh halor ka jingpyndonkam katei ka skulbah da ki jaiñ Gamosa jong ki Assamese hynrei ban pyndonkam lang ruh da ki jaiñ Ryndia bad naka liang u M Hoque Chancellor ka USTM u la kular ban shimkhia bad ban pdiang ïa katei ka jingai jingmut jong ka seng.
U dak jingkylli (???) uba heh u long: Hato kum ki trai jylla ngi long ki briew kiba kumno ha ka jingñiewkor ïa kano kano ka kam kaba ngi trei ngi ktah ne im ja.
Kane ka dei ka jingpynsngew ba ngi donkam ban puson haba ngi pule ia ka history ka jingïaid ka por namar kane ka dei ka jingkylli ban ïatei na bynta ka jingshngaiñ ka imlang sahlang jong ngi kum ka Jaidbynriew bad ki trai jylla.
Ngi sakhi ïa ka jinglynga bad jingïaksaid ki khun samla jong ngi ban ïada ïa ka jaidbynriew bad jylla na ka jingshah tyllup ha kiwei ki jaidbynriew heh paid na kiwei ki jaka.
Kaei kaba ngi ïohi ka long ba katba ngi dang ïa ksaid ban ïada na ka jingshah tyllup ha kiwei ki jaidbynriew hynrei katta nang jyllei ka jingtuid kiwei ki jaidbynriew sha kine ki lum baieit bathiang jong ngi.
Kaei ka daw kaba pynlong ba i kumba ngi dang ngam pynban katba dang ïa ksaid.
Napdeng kiba bun ki daw, lehse ngi lah ban ong ba kawei na ki daw ka jingïai tuid kiwei ki jaidbynriew sha kine ki lum baieit jong ngi ka dei ka jingkheiñ sting jong katto katne napdeng jong ngi, ba ngim ñiewkor satia ïa ka kam kaba ngi trei ne im ja ban minot thob manla ka sngi, katba kiwei pat ki jaidbynriew ki minot thob ban trei shitom ïa kano kano ka lad kamai kajih ba ki ïohlad namar ka jingkyrduh kam ha ki jaka ne shnong trai jong ki.
Kane ka plie lad ba kin ïoh bat lut ïa baroh ki jingtreikam bad ngi sa ong pat ba ngi kyrduh kam.
Ngi ju ïohsngew ïa ka jingïakren na ka por sha ka por da kiba pyntrei ïa ki kam tei iïng tei sem bad kiwei kiwei ki jingtreikam ïa ka jingkheiñ sting ki katto katne ki nongtrei haba ai kam ïa ki.
Kane ka jingbym tista ne ñiewkor ïa ki kam ba trei ha ka jingtreikam ba man la ka sngi ka ktah ïa ka jingïoh ban pyndep ïa ki jingtrei ha ka por kaba biang bad pynlong ïa kiwei ki Jaidbynriew ban ïoh phrung khlieh ha ki jingtreikam bapher bapher.
Kane keiñ ka dei ka jingdkoh bad ka dawbah ba sa jyllei ki briew na shabar ka jylla ban ïoh kam ïoh jam bad klun ïa bun ki lad kamai ha kine ki lum baieit jong ngi bad buh jingeh kylla pat ïa ki khun samla jong ngi kum ki trai jylla.
Lada ngi kwah ba ki briew na shabar kim dei ban ïoh kam ïoh jam ne rung khlieh ha kine ki lum baieit jong ngi, ngi dei ban kyndit bynriew ba ki briew jong ngi ki dei ban minot tista khlem da pep trei than da ki bun sngi ne taïew bad ñiewkor ïa ka kam ba ki trei ne im ja, khnang ba ki jingpyntrei ïa ki kam bapher bapher kin ïaid beit ïaid ryntih khlem thut satia.
Lada ngi hi iwei pa iwei ngi pyndep hok bad janai ïa kano kano ka kam ba ngi trei, ngim donkam ban da beh ïa kiwei ki Jaidbynriew na kine ki lum jong ngi, hynrei da lade hi kin phet haba kim ïoh kam ïoh jam ban im ja.
Ngi sngewkmen ba bun na ki briew jong ngi ki lah sngewthuh ïa kane ka bynta bad ñiewkor ban pyntyllun ha ka rukom kaba janai ïa kano kano ka kam ba ki trei, hynrei dang don sa katto katne ki bym pat sngewthuh pura halor kane ka bynta ban ñiewkor ïa ka kam ba ki trei la ka long kaba rit ne kaba heh.
Ka por ka la dei ba baroh na ngi, ngin kyndit bynriew halor kane ka bynta, namar ngi im ha kine ki sngi jong ka jingpur sted ki lad pathai khubor ban saphriang lyngba ka social media bad ktah kylla ïa ka jaidbynriew bad jylla lada ka sienjam ba ngi shim ban ïada ïa la ka jaidbynriew ha ka jingsngew jong ngi ka long kaba dei, hynrei kiwei pat kin pyrshang ban ïalam bakla da kumwei pyrshah ïa ka jaidbynriew jong ngi ryngkat ki jingkynnoh ba ngi isih ïa kiwei.
Ngi im ha ka juk shai bad ngi hap ban ïaid katkum ka jingkylla ka por.
Kumta ban ïada ïa la ka Jaidbynriew bad jylla ka dei sa tang ka jingñiewkor, burom bad minot tista ka jong ngi iwei pa iwei ïa kano kano ka kam ba ngi trei da kaba pynduna ïa ka jingpep trei palat ne leh bym suidñiew ïa ki nongai kam khnang ba ki nongai kam kin shaniah ïa la ki briew la jong, lym kumta ngin nym poi shano shano hynrei ngin nang ïai ngam katba dang ïakhun ne ïaksaid ban ïada ïa ka imlang sahlang ka Jaidbynriew bad ka jylla.
Nongstoiñ, Rymphang 26: Satang kumba katto katne sngi la jam sha u bnai Lber bad ka jingrang tyrkhong jong ka mariang bad ka jingshit kan sa khyrwit tyngeh bad dei ha u bnai Lber ba ki paitbah jong kawei pa kawei ka shnong ki mad ïa ka jingkyrduh um.
Ha u bnai Lber ki paitbah jong kawei pa kawei ka shnong ki mad ym tang ïa ka jingkyrduh um, hynrei man la u snem ki don ki nongshong shnong kiba duh noh ïa ki ïing ki sem bad ki jingdon jingem, namar ka jingbam duh jong ki thylliej ding na ka jingthang pathar jong ki riew shim kabu ïa ki khlaw ki btap bad ki lum.
Nalor kata ha une u bnai ki um ha ki wah ki la rit haduh katta katta namar ki tyllong umpohliew ki la rngad lut.
Ha kine ki sngi lajan baroh ki paitbah nongshong shnong ki ud ki nam bad ki jynjar jingmut.
namar ka jingkyrduh ha kaba wat tang ka umbam um dih ruh kim ïoh pahuh pahai shuh.
Hynrei kaba lyngngoh ka long ba haba ki bnai kyrduh um ki la poi, ki paitbah ki kynnoh bad tim ïa ka sorkar ba kam lah ban pynbiang umbam umdih.
Ka jingkylli kaba mih ka long hato ka sorkar ka lah mo ban shna umï mano ba pynrngad khlem dei por ïa ki tyllong um kiba ka sorkar ka la ai skhim ban shna ïa ki dam bad pynpoi ïa ka umbam umdih sha ki shnong lyngba ki pipe line kiba la buh naduh ki dam pynlang um haduh ki shnong ki thaw wat lada ka jingngai ka long da ki phew kilomitar ruh.
Haba phai ha ka jingrngad ki tyllong um bam ym lah ban len ïa ka jingshisha ba da ki phew snem, ki paitbah jong palat phew tylli ki shnong kiba hap ha Mawthadraishan Block bad Nongstoiñ Block, ki ïoh pahuh ka um bam na ki tyllong um kiba la ring na ki wahduid kiba mih na ki lynter lum Mawthadraishan.
Hynrei naduh u snem 2022 ka jingpom pathar ïa ki khlaw ha shilynter jong utei u lum na ka bynta ban thang rnga ka jingkyrduh um ka la sdang.
Lada ka jingpom pathar ïa ki khlaw ha shilynter jong utei u lum kan dang bteng baroh ki tyllong um kin sa rngad lut.
Ym lah ruh ban len ba ki don palat phew tylli ki pung kiba heh bha ha baroh shilynter jong ki kliar lum Mawthadraishan kata naduh ka shnong Domkseh, Mawphanlur, Mawkyrtung, Lawdisai bad kiwei kiwei ki shnong.
Hynrei lada ki paitbah ki dang bteng ban pom pathar ïa ki khlaw, ha kawei ka sngi kitei ki pung ki lah ban don um tang ha ka por lyiur, hynrei ha ki aïom tlang kin kylla tyrkhong kum ki khyndew shrah bad dei hangta ba ki longïing ki hap ba thied wat ïa ka um sait paiñkhana ruh.
Nongpoh, Rymphang 26: Kiba bun naki nongdie kot ha ïew Nongpoh, kila shim kabu shaba palat ha kum kane ka por sdang skul ban die tam naka dor bala buh kaba la buh jingeh ïa kiba bun ki longiing ba duk ba rangli.
Halor katei ka jingshim kabu ki nongdie kot ha ïew Nongpoh naka liang ka seng Khasi Student Union, Nongpoh Circle haka sngi Saitjaiñ kaba dei ruh ka sngi ïew Nongpoh kila leit ban jurip hi ïaki dukan kot ban lap ïaka jingshisha hadien bun ki jingujor naki paidbah bad ki kmie ki kpa bad kum ka seng kala lap ba ki nongdie kot ki shim tam naka dor bala buh haduh 10 bad 20 tyngka na kawei ka kot da kaba aidaw ba ki lut bun ka bai rong bai rah ïaki kot.
Shuh shuh naka liang ka seng mynta ka sngi hapoh ka jingïalam jong u Samla Baiashanlang Kharshanlor Secretary ka Nongpoh Circle, Samla Saiñkupar Syngkli Education Secretary, Samla Iabhalang Nongrum President ka Nongpoh Town Unit ryngkat ki dkhot kila leit ban ujor syndon sha u Deputy Commissioner ka Ri Bhoi District u Arpit Upadhyaya ba un shimkhia ïa katei ka jingshim kabu ki nongdie kot khamtam ka jingeh jong ki longiing ba duk ba rangli.
Haba kren sha ki lad pathai khubor naka liang u Samla Baiashanlang Kharshanlor u la ong ba kum ka seng ka dap da ka jingsngewkhi kaba jur halor ka jingshim kabu palat ki nongdie kot nalor ba ki kren heh ïaki nongleit thied nalor ka jingdie haka dor kaba rem, bad dei halor katei ka nongrim ba kum ka seng hadien bun ki jingujor kala leit ban jurip hi ïaki dukan die kot ha ïew Nongpoh ha kaba la lap shisha ba ki shim kabu ban die tam shibun shah naka dor bala buh.
U la ong ruh hadien ka jingïakynduh bad u DC ka Ri-Bhoi naka liang jong u u la kular ban shimkhia ban pynlong ka jingtohkit ïa katei ka kam khnang ba ki dukan kim dei ban shim kabu palat hynrei ban die katkum ka dor bala buh ban lait shah ktah ki kmie ki kpa bad ki khynnah skul.
Shillong, Rymphang 24 : Ka ïing Bishar High Court (HC) jong ka jylla ka la bthah ïa ka Sorkar Jylla ban bud ïa ki kyndon treikam kumba la bthah ban lah wanrah jingkhuid ïa ka pung Umiam.
Ha ka hukum ba pynmih ha ka 19 tarik Rymphang haba pynwai noh ïa ka PIL, ka Division Bench ba kynthup ïa u Chief Justice S Vaidyanathan bad Justice W Diengdoh la ong, “Kumta, ia ka PIl No.10 ba 2019 la pynwai noh da kine ki kyndon harum, kiba dei ban bud da ka Sorkar Jylla kumba ki long".
Ka ïing Bishar ka la maham “Lada don ka jingbym bud kyndon na ka liang ki Ophisar kiba dei ban pyntreikam ïa ki kyndon haneng, dei ban ai ka jingpynshitom ïa ki bad ban pynrung ruh haka service register ban pynduh lad ba kin kiew kyrdan".
Ki kyndon ki ong “Lada don ki nongkynti paidbah ba la ithuh ne ym pat don kano kano ka rai halor ki mukotduma,da kane ka ïing Bishar la dei ban pynïeng noh da ka sign board steel ba don ïa ki bar code & case number ha ka jaka ba kyndiang bha".
Ka ong ba ïa kine ki jaka bala ithuh dei ban pynmih ha baroh ki website ka Sorkar khnang ban khanglad ïa kiwei ba kin nym kyntur sha ki nongkynti paidbah.
Ka kyndon ka ong ruh “Ym dei ban ailad ïa ka jingbuh dukan madan bad pynïeng kali ha kine ki jaka paidbah lait noh kiba ïaid kat kum ki kyndon aiñ.
Ym dei ban ai jingbit ban pyndonkam ïa kine ki jaka kum ki jaka ïeng Auto/Taxi, kaba pynthut ïa ka ïaid ka ïeng ki paidbah bad ki kali lait noh kiba la ïoh jingbit".
Ka ong ruh “Ym don mano mano ruh ba lah ban pynïeng ïa ki jingtei ba shipor ne ba shirta ha kine ki jaka ne ha ki lynti ïaid, lada don, khlem da ïoh jingbit na ki bor ba dei khmih.
Lada don kino kino ki jingtei ba khlem ïoh jingbit, ki bor khmih ki dei ban leh eiei mar mar ha ka ban pynpra noh ïa ki".
Nongstoiñ, Rymphang 26: Ka jingpynsahteng jong ki kontraktor kiba pyntrei ïa ka surok naduh u snem 2021-22, shuwa ba ka Balang Presbyterian Nongkhlaw West Khasi Hills kan pdiang ïa ka Jingïaseng Samla KJP Synod sepngi ha u snem 2023, ka la pynbitar ïa ki paitbah nongshong shnong katei ka thaiñ, namar ki kontraktor kiba pyntrei ïa katei ka surok kaba hynriew kilomitar, kim shym la pyndep ha ka por kaba biang bad ki la shu ieh khongreng palat marshiteng kata kumba lai kimlomitar tam.
Halor kane, ki nongïalam jong ka FKJGP Lai Lyngdoh Unit mynta ka sngi ryngkat u bah George Kharbani Headman jong ka shnong Nonglwai II, lem bad katto katne ki rangbah ba la synran lang da ki nongïalam ka FKJGP West Khasi Hills, ki la hiar ban leit jurip ïa katei ka surok bad la lap ba ïa ka surok kaba na Nongkhlaw shaduh Nonglwai II, u kontraktor u ba pyntrei u dang pyndep ban siang rong tang kumba shi kilomitar, katba kaba ka bynta ba dang sah baroh ka dang dei kaba khohruh khohram bad kaba sniew bha.
U bah George Kharbani Headman jong ka shnong Nonglwai II haba ai jingkren ha ki lad pathai khubor, u la ong ba ha shuwa ban pyntrei ïa katei ka surok ka tnad PWD ka la kular ba kan bthah ïa ki kontraktor ba kin pyndep ha shuwa ban long ka jingïaseng samla KJP Synod Sepngi bad ki trai jaka ki la shah sngewbha ban tih ïa katei kia surok khlem dap hah siew ïa ka bai khyndew.
Kaba lyngngoh ka long ba mar shu kut ka jingïaseng Synod Samla, ki kontraktor ruh ki la shu sangeh ban iehnoh kumto haduh mynta ba kawei pat ka jingïaseng Synod Samla ka la kut ruh kim pat lah ban pyndep.
U la ong ba lada katei ka surok ka dei tang na ka bynta ka Jingïaseng Samla KJP Synod Sepngi, ka sorkar ka dei ban siew noh ïa ka bai khyndew sha baroh ki trai jaka.
Hynrei lada ka dei ka surok na ka bynta ka jingmyntoi jong ki paitbah nongshong shnong jong ka thaiñ, ka sorkar ka dei ban hukum ïa ki kontraktor ba kin pyndep noh kloi katba lah khnang ba ki paitbah kin ym ïakynduh jingeh ha ka leit ka wan.
Ha kaba ïadei bad ka jingpynsahteng jong ki Kontraktor ban siang rong ïa katei ka surok, u bah Nistor Nongkseh president ka FKJGP Lai Lyngdoh area unit, u la ong ba hadien ba ki paitbah jong katei ka thaiñ ki la pynsngew sha ki nongïalam ka seng, na ka liang jong ki lyngba ka RTI ki la leit ban buh da ka jingthoh sha ka ophis jong u Executive Engineer bad hadien ba ki la ïoh ïa ka jubab ki la hiar ban leit jurip ban lap ïa ka jingshisha.
U la ong ruh ba ha ka jingleit jurip jong ki ryngkat ki rangbah shnong ki la lap ba ka jingpyntrei jong ki kontraktor ka dang long tang kumba shi pawa katba kaba ka bynta kaba kim pat pyndep ka dang kham bun.
Utei u nongïalam u la ong ruh ba na ka liang ka seng ka kyntu ïa ki kontraktor ba ki dei ban pyndep noh kloi kloi kat ba lah, namar ka jingbuh por jong ka sorkar ban pyndep ïa katei ka surok ka la palat.
Lada ki kontraktor kim lah ban pyndep ha ka por kaba biang, na ka liang ki nongïalam ka seng kin sa leit ban ïakynduh biang ïa u EE ka tnad PWD, ban kyntu ïa u ba u dei ban leh ïa kaba donkam na ka bynta ki kontraktor ki bym lah ban pyndep hok ïa ka jingtrei kat kum ka por ba la buh da ka sorkar.
Shillong, Rymphang 26: U Myntri ka tnat bording u A.T Mondal ula pyntip ba ha ki sngi ban wan ka tnat kan sa pynmih da ka jingbthah lane Circular sha baroh ki ophis treikam jong ki tnat Sorkar ban peitngor haba ïadei bad ki waiar bording lane ki tiar ba pyndonkam bording.
Kane ka wan hadien arsngi ba pluh ka ophis treikam Shillong Bar Association (SBA) ïa kaba la suba jur ba ka jingpluh ka dei na ka jingthut jong ki wire bording.
Haba pyntip ïa kane u Mondal u la pyntip ba ki don ki jingbthah naka MeECL haba ïadei bad ki sienjam ban shim naka bynta ban ïada na ka jingpluh ding kaba lah ban wan jia namar ka jingthut ka bording lane Short Circuit.
“Ngi la shim ïa ka rai ban pynmih da ka jingbthah lane Circular sha baroh ki tnat treikam ba kin pyrkhing bha ïa ki Wire bad kiwei ki tiar bala rim ba pyndonkam bording ïoh don kano kano ka jingthut lane Short Circuit" la ong u Mondal.
U Mondal u la pyntip ba kane ka Circular kan dei ruh naka bynta baroh ki ïing shimet ha baroh kawei ka Jylla.
U la ong ba ki Wire bad ki tiar ba pyndonkam bording ki don ka snem ba kut ban pyndonkam bad ki paidbah ruh ki dei ban peitngor ban kylla ne bujli noh lada ki la rim.
Shillong, Rymphang 26 : Ka Sorkar Jylla mynta ka Lah Sngi U Blei ka la ai jingmynjur ïa ka draft Meghalaya Power Policy 2024, ka ban plie lynti ïa ka jingpyntrei ïa ki project pynmih bording lyngba ka hydro, thermal, pumped storage, solar, wind bad kiwei kiwei, ha ka lynti kaba janai bha.
ïa kane la pyntip da u Myntri ka Tnad Bording u Abu Taher Mondal hadien ka jingïalang jong ka kynhun Myntri bad ong “Ngi la ïakren sani bha ïa kane ka Policy ba thymmai bad ka Kynhun Myntri ka la ai jingmynjur ïa ka".
Ula pyntip ba ka power policy kaba rim, ka dei kaba la shna ha u 2010.
“Khatsaw snem ka la ïaid ka por bad kam shym la don ki jingkylla kiba heh ha ka jingpynmih bording.
kumta ngi donkam ïa ka power policy ba thymmai" ula bynrap.
Kane ka policy barim kam shym la kynthup satia ïa ka bynta kaba ïadei bad ka pumped storage project, ïa kaba la kynthup lang mynta.
Ka kynhun Myntri ka la rai ruh ban pynkylla ïa ki kyndon jong ka kam pynmih bording na ka sngi (solar energy) haba phai sha ka kam ban thied ïa ki tiar ki tar ban lah pynmih bording na ka sngi.
U Myntri ula ong ba kane ka Policy thymmai kan pynshlur ruh ïa ki nongsengkam ba kin wan sha ka Jylla khnang ba kin lah ban pyntrei ïa ki project pynmih bording ha Jylla.
Ula pyntip ba baroh ki kam pynmih bording kila shah kynthup lang ha kane ka Power Policy ba thymmai.
“Kane ka policy ka dei ka jingbtin lynti ba kumno yn sdang ïa ki project pynmih bording" ula ong.
U Myntri ula ong ba ka jingthmu ba hakhmat eh jong ka Policy ka long ban wanrah ïa ki Pumpeed Hydro Power Project hapoh ka Jylla, ban khring ïa ki nongkynshew kam shimet, ban pynmih khajna ïa ka Sorkar bad ban kyntiew ïa ka ïoh ka kot jong ka Jylla.
Nalor kane, ula ong ba ka Policy ka thmu ruh ban wanrah ïa ka thermal power project ba lah ban pynmih bording haduh 250 MW.Shillong, Rymphang 26 : U Myntri ka Tnad Civil Defence & Home Guards u Ma Comingone Ymbon ha ka sngi Nyngong ula ong ba ka Home Guards ka dei ka Voluntary Organization bad ka jingthung ïa ki Home Guards Volunteer ka dei da ka mon sngewbha bad ki home guards volunteer kim lah ban kam thungkam pura lane pynneh shirta ïa ka jingshakri jong ki.
Haba jubab ïa ka jingkylli ba wanrah u MLA ka VPP na Nongkrem, u Bah Comingone ula ong ba ka jingthung kam ba la kot bun snem kam ai satia ïa ka hok ïa ki home guard volunteer ba kin bat sah ïa ka kam bad ai ïa kano kano ka hok halor ka jingthungkam ba shipor ne shirta bad ki agency ba thung ïa ki.
Ula ong ba ka Tnad Civil Defence & Home Guards ka dei tang ka Agency jong ki Home Guards Volunteers ba la thung da ki Agency bapher bapher.
Nalor kane, ki home guards volunteers ki dei kiba shah pynïaid kat kum ki rules bad ki kyndon bala buh da ki agency ba aikam ïa ki.
Ka kamram ban siew tulop/allowance sha ki home guard volunteer ruh ka shong ha ki agency ba aikam ïa ki, ula ong haba bynrap ba baroh ki kam ba ïadei bad ka jingshakri jong kine ki volunteer kum ka jingpynsangeh aikam noh ïa ki, ka jingthungkam biang, bad kiwei kiwei, ka shong ha ka bor jong ki agency kiba siew ïa ki jingsiew baroh.
U Myntri ula ong ba ka Tnad kala pyrshang ban wad ïa ki lad ki lynti kumno ban leh eiei halor ki jingud jingnam jong ki Home Guards.
Shillong, Rymphang 26: Hadien ka jingap ba palat shi taiew ïa ka jingshimkhia jong ki bor halor ka jingshah set tulop, ki nongtrei ka Garo Hills Autonomous District Council (GHADC) ki la mih da ki spah ngut ban pynlong ïa ka jingïakhih ba lai sngi ka ba la sdang mynta ka Lah Sngi U Blei.
Hapoh ka lama jong ka Non Gazetted Employees Association, ki nongtrei ka GHADC kila ïalum ha madan Tura Government College ha Teteng A’ja ban sdang ïa ka jingïakhih.
Ha ryngkat ki Banners bad Placards, ki nongtrei ki la dawa ban pyllait noh ïaka tulop jong baroh 32 bnai bad naka liang ki nongïalam ka NGEA kila pynpaw ba la bun bun sien ki la ju pynsngew sha ka Executive Committee (EC) jongka GHADC halor ka tulop hynrei haduh mynta ki khlem pat ïoh kano kano ka jingkular kaba la pynlong ïa ki ban sdang noh daka jingïakhih naduh mynta ka sngi.
U President ka NGEA u Brithin M Sangma haba kren sha ki para nongïakhih ula ong ba ki long kiba la kloi ban ïakren lada ki shah khot ha ki bor ka GHADC naka bynta ban ïakren halor ka tulop.
Ki nongtrei kila sdang ïa ka jingïakhih naduh ka por 10 baje mynstep haduh 4 baje janmiet.
Kane ka jingïakhih ki nongtrei kan ktah bad ka pyndkoh ïa ki kam ki jam hapoh ka district council bad mynta ka sngi la sakhi ka jingthylli ki kamram treikam bad ki miej treikam ka ban ktah ïaka ïoh ka kot jong ka Council.
Naka liang ki nongtrei ka GHADC ki la pynlong ka jingïakhih hapoh ka madan jong ka College namar ki bor district ki la mana ban pynlong ka jingïakhih ha phyllaw treikam ka council.
Shillong, Rymphang 26 : Ha ka sienjam kaba nyngkong kaba kum kane, ka Election Commission of India (ECI) mynta ka sngi ka la ïasoi ïa ka Memorandum of Understanding (MoU) bad artylli ki kynhun, ka Indian Banks’ Association (IBA) bad ka Department of Posts (DoP) ban kyntiew ka jingai jingtip sha ki nongthep vote jong ka bad ki sienjam ai jinghikai hashuwa ka elekshon Lok Sabha ban wan mynta u snem.
Kane ka sienjam ka dei ka jingbteng ïa ki sienjam jong ka ECI ban kyntiew ka jingai jingtip shaphang ka elekshon ha ka ri.
Kum ban shu kdew, ka ECI dang shen ka la ïasoi MoU bad ka Tnat Pule Puthi jong ka sorkar pdeng ban pynïasoh ïa ka jingnang jingtip shaphang ka elekshon bad ka pule puthi ha ki skul bad ki kolej.
La ïasoi ïa ka MoU mynta ka sngi ha ka jingdonlang u Chief Election Commissioner Rajiv Kumar bad u Election Commissioner Arun Goel.
U Vineet Pandey Secretary, Department of Posts, u Sunil Mehta, Chief Executive, IBA bad kiwei kiwei ki heh ophisar na ka Tnat Posts, IBA bad ECI ki la ïadonlang ha kane ka jingïalang.
Ka MoU bad ka IBA & DoPKum shi bynta ka MoU, ka IBA & DoP lem bad ki dkhot jong ka bad ki kynhun kiba ïasoh bad ka kin ai jingkyrshan ban kyntiew ïa ka jingai jingtip ïa ki nongthep vote lyngba ki rynsan ba ïar jong ki khlem da shim jingsiew ei ei, da kaba wanrah ïa ki prokram bapher bapher ban pynkup bor ïa ki nongshong shnong da ka jingtip shaphang ka hok thep vote jong ki, ki kam bad ki sienjam ban kyntiew kyrteng bad thep vote.
Ki Mat ba kongsan jong ka MoU ki kynthup:Ki dkhot bad ki kynhun ba ïasoh kin buh ïa ki khubor ai jinghikai ha ki website jong ki,kiba bthah ïa ki briew ban ïoh jingtip shuh shuh shaphang ka kam jied nongmihkhmat.
Ka bynta jong ka jingai jingtip ïa ki nongthep vote kan long ka jingpynsaphriang lyngba ki lad bapher bapher kum ka social media bad ki rynsan jong ki kynhun ba ïatrei lang, da kaba pynthikna ka jingïoh jingtip hapdeng kito kiba don bynta bad ki paidbah.
Yn buh ïa ki khubor ai jingtip ïa ki nongthep vote ha ka dur jong ki poster, flex, bad ki hoarding ha ki phyllaw jong ka ophis ha ki jaka ba kongsan, ban poi sha ki briew.
Baroh ki kynhun ba long dkhot hapoh ka IBA & DoP kin plie ïa ka Voter Awareness Fora ban kynthup ïa ki nongtrei bad ki briew ha ki jingïamir jingmut bad ki sienjam ba ïadei bad ka jingai jingtip ïa ki nongthep vote.
Ka jingai jingtip shaphang ka jingai jinghikai halor ka SVEEP ha ki prokram ai jingtip jong ki nongtrei jong ka IBA & DoP.Ka Tnat Posts kan buh ïa ka stamp kaba kyrpang (ba don ki khubor ba ai jinghikai ïa ki nongthep vote) ha ki mar ba phah lyngba ki post office.
Hapdeng ka jingjop ka jingpynïaid bad pynlong elekshon ka Election Commission ha kine ki snem ha ka rukom kaba shai bad kaba ïaid beit ïaid ryntih ryngkat bad ka jingkiew ka jingïashim bynta jong ki nongthep vote, ka don ruh ka jingsngewkhia ba kumba 30 klur ki nongthep vote (na ka 91 klur), kim shym la wan ban thep vote ha ki elekshon sha ka ïing dorbar thawaiñ Lok Sabha ha u snem 2019.
Ka percentage jong ka jingdon ki nongthep vote ka long 67.4%, kaba la Commission ka la shim kum ka thong ban kyntiew ïa ka.
Kane ka jingïatreilang bad ka IBA bad ka Department of Posts, ka pyni ïa ka sienjam ba kongsan sha ka jingpynkhlaiñ ïa ka synshar paidbah da kaba pynkup bor ïa ki nongshong shnong bad ka jingai jingtip shaphang ki hok thep vote jong ki bad ki jingkitkhlieh.
Lyngba ki sienjam ba tyngeh, baroh ar ki kynhun ki kut jingmut ban kyntiew ïa ka jinglong kaba don jingtip bad ka jingïashim bynta shitrhem ha ki kam jied nongmihkhmat.
Ka Nongrim : ïa ka Indian Banks Association (IBA), la seng ha ka 26 tarik Nailur, 1946, ha kaba la sdang da 22 ngut ki dkhot bad mynta ka don ka rynsan kaba khlaiñ kaba kynthup 247 ngut ki dkhot ha kylleng ka ri.
Ki Public sector bank ki long kiba hakhmat da kaba don 90,000 tam ki tnat bad 1.36 lak ki ATM bud sa 42,000 tam ki tnat jong ki Private Sector Bank bad 79,000 tam ki ATM.Ki Regional Rural Bank ki noh synniang 22,400 tam ki tnat, katba ki Small Finance & Payment Bank ki don kumba 7000 tylli ki tnat bad 3000 tam ki ATM.Ki Foreign Bank ki don 840 tylli ki tnat bad 1,158 tylli ki ATM, bad ki Local Area Bank ki don 81 tylli ki tnat.
Ka jingdon ki tnat baroh kalong 1.63 lak tam bad 2.19 lak tam ki ATM ha kylleng ka ri.
Palat 150 snem, ka Department of Posts (DoP) ka la long u budlum jong ki lad ïakren jong ka ri bad ka don ka bynta ba kongsan ha ka jingkiew ka imlang sahlang bad ka ïoh ka kot jong ka ri.
Palat 1,55,000 tylli ki post office, ka DoP ka don ka rynsan kaba heh tam ha ka pyrthei kaba ïadei bad ki kam post office.
Shillong, Rymphang 26 : U Myntri Rangbah ka Jylla Conrad K Sangma ha ka sngi Nyngkong, ula pyntip ba ka Sorkar kala ïoh pdiang palat laiphew hajar tylli ki aplikeshon lynga ka skim CM-Elevate tang hapoh ka arbnai.
Ïa kane, u Myntri Rangbah ula pyntip hapoh ïingdorbar thawaiñ ka jylla ha ka sngi nyngkong, haba jubab ïa ki jingkylli jong ki dkhot ka liang pyrshah.
Haba u MLA ka UDP na Mawkyrwat Bah Renikton L Tongkhar u kwah ban tip ïa ki subsidy ba ai ïa ka kam ri jingri jingdup, u Myntri Rangbah ula ong ba ïa ka prokram ka dei kaba dang shu sdang ha u snem bala leit noh ha kaba ka Sorkar kala sam ïa ki khun sniang, khun syiar sha ki nongrep bapher bapher.
Ula ong, kawei na ki prokram ba kongsan eh ka dei ka CM-Elevate, ha kaba ka Sorkar kala ai ïa ka subsidy kaba heh duh khamtam sha ki kam ri jingri jingdup kaba long haduh 50%.
Halor ka jingkylli balei ka Sorkar kam ai lang kajuh ka jingmyntoi bala ai hapoh ka Industrial Policy sha ki nongri jingri, u Myntri Rangbah ula ong “Ka daw hi ka long ba ka kam ri jingri ka dei ka kam ri jingri bad ka kam karkhana ka dei ka karkhana kat kum ki jingbatai bad kumta, ym lah satia ban pynïakhleh".
Hynrei ula pyntip ba ka Sorkar kala ai ïa ki jingkyrshan kiba bun ïa ki nongrep hapoh ka Jylla.
Ula pyntip ba palat 100 tylli ki pickup truck la ai ban pynkit ïa ki marrep jong ki nongrep.
“Ngi kwah ban ai biang sa 500 tylli ki kali ha kine ki san snem ban wan" ula ong.
Shillong, Rymphang 26: U MLA jong ka Voice of the People Party (VPP) ba mihkhmat ïa ka Nongkrem Constituency ha ka sngi Nyngkong u la ong ba ha ka history jong ka synshar khadar ym pat ju don koit ka sorkar kaba bamsap bad ba ap kmang ban pynhiar kput ïa ki MLA ka Liang Pyrshah kum kane ka sorkar kaba mynta.
Haba shim bynta ha ka mat ïatai (motion) ïa kaba la wanrah da u MLA ka Congress na Nongstoiñ u Bah Gabriel Wahlang halor ka jinglong nongwei ki riewlum trai muluk na ka daw ba kim don wat tang i lyngkhot khyndew ba rit eh, u Bah Ardent u la ong ba kane ka jingeh kaba ki nongshong shnong ka jylla ki mad ka dei na ka daw ba la synshar ka bamsap bam klop ïa ka jylla.
U Bah Ardent u la ong ba ka sorkar jylla ka la kdiah ïa ki bniat ka Meghalaya Transfer of Land Regulations Act da kaba bsut ïa ki amendment ka dei kawei na ki lad kaba ki bym dei ki riewlum trai muluk bad ki briew kiba na bar ban ïoh jaka puta ha ka jylla katba ki trai muluk pat kim ïoh khyndew satia.
U la ong ruh ba kaba kham shyrkhei mynta ka dei ka jingthied khyndew da ki riewlum na uwei pat u riewlum na bynta ban ïoh die pateng sha ki bym dei ki riewlum.
“Ka jingwanrah ïa ka amendment ha ka Land Transfer Act ka la pyntlot haduh katta katta ïa ka aiñ teh lakam thied ne die kyndew ha ka jylla ha kaba ki briew kiba na bar ki ïoh thied khyndew ha ka kyrteng ka Power of Attorney, ka roi ka par lyngba ki company, ki niam bad kiwei kiwei ki rukom katba ki trai muluk pat ki nang kiew ha ka jingbym don khyndew (landlessness)," u la ong.
“Ha ka jingshisha ngi ki riewlum trai muluk ngi la don ki aiñ kiba bun ban ïada ïa ngi, ngi don ki Autonomous District Council, ka Land Transfer Act, ka Prevention of Benami Transaction Act, hynrei balei ka don beit ka jingrit mynsiem ha ngi, ka daw hi lada ngi tih sani ka dei ka jingjur palat ka bamsap bad lada ngi leh klet ïa kane ka daw ka jingeh kaba kham khraw ka nang ap shuh shuh," u la bynrap.
U la ong ba u Myntri Rangbah u la kam ba ka jingpynkylla ïa ka Meghalaya Lokayukta Act ka dei ba kane ka bor tohkit bamsap kan treikam pura, ‘ka jingkylli mynta kaba mih ka long la hato ka ïoh ne em pat ban treikam laitluid’, ong u Bah Ardent.
U la ong ruh ba ka jingpynksan u Myntri Rangbah ïa ka jingweng ka sorkar ïa ki ophisar tohkit ka Meghalaya Lokayukta ka dei ka kam kaba i samut ban peit, “La pynshai sha ngi ba la weng ïa kine ki laingut kkt ophisar tohkit ban lait ka lut phut lada thung beit da kiba dang trei ha kane ka kam ha jaka ban thung da kito kiba la shongthait bad ka long kaba i thamula ba udei u juh pat u Myntri Rangbah uba pynksan ïa ka jingpynlut ban siew ïa ka tulop ki 175 ngut ki Chairman bad Co-chairman, Vice Chairman bad Deputy Chairman," u la ong.
“Hana la ïathuh ïa ngi ruh ba ka sorkar ka bakla thung ïa kine ki ophisar tohkit naduh kaba sdang, sngew samut ban sngap ïa kane ka jingai daw namar ngi tip shai ba la weng na ki daw kiba baroh ngi la tip bad kane ka dei ka khubor kaba shai sha ki ophisar ba lada ba lada phi trei hok ïa ka kam kiba kum kine kiei kiei kin jia," u la bynrap.
Haba kren halor ka jingbym treh ka sorkar ban mynjur ïa ka kyrteng ki dkhot ka Block Development Monitoring Council (BDMC) u Bah Ardent u la ong ba kane ka dei ka kam bamsap kaba khraw, ‘namar haba ngi ong bamsap kam thew tang ïa ka kam pisa tyngka hynrei ka kynthup ïa ka jingpyndonkam bakla ïa ka bor bad ka jingïaid lait na ki kyndon bad ki rukom ba dei ban ïaid,’ u la ong.
“La shisnem tam ki MLA kiba thymmai kane ka ïingdorbar ki la shimti na ki MLA kiba rim hynrei sngew lyngngoh ba ki dkhot ha ka Block Development Monitoring Council ki briew kiba ki MLA kiba la rem ki thung dkhot ki bteng haduh mynta katba kat kum ki rukom ka dei ba ynda la kut ka samoi san snem ki MLA kiba thymmai ki ju phah ïa ka kyrteng ki dkhot kane ka committee sha ka sorkar hynrei tad haduh mynta kiba bun ki MLA na ka liang pyrshah ki dkhot kiba ki la phah kim pat ïoh jingmynjur haduh mynta, lada ka sorkar kam mynjur kloi lan ïa kane ngim banse ban mih surok ban pynbor ïa ka sorkar halor kane bad ban sei madan ruh ïa ki kam buit tuh ka sorkar bad ruh ka jingpeit poh ïa u paidbah ba la jied ïa ngi", kynthoh u Bah Ardent.
“Lehse kum ki dkhot ka Liang Pyrshah bad ka sorkar ngi lah ban ïa sei ki jingpyni nia ha ïingdorbar hynrei ka sorkar ka dei ban sngewthuh ba kam dei ba ngi ïania shimet hynrei ka dei ka jingpyni nia halor ki mat bad policy treikam jong ka sorkar," u la bynrap.
Shuh shuh u la ong ba kane ka jingleh ka sorkar ka dei ka jingpynhiar kput (vindictive) ïa ngi kiba ha Liang Pyrshah bad “Ym ju don koit ka sorkar ka kum kane" u la ong.
Shillong, Rymphang 26: U MP ka Congress na Shillong Parliamentary Constituency u Ma Vincent H Pala, la kynnoh ba u khlem khot pynlong ïa ka jingïalang jong ka DISHA ha East Khasi Hills bad Ri-Bhoi District ha kine ki shisnem bala leit noh.
ïa kane la pyntip da u Myntri ka Tnad Community & Rural Development u Abu Taher Mondal haba jubab ïa ka jingkylli hapoh ka Dorbar Mang tyngka hynne ka sngi Nyngkong.
Halor ka jingkyrpad jong u MLA ka VPP na Mawryngkneng bad MLA ka UDP na Nongpoh ban kyntu ïa u MP ba un khot ïa ka jingïalang jong ka DISHA, u Mondal ula ong “Ngan sa pyntip ïa u MP ba un khot ïa ka jingïalang jong ka DISHA".
Kat kum ka jingong jong u, ka jingpynlong ïa ka jingïalang jong ka DISHA ka shong ha ka bor jong u MP bad ka dei ka jingïalang ban shong bishar kam halor ka jingpyntreikam ïa ki flagship programme bapher bapher ka Sorkar Pdeng bad ruh ban khmih ïa ki jingeh ba mad da ki nongïoh jingmyntoi.
Haba jubab bynrap, u Myntri Rangbah ka Jylla Conrad K Sangma ula ong ba ka DISHA kam dei satia ka prokram jong ka Sorkar Jylla.
“Kam dei ka kamram jong ka Sorkar Jylla ban pynlong ïa ka jingïalang.
Ka Sorkar India ka peitngor(ïa ki skhim ka Sorkar Pdeng) lyngba ki MP bad ki MP jong kato ka Constituency ki don ïa ka bor ban khot ïa ka jingïalang namar ka dei ka kam ba long beit tang hapdeng ki Tnad sorkar bad u MP bad u MP u dei ruh u Chairman ban khot ïa ka jingïalang"ula ong.
Shillong, Rymphang 26 : U Myntri Rangbah ka Jylla, Conrad K Sangma ha ka sngi Nyngkong u la ong ban thaw da kawei pat ka tnad ban peit kyrpang tang na ka bynta ka jingpynbha ïa ki surok kan sa ktah ïa ka pla tyngka jong ka sorkar.
Haba jubab halor ka motion ba wanrah da u MLA ka UDP na Mawkyrwat, Bah Renikton Lyngdoh Tongkhar, u Myntri Rangbah u la ong, “Ban thaw da kawei pat ka tnad ba thymmai lane don la ka jong ka agency ban peit ïa ka jingpynbha ïa ki surok kan sa ktah jur ïa ka pla tyngka jong ka sorkar namar ïa ka Agency Charge ruh hap ban pynrung ha ka mangtyngka.
" U ong ruh ba lada leh kumta, kan sa long kumba knieh noh ïa ka kam ba la aiti ha kito ki engineer kiba la don ha ka department.
Da kaba pynpaw ba ka sorkar ka la nang pynkhlain bad pyndonkam shwa ïa ki nongtrei kiba la don lypa ha ka tnad, u ong ruh ba ka sorkar ka la nang kyntiew mynta ïa ka mangtyngka man u snem ban ïakhun ïa kitei ki jingeh.
U ong ruh ba ïa ka Monitoring and Evaluation Branch jong ka tnad Public Works Department (Roads) la pynkupbor ban ïarap bad treilang haba ïadei bad ka kam ban pynbha ïa ka RAMS.Shuh shuh u la ong ba ka pisa ba la mang na byna ban pynbha ïa ka surok na bynta ka samoi treikam 2023-24 katkum ka mang tyngka ka long 414.213 klur kynthup ïa ka 75 klur hapoh ka Central Road Fund, 6.00 klur na bynta ban pynphah ïa ki National Highways bad 50.00 klur ban pynbha ïa ki surok PMGSY.Shuh shuh u ong ruh ba na kane ka pisa, kumba 113.21 klur yn pynlut na ka bynta ka tulop ïa ki nongtrei bad ki muster roll.
Kumta, u ong ba ka pisa kaba sah na bynta ban pynbha ïa ki surok ka long sa 170 klur tyngka.
U ong ruh ba ka jingdonkam pisa na bynta ban pynbha ïa ki surok katkum ki kyndon jong ka Ministry of Road Transport & Highway ka long 484 klur tyngka katba ka pisa kaba don na bynta ka samoi treikam jong u 2023-24 ka long tang 170.00 klur tyngka.
Nalorkata, u ong ruh ba ka jingbym dap ka pisa ka khanglad ïa ka tnad ban pynthymmai ïa ki surok ban pyntikna ba kin kham neh slem.
Haba ïadei pat bad ki jingkieng dieng (semi permanent timber bridge) u la ong ba ka long kaba donkam ban leh kyrkieh noh khnang ban khanglad ïa ka jingthut ka leit ka wan ki kali.
Nangta u ïathuh ba ka jingmaramot ïa ki surok na ka bynta ban pyntikna ïa ka jingshngain ïa ka jingim bad ka jingdon jingem ki nongshong shnong bad ruh ba kan ym don ka jingthut ia ka leit ka wan ka la dei ka dawbah ba ki sahkut khlem pat lah siew haduh 582.00 klur tyngka ka bill jong ki kontraktor haduh ka 01.
