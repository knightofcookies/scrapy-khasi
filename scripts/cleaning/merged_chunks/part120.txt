Nongstoin".
Hynnin ka sngi ha ka jubab jongu, u bah HDR Lyngdoh u la ong ba ki don 10 ngut ki trai khyndew kiba na ka Shnong Pyndengrei ryngkat u bah Witting Mawsor, MLA, Mawshynrut ki la leit ia kynduh ia u D.C Nongstoin ban tyrwa jaka ia ki BSF ban ktem ha Umjarain, Nongstoin.
Ia kane ka jubab jong u Bah HDR Lyngdoh ka long hadien ba u MLA ka Nongstoin u bah D Jyndiang u la wanrah ia kane ka mat ha iing dorbar thawain.
Shillong, 22 Lber:U MLA ka Nongkrem u Bah Ardent M Basaiawmoit u la ong ba ki don haduh kumba 60 percent ki nongshong shnong ha ka Meghalaya ki bym don khyndew bad ia kane la lap katkum ka kaiphod ka Socio-Economic Census kaba la leh ha u snem 2011.
Haba wanrah ia kane ka mat mynta ka sngi hapoh ka iing dorbar u Bah Ardent u la ong ba kane ka mat ka dei kaba khia bha ha kaba ka sorkar jylla kam dei ban thet kti hynrei dei ban shim khia ban thaw ki lad ki lynti ia kine ki paidbah ka jylla.
U la ong ba ha kane ka jylla ka jaka ka don jong ki raid ki hima, jong ki shnon hynrei kaba sngewsih ka long ba kine ki jaka ba la kam da ki Syiem, ki Rangbah Shnong, ki myntri bad kiwei, ki long pynban tang kum ki nongkhnoit ia ki paidbah ha jaka ban sam jaka lem ia ki bym don jaka.
“Ka por ka la dei ba ka sorkar ka dei ban pynthikna ba ka sorkar jylla ka dei ban tuklar ia ka kam ym ban shu ai mon ha kine ki nongsynshar kiba khnoit ia ki paidbah da kaba die jaka, bad pyndonkam bakla ia ka spah mariang na ka bynta ka jingmyntoi jongki", la ong u Bah Ardent.
U Bah Ardent u la ong ba wat ki district council ruh ki la phiel ban tehlakam ia kine ki nongsynshar bad ka la dei ka por ia ka sorkar ba kan tuklar halor kane.
Katba u MLA ka Nongthymmai u Dr Jemino Mawthoh u la ong ba ka jingrem palat ka bai rejister ia ki jaka, ka la pyntieng ia ki paidbah ka jylla ban wan shakhmat ban rejister ia ki jaka jongki bad u la kyntu ia ka sorkar ba ka dei ban pynduna ia ka bai siew khnang ban ailad ia ki paidbah ban wan shakmat.
Kumjuh u MLA ka West Shillong u Bah Paul Lyngdoh u la ong ba ka jingleh sting ka sorkar ban leit rejister ia ki jaka sha thain khappud bad ka Assam ka la pynioh lad ia ka sorkar Assam ban shim kabu ban rejister ia ki jaka jong ki paidbah katei ka thaim.
“Ka sorkar ka dei ban phah ia ki ophisar na DC ophis Nongpoh ban leit rejister ia ki jaka jong ki paidbah sha thain khappud khnang shi bynta ban pynkhlain ban kam ia ki jaka sha ka jylla Meghalaya kiba iaknieh bad ka Assam’, la ong u Bah Paul.
U MLA ka Dadenggiri u James K Sangma pat u la dawa ba ka sorkar ka dei ban pyrkhing ban nym ai pathar ia ki jaka rep ban pynlong ki ktem karkhana namar ba shisien ba ka khyndew ka la lut, ym lah ban ioh biang.
Shillong, 22 Lber:U bah Michael Pakynteiñ u nongshong shnong jong ka 18 Shillong West konsti-twensi u la ujor ejahar sha u Chief Secretary ka sorkar jylla u K.S Kropha pyrshah ia u MLA katei ka konstitwensi u bah Paul Lyngdoh ka UDP bad katkum katei ka jingujor u la kynnoh ba u bah Paul Lyngdoh u la pyndonkam bakla ia ka pisa paidbah kaba haduh T.55,80,000 tyngka (San phew san lak phra phew hajar tyngka).
Ha katei ka jingujor u bah Pakyntein u la ong ba katkum ka jubab RTI ba u la ioh na ka Shillong Municipal Board, ka jingkhein ba u bah Paul u la pyni ba u ai sha konstitwensi ka long ka bym dei bad ia kane u la ong ba la pynshisha ruh da ki trai dukan kiba la pyni ba la shim ia ki tiar na ki dukan jong ki.
U la dawa ba u CS u dei ban tohkit ia katei ka jingjia bad ban ai ia ka bishar hok bad u la dawa ruh ba dei ban pynngat ia u ha ki kyndon kam sniew.
Katkum katei ka RTI kaba u bah Pakyntein u la ioh na Shillong Municipal Board ka pyni ba u Chairman ka Implementation Committee u la thied khiew shet 100 tylli kiba 15 litar, 100 tylli kiba 25 litar bad 100 tylli kiba 20 litar kaba haduh T.17,10,000 tyngka (Khadhynniew lak shi phew hajar tyngka) bad hangtei la suh ia ka Cash Memo ba la thied na ka Meghalaya Metal House kaba don ha Iewduh kaba la thied ha ka 5 tarik u naitung, 2014.
U bah Pakyntein u la wad jingtip na katei ka dukan, hynrei u trai jong ka Meghalaya Metal House u Sri Ashim Kumar Banik u la kyntait ba la thied tiar na dukan jong u bad u la jubab ba ka Cash Memo kam dei na dukan jong u bad kam shym la don ka jingsiew pisa kaba haduh kattei ha ka dukan jong u bad u la jubab ruh ba ka jingsoi bad ki dak ba thoh ha ka cash memo kim dei ba u thoh ma u ne ki nongtrei jong u, hynrei la shu soi tuh bad thaw tuh dano dano.
Nangta la jubab biang ha ka RTI ba u chairman ka Implementation Committee u la thied 2000 tylli ki shuki plastic kiba don kti ( jingbat) bad 3000 tylli ki bym don jingbat bad katei baroh ka poi T.18,90,000 tyngka ( Khad phra lak khyndai phew hajar tyngka) bad hangtei la suh ia ka cash memo jong ka DR Enterprise kaba don ha Thana Road Shillong kaba la pyni ba la thied ia kitei ki tiar ha ka 1 tarik u naitung, 2014.
Hynrei hangtei ruh u bah Pakyntein bad ka kynhun u la leit tohkit na katei ka dukan ha kaba u trai dukan u la phah da ka jingthoh sha ki ba ha katei ka sngi um shym la die shuki haduh 5000 tylli bad um shym la die ruh sha u Chairman ka Implementation Committee 18 West Shillong kumba la pyni ha ka cash memo.
U la jubab sha katei ka kynhun ba la shu soi tuh bad pyndonkam bakla ia ka soi jong u.
Ka RTI ka la pyni biang ba u chairman ka Implementation Committee jong ka 18 West Shillong konstitwensi u la thied 100 tylli ki Syntex kiba 1000 litar, 100 tylli kiba 500 litar, 100 tylli ki tyrpa heh bad 100 tylli ki tyrpa rit bad baroh ka pisa ba la thied ka long T.19,80,000 bad ia kitei ki tiar la pyni ba la thied na ka dukan Badgliram Radhakrishna kaba don ha Laitumkhrah ha ka 28 tarik u jylliew, 2014.
U bah Pakyntein u la ong ba ki ioh ban ia kren da ka phone (kaba u don ki rikod) bad u trai dukan bad u la kyntait ba ia kitei ki tiar la thied na ka dukan jong u.
Ha ka RTI u la bah Pakyntein u la ong ba la thied ia ki tiar bapher bapher bad la sam sha ki dorbar shnong, ki seng, ki jaka pule hapoh ka 18-West Shillong konstitwensi ba kynthup naduh ki komputorbad kiwei pat ki tiar bad baroh ka poi T.21,75,700 tyngka.
Nangta la thied 100 tylli ki kor suh jain ha ka dor T.7,25,000 tyngka, la thied 1200 tylli ki shatri ha ka dor T.28,20,000 tyngka, la thied 2500 tylli ki shuki plastic ba don jingbat ha ka dor T.10,25,000 tyngka bad la thied 100 band ki tin soping ha ka dor T.5,80,000 tyngka.
Ia baroh kitei ki tiar la suh cash Memo ba la thied na ka Syiem Enterprise kaba don ha Jaiaw Shyiap hynrei halor katei u bah Pakyntein u la ong ba ki la tohkit bad ki lap ba kam don kum kata ha Syiem Enterprise bad ka dei tang ka kyrteng snaiap.
Ha katei ka RTI u bah Pakyntein u la ioh jubab biang ba la thied 3200 tylli ki kombor ha ka dor T.375 tyngka kawei bad baroh ka pisa ba la pynlut ban thied kombor ka poi T.12,00,000 tyngka bad ha ka cash memo la suh ba la thied na Ludhiana Blankets kaba don ha Guwahati bad la pyni ba la thied ha ka 26 tarik u rymphang, 2014.
U bah Pakyntein u la ong ba haba pynshong nongrim ia kitei ki kombor ha ka dor iew hangne ha Shillong ka long tang T.150 tyngka kawei katba ha ka cash memo la pyni ba ka dei T.375 tyngka kawei.
Baroh kitei ki skhim kiba la kdew haneng ki dei na ka SUPW naduh u snem 2009-10 haduh u 2015-16.
Shillong, 22 Lber:Ka Supreme Court of India, ha ka jingshong bishar jong U Chief Justice of India, ha ryngkat bad u Justice DY Chandrachud bad U Justice Sanjay Kishan Kaul, ka la weng noh ia ka hukum jong U Chief Justice barim jong ka Meghalaya High Court, kaba ula pynmih hukum, ba ka sorkar Meghalaya, ka dei ban phah pahara pulit ia u, ha ka Z Category, wat ynda haba ula shongthait na katei ka kam ruh.
Katei ka jing ia said ka poi sha ka Supreme Court, hadien ba la mudui da U Bah Sajay Laloo ban ujor pyrshah halor katei ka rai, kaba la rai da ka Division Bench jong ka Meghalaya High Court, ha kaba la khlieh da U Umanath Singh, ha kaba ula hukum ia ka sorkar Jylla bad ka sorkar India ruh kumjuh, ba ki dei ban ai jingiada ia u bad kumjuh ia kiwei de ki nongbishar, da kaba kin ia syllok lem bad kitei ki nongbishar.
Na ka jingwad jingtip jong ki tnat syntiat jong ka sorkar Meghalaya bad ka sorkar India ruh kumjuh, kim shym la lap satia, ba utei u nongbishar barim, u don jingma ia ka jingim jongu, wat la mynta, u ioh ia ka jing iada na uwei u pulit PSO, ha ka jaka sah jongu ha Noida.
Dang shen ka Supreme Court, ka la kyntait ruh ia ka hukum jong ka Rajasthan High Court, kaba bthah ba ym ju dei ban talasi ia ki nongbishar, haba ki leit jingleit da ka liengsuin, ha ki kad liengsuin bapher jong ka Ri India.
Amlarem, 23 Lber:Ka Nongtalang Amlariang bahap hapoh Amlarem Sub-Division Hadien 18snem eiei ka la pynlong biang mynta ka sngi ia ka Theatre (Dra-ma) ia kaba u longshuwa na kane Shnong u juh pynlong ia kane ka jait drama.
Bad Ia kane ka Theatre la wan plie da u MLA jong kane ka Thain u Ma Stephenson Mukhim kum u kongsan ha kane ka sngi, u Ma Holando Lamin kum u synbud kongsan, ki nongkitkam jong kane ka Shnong bad ki paid bah ki ba la ia wan Ban ia sakhi lang.
Ha ka jing kren jong u Ma Hat Pohchen uwei na ki riew Rangbah jong kane ka Shnong, u la ong ba ha ki por mynshwa ki briew na kane ka Shnong ki juh pynlong ia kane ka drama kaba kum shibynta ban pynbyrngia ia bad ban ym ialam ia u briew sha ki kam ba sniew kum ha ka dih ka bam ka ba pynbuaid, namar ba ia u briew u ba dih kin ym shah ia u ba un iashim bynta ha drama, namar ba ha shuwa ba kin pynlong ia kane ka drama kin hap ban pynlut ia por jong da ki taiew bad ki bnai bad u la ong shuh shuh ruh ba ki por ba u dang samla u dei uwei na ki actress ha kito ki por namar ba u shynrang ha ka Theatre u hap ban long kynthei bad ka kynthei pat kan hap long shynrang.
Bad ha ka jing kren pat u kongsan ha kane ka sngi plie, u la ai ka jingiaroh nyngkong ia ki Rangbah na kane ka Shnong ia ka jing kylla thiah kylla dem jong ki na ka bynta ban pynim biang ia kaei kaba u longshuwa manshuwa u la leh kaba long kum shibynta na ka ban pynbyrngia bad ban ia iada ruh ia kiei kiei ki kam ba sniew kum ki riew Rangbah na kane ka Shnong ki la ia thuh bad u la ong ka jing pynlong ia kane ka Theatre kaba kum shi bynta ban iai pynsah ia ki khana jong ki long dien, na kawei ka por sha kawei pat bad u lah ong shuh shuh ruh ba na ka liang jong u kum u MLA un iai pynnoh ia ka kti ka mon ka kti ka diang na ka bynta ki jing bha ka Shnong ka thaw ha ka imlang ka sahlang kat ka lah kot ka bor na ka bynta jong ka jing bha jong u paid bah.
Ki kyrteng jong ki ar tylli ki drama ha kane por kawei la ai kyrteng “Ti Pyrthai ah I Ryum be in kom to be sia " ia kaba la shna da u CM Pohrmen bad kawei pat la Ai kyrteng “Deman Baklaye " ia kaba la thaw da u L.Myrchiang.
Jowai, 23 Lber:U Executive Member ka JHADC uba dei peit ia ka pla tyngka, u ma Joinriwel Pyrtuh mynta ka sngi ha ka sngi shong dorbar mang tyngka u la wan rah ia ka mang tyngka kaba la kot haduh 139 klur (139 klur 19 lakh 96 hajar 100 ) tyngka bad kane ka mang tyngka ka long kaba duna haduh 1 klur 52 lakh tyngka na ka jingmang ban iohlum da ka konsil na ka bynta u snem 2017-18.
Ka JHADC ka la mang ban iohlum haduh 140 klur 72 lakh tyngka lyngba ki jingpynmih bapher bapher kynthup ruh na ki jingiarap pisa na ka sorkar pdeng bad sorkar jylla, nalor ka bhah kaba ka la ju ioh na ka khajna mar poh khyndew.
U ma Pyrtuh u la iathuh ba ka Council ka la mang ban ioh lum tang 12 klur 25 lakh na lade bad na ka khajna mar poh khyndew ka jingmang ban iohlum kan long haduh 84 klur nalor ka grant na ka sorkar jylla kaba 42,94 klur tyngka.
“Ka District Council ka don hapdeng ka jingkyrduh pisa na ka daw ka jingkhang tih dewiong ha ka jylla bad ngi khmih lynti ba ka sorkar kan ia bit ia biang bad ka NGT khnang ban dup lah ban weng ia kane ka jingeh ka Council", la ong u ma Pyrtuh haba kren halor ka mang tyngka kaba la wanrah hapoh ka iing dorbar mynta ka sngi.
U la iathuh ba ka JHADC ka la ioh pdiang Rs.8.71 klur kum ka bhah na ka jinglum khajna jong ka sorkar jylla halor u Dewiong na kaba dei ban ioh kaba haduh Rs.44.69 klur bad Rs.20.69 klur na kiwei pat ki mar poh khyndew kiba dei ki minor mineral na kaba dei ban ioh haduh Rs.21.89 klur ha kane ka snem ba ladep katta ha u snem 2015-16.
Ha kaba iadei bad ka grant na ka sorkar jylla ka JHADC ka la ioh pdiang tang Rs.1.8 klur kaba dei kaba la mang kyrpang na ka bynta ban shna ia ka Building jong ka District Council.
Ha kaba iadei bad ka Special Assistance lane ka jingiarap pisa kyrpang na ka sorkar pdeng, u ma Pyrtuh u la iathuh ba ka JHADC ka la ioh pdiang ia ka 33 klur 57 lakh tyngka bad ia kane ka pisa la pynrung shadph ka Account jong ka District Council.
“Ngi khmih lynti ba ia kane ka pisa yn pyntrei kam ia ka ha ki kam pynroi bapher bapher ha une u snem 2017-18", la ong utei u EM ka JHADC.Shillong, 23 Lber:U syiem jong ka Hima Nongkhlaw u Pa’im Phrestar Syiemlieh jong ka hima Nongkhlaw u la phah ia u Deputy Syiem u bah KM Syiemlieh bad lai ngut ki myntri, u Bah B L Nongbri, Bah L Basaiawmoit bad bah BL Nongum ba kin leit ban jurip ia u pud u sam jong ka hima ha khappud bad ka jylla ha Assam, namar kala don ka jingwan tam pud jong ki briew katei ka jylla da kaba wan rep hapoh jong u pud u sam jong ka hima Nongkhlaw.
Ha kane ka jingleit jong kine ki heh ka hima Nongkhlaw ha ka 21 tarik mynta u bnai, ki la lap ba kala don ka jingkyntur pud da ki briew jong ka jylla Assam, kiba dei na ka shnong Barigoan, kiba la wan ban dakhol ia ki jaka jong ka hima Nongkhlaw da kaba wan rep wan riang bad ki jaka kiba la shah dakhol ki hap ha u pud u sam jong ka jingpeit jong ka shnong Raja Khomai, Belahari, Raja Bala ki dei ki shnong jong ka Hima Nongkhlaw.
Ha kane ka sngi na ka liang jong u Dy Syiem jong ka hima bad ki myntri ki khot hajir u Goanbura jong ka shong Barigoan ban tohkit na u halor kane ka jingwan tam pud da kaba wan rep.
Na ka liang jong u tei u nongpyniaid shnong ka jylla Assam u la ong ba kum u Goanbura jong ka shnong um shym la ai jingbit iano iano ruh ba kine leh ia kane ka kam ban rep ban riang hapoh u pud u sam jong ka Hima Nongkhlaw, kiba leh ia kane ki la leh da la ka jong ka mon khlem jingtip jong u kum u nongpyniaid shnong.
Na ka liang jong u Goanbura u la ong ha khmat jong u Dy Syiem bad ki myntri jong ka hima nongkhlaw ba nangne sha khmat un ong ia la ki paidbah nongshnong shnong ka Barigoan ba kimd ei ban ban kyntur pud, ha ka juh ka por kito ki briew kiba la wan rep hapoh u pud u sam jong ka hima Nongkhlaw kila pan map bad kila ai ka jingkular ba nang ne sha khmat kin nym wan kyntur jaka shuh ban rep ha u pud u sam jong ka hima Nongkhlaw.
Khang ban nym sah shrah kine ki jaka, na ka liang jong u Syiem bad ki myntri ki la ai bor ia ki trai shnong kiba dei na Raja Khomai, Raja Bala, Belahari bad ka shnong Mawdem ba kin leit ban rep ban riang ha kitei ki jaka ha u pud u sam jong ka shong ka thaw ka jong ki khnang ba ki briew jong ka jylla Assam kin nym ioh lad ban wan skut jaka bad ban wan kam ei, namar lada shuieh shrah ki jaka jong ka hima kin sa shah klun ei ha ki briew na katei ka jylla kumba la jia ha kiwei kiwei ki bynta jong ka jylla Meghalaya.
Ha katei ka jingleit na ka liang jong ki myntri ki la pom pynkhyllem noh ia ki dieng kiba la wan ban thung da ki briew na ka jylla Assam hapoh u pud u sam jong ka hima Nongkhlaw bad kane ka jingpom ia ki dieng ka long ban pyni sha ki briew kiba na ka jylla Assam kiba la sdang ban wan kyntur pud ba ka hima kan nym ai lad da lei lei ba kin wan tur hapoh u pud u sam jong ka hima la ong ruh ia ki briew na katei ka jylla Assam ba kim dei ban pynsier pynsmiej ia ki briew jong ka hima kiba shong ba sah ha katei ka thain.
Shillong, 23 Lber:Hadien ka jingmih khubor ba U General Secretary ka EJNC, u thmu ban rahbor ia uwei u bar jylla uba dei ruh u trai jong kawei ka hotel kaba don hapoh Lad-Rymbai, kuma na ka liang jong ka EJNC-Central Council,ryngkat ka jing synran lang jong ki nongialam jong ka HANM-EJH, HNYF-EJZ, HYC-WJC, WJNC ki la leit ban ia kynduh ia u trai hotel, ban lap ia ka jingshisha bad na ka liang jong utei u trai hotel ula iathuh ba ha ka miet jong ka 19tarik jong une bnai; ki la don arngut ki briew kiba rung hapoh ka hotel jong u da kaba thmu ban bamja, hynrei ha katei por ka la mih ka jing bym ia sngewthuh jingmut hapdeng jong u bad ki dkhot jong ka seng ha kaba na ka liang jong ki ki la shoh lah bom ia u bad ki la leit noh khlem da don kano kano ka jingthmu ban rahbor ia utei u trai hotel.
Haba pyrshang pat ban wad ia ka jingshisha ia ka daw jong ka jing bym ia sngewthuh jing mut hapdeng jong kine ki ar liang, u samla S.Lyngdoh, G.S EJNC, ula iathuh ba dei ka jing bym nang jong une u bar jylla ban burom, ha ka kren ka khana kaba la pynlong ia ki ban jrong kti ia utei u bar jylla.
Kaba pynlyngngoh ia ka seng ka long ba balei kita ki Nongialam Shnong jong ka Lad-Rymbai (datsympein) bad ka trai jaka ki pyndonkam ia kata ka ktien ‘Thmu ban Rahbor’ ha ka jing ujor jong ki, khlem da pyrkhat ba kane ka jingleh jong ki ka ktah iaka burom ijot jong ki khun samla ka District, namar ban pharep ka suk, hynrei ban pynshisha pat ka jynjar, kumta la kyntu ia ki nong ujor ba kin wad shwa ia ka jing shisha shwa ba kin iaid shakhmat.
Ha kajuh ka por ruh ka EJNC-CC ka pyntip paitbah ba ka seng naduh ba pynmih ia kane ka khubor ka seng kam don jing iadei shuh bad u Philip J Bamon uba ju long u nong ai buit ka seng, ong ka kyrwoh na U bah Bah Shanbok Syad, President EJNC-CC.Shillong, 23 Lber:U bah Renikton Lyngdoh Tongkhar haduh mynta um pat sngew lah ngeit ia ka jingpynbna ha ki lad khubor ba ka HSPDP ka la rai ban ai tiket ha u bah Enbin Kharraswai na Mawkyr-wat konstistwensi.
“Ka long kaba shisha ba hadien ba nga la ia soh HSPDP, nga dei uwei na kiba pan tiket na bynta ka 2018, ha ka 22 tarik u rymphang ruh ngi dang ia shong jingialang kam pat don eiei kaba kum kata ban shim rai ia ka tiket, hynrei nga kyndit ban iohi ha ki kotkhubor ba ka la don ka jingialang ha ka 18 tarik u lber kaba ngam ioh jingtip eiei bad hangtei ki la pynbna ia ka tiket" ong u bah Renik haba ia kren bad u Rupang lyngba ka phone.
Haba pynpaw ka jingbym sngew shai bad ka jingbym sngew lah ngeit halor ka tiket kumba la pynbna ha ki kotkhubor da u Secretary ka HSPDP Mawkyrwat Area Unit u bah Deling Snaitang, u bah Renikton u la ong ba lada dei ba pynbna tiket ka Party ka la dei ban pynbna lang baroh ha kiwei ki konstitwensi ruh, “Nga tharai ba lada dei por pynbna tiket kin pynbna lang sha kiwei ki konstitwensi, sngew phylla balei tang ha Mawkyrwat" u la ong.
La kylli hato lada u duh tiket un ia khun kum u kyrtong shimet ne un ia soh noh bad kiwei pat ki Party “Haduh mynta ngam pat kwah ban ong eiei, ha ka jingshisha ka don ka Election Committee kaba la pynkupbor da ka CEC jong ka Party ban pynbna ia ka tiket, hynrei haduh mynta nga iohi ba ki pynbna tang ki briew ba na Mawkyrwat, ngan hap ban ap ia ka rai khadduh jong ki bor bahalor jong ka Party, ngan sa kren pat hadien" u la ong da kaba bynrap ba ki don 2 ngut kiba pan tiket na ka HSPDP na Mawkyrwat konstitwensi kata ma u bad u bah Enbin bad ha ka jingialang kaba la long ha ka 22 tarik u rymphang u la ong ba ka jingiakren ka long kaba sngewtynnad bha namar la ia rai ba lada ioh tiket mano mano ruh yn kyrshan uwei ia uwei pat bad ba ki paid nongkyrshan jong katei ka seng ruh ki la hun beit lada ioh mano manor uh uwei napdeng jong ki.
Lah ban kdew ba u bah Renikton u la ia khun nyngkong eh ia ka elekshon MLA ha u 2013 na ka Party NPP na Mawkyrwat konstitwensi bad ha katei ka elekshon u la shah rem noh ha u kyrtong ka Congress u bah Rowell Lyngdoh bad u la ioh 4459 vote.
Nongstoiñ, 23 Lber:Ka Mawshynrut Block Congress Committee West Khasi Hills, ha ka General Meeting kaba la long ha ka 10 tarik mynta u bnai ka la iatai sani bha halor ki kam ki jam jong ka party bad khamtam ha kaba iadei bad ka election 2018 bad ha katei ka jingialang da kawei ka jingmut, ki la ia rai ban phah ia ka kyrteng jong u Robert Edwington Dkhar kum u kyrtong ha katei ka election.
Katei ka jingialang kala shim ruh ia ka rai ban phah tang u wei kandidet na ka party kata hadien ka jingpynpaw ia kiba nud ba ia ai reng bad ha katei ka jingialang baroh kila I bit bad iahun lang ia u bah Robert Edwington Dkhar u ba dei ruh artad u Vice President jong ka West Khasi Hills DCC ban long kum u kyrtong na katei ka party.
Kum ban shu pynkynmaw ba ha ki por ba la dep ka ju don beit ka jingiaknieh ia ka tiket na ka party congress hynrei mynta ka kynti katei ka jingialang da kawei ka jingmut kala shim ia ka rai ban phah tang kawei ka kyrteng shi ki bor ba halor kata sha ka DCC bad MPCC bad lada yn dang mih kandidet biang nalor u tei u bala ia jied bad iahun lang ha katei ka jingialang ka party kan nym ai ia ka jingkyrshan.
Na ka liang jong u President ka MBCC u bah Srally Rashir u la kyntu ia baroh ki nongtrei jong ka party ba kin ia tylli kawei bad ban nym don kano kano ka jingiasngewpher jingmut bad lada don ki jingbym shai ha kano kano ka bynta dei ban iakynduh ia ki heh jong ka party hapoh Konstitwensi.
Shillong, 23 Lber:Ka sorkar haduh mynta ka sngi kam pat shym la lah ban shim rai ia ka jingker sainar shiah ha khappud ka Bangladesh bad India naba ka CCIB ka dang iai ieng pyrshah ia ka jingkwah ka sorkar ban ker na ka jingjngai kaba 150 yard bad ka kwah ba ka sorkar ka dei ban ker beit naduh na Zero Point.
Mynta ka sngi ka la don ka jingialang ha ophis u Deputy Commissioner East Khasi Hills ban ia kren halor katei ka bynta bad ha katei ka jingialang la don ki nongialam jong ka CCIB ba kynthup ia u bah Sukkynjai Myrchiang-Chairman, bah Kmen Myrchiang Secretary, bah Joe Marweiñ President barim ka FKJGP, Lambok Marngar President KSU lem bad kiwei pat ki nongialam jong katei ka kynhun, la don ruh u Sujir Naug na ka NBCC, la don na ka liang ki BSF, kong Lakiang ADC na ka liang ka sorkar bad la don ruh katto katne ngut ki trai jaka.
Haba kren sha ki nongthohkhubor hadien ba la wai katei ka jingialang u Secretary ka CCIB u bah Kmen Myrchiang, u la ong ba ym shym la lah ban shim rai naba ka CCIB ka dang ieng pyrshah beit haduh mynta ruh ban ker sainar shiah na ka jingjngai ba 150 yard bad ka kwah ba ka sorkar kan pynbeit shuwa ia u pud u sam uba biang bad ka dei ruh ban ker beit na Zero Point.
U bah Kmen u la ong ba wat ka Zero Point kaba don mynta ruh kam pat dei satia ka jaka kaba dei hynrei kumba la long naduh mynshuwa u la ong ba ka don shaduh ka jaka ba kam trai ka Bangladesh.
“Ka Bangladesh ka la dep ioh lypa ia ki jaka jong ngi, lada ailad lei sa ban ker ker sainar shiah na ka 150 yard sa katno hajar akar ka jaka India kan leit sha Bangladesh" u la ong.
Utei nongialam ka CCIB u la ther tyngeh ia ki nongmihkhmat, MLA ki bym shym la ia kren eiei ia u pud u sam ka India bad Bangladesh kaba naduh Nongjri shaduh Jaliakhola.
Shuh shuh u la ong ba ka sorkar ka la thmu ban leh da ka buit ia pynpait pynpra ba ka jingthmu jong ka kan urlong ha kaba ka la pyntip ia katei ka jingialang tang sha ki trai khyndew kiba ka la dep ia suh buit lypa bad kiba ka la lah ban pynkohnguh katba ia kiwei pat kiba bun kam shym la pyntip satia.
U la dawa ba ka sorkar ka dei ban pynlong da ka jingialang paidbah ban sngap ia ka sur u paidbah da kaba hiar shaduh ka jaka ba don ki paidbah ym ban khot ia ki ha Shillong.
Kumba ka long mynta u bah Kmen u la iathuh ba katba nangmih ki sngi ka Bangladesh ka la nang iai kyntur pud da kaba rah ia ki pilar kham shaneng bad ka poi wat shaduh Dawki ruh katba ki shipai iada pud ki BSF pat ki shu long tang ki nongpeitkai.
Shuwa ba ki nongialam ka CCIB kin mih na kamra jingialang la mih shuwa da ki phew ngut ki trai jaka bad haba ia kren bad ki nongthohkhubor ki la ong ba ki hun ia ka rai jong ka sorkar ban ker na ka jingjngai kaba 150 yard bad kim don jingpyrshah eiei.
Uwei na ki trai jaka uba la kren ha ka kyrteng jong ka kong Synjadmai Khongsdam u la ong ba ki don 12 ngut ki trai jaka na Nohwet bad kitei baroh 12 ngut ki la hun ia ka rai jong ka sorkar bad ki mih noh na ka jingialang naba ki sngew ba kam donkam shuh ia ki ban kren jrong.
Halor katei ka jingkren ki nong Nohwet u bah Kmen u la ong ba ka jaka jong kitei ki briew kam shym la hap hapoh ka 150 yard bad ka don tang khyndiat shaneng kaba tang 11 mitar kaba ka sorkar kan siew bai lutksan sha ki katba kiba bun pat kin shu kylla duhei noh.
U la kynnoh ba kitei ki briew kim shym la pyrkhat shuh ia kiwei pat ki trai jaka tang namar ba ki la sngewbiang ialade.
Shillong, 23 Lber:U Myntri tnad sam ding ka jylla u bah Sniawbhalang Dhar u la pyntip ha ka ing dorbar mynta ka sngi, ba ki don 524 tylli ki transformer kiba sniew tang ha u snem 2016-17 ha kylleng ki jaka ha jylla.
Haba jubab ia ka jingkylli ba la wanrah da ka MLA ka Dikkanchi Shira, u Ma Sniawbhalang u la ong ba ka jingsniew jong ki transformer ka dei na u slap, leilieh, ka jingthang ding palat, ka jingtuh ding ki briew.
Halor ka jingkylli ka Dikkanchi la u Myntri u tip ne em ba ki don ki nongtrei ka MeECL kiba phah sei Pisa na ki nongkynsong ban siew ia ka bai shna ia ki transformer haba ki sniew, u Myntri u la kyntait ba ka sorkar kam don jingtip eiei halor kane.
U la pyntip ruh ha u snem 2013-14 ki don 428 tylli ki transformer kiba sniew, 428 tylli ha u snem 2015-15 bad 492 ha u snem 2015-16.
Na kine kiba sniew, tang 1706 kiba la shna pynbha haduh mynta bad ka jinglut ban shna pynbha ia kine ka long T.307.63 lak bad T.507.12 lak la thied thymmai ia ki transformer.
U la ong ba ki don ki shnong kumba 250 tylli kiba khlem pat ioh ding, namar ka jingsniew ki transformer ha kaba ka tnad ka dang pyrshang ban shna pynbha ia ki.
U Myntri u la kubur ba ki jaka shna ki duna, namar ki don tang lai tylli ha baroh kawei ka jylla kynthup kawei ha Sumer, Dakopgre bad ha Mendipathar.
Katkum ka jingong u myntri, lada don ka jingsniew kaba kham jur la phah shna sha ki kompeni shabar.
U la ong ba ka sorkar kan pyrshang ban buh shuh ia ki jaka shna ha man ki district ka jylla hynrei kan shong ha ka jingioh pisa ka sorkar.
U la pyntip ba ki transformer kiba sniew naduh 2013-14 haduh 2017 ki long 162 tylli ha East Jaintia Hills, 140 ha West Jaintia Hills, East Khasi Hills 352, West Khasi Hills 142, RiBhoi 295, South West Khasi 106, South Garo 74, East Garo Hills 78, West Garo Hills 294, North Garo Hills 86 bad South West Garo Hills 130.
Shillong, 23 Lber:U Myntri Rangbah ka jylla u Dr Mukul Sangma u la ong ba ka sorkar kan burom ia ka sur jong u paidbah ka jylla halor u uranium ha ka jylla.
Haba jubab ia ka jingiatainia ba la wanrah da u MLA ka Nongkrem u Bah Ardent M Basaiaw-moit mynta ka sngi ha iing dorbar u Dr Mukul u la ong ba ka jingrai ka sorkar ban pyndam ia ka jingaiwai ia ki jaka ba heh 444 hektar ha thain Domiasiat sha ka UCIL ka paw shai ia ka nongrim ba ka sorkar ka burom ia ka sur jong u paidbah ka jylla.
“Ka jingpyndam ia ka soskular aiwai ia ka jaka ba 444 hektar sha ka UCIL ka kren shai ba ka sorkar ka burom ia ka sur u paidbah ka jylla",la ong u Dr Mukul.
U la ong ba ha u snem 2010, u la dep iakren bad u Myntri Rangbahduh barim ka ri u Dr Manmohan Singh ba ka sorkar pdeng ka dei ban sangeh ban thmu tih uranium na jylla Meghalaya namar ba ka long pyrshah ia ka sur jong u paidbah.
“Naduh kane ka snem, haduh mynta ka sorkar ka ieng skhem halor kane ka nongrim ba lymda ki paidbah ka jylla ki pdiang, ym dei ban tih ia u uranium",la ong u Dr Mukul.
U la ong ba ym dei ban long kapkap halor kane namar ba ka sorkar kan nym ailad ban tih uranium kumba la pynpaw da ki paidbah ka jylla,la ong u Myntri Rangbah.
Ha kajuh ka por, u Dr Mukul u la pdiang ia ka jingai jingmut u Bah Ardent ban thaw ia ka komiti ha kaba ki MLA ki myntri sorkar kin leit jurip sha thain Mawthabah, ha kaba ki don haduh kumba 1500 tylli ki thliew ba la ksam uranium ka UCIL.Shwa ia kane, na ka liang u Bah Ardent u la ong ba ka party HSPDP kam nym lah ban iapein ia ka jaitbynriew bad u uranium bad da lei lei kan pyrshah beit lada don kiba thmu ban tih uranium ha ka jylla.
U la ong ba haduh mynta ym pat don ki stad ban pynthikna ba u uranium um ktah ia ka koit ka khiah jong ki briew bad ia ka mariang, bad u la kyntu ia ka sorkar ba ka dei ban nym ailad da lei lei ia kane ka jingthmu ka sorkar pdeng ban tih ia u uranium.
Ha kane ka jingiatainia, la kyrshan ruh da u Bah Paul Lyngdoh, Bah TW Chyne, Dr Jemino Mawthoh, u Bah KP Pangniang, Bah D Jyndiang.
Shillong, 23 Lber:Mynta ka sngi palei u ehrang jong ka seng lehnoh ASAK u la wan ban pyndem hakhmat ki pulit, utei u dei u dkhot ba rangbah jong ka GNLA uba la tip kyrteng kum u Raksim Ch Momin, 22 snem karta uba ju khot sin u Arikam hynrei u la phet noh na ka GNLA bad u la thaw ia ka ASAK.U la ia soh bad ka GNLA ha u snem 2012 ha ka kynhun kaba san hynrei ha u 2013 pat u la mih na katei ka seng ryngkat bad u Reding T Sangma bad ki la thaw ia ka ASAK.U la wan pyndem ha ryngkat ka jingdonlang ki nongialam balang bad ki bahaing hasem.
Katkum ka jingong jong u SP ka East Garo Hills u Vivekanand Singh u la ong ba utei u dei u lehnoh uba runar bha bad u dei uba j uteri ha ki thain ka East Garo Hills bad South Garo Hills.
U de iruh uba la wan pyndem teng ha u snem 2014 ha Baghmara bad hadien u la shah kem biang bad la set ia u hapoh phatok ha Williamnagar hynrei u la lait phet na phatok ha u snem 2015 ryngkat bad 5 ngut kiwei pat bad u la isoh bad ka AMEF.Ha ka AMEF ruh um shym la shong slem bad u la mih noh ha u nohprah 2015.
Shillong, 23 Lber:Ka jingduh ding ilektrik ha Mot Nongsteng (Lum Mawshken), kaba hap ha ka shnong Nongsteng, kaba hap hapoh ka thain ri war Sohra ka la long kumba 11 bnai ei ei kata naduh u bnai Iaiong 2016 hadien ba ka jingjur u slap bah bad u lyer iong ha kitei ki sngi ka la pynlong ia u Transformer ban sniew noh bad ka shnong ka la hap ban shong ha ka jingdum naduh katei ka por haduh mynta.
Hadien ba la ioh kren bad u Rangbah dong jong kane ka jaka u la ong hadien ba la duh ding, da ki taiew bym don ba wan shna, ma u bad kiwei ki rangbah ka shnong ki la leit ujor sha ka ophis MeECL, ba don ha sohra hynrei kim shym la wan ban maramot ia utei u transformer.
U la ong ruh hadien ka jingwan sha ka ophis kaba don ha Lumjingshai, shillong haduh 3 sien ruh ki khlem wan satia ban shna ne wat tang ban wan jngoh ia utei u transformer.
Shuh shuh la ong ba ha ki bnai ba la dep hadien ka jingduh ding katei ka jaka, ki nongshong shnong ki la ud palat namar ba ki bait hang ding ki poi thik thik man la u bnai wat la ki khlem ioh ban pyndonkam bor ding ei ei ha kitei ki bnai.
Hynrei hadien ka jingujor ha ophis ha sohra ki ong ba ki la bakla, bad hadien kata ka khlem poi shuh ka bill.
Hynrei ka shnong pat ka dang sah ha ka jingdum haduh kine ki sngi mynta.
Shillong, 1 Jymmang:Hadien ba la mih ka rai ban rah noh ia ka ktem bah ka ITBP na Shillong sha Arunachal Pradesh la mih ruh ka jingdawa ban weng noh ia ka ktem shipai jong ka Assam Rifle bad ka Air Force nangne na nongbah Shillong.
U Chairman ka NESO u bah Samuel Jyrwa u la ong ba na ka por sha ka por ki seng bhalang ki la dawa na ka sorkar pdeng ba kan weng noh ia ki ktem shipai na nongbah Shillong bad dei ban pynphai biang ia ki jaka ba ki la kurup sha ki trai jaka kiba dei hok kiba long trai ia kitei ki jaka.
U la ong ruh ba ki don bunbah ki kur kiba longtrai ia ki jaka ba shah kurup ha ki shipai kiba dang ia khun mukotduma haduh mynta ruh ban ioh biang ia ka hok jong ki.
Katkum ka jingong utei u President barim ka KSU u la ong ba kumba 35% ki jaka hangne ha nongbah Shillong ki dei ki jaka ba la thaw ktem ki shipai.
U la ong ba lada yn pynphai biang ia kitei ki jaka sha ki trai kan iarap na ka nongbah Shillong ban lait na ki jingkhapngiah.
Ha ka juh ka por ha ka jingiakren bad ki lad khubor u MLA ka UDP u bah Paul Lyngdoh u la ong ba ka nongbah Shillong ka dei ka nongbah jong ka thain shatei Lam mihngi baroh kawei hynrei hadien ka jingwan thaw ktem ki shipai ka la kylla lut nadong shadong.
Shillong, 2 Jymmang:   “Ka sorkar Congress kam shym la lah ban siew tang ia ka bai bylla jong ki muster roll wat tang 5 hajar ha ka shi bnai hynrei haduh T.17 klur ka pynlut kai ia ki kam tamasa ha Shillong.
Hato kane ka dei ka jingleh hok ia ki riew paidbah", la ong u kyrtong ka NPP u Conrad K Sangma ha ka jingialap elekshon ha Rangsakona bad Ampati mynta ka sngi kiba dei ki ktem ka Congress.
U Conrad u la ong ther ia u Myntri Rangbah ka jylla u  Mukul Sangma bad ka sorkar,  kaba la pyndonkam bakla ia ka pisa ba la ai da ka sorkar pdeng.
“Ka sorkar jylla kam shym la lah ban ai utilization certificate  (UC) ia ka skhim MGNREGA kaba la kot sha ka T.300 klur sha ka sorkar pdeng" , la kynnoh u Conrad.
U la ong ba u Mukul u la kam ba ka sorkar pdeng kam shym la pynlait pisa ia ki jylla ba synshar bym dei ka Congress hynrei ka jingshisha ka long da kumwei pat.
“Ka jingshisha ka long ba ka sorkar Meghalaya ka la pynlut bakla ia ka pisa bad nakata ka daw, kam shym la lah ban pynbiang ia ka UC", la ong u Conrad.
Ka Ampati  ka dei ka konstitwensi jong u Mukul Sangma katba ka Rangsakona ka dei jong u Zenith u para jong u Mukul Sangma.
U Conrad u la ong ba kane ka sorkar ka la kam ba kam don pisa ban siew ia ki muster roll hynrei balei ka don pisa ban pynlut kai da ki klur.
U la ther ruh ia ka sorkar u Mukul kaba la pynduh pisa ia ka Garo Hills District Council (GHADC) kiba dei ka bhah jong ka Council bad kane ka la pynduh tulop da ki bnai ia ki nongtrei ka Council.
“Khyndai bnai ki nongtrei ka GHADC kim ioh tulop", la ong u Conrad.
“Ka sorkar Meghalaya ka dei ban siew ia ka GHADC T.25 klur hynrei ka la pyrshang pynban ban pynpra ia ka executive committee ba ialam da ka NPP ha GHADC", la ong u Conrad bad bynrap ba namar ka jingleh politik kane ka sorkar u Mukul, la pynlong langknia ia ki nongtrei ka GHADC.“Hato ki paidbah ka Garo Hills kin map ia kine ki briew ba don ha ka sorkar", la ong u Conrad.
Shillong,2 Jymmang:Kiba bun na ki samla pule kiba aplai Scholarship na ka sorkar kham tam kito kiba dei na nong kyndong ki la pynpaw ka jingbym sngew hun namar ba la pynbun kam ia ki da kaba phah ban leh Affidavit ban pyni ia ka jingioh ki kmie ki kpa jong ki.
Ka jingeh ba ki samla pule ki ia ia kynduh ka long ba ki hap ban leit wad nongiasaid aiñ ban thoh ia ka Affidavit jong ki ha kaba ki hap ruh ban siew pisa sha ki.
Katkum ka jingioh lum jingtip u nongthohkhubor la ong ba ia katei ka Affidavit ki samla pule kihap ban sdang naduh u snem 2014 hynrei hapdeng kat katei ka jingpynbunkamruh kaba kila pynlut pisa ban iaid sharumshaneng hynrei haduh mynta kim pat shymla ioh ia ka Scholarship jong ki.
Ki la iathuh ba haba kileh Affidavit ki hap ban pynlut pisa kumba T.200 tyngka bad nalor nangta kito kiba wan na nongkyndong ki hap ban lut sa ka bai lynti bad ka baibam bai dih ym tang ialade marwei hynrei kumjuh ruh ia kiwei pat ki paralok kiba pynithuh nongsaid aiñ ia ki.
Lah ban kdew ba shuwa u 2013 ki samla pule kiba aplai Scholarship kim donkam ban leh Affidavit kumba long mynta hynrei ki shu phah ban soi ki nongmihkhmat jong ki ban pyni ia ka jingioh ki.
Hynrei ha ka jingiakren bad katto katne ngut ki nongiasaid aiñ ki la iathuh ba ka kam don jingeh eiei ia ki khynnah pule ban phah leh affidavit namarba da ka jingleh Affidavit kan iathuh hok ia ka jingioh ki kmie ki kpa jong ki.
Shillong, 02 Jymmang:Ka Committee on Women Empower (WEC) ka Iing dorbar thawain ka la khot hajir ia ki heh ka tnad Social Welfare ka jylla ba kan pynshai haduh bad kumno ka la iaid bad ka la leh ia ka jingshah thombor jong ki kynthei khamtam ka jingbat bor bad kiwei ki kam.
Haba iakren bad u chairman kane ka committee, u Bah TW Chyne mynta ka sngi, u la ong, “Ngi la khot hajir ia ki ophisar ka tnad Social Welfare ba kin pynshai bad batai kumno ki la leh ha kaba iadei bad ki kam thombor bad shah banbein jong ki kynthei ha kane ka jylla".
U la ong ba nalor ki kam thombor ia ki kynthei ba la jia ha kylleng ka jylla, ka jingkhot hajir ia ki, ka long kumno ki la iarap ia ki bad ki skhim ba ki la don ban iarap ia ki kynthei shi bynta ban pynkup bor ia ki.
Ka komiti kan bthah ruh ia kane ka tnad sorkar ba kan shim lad ia ki lad ki lynti ban pynthikna ba ki kynthei kim dei ban shah ban bein hynrei dei ban ai ia ka jingiarap jingkyrshan ia ki ban pynkup bor ha ka imlang sahlang bad ki ioh ka kot jongki.
Shillong, 2 Jymmang:U Joint Secretary ka tnad kam pohiing ka ri u Satyendra Garg u la ong ba ka sorkar pdeng kam don jingthmu satia ban kynriah noh ia ka Assam Rifles na Shillong hynrei kan kynriah noh tang ia ka ITBP na Shillong.
Haba kren mynta ka sngi ha Shillong, u Joint Secretary u la ong, “Ngim don jingthmu ban kynriah ia ka Assam Rifle hynrei yn rah noh shen ia ka ITBP na Shillong", la ong u Garge hadien ba la iakynduh ia ka myntri kam pohiing ka jylla ka Kong Roshan Warjri mynta ka sngi.
Katkum ka jingong jong u Joint secretary ka tnad kam pohiing, ka sorkar India kam shym la don kano kano ka jingmut ban rah ia ka Assam Rifle na Shillong hynrei kan dang iai buh beit ha kane ka jaka.
Dang shen ka North East Student Organisation (NESO) ka la dawa ruh na ka sorkar pdeng ba ka dei ban kynriah noh ia ka Assam Rifles na Shillong nalor ka ITBP.Ka Assam Rifles ka dei kaba peit ia ka thain mihngi baroh kawei bad ka Shillong ka dei ka jaka kaba biang eh namar ba ka dei ka nongbah kaba donkam bha ia ba kan don ha kane ka jaka.
Hadien ka sorkar ka la rai ban kynriah noh ia ka ITBP na Shillong sha Arunachal Pradesh, ka NESO ka la dawa ba ka sorkar pdeng ka dei ban weng noh ia ka Assam Rifle bad ka Air Force nangne na nongbah Shillong.
U Chairman ka NESO u bah Samuel Jyrwa u la ong ba na ka por sha ka por ki seng bhalang ki la dawa na ka sorkar pdeng ba kan weng noh ia ki ktem shipai na nongbah Shillong bad dei ban pynphai biang ia ki jaka ba ki la kurup sha ki trai jaka kiba dei hok kiba long trai ia kitei ki jaka.
Ha kawei ka liang, u joint secretary u la ong ba katkum ka jingtip ka sorkar pdeng, u  u heh shipai ka United Liberation Front of Asom (ULFA) u Paresh Baruah u don shano re shano namar ba um don ha Bangladesh.
U la kyntait ban iathuh ia ka jaka rieh jong u heh ka ULFA hynrei u shu ong, “Katkum ka jingtip jong ngi u Baruah um don ha Bangladesh, u don shaei re shaei".
Shillong, 2 Jymmang:Ia ka kynhun pulit ialeh lehnoh ka Special Force-10 (SF-10) yn pyndonkam noh da ka sorkar hadien ba ki la pyndep ia ka jingshah hikai jongki.
Ia kine ki SF-10 la hikai ba kin lah ban iakhun ia ki lehnoh wat ha ka por mynmiet ruh.
Haba ai mynsiem ia kine ki SF-10 Commando, u Director General of Police (DGP) u Rajiv Mehta mynta ka sngi u la ong ba ki SF-10 Commando kin long ki riew ialeh ba la pynbiang bad ki tiar ba biang ha ki khlaw bad ban lah ban pyndonkam ha baroh ki jait ba ki iakynduh wat ha ka por slap ruh.
U DGP u la maitphang ia ka Operation Hillstorm 3 kaba ki pulit ki dang pyntreikam ha Garo Hills.
U la ong ba yn sa phah shuh ia ki commando sha Garo Hills ban pynjur ia ka jingkhynra ia ki lehnoh ha kine ki lai ne hynriew bnai ban wan.
“Kiba la shah hikai bha bad tbit ki SF-10 Commandos kin leit sha Garo Hills ban iarap ia ki pulit ha ka jingkhynra ia ki lehnoh ha lum Durama", la ong u Mehta.
U DGP da lade u pynlong ia ka jingbishar ia kine ki SF-10 bad ban jur ia ka jingdonkam ban don ka bor jabieng kaba khlain bad ka bor met ban iakhun ia ka jinglong ka mariang khamtam ha ka por mynmiet.
Shillong, 3 Jymmang:Ki nongtrei jong ka Food Corporation of India (FCI) kin pynjlan ia ka jingiakhih jong ki namarba ki la kynnoh ba ka sorkar pdeng ka lyngba ka Ministry of Food bad ki bor pyniaid ka FCI ki la leh klet ia ka jingdawa jong ki na ka bynta ban mynjur noh lane ban pyntreikam noh ia ka jingdawa jong ki kaba la slem bha kaba ki la ia soi jingiateh bad ka sorkar pdeng.
Ki nongtrei ka FCI hapoh ka shatri jong ka Bharatiya Khadya Nigam Karamchari Sangh ki la shim ia ka rai ban ia khih da kaba shong kyllaiñ mongor ha ka 6 tarik mynta u bnai bad yn pynbud pat sa ka jingsangeh treikam katei ka tnad ha baroh kawei ka ri ha ka 27 tarik mynta u bnai.
Haba kren sha ki nongthohkhubor u Anango Mohan Paul, Regional Secretary u la ong ba la lai snem ki la leit tynruh sha ka sorkar pdeng ban pyntreikam noh ia ka jingdawa jong ki hynrei kam shym la urlong satia “Ki nongtrei FCI ha baroh kawei ka ri ki la leit ban ia kren naduh ka por ka sorkar UPA hynrei ym shym la leh eiei wat ka sorkar NDA ruh kam patiaw eiei" u la ong.
Lah ban pynkynmaw ba ki nongtrei FCI ki la sdang ia ka jingiakhih jong ki naduh ka 25 tarik mynta u bnai hynrei kin bteng ia ka jingiakhih jong ki ha ka 6 tarik mynta u bnai kaba yn pynbud sa ha ka 27 tarik mynta u bnai.
Katto katne tylli na ki jingdawa kitei ki nongtrei ka FCI ka long ban pyntreikam ia ka skhim bai bam tymmen jong ki ( Pension), ka skhim bai dawai dashin hadien ba ki la shongthait, ban pynbeit ia ka rukom pynkynriah kam bad kiwei.
Shillong, 3 Jymmang: Ka APSTA ha ka 30 tarik u bnai Iaiong ka la leit ban pynlong ia ka jingkynduh lang jong baroh ki nonghikai skul primary kiba hap hapoh ka jingpeit bad jing pyniaid jong ka SDSEO Nongpoh ha Iing dorbar Sajer ha Nongpoh.
Ki nonghikai kiba la poi ha katei ka sngi ki long haduh 100 tam ngut bad ha katei ka sngi la shim ia katto katne ki rai ba ka ophis SDSEO kan pyntreikam no hapoh ka 25 tarik mynta u bnai.
Lada jia ba ka ophis kam lah ban pyndep ka APSTA kan pynlong ka jingiakhih ha phyllaw ka Ophis SDSEO Nongpoh ha ka 2 tarik u bnai ban wan.
Ha ka tei ka jingialang ki la rai ba haduh saw tylli ki mat jingdawa, namar ka jingbym ioh ia ka jubab na ka ophis SDSEO Nongpoh kaba iadei bad ka Head teacher Allowance jong ki Lower primary Govt skul lada ka ophis kam lah ban siew ia ka HTA hapoh ka 25 tarik mynta u bnai Jymmang ki la rai ban pakhang ia ka ophis SDSEO Nongpoh ha ka 2 tarik u bnai ban wan naduh ka por 10 baje mynstep.
Nalor kata, haba iadei pat bad ka ACPS na ka bynta kito ki nonghikai kiba dei hok ban ioh la ai por hapoh arbnai ban pyndep ba ka ophis kan leh ia kaba donkam baroh.
Lada jia ba ym lah pyndep ka APSTA kan sa pynlong biang ia ka jingiakhih.
Haba iadei pat bad ka CPF bad DCRG ia ki nonghikai Non Govt Deficit lower primary ka seng ka la rai ban ia kynduh ia ka SDSEO ( incharge) ban sngewthuh ia ka jingeh ba ia kynduh ha kaba iadei bad kane ka kam.
Kaba khatduh kalong ka rai ba ki la shim ha ka tei ka sngi ka long ka regularisation/ confirmation, la ai ba iane ba ia ka kam la aiti bad shaniah ha ki chairman bad secretary Unit APSTA ban iatreilang bad ka ophis SDSEO ha kaba pynbiang ia ki jingdonkam jong kito baroh kiba dei ban ioh ia ka confirmation, ong ka kyrwoh na i kong L Tiewsoh.
Shillong, 3 Jymmang:U bah W.Chyrmang Rangbah Shnong ka Jalaphet (EJH) u la ujor sha ki pulit ba ha ka jan miet 30 tarik u iaiong u la ioh pdiang ia kawei ka shithi ba la soi da ka kyrteng u Ciril Rymbai bad ha katei ka shitihi la dawa T.2 lak tyngka na u bad la dawa ha ka kyrteng jong ka East Jaintia Exa minary Army( EJEA) bad la hukum ba u dei ban leit thep ia katei ka pisa ha ka Bank Account jong u Lal rivunga Ralte Zawlnuan.
Shillong, 03 Jymmang: Ka surok ha Shnong Shiliang Jashar kaba don harum Pynursla kaba la sdang siang rong ha u Iaiong, 2015 hynrei mar syndep siang rong hapoh ar taiew, kane ka surok ka la sdang jot noh pynban.
Katkum ka jing iakren bad u rangbah kane ka shnong Bah H Khong thaw, u la iathuh ba ia kane ka surok la shna da ki kontraktor ba ju khor Bah Hep Khongtim.
Ka jingsniew kane ka surok kam dei na ka daw jong ka mariang hynrei ka dei beit ka jingtrei torti jong u kon traktor, la iathuh ki riew rangbah ka shnon Shilliang Jashar.
Une u rangbah u la iathuh ba ki paidbah ka shnong ki la dawa ba u kontraktor u dei ban pynbha ban shna biang ia kane ka surok.
“Lada ka jingshna ia ka surok ka long ha kane ka dur, ym tip shuh aiu kan jia ia ka tnad PWD nangne sha khmat", la ong une  u rangbah.
U la iathuh ba ha ka jingshna ia kane ka surok, ki don haduh 22 ngut ki kontraktor kiba ioh kam na ka PWD ban shna ia ka bad na kine, ki don katto katne kiba long kum ka dak iong ia ka tnad PWD ban shah kynthoh ha ki paidbah.
Ha ka jingshisha, ka long ka jingkyrkhu ia ka jingtrei shitom ka PWD ban ai ia kane ka surok bad shim khia ban shna ia ka, hynrei ka jingleh torti jong ki kontraktor ka pynbud nam pynban ia kane ka tnad.
Shillong, 3 Jymmang:Mynta ka sngi ki pulit ka Madanrting Police Station ki la leit khynra ia ka ingsah jong u Raj Kumar Thapa kaba don ha Madanrting Pdeng Shnong –Block D bad ki la ioh kurup 2 tylli ki tin duma Golden kiba don hapoh da ki drok Heroine kiba haduh 2.11 kram na u Raj Kumar Thapa bad ka Smt Lalremruati Colney, 21 snem karta, ki pulit ki dang tohkit ia katei ka jingjia.
Nongstoin, 3 Jymmang:Hadien ba u phria u ba jur ha ryngkat ka eriong erngit kala wan ban syllad naphang ia ki katto katne tylli ki shnong jong ka thain West Khasi Hilss District bad ruh sha kiwei kiwei ki District jong ka Jylla, myn ha ka sngi saitjain jong ka taiew bala lah ka shnong Siejlieh ruh ka la mad ia ka juh ka apot ha kaba ka er lang thari kala wan ban syllad ia ki katto katne tylli ki iing ha katei ka shnong.
Katkum ka jing iathuh jong ki nongshong shnong ka shnong Siejlieh la ong ba katei ka jingjia kala jia ha ka por kumba 10 shiteng mynmiet, ha kaba katei ka eriong kala ioh ban lied bad pied naphang ia ki 15 tylli ki longiing ha katei ka shnong, bad don ruh ki iing kiba la julor na ka jingshah bhan ha ki dieng bah.
Ha kaba iadei bad katei ka jingjia ym shymla don ba mynsaw bad ym shymla don ruh kano kano ka jingjia kaba sngewsih kat haduh ban da duh noh ia ki mynsiem briew, bad na ka liang jong ki bor pyniaid shnong ka shnong siejlieh mar ia ioh jingtip ia katei ka jingjia kila leit ban pynlong ia ka jingjurip ha ryngkat ka jingiadon lang ruh u bah L.G.Nongsiej MDC ka Nongstoin.
Shillong, 03 Jymmang:Ki paidbah ka thain Riwar Mihngi ka Pynursla ki la sngew ngiah hi shoin ia ka rukom bthah ka sorkar ban pyntip ia ka jingjulor na ka jingjynrat ka bor mariang ia ki jing thung jingtep, ki ing ki sem.
U nongthoh khu bor uba la iakren bun ki paidbah ba shah lynshop eriong, phria ha kine ki sngi na thain Mawlam, Mawlyndun, Lumwahniai bad kiwei ki shnong, ki la sngew ngiah ia ka rukom ba ka sorkar ka la bthah ia ki.
“Ngi hap leit ai FIR sha ki pulit, na ki pulit kin soi bad sa leit sha Block bad na Block kin sap hah ia u gramsevak ba un leit peit ia ki jingjulor bad un sa kit sha sorkar", la ong ki katto katne ki riew rangbah haba iakren bad u nongthoh khubor mynta ka sngi.
Tang haba leit haba wan ban pyntip ia ki jingjulor ka mariang, ka jinglut ka bym kai shuh namar ka jingjrong palat ka lynti.
Kiba bun ki sngew ba kane ka jingleh ka sorkar ka long tang ka jingpynlut kai ia ka por namar ba u pulit ruh u shu thoh repot na ophis bad um leit satia ban jurip.
“Ngim tip shuh kumno ka sorkar kan ai jingiarap, namar kumba ju lap ha ki snem ba la dep, ka jingjulor kaba jur katba ka jingiarap pat tang kum ka bai shun", la ong u Bah H Khongthaw na Mawlyndun.
Ki la iathuh ruh ba don ki shnong kiba shah pynjulor ha ka mariang kim shym la iohi satia ba ki gramsevak na blok kin wan jurip ia ki jingjulor ka mariang hynrei la shu leit ai jingtip hi ki briew na ki shnong.
Shillong, 3 Jymmang: Ka Meghalaya High Court mynta ka sngi ka la hukum ba ka KHADC kaba dei kawei na ki lai tylli ki Autonomous District Council ha kane ka jylla kam lah ban pynieng ia ki khyrdop khrong khajna jong ka ia ki kali ba kit marpoh khyndew.
Ha ka jingtian bishar mynta ka sngi ka High Court ka la pynmih rai ba ka jingkhrong khajna ka KHADC lane ka jingbuh khyrdop khrong khajna jong ka ia ki kali ba kit marpoh khyndew ka dei ka bym shym la ioh bor lane ka bym shym la ithuh da ka Aiñ lane kam dei kaba don hok ha ka riti synshar.
Ia katei ka hukum ka High Copurt ka la pynmih hadien ba shong bishar ia ka jingujor jong u bah Sdangyoo L Dkhar uba la kam ba u dei uba la thung ia u da ka KHADC kum u Council Agent ban khrong khajna bad ban peit ia ka ‘KHADC’s Mineral Transport Challan Check Point/Royalty Check’, bad ia katei ka mukotduma la pynkut noh mynta ka sngi.
U bah Dkhar u la ujor sha ka High Court ba ki ophisar ka sorkar jylla ki wan ban pynthut ia ka jaka khrong khajna kaba u pyniaid ma u.
Ka High Court ha ka jingshong bishar jong ka ka la kyrngah khlieh ruh ia ka jingioh bor ka KHADc ban thung Council Agent ban buh khyrdop bad ban khrong pisa na ki kali.
Ha kaba ia dei bad ka jingai jingmut kaba la ong ba ka pisa jong ka KHADC ka bun kaba lait ei sharud na kata ka daw la buh ia ka khyrdop khrong khajna ka Court ka la ong ba ka KHADC ka don hok ban leh ia katei ka kam tang lada ka aiñ ka shah ia ka.
Lah ban kdew ba ha kylleng ki jaka kum ha Majai, South West Khasi Hills bad dang shen ha Bañiun , Upper Shillong ka KHADC ka la pynieng ia ki khyrdop khrong khajna jong ka ha kaba la khrong pisa na ki kali kiba kit mar kiba iaid lynti lyngba katei ka jaka naduh ki kali kit maw kit shyiap bad wat ki kali kit phan kit khaw ruh.
Lah ruh ban kdew ba ha ka jingleit jurip u nongthohkhubor ia katei ka jaka khrong pisa kaba don ha Bañiun la lap ba ka KHADC ka la buh ia katei ka khyrdop ban pyniaid da katei ka juh ka kyrteng u bah Sdangyoo L Dkhar na bynta lai snem.
Shillong, 3 Jymmang:U KK Sharma Director General jong ki shipai BSF, ula leit jngoh mynta ka sngi ia ka Pyrdiwah, ha kaba ula ia kynduh bad ki nongshong shnong jong katei ka shnong Khappud bad ka jingleit jongu, ka long ban ia kynduh ia ki briew, haduh jong ka jing ia phiah jaka, kaba dang shen hapdeng ka India bad ka Bangladesh lane ka Land Boundary Agreement.
U la leit jngoh ruh ia kawei ka shnong kaba dang sah dien kaba don ha ki bynta jong Harai kaba don ha East Jaintia ha shwa ba un leit ban ai jingkren ia ki shipai BSF ha Sainik Sammelan kaba don ha BSF HQr shillong iathuh ki khubor.
U Sharma haba ai jingkren sha ki shipai BSF ha kane ka sngi u la kyntu ia ki ba kin long borabor kiba husiar ha ki jaka khappud bad ban pynkhlain shuh shuh ruh ia ka jingpahara jong ki, u la kyntu ba dei ban buh noh ruh ia ka Skill Development Program na ka bynta ki briew kiba don hajan khappud khnang ba kin ioh ka jinghikai kaba biang khnang ba lah ban pynrung kam ia ki.
U K.K.Sharma u la ai ruh ka jingiaroh ia ki BSF jong ka Gumaghat kiba la ai jinghikai computer ia ki khynnah kynthei ba la kham heh jong kane ka shnong bad ruh ia kiba shong basah hajan khappud.
La iathuh ba u la sam mit mit ruh sha ki nong shong shnong bad u la iakren ruh bad ki.
Namar ka jingkwah ban iarap ia ki briew kiba shong hajan khappud, u Sharma u la kyntu ia ki shipai BSf ba kin don borabor ia ka mynsiem shipara bad ban don ka jingiadei kaba jan bad ki nongshong shnong, u la ong kane kan pynduna ia ki nongkam sniew bad ia ki kam sniew ha ki khappud border.
Ki tyllong khubor kila iathuh ruh ba haba u la mut ban wan phai sha shillong u la leit ban jngoh ruh ia ka skul Ram Krishna Mission Higher Secondary School kaba don ha Cherrapunjee, haba ai jingkren sha ki khynnah kane ka skul u la pynshlur ia ki ba kin rung sha ki kam shipai.
Shillong, 3 Jymmang: Ka Shella –Bholaganj C&RD Block ka dei ka Block kaba khyndiat tam ban pynrung kyrteng Aadhaar Nombar.
Ha katei ka Block na ka 50,554 ngut ki nongshong shnong kiba la rung kyrteng ha u Aadhaar ki don tang 273 ngut bad haba kheiñ kyllum ka long tang 0.54%.
Nalor ka Shella-Bholaganj pat ka Mylliem C&RD Block ka dei sa kawei pat ka Block kaba don khyndiat ngut ki ba rung kyrteng ha u Aadhaar ha kaba na ka 74,578 ngut ki nong shong shnong kiba la pynrung kyrteng ki don 6,197 ngut bad haba kheiñ kyllum ka long 8.31%.
Ha Mawsynram C&RD Block na ka 51,966 ngut ki nongshong shnong kiba rung kyrteng ki don 9,331 ngut kaba mut 17.96%.
Ha Mawkynrew C&RD Block na ka 41,775 ngut ki nongshong shnong kiba la rung kyrteng ha u Aadhaar ki don 3447 ngut kata 8.25%.
Ha Pynursla C&RD Block haduh ka 8 tarik u kyllalyngkot ki don 7708 ngut kiba rung kyrteng na ka 55,313 ngut ki nongshong shnong (13.94%).
Katba ha Laitkroh C&RD Block pat na ka 31,176 ngut ki nongshong shnong kiba la rung kyrteng ki don 3739 kaba mut 11.99%.
Kane ka long katkum ka jingioh jingtip na ki bor pyniaid District jong ka East Khasi Hills.
Ha ka jingiakren bad ki lad khubor ka Additional Deputy Commissioner (ADC) kong Paleisha Lawai ka la iathuh ba ki don katto katne tylli ki shnong ha Mawryngkneng bad Mawphlang C&RD Block ki paidbah kim treh ban pynrung kyrteng ialade ha u Aadhaar nombar bad ki kwah ban ioh jingshai shuwa.
Ka kong Lawai ka la iathuh ba la hap ban pynsangeh noh shuwa ha kitei ki ar tylli ki Block namarba ki paidbah ki kwah ban pynshai paidbah shuwa.
Hynrei ka la ong ba don ki jaka ba ki paidbah ki sngewthuh bad ki tip ia ka jingdonkam u Aadhaar Nombar khamtam kito kiba pule shabar jylla bad ki tip ia ka jingiadei u Aadhaar Nombar bad ki skhim paidbah.
Shillong, 3 Jymmang: Ka Meghalaya High Court mynta ka sngi ka la hukum ba ka KHADC kaba dei kawei na ki lai tylli ki Autonomous District Council ha kane ka jylla kam lah ban pynieng ia ki khyrdop khrong khajna jong ka ia ki kali ba kit marpoh khyndew.
Ha ka jingtian bishar mynta ka sngi ka High Court ka la pynmih rai ba ka jingkhrong khajna ka KHADC lane ka jingbuh khyrdop khrong khajna jong ka ia ki kali ba kit marpoh khyndew ka dei ka bym shym la ioh bor lane ka bym shym la ithuh da ka Aiñ lane kam dei kaba don hok ha ka riti synshar.
Ia katei ka hukum ka High Copurt ka la pynmih hadien ba shong bishar ia ka jingujor jong u bah Sdangyoo L Dkhar uba la kam ba u dei uba la thung ia u da ka KHADC kum u Council Agent ban khrong khajna bad ban peit ia ka ‘KHADC’s Mineral Transport Challan Check Point/Royalty Check’, bad ia katei ka mukotduma la pynkut noh mynta ka sngi.
U bah Dkhar u la ujor sha ka High Court ba ki ophisar ka sorkar jylla ki wan ban pynthut ia ka jaka khrong khajna kaba u pyniaid ma u.
Ka High Court ha ka jingshong bishar jong ka ka la kyrngah khlieh ruh ia ka jingioh bor ka KHADc ban thung Council Agent ban buh khyrdop bad ban khrong pisa na ki kali.
Ha kaba ia dei bad ka jingai jingmut kaba la ong ba ka pisa jong ka KHADC ka bun kaba lait ei sharud na kata ka daw la buh ia ka khyrdop khrong khajna ka Court ka la ong ba ka KHADC ka don hok ban leh ia katei ka kam tang lada ka aiñ ka shah ia ka.
Lah ban kdew ba ha kylleng ki jaka kum ha Majai, South West Khasi Hills bad dang shen ha Bañiun , Upper Shillong ka KHADC ka la pynieng ia ki khyrdop khrong khajna jong ka ha kaba la khrong pisa na ki kali kiba kit mar kiba iaid lynti lyngba katei ka jaka naduh ki kali kit maw kit shyiap bad wat ki kali kit phan kit khaw ruh.
Lah ruh ban kdew ba ha ka jingleit jurip u nongthohkhubor ia katei ka jaka khrong pisa kaba don ha Bañiun la lap ba ka KHADC ka la buh ia katei ka khyrdop ban pyniaid da katei ka juh ka kyrteng u bah Sdangyoo L Dkhar na bynta lai snem.
Shillong, 03 Jymmang:   Ka jingwan khah khah u jumai ha kane ka jylla, ka la pynlong ia ki paidbah ban sngew syier haba ki don ha iing ha sem bad na ka liang ka KSU ka la dawa na ka sorkar ba ka dei ban hikai kumno ban rieh na ban wad jingiada haba wan jia kum u jumai.
Haba pynpaw ia ka jingsngew khia ia ka jingshngain jong ki paidbah, ka Khasi Students Union (KSU) ka la aiti ia ka dorkhas mynta ka sngi ha u PW Ingty u Principal Secretary ka Disaster Management ba ka sorkar ka dei ban ai jinghikai ia ki khynnah skul bad ki samla pule kolej bad ruh ia ki ophis sorkar kumno ban iada ban lait haba don kum kane ka jingjia.
Haba kren ha ki nongthoh khubor, u Bah Donald V Thabah  u la ong ba ka seng ka dawa ba ka sorkar ka dei ban pynlong ia ka jingai jinghikai ha ki skul, kolej ban pynshai paidbah khnang ba kin tip ia ka lad haba wan jia ryngkhat kum ka jingwan ka bor mariang.
“Ki paidbah ki la kylla long ki nongpeit kai haba don ka jinghikai ne pyni ia ka jingiarap ba la leh ha kylleng ki jaka da ki SDRF, NDRF.Ka la dei ka por ia ka sorkar ba kan leh da kawei ka lynti ban ai ia ka jinghikai ia ki paidbah", u la ong.
Na ka liang u Ingty u la pynthikna ha ka KSU ba ka sorkar kan peit ia kane ka jingai jingmut ka seng.
Shillong, 4 Jymmang:Ka Meghalaya Board of School Education kan pynbna ia ka resol jong ka HSSLC examination ha ka 9 tarik u jymmang ha ka por 10 baje mynstep lane ki samla pule ki lah ban peit ia ka resol jong ki ha ka website www.
mbose.
in, www.
megresults.
nic.
in, www.
indiaresults.
com, www.
resultsout.
com, www.
knowyourresults.
com, www.
exametc.com, www.
jagranjosh.
com.
Lane ki lah ban ioh ia ka resol jong ki da kaba SMS <MBOSE12S> space <Roll No> sen sha u 5676750.
Shillong, 04 Jymmang:Ka Federation of Khasi Jaintia Garo People (FKJGP), Mawlai circle mynta ka sngi ka la iakynduh ia u Deputy Commissioner ka East Khasi Hills Bah Peter S Dkhar ban dawa ba u dei ban shim khia ban hukum ban shna painkhana noh ha phyllaw ka FCI namar ba ka long kaba isait met bad khlem akor nalor ka jingsma na ka jingleit bar pathar ki briew khamtam ki nongniah trok ba wan buh ne kit mar na katei ka jaka.
Ka kynhun jong ka FKJGP Mawlai la ialam da u Bah Marbud Dkhar u president ki la iathuh ba u DC ba ki trok kiba ieng da u lain ki la wanrah ia ka jingpynwit ia ka leit ka wan jong ki paidbah bad ki la pynjaboh da kaba leit bar kulmar nalor ba ki bret ia ki jaboh jabain katba shaba lap ba shem.
Ka FKJGP ka la ong ba nalor ba ki bret pathar ia ki tiar ki tar, ki nongniah trok ki la pynjaboh ia katei ka jaka namar ba ki bamja bad bret pat ia ki jaboh ha katei ka jaka.
Na ka liang u DC u la kular ba un phah ia ki ophisar ban leit peit ia katei ka jaka lem bad ki nongshong shnong bad ka seng ban shna ia ki painkhana.
Ha kawei ka liang, ka seng ka la ong ba bun ki paidbah ka Mawlai kim ioh satia ia u mar reshon watla ka kudam FCI ka shlei smam da u khaw.
Halor kane, u DC, u la ong ba ka dei namar ba ka sorkar ka dang pyntreikam ia ka National Food Security Scheme hynrei u la kular ba un khot ia ka jingialang bad ki nongdielang ban iakren ia kane.
U  DC u la iathuh ba ia u khaw yn sa pynlait ha une u bnai.
Nongpoh, 03 Jymmang:Ki nongialam ka Western Ri Bhoi Dorbar & Social Welfare Organization (WRBD&SWO) ki la pynpaw ia ka jingsngew khia halor ka jingleh shiliang khmat bad lehklet da jong ka sorkar jylla, namar ba kat kum kaba paw lyngba jong ki kot khubor ka thain Ri Bhoi Sepngi, kam shem la paw ha ka list ha kane ka Budget Session ba dang shu dep shen jong ka sorkar jylla.
Katkum ka kyrwoh ba la phah da u Bah Sranly Wahlang, la ong ba ha ka jingshisha ki paidbah ka thain Ri Bhoi Sepngi, ki la dep ban aiti bad register ia ki kot ki sla na bynta ka Civil Sub-Division, hynrei ka long pat kaei kaei kaba lyngngoh ba  ynda la pynmih ia ka list ka thain Ri Bhoi sepngi kam shem la ioh satia.
La ong ruh ba ha ka jingshisha, ka Western Ri Bhoi Administrative Unit, kaba long ruh ka Administrative Unit, kaba nyngkong kaba la plie ha ka 5 tarik u Naitung jong ka snem 1995, hadien jong ka Ampati Sub-Division, hynrei ka long pat kaba lyngngoh ba ha kane ka jingmang kaba mynta kane ka Administrative unit kam shem la paw satia, hynrei la paw pynban da kito ki jaka ki bym pat don wat tang ka Administrative Unit.
Shuh shuh, la ong ruh ba ki paidbah ka Ri Bhoi Sepngi, ki la pynpaw ia ka jingsngewkhia ia ka jingpynslem jong ka sorkar ban kyntiew kyrdan noh ia ka Patharkhmah Police Outpost sha ka Police Station, namar katei ka Police Outpost kadei kaba la slem bha bad ka long ruh kaba donkam palat ban kyntiew noh sha ka Police Station.
La ong ruh ba ka WRBD&SWO, ka la dep ban phah bunsien ia ki jingdawa ban pynsngew ia ka sorkar halor ban kyntiew kyrdan noh ia ka Administrative Unit sha ka Civil Sub-Division, namar kumba ka long mynta ka thain Ri Bhoi Sepngi ka la biang bha ban ioh ia ka Civil Sub-Division bad ki ophis sorkar na ki tnat bapher bapher bad kumjuh ruh ka synjuk ka la ong ruh ba ka Patharkhmah Police Outpost kaba la biang ban kyntiew noh sha ka Police Station, hynrei ia kane ruh la shu ieh noh kumto khlem da pyndep wat ia ka building kaba la biang na ka bynta ka Police Station, hynrei ym tip ia ka daw hato la ka dei na ka jingleh shiliang ka sorkar ne na ka jingkhlem kren da ki nongialam kiba la jied da ki paidbah.
Ym tang katta, hynrei wat ia ki artylli ki skul 10+2 kiba la ai da ka sorkar na ka bynta jong katei ka thain, ia kane ruh imat ka sorkar bad ki nongialam ki khlem shimkhia ban pynbha, namar kumba ka la jia teng ha u snem 2015, ha kaba ki kyhnnah skul ki la shu leit sha skul khlem ki nonghikai.
Kumta na ka liang ka WRBD&SWO ka kyntu ia ka sorkar jylla ban kan shimkhia bad phai khmat lem ha kaban kyntiew ia katei ka thain, namar katei ka thain ka dei kaba don ha khappud bad ka Assam bad lada ka sorkar jylla kam shim khia ban kyntiew ia ka roi ka par, ka long pynban kum ka kabu ia ka sorkar Assam ba kan nangkyntur ia u pud u sam da kaba pynbiet lyngba ki lad pynroi.
Ka WRBD&SWO, ka la byrngem ruh ba kan knieh noh ia kito ki jaka kiba la dep ban ai sha ka sorkar, kam myntoi bad kam don jingmut ban shu iehkai kumto khlem da pyndonkam, namar ki bun ki briew ha katei ka thain kiba ym don jaka wat tang ban shna iing.
Kumta ka seng ka kyntu ia ka sorkar bad ia ki nongmihkhmat kiba la bynshet da ki paidbah ba kin buddien lem ia ki kam pynroi khamtam eh ban pynioh noh ia ka Civil Sub-Division bad kumjuh ruh ban kyntiew kyrdan noh ia ka Patharkhmah Police Outpost sha ka Police Station, pynkut ka kyrwoh na u Bah Sranly wahlang.
Shillong, 3 Jymmang: Ka jingiakhun ha ka elekshon MP shiteng samoi ha Tura Konsti twensi ka long hapdeng ka seng Congress bad ka seng NPP hynrei ha ka jingialap elekshon ka seng Congress pat ka BJP ka la kylla dieng shaiñdoh ha kaba naduh ba ka la sdang ban ialap elekshon haduh mynta ka seng Congress ka la kren pyrshah beit ia ka BJP.Mynta ka sngi ruh ha ka jingialap elekshon katei ka seng ka Dikanchi Shira kaba dei ka kyrtong ha ka jingkren paidbah jong ka, ka la ong ba ka seng BJP ka tip bha ba kane ka jylla ka dei ka jylla kaba bun ki nongshong shnong ki dei ki Kristan bad kam nud ban pynieng kyrtong ha kane ka elekshon MP ruh.
Ka la kynnoh ba ka seng BJP ka dei ka seng kaba thmu ban wanrah ia ka jingiaisih hapdeng ki jaitbynriew bapher bapher bad ka la ong ba ka dei ka seng kaba pyrshang ban wanrah ia ka jingsngew pher jaitbynriew, ka jingsngewpher niam, “Kam nud ban pynieng kyrtong naba ka tip ba ha kane ka jylla kiba bun ki nongshong shnong ki dei ki Kristan, ka dei ka seng kaba pyrshang ban pynpait pynpra ia ka jinglong tylli kawei ka ri" ka la ong.
Ka Dikanchi ka la ther tyngeh ruh ia ka seng NPP naba ka leit ban pyniasnoh ialade bad ka BJP, ka la ong ba haba kylla ia ka jingmut NPP sha ka ktien Hindi ka mut BJP.Ka la iai ban da kaba ong ba u kyrtong ka NPP u Conrad Sangma u dei tang u niangkohnguh ka seng ka BJP bad u hap ban kohnguh ia kano kano ba ka BJP ka ong ia u ban leh.
Ka Dikanchi ka la kren ruh shaphang u Purno A Sangma (kpa u Conrad uba la khlad uba la khlad noh dang shen) ha kaba ka la ong ba u Purno u dei u nongmihkhmat na kane ka thaiñ Lam mihngi uba kwah ban iada kyrpang ia ki Kristan hynrei mynta pat ka seng jong u ka leit ban ia snohkti lang bad ka BJP.Ka la pynkynmaw ia kiba bun ki kam kiba u Purno u la leh ia ka ri Lum Garo hynrei ka la pynkut da kaba ong, “Aiu pat u Purno u la leh tang mar ia mih na ka seng Congress?".
Ha ka jingiaid ialap elekshon jong ka ha East Garo Hills mynta ka sngi la synran ia ka Dikanchi da ka myntri ba peit ia ka tnad Social Welfare ka Deborah Marak kaba dei ruh ka Working President ka MPCC.Ka Deborah ka la don ha syndah jong ka Dikanchi baroh shisngi ha ki lai jaka kata ha Mangsang, Rongjeng bad Sengsak.
Ka Deborah ha ka jingkren jong ka ka la pynsngewthuh ia ki paidbah ba kin mih ryntih ban leit thep ia ka vote jong ki bad shuwa ba kin thep ki dei ban pynshongrim bha ha la ka mon ym ban shah pynbor ha ka bor jong ka pisa ne ha ka jingshah byrngem da ka bor.
“Shim ia ka rai kaba kut jong phi ba phin ym babe hadien" ong ka Deborah haba kren ha kitei ki jingialang ha ki lai jaka.
Shillong, 4 Jymmang:Hadien bala thut u Tranformer ha kane ka jaka sumar ha Laskieñ CHC ka ophis ba dei khmih ka MePDCL ka khlem da shimkhia pat iakane ka jingeh ha kane ka jaka sumar halor ba naka liang ka ophis jong kane ka CHC kala dep ban pyntip bad lah dep phah jingthoh ia ki jingdonkam jong ka.
Te na ka liang ka Khasi Students Union Laskeiñ circle haka jingialam jong u Samla J.Paul Lyngdoh Education Secretary jong kane ka seng ryngkat ki para member kila leit ban iakynduh ia u Bah M.Kurbah Chief Executive Oficer jong ka MePDCL ban iakren halor kane ka jingeh ba kane ka jaka sumar ka la kynduh.
Na ka liang u ne u nong ialam u la ong ba “Ki Nongshong shnong jong kane ka thaiñ ha Laskeiñ Block ki donkam shibun iakane ka Hospital kaba la iarap bad shakri shibun eh ia ki,khamtam ia ki nongpang ba kim donkam ban hap leit shaduh sha jngai bad kala pynsuk shibun wat ia ki para nongshong shnong ki ba don haki thain Block 1 namar ba ka jan ia ki ban wan sumar hangne.
Tangba lada kam don da ka light kam lah hi ruh ban leh eiei khamtam hakane ka juk ba mynta kat kaba ngi leh ruh ngi pyndonkam daka light, kumjuh por miet badum ka shitom ia ki nongtrei ki nurse ki doctor ban sumar iaki nong pang" te naka liang u CEO jong ka MePDCL ruh u ong ba yn sa leh noh hi kyrkieh ia kane ka light bad kan sa shimpor tang katto katne por ban pynbiang ia ki Tranformer bad ia tiar light kiba kane ka Hospital ka donkam, kane ka long katkum ka kyrwoh na u Publicity Secretary u N.Sutnga.
Shillong, 4 Jymmang:Ka myntri kam pohing ka jylla ka la wan mih tang kumba 10 minit eiei ha ka jingialang kaba la long mynta ka sngi ha ka Conference Room kaba don ha ophis u DGP ka jylla.
Katei ka jingialang ka la long ban pdiang ia ki lehnoh GNLA bad ULFA kiba la wan ban pyndem wait haduh 16 ngut.
Ha katei ka jing ialang la kren shi kyntien ar kyntien tang da u DGP ka jylla u Rajiv Mehta ha ryngkat ka jingiadonlang ka kong Roshan bad kiwei pat ki ophisar bad hadien kata la khot ia ki lehnoh ba kin wan ban aiti ia ki tiar ialeh jong ki ha kaba ki la pyndem ia ki tiar ialeh jong ki da kaba aiti ha kti ka myntri kam pohing bad ha u DGP ka jylla bad tang mar ia dep pdiang ia kitei ki tiar ialeh ka kong Roshan ka la mih noh na katei ka jaka khlem kren eiei tang shi kyntien ruh.
Hadien katei ka jingialang ka la kut bad la ailad ia ki nongthohkhubor ba kin ia kren bad kitei ki lehnoh ba la wan pyndem.
Shillong, 4 Jymmang:Mynta ka sngi uwei u pulit jong ka 1stBatallion Bn/C 581 uba la tip kyrteng kum u Ber nard Kharjana (32 snem karta) u la kyllon hajan ka ingsah jong u hi ha Umlyngka.
Utei u pulit u la khlad noh namar ka jing mynsaw jur na ki bynta ka khlieh jong u, la pynkit ia ka metiap sha Civil Hospital, Shillong na bynta ka Post Mortem.
Shillong, 4 Jymmang: Kawei na ki nong ialam ka seng CSWO(I) kaba la tip kyrteng kum ka kong Rosi War ka la kyntait ia ki jingkynnoh pyrshah ia ka kaba la kynnoh ba ka la thok ia 6 ngut ki briew kiba la leit trei sha Chennai.
Lah ban kdew ba ki 6 ngut ki samla kiba ka kong War ka la pynioh jaka trei ha Chennai ki la wan phai sha nongbah Shillong ha ka 12 tarik u iaiong bad hadien ha ka 2 tarik u jymmang ki la ujor ejahar, ha ki pulit kaba ki la kynnoh ba ki la shah thok ha ka kong War kaba ki la kdew ha ka ejahar, ba ka la phah ia ki sha Chennai da kaba kular ban pynioh kam ha kawei ka jaka sah ki Mishonari bad ka la kular ruh ban pynioh lad ba kin nanglah ban bteng ia ka jingpule jong ki shakhmat, hynrei ki la ong ba haba la poi ha Chennai ka kam ba ka la pynioh ka dei pynban ban sah shakri ha ing briew.
Ki la kdew ha ka ejahar, ba haba la poi ha katei ka jaka kim banse ban trei la ka trei katto katne por watla ki la shah lehbeiñ ha ki trai ing ba ai bylla ia ki.
Haba kren pat sha ki nongthohkhubor mynta ka sngi, ka kong War ka la ong katei ka jingkynnoh jong kitei ki 6 ngut ka dei tang ban pynjah burom ia ka bad ka dei kaba khlem nongrim ha kaba ka la pynpaw ruh ka jinglyngngoh kumno ba haba ki la wna phai Shillong naduh ka 12 tarik u aiong ki ujor pyrshah ia ka haduh ka 2 tarik u jymmang.
“Shuwa ban leit sha Chennai ba ka kam –ka dei ka kam ri khyllung na bynta ki kynthei bad ka kam pynkhuid bad ap pahara ( Security guard) na bynta ki shynrang" ka la ong.
Haba la kylli hato ka la ioh jingmyntoi ne ioh pisa ne-em da kaba phah ia ki briew na kane ka jylla ban leit trei sha Chennai ka kong War ka la jubab da kaba ong “Nga la phah nyngkong ia u ba haing jong nga uba la ngop ha ka ijngdih kyiad bad dih drok, bad u la sah bad ki mishonari ha Chennai bad u la kylla kaba mut, dei hadien ba nga iohi ia ka jingkylla ka jinglong jong u ba nga sap hah lang ia kiwei ruh-nga pynlut hi wat ia ka bai leit bai wan jong ki ruh" ka la ong.
Ka kong War ka la byrngem ruh ban leit rujor sha kashari pyrshah ia kitei ki 6 ngut ki briew kiba la ujor FIR pyrshah ia ka.
“Ki la wan kyrpad ia nga ban pynioh kam bad da ka jingisynei nga la iarap ia ki" ka la ong.
Ka kong F.Warjri ka nongap ing jong ka mishonari ka Sarah Suchitra Savariyan, ka la ong ba kam shym la don kano kano ka jingleh bein da ki trai ing , “Nga wan phai namarba nga don ki kam shimet hangne bad ngan leit phai biang" ong ka kong Warjri.
Ka kong Rosi pat ka la ong ba ka jingphah briew jong ka sha Chennai kam dei ba ka don ha kano kano ka kynhun ban pyniaid ia katei ka jingphah briew hynrei ka leh ia katei da ka jingsngew shimet jong ka hi.
“Hynrei naduh kane hi lada ngan phah briew biang ban leit trei sha Chennai ngan pyntip noh sha ki bor District bad ngan shim ruh ka jingtip lang jong u SP" ka la ong.
Ka Savariyan, pat kaba dei ka nongaikam haba ia kren bad ki lad khubor lyngba ka phone ka la ong ba ka kong Rosi War ka dei ka nongtrei mon sngewbha bad kam shym la don jingioh nong ne ioh pisa eiei da kaba phah briew sha Chennai hynrei ka dei ka jingleh isynei jong ka ia kiba duk ba kin ioh bylla.
Ka Savariyanin ka la ong ba kan ai ia ka bam ban pyndap ia ka pliangja ki nong Shillong hynrei lada ki pynmih pat ki jingkynnoh kiba har rukom lane ban kynnoh ba khaii briew kan hap ban iakhun ban pynksan la ka hok wat da kaba ujor ba dei ban siew bai mynrain khmat ruh.
Shillong, 4 Jymmang:U dkhot jong ka seng kieng atiar HNLC, ia uba la tip kyrteng kum u Korlandar Nongsiej, 24 snem ka rta ia uba la ju khot sin Bahduh myn ha ka 3 tarik Jymmang 2016, u la wan pyndem wait ha khmat ki pulit ka Lum diengjri Police Station, Shillong.
Ki tyllong khubor kila iathuh ba u Korlandar u la pyniasoh ialade sha kane ka kynhun naduh u snem 2014 jong u bnai Risaw.
La iathuh ba u la don ha Nunsara bad Puthisara ki jaka kiba don ha Bangladesh haduh ka 2 tarik, jymmang 2016.
Shuh shuh la iathuh ruh ba u la ioh shibun ki jinghikai ha kaba iadei bad ki tiar ialeh.
U trei hapoh ka jingialam jong u Phrangkupar Diengdoh.
Ki tyllong khubor kila iathuh ruh ba u la phet na Puthisara ha ka 1 tarik, jymmang 2016 bad jam ia u pud border bad uwei pat u nong Bangladesh na Dawki.
Shillong, 04 Jymmang:Ka kynhun kieng atiar ka Garo National Liberation Army (GNLA) ka la duh la dam syndon ha North Garo Hills ha kaba baroh ki dkhot jongka, ki la wan pyndem wait lut mynta ka sngi hakhmat ka Myntri kam pohiing ka jylla ka Kong Roshan Warjri ba la don lang u DGP u Rajiv Mehta bad kiwei ha ka ophis heh duh ki pulit ha Shillong.
Baroh ki don 16 ngut kiba la wan pyndem wait hapoh ka jingialam u Area Commander u Philiport D Shira ba khot sin Rakban kynthup ar ngut ki ULFA bad baroh ki dei  na North Command ba hap ha ka North Garo Hills.
Kine ki ehrang ka GNLA ki la wan pyndem ryngkat ki tiar ialeh jongki da kaba ai daw ba kim iahap shuh ia ka rukom treikam ka GNLA.Kiba wan pyndem wait ki long u Serejing ba khot sin Kdeing N Sangma kum u Dy Commander, Chicko A Sangma ba khot sin Indian, Dy Commander, Oprai Osom ba khot sin Horinath Rabha (sergean) ka ULFA, Sengbarth K Marak ba khot sin Nengman (ULFA), u Nikseng Ch Sangma ba khot sin Robot, Abikpil Ch Marak ba khot sin Walseng, Lando G Momin ba khot sin Bilbar, Chandro N Sangma ba khot sin Rakam, Sengrik M Sangma ba khot sin Kerika, Jil C Marak ba khot sin Kalmut, Anurag S Sangma ba khot sin Mike Aubry ba la pyndep graduate, Tengrak R Marak ba khot sin Saljong, Lekston A Sangma ba khot sin Dangtap, Bairut M Sangma ba khot sin Tangbang, Talrik N Sangma ba khot sin Jasbel lane Lambu.
Kine ki dkhot ehrang ka GNLA ki la wan pyndem hadien ba la iasyllok bad ki nongialan niam, ki seng bhalang nalor ka jingtrei borbah ka Operation Hillstorm-3 jong ki pulit bad ka jingiatreilang jongg ki paidbah, la ong u DGP.Ki tiar ialeh ba la aiti lang ki long AK (4), INSAS (1), Carbine (1), Pistol (6), Grenade (1), Handset (4), ID Card (5), SIM Card (19).
“Ngi sngewnguh ia ki nongialam niam, kynhun sengbhalang, ki paidbah ka Garo Hills kiba la shim khia ban ialam ia kine ki samla sha ka lynti kaba beit hadien ba ki la shah ialam bakla", la ong u Mehta.
U la ong ba ha kine ki lai bnai ba la dep, ki pulit ka jylla ki la tei ia ka nongrim ban iatreilang bad ki paidbah ha baroh ki shnong ha Garo Hills ban pynsngew ia ka sur jong ki sha ki lehnoh ban wan noh sha ka lynti ba beit.
Ha kajuh ka por, u la ong ba ka   Operation Hillstorm-3 jong ki pulit kan iaid treikam ha Garo Hills ryngkat ki SWAT bad SF-10 bad CAPE.“Ngi sngewthuh ba la ka lynti ba iaid ka long kaba bakla, ngi la kwah ban wan noh sha ka lynti kaba thymmai", la ong u Anurag S Sangma uwei na ki dkhot ba la pyndep ia ka jingpule graduate.
U la iathuh ba ki dkhot ka GNLA katkum ka jingtip jongu kim don shuh ha North Garo Hills bad ki la lut da kaba wan pyndem lut mynta.
“Ia ngi la ai jinghikai ha lum Durama bad la iarap ia ka seng GNLA da ka ULFA, NLFT", la bynrap u Anurag.
U Anurag u la ong ba ka seng ka ioh pisa da kaba dawa na ki nongtrei sorkar, ki nongkhaii da kaba buh dor katkum ka jingheh kyrdan jongki.
Ia ka pisa la aiti pat sha u shipai rangbah ka seng u Sohan D Shira.
U la iathuh ba ka jingai pisa kam long kaba biang ia ki dkhot namar ba la shu ai tang ka bai sha ne pocket money hynrei kim ioh tulop.
Kumjuh u Area Commander u Philiport D Shira u la ong u la ong ba ka daw ka jingwan pyndem wait ka dei namar ba ki la ngiah ban don ha kane ka seng bad ki la kwah ban wan sha ka jingim ba thymmai.
Katkum kine ki dkhot ka GNLA, ka jingwan pyndem ka long shi bynta na ka jingtieng namar ka jingkhynra ki pulit bad ruh ka jingbym urlong ka jingap slem ban pyntreikam ia ka jingsangeh iasiat bad ka sorkar.
Shillong, 4 Jymmang:Ki paidbah nong shong shnong ka Maw phlang ki la shim ia ka rai ban pyrshah ia ka jing pyntreikam ia ka bynta ba lai jong ka the Greater Shillong Water Supply Scheme bad ki la byrngem ban ujor da ka PIL pyrshah ia ka tnad PHE namar ba kam lah ban ai jingshai ia ka halor ka jingkynnoh ba kam lah ban pynbiang ia ka umdih kaba khuid ia ki paidbah katei ka thaiñ.
Ryngkat ryngkat ka jing ujor PIL ki nongshong shnong.
U General Secretary ka Seng Samla Shnong Mawphlang u bah A Lyngdoh u la ong ia katei ka rai, la shim namar ba ka tnad PHEkam shym lalah ban pynurlong ia ka jingdawa u paidbah ha ka 27 tarik u iaiong.
Lah ban kdew ba ha ka 27 tarik u iaiong ki paidbah ka Mawphlang ki la khih bitar bad ki la iaid pyrshah sha ka ophis ka PHE ban pynpaw ia ka jingpyrshah halor ka jingkynnoh ba la sam sha ki da ka um ka bym khuid.
Ha ka jingialang ba la pynlong da ka Seng Samla Mawphlang ha madan Mawphlang u Junior Engineer ka PHE, u bah Pyndap Wahlang u la ong ba ka jingkylla rong ka um ka de namarba ka dang don ka jingbujli paip um bad ba ka dang don ka jingpynkhuid ia ka um shuwa ban sam sha ki paidbah.
U la ong ruh ba ka daw ka dei ruh na ka jingjur slap palat ha kine ki khyndiat sngi ba la dep.
Hynrei ki nongialam Seng Samla ki la ong ba ki jingkren u JEka PHE ki dei ki bym don nongrim namarba ka um ka long kumjuh naduh shuwa ban wan u slap.
Utei u Enjiniar u la pynshai ruh sha ki paidbah ba ka sorkar ka la mang T.7.5 klur tyngka ban sam um sha ki paidbah ka Mawphlang,Mawngap bad Marbisu hynrei la phah biang sha ka tnad Planning ba kan pynheh ia ka jingmang pisa , hynrei ki nongialam Seng Samla ki la kynthoh biang ia ka jingkren u JE ha kaba ki la ong ba ym shym la mang tang T.7.5 klur tyngka hynrei la mang T.7.89 klur tyngka.
U General Secretary ka Seng Samla u la ong ruh ba katkum ka jingtip ba la ioh lum la mang ban pyntreikam ia katei ka skhim naduh u snem 2009 bad la khmih lynti ban pyndep hapoh u 2012 hynrei haduh mynta ym shym la sdang ia ka kam.
Ki paidbah kim shym la hun ia ka jingpynshai u Enjiniar ka PHE bad ki la rai ban lum jingtip lyngba ka RTI bad ban tohkit CBI halor katei ka kam.
Shillong, 04 Jymmang:Wat la kam don unit ne tnad eiei ruh sha Garo Hills hynrei ka KHNAM ka la shim ia ka rai ban kyrshan tyngeh ia u Conrad K Sangma ha kane ka elekshon MP shiteng samoi na Tura kaban long ha ka 16 tarik mynta u bnai.
Ha ka jingialang jong ka  party kaba long shen, ka la rai ban phah ka jingkyrshan ba pura sha u kyrtong ka NPP, u Conrad K Sangma u ban ia ai reng ha kane ka elekshon shiteng samoi na Tura sha Lok Sabha ka ban long shen, la ong u General secretary ka KHNAM Bah Batkupar Wahlang ha ka jingpynlait kyrwoh.
U la ong ba ka KHNAM ka kyntu ia ki nongthep vote ka Tura ban ai ka jingkyrshan ba pura ia une u kyrtong ka NPP, bad kyrmen ba u Conrad K Sangma un ioh ia ka jingjop bad ngi kyrmen ruh ba kane ka jingjop kan long ka jingkyrmen ia ka jylla hi baroh kawei haka ba bun ki liang.
Shillong, 5 Jymmang:Ka District Election Officer and Returning Officer, jong ka West garo Hills, Tura ka la pyntip ba katkum ka jingpynbna kaba la pynmih ha ka 28 tarik, Lber 2016 ia kaba la pynmih da ka Election Commissioner of India, la ong ba la mana pyrshah ia kino kino ki jingpyntip ia ki nongjop elekshon, kaba long ha shwa ne hadien ka jingiathep vote lane ban kylli ia ki nongthep vote iano ki thep hadien ba kila mih na Poling Station, ha kaba iadei bad ka Bye-election jong ka 2- Tura (ST) Parliamentary konstitwensi naduh ka por 7 baje mynstep haduh ka por 6 shiteng mynmiet ka ban long ha ka 16 tarik, Jymmang 2016.
Shuh shuh katkum ka section 126 (i) (b) jong ka R.P.Act 1951, kino kino ki jingpynmih shaphang ka election kynthup ia ka result la khang pyrshah haduh kumba 48 kynta eiei, kiba dei ki kynta kiba kut jong ka jingthep vote iathuh ki tyllong khubor.
(MIPR).
Shillong, 05 Jymmang:Ka Synjuk Ki Nong synshar Shnong Ka Bri u Hynniewtrep (SNSBH) ka lah ban ap shwa haduh ban kut ka elekshon shiteng samoi ban iakren bad ka jingsngap mynthi ka sorkar u Mukul Sangma halor ka jingdawa jongki ban weng noh ia ka jingbuh kyndon ia ki nongtrei sorkar ban bat kam Rangbah Shnong.
Katkum ka jing iakren bad ki nongialam ka SNSBH, ki la ong ba ka synjuk haduh mynta kam pat ioh jubab eiei na ka sorkar jylla halor ki jingdawa jongka khamtam ha kaba iadei bad ka jingbuh por ba kan ai ia ka jubab jongka ha u Jymmang kaba la dei mynta ka taiew halor ka jingweng noh ia ka kyndon ba la buh ia ki shakri sorkar ban ai jingtip sha ka sorkar haba ki bat kam hapoh shnong ne ha kino kino ki kynhun lait noh ha ka kynhun niam.
“Ngim pat ioh jubab eiei na ka sorkar jylla halor kane ka bynta.
Ka jingbuh por ia ka sorkar ka la dei mynta u bnai hynrei namar ka jingdon noh ka elekshon Tura, ngi hap ban peit hadien ba la dep kane ka elekshon", la ong u general secretary ka SNSBH Bah RL Blah haba iakren mynta ka sngi.
Ha ka jingialang ha ka 6 tarik Lber  ba la dep, ka SNSBH ka la ai por biang ia ka sorkar jylla ba kan pynurlong noh ia ka Village Administration Bill (VAB) ka KHADC bad ban pyndam noh ia ka jingpynbna ban pan kyrteng ia ki nongtrei sorkar ba bat bam Rangbah shnong hapoh ar bnai kaba la kut mynta u Jymmang.
“Lada ka sorkar kam leh ia kine ar tylli ki mat, ngin pynlong biang ia ka jingiakhih paidbah", la maham u president ka SNSBH u Dr Werlok Kharshiing hadien ba la wai ka jingialang ha katei ka sngi ha Jaiaw Lumpyllon Dorbar Hall.
U Dr Kharshiing u la ong ba ka jingpynslem ia ka VAB ka dei ka jingleh ka sorkar ban shu pyntud kai ia ka por bad kim shim khia satia.
Na ka liang ka SNSBH ka la ong kumba ju long baroh shi katta ha kine ki 30-40 snem, ha kaba kam ju don ka jingpan jingtip na ka sorkar ia ki nongtrei sorkar ban bat kam Rangbah Shnong, bad balei ka leh khyllah ha kane ka kynti.
Kiwei ki mar ba ka SNSBH ka dawa ia ka sorkar ba kan sa ujor da ka dorkhas halor ka rai ka High Court ban shah ia ka MUDA ban tuklar shabar ki jaka ka Municipal.
Shillong, 05 Jymmang: U Secretary ka Hima Nongspung u Bah Micheal Nongspung u la ujor sha ka Deputy Commissioner ka Ri-Bhoi district halor ka jingkynnoh ba uwei u Bishnu N Sangma uba dei na Barigaon, Kamrup district ka Assam, u la wan shim jaka ha thain New Balakhawa kaba hap hapoh ka Hima Nongspung.
Ha ka jingujor ba la phah sha ka DC u Bah Nongspung u la ong ba u Bishnu u la shim ia ka jaka kaba heh palat ar akar bad u la pom ia ki dieng baroh.
“U Bishnu N Sangma u la shim ia ki jaka khlem ka jingtip ne ai bor ka Hima bad ha ka 3 tarik mynta u bnai, u la pom lut ia ki dieng", la ong u  Bah Micheal.
U Secretary ka Hima Nongspung, u la ong  ba kane ka jingleh jong u Bishnu ka long pyrshah ia ka Ain Bat Khyndew ki trai jaka ne ka Meghalaya Land Transfer Act 1971 kaba la khang pyrshah ia uno uno nabar jylla ban shim jaka khlem ka jingbit na ki bor ba dei peit.
“Une u Bishnu u la wan kam ia kitei ki jaka ha ka 22 tarik Lber ba la dep khlem kano kano ka jingtip ka bor hima kaba dei ka nongpeit ia ka jaka puta", la ong u Bah Micheal.
Ia kane ka jingujor la dep phah kham mynshwa ruh sha ka DC Nongpoh hynrei namar ba kam shym la leh eiei, na ka liang u Bah Nongspung u la phah kopi noh sha ka myntri kam pohiing ka jylla, sha u Chief Secretary bad ruh ia ka District Council.
Shillong, 05 Jymmang:   Ka dor jong ki mar rep khamtam u synsar bad sla tyrpad ka la kham hiar dor mynta u snem haba ianujor bad myn shem snem ha ka Iew dielang (MECOFED) ha Mawiong.
Ha ka jingiakren bad uwei u malik thied synsar bad sla tyrpad ha Iewdielang mynta ka sngi, u  Aminder, u la ong ba mynta ka dor jong u synshar ka long T.70 haduh T.75  shi kilo kaba mut T.7500 shi kwintal.
Kane ka dor ka shong katkum ka jingong u malik, ka dor ka shong katkum ka jingbha jong u mar.
“Uba bha u kham rem dor bad uba kham sniew u kham duna dor.
Uba shi nombor ka dor ka long T.75 shilo hynrei ba ar number ka dor ka long T.70 shi kilo", la ong une u malik uba khaii synsar la bun snem bha ha kane ka jylla.
Haba kylli kaei ka daw ba ka dor u synsar ka hiar dor ha une u snem, u la ong ba ka daw ka long namar ba dang bun u mar bad nakata ka daw, ka dor ruh ka kham hiar hynrei haba duna u mar, ka dor ka la kham kiew.
U synsar ba kham bha u wan na thain Jaintia, na Bhoi bad katto katne ki bynta na East Khasi Hills.
Mynshem snem, ka dor jong u synsar ka la poi sha ka 90-95 shi kilo.
Hynrei, katkum ka jingong une u malik, ka dor ka lah ban kiew ruh hadien ba la kham duna u mar.
“Ngi pyniaid iew sha baroh ki bynta ka ri India", u la ong bad u la bynrap da ki phew trok shi sngi la pyniaid synsar nangne sha bar.
Haba twad jingmut la u don jingtip ne em ba ka long kaba shisha ba ka sorkar kan khang noh ia u synsar, u la ong ba um tip eiei namar ba kumno ka sorkar kan khang haba ka ioh khajna na u synsar bad um don satia ka jingiadei kum u dewiong ba pynjot ia ka mariang.
Ha kawei ka liang, u la ong ba ka dor sla tyrpad ruh ha kane ka kynti ka kham hiar dor.
"Mynta ngi thied sla 25-26 tyngka shi kilo".
Ka dor jong ka sla ruh la thied katkum ka jingbha bad ka jingsniew jongka.
Shillong, 05 Jymmang: Ka CSWO  ka la sngew bitar jur ia ka jingioh jamin kyndit u DTO (District Transport Officer) ka Jowai,West Jaintia Hills District, u C Khonglam uba la shah kynnoh leh beijot ia ar ngut ki khunruit ba dang 14 bad 12 snem naduh u snem  2014 haduh u Naitung 2015 haba ki dang sahlang bad u.
Katkum ka khu bor ba la pynlait da ka president ka CSWO Kong Agnes Kharshiing ka la ong ba une u DTO u la ioh jamin san sngi kaba la kut haduh ka 3 tarik Jymmang 2016 bad haduh mynta ka 5 tarik Jymmang, 2016, u IO (Investigating Officer) jong kane ka mukotduma bad u  PI (Prosecuting Inspector) kim shym la pyntip sha ka Kashari ia ka jinglong jingman jong kane ka hukum ha ka 3 tarik Jymmang 2016 bad la iathuh ia kane sha ka seng da u  IO bad u PI Jowai mynta ka sngi ha Jowai.
Kane ka dei ka jingioh jamin u nongleh beijot ia ar ngut ki khyn nah rit, ka dei ka kam runar bah hynrei kaba lyngngoh ka long ba u la ioh jamin noh tang hadien san sngi.
Ka CSWO ka la ong ba ha ka ejahar, une u briew man ka miet u la pynbor ia ka lok bad ka khun ban dih kyiad bad u peit phlim khlem akor hakhmat jongki bad u la leh ia kane ka kam sang bad haba kine ki khunruit ki pyrshah, u tied u bom ia ki bad byrngem ia ki.
Ka niakha jong kine, ka la tip ia kane ka jingjia hadien ba ki iathuh ia ka hadien ba la khlad noh ka kmie jongki ha ka 15 tarik Risaw 2015, haba kine ki khynnah ki leit ban sah noh bad ka bad suki suki ki la iathuh ia ka bad ka sa tip bad na kata ka daw, ki sa slem ban ujor, ha kaba la ujor ha ka 22 tarik Iaiong 2016.
Ka CSWO ka la sngew khia ba une u nongleh beijot un nym shah kem hadien ba u la ioh jamin kaba la kut noh ha ka 3 tarik Jymmang 2016, haba kam don ka hukum na ka Kashari kaba la pynmih sha ki pulit.
"La iathuh ia ngi ba u IO u la buh ia ka jingujor hynrei ym pat tip ia kita ki jingujor jongu ia ka hukum", la ong ka Kong Agnes.
Wat u nongniah kali u Phrangchwa Mulieh uba la leh beijot ia kawei na ki khynnah, u la jah klep bad ka CSWO ka dawa ba ka dur jongu dei ban pynmih paidbah khnang ba ki briew kin tip ban pyntip sha ki pulit ban kem.
Ka CSWO ka dawa ba ka sorkar jylla ka dei ban shim khia ia kane ka kam beain kaba pohjait tam ia ki khynnah kaba dei ka jingpynkhein ia ka hok briew man briew.
“Ka sorkar ka dei ban thung ia u nongiasaid ain uba kitkhia khnang ba kum kane ka jingjia kan nym long kaba jem ia kito kiba leh", la ong ka President ka CSWO.Shillong, 4 Jymmang: Ka sorkar ka la pynbna ban sam sha ki paidbah da u khaw tad dor uba ki lah ban ioh tang T.3 tyngka shi kilo bad ia kane ka skhim kaba la tip kum ka National Food Security Act la pynbna ha u snem 2013.
Naduh ba ka sorkar ka la pynbna ia katei ka skhim haduh mynta ki paidbah ka jylla khamtam ha East Khasi Hills District kim pat ioh mad ia utei u khaw T.3 tyngka watla don katto katne tylli ki jaka kiba la pyntreikam ia katei ka Aiñ.
U Rupang mynta ka sngi u la ioh ban ia kren bad u Deputy Commissioner ka East Khasi Hills District u bah Peter S Dkhar ban wad jingtip lano yn sam sha ki paidbah ia utei u khaw T.3 tyngka.
U DC u la ong ba ym pat shym la lah ban pyntreikam ha ki sngi ba ladep namarba ka dang don ka jingpynrung kyrteng shuwa bad hadien la sam pat ia ki Card sha ki paidbah, hynrei u la ong ba yn sdang noh ban sam ia utei u khaw T.3 tyngka hapoh East Khasi Hills naduh mynta u bnai.
Katkum ka jingiakren bad u DC u la ong ba ka dor ba ki nongdie ki dei ban die beit thik sha u paidbah ka long T.3 tyngka shi kilo, bad ka jingioh khaw jong ki ka shong katkum ka jingdon ki khlieh briew ha ka ing kumba la paw kyrteng ha ka Card.
Ka rukom bhah khaw ha katei ka skhim ka long ba shi khlieh briew kin ioh 5 kilo ha kawei ka ing ha ka dor T.3 tyngka.
Lah ban kdew ba ka National Food Security Act 2013 ka dei ka aiñ ba ka sorkar India ka la thaw da ka jingthmu ban pynioh ia ka bam ha ka dor kaba tad ia ki nongshong shnong ka ri India.
Ia katei ka aiñ la wanrah ha ing dorbar bah ka ri ha ka 22 tarik u nohprah, 2011 bad la ioh jingmynjur na u President ka ri ha ka 5 tarik u naitung, 201 bad la pyntreikam ia ka naduh ka 12 tarik u nailur, 2013.
Kiba bun ki jylla ki la sdang ban pyntreikam ia katei ka Aiñ naduh u 2015.
Katei ka aiñ ka kynthup naduh ka Mid Day Meal, khaw rashon (PDS) ha kaba ha ka jingsam khaw rashon la mang 75% ban pyntreikam ha nongkyndong bad 50% ha sor.
Shillong, 5 Jymmang: Hadien 6 bnai ba u la shong ha phatok ( District Jail) la pyllait noh ia uwei u samla uba shah kem na ka daw ba u tuh pisa bad la pyllait ia u ha ka 2 tarik mynta u bnai ha ka por 7 baje mynmiet.
“Hadien ba la wan na Court, ka Magistrate ka la pyllait noh ia nga ban leit sha ing ha ka por 7 baje" ong u Borlangsius Mar weiñ haba kren sha ki nongthohkhubor.
Haba la kylli hato don ne-em kiba haing hasem jong u ha katei ka por kiba wan shaw ia u “Em ym don ba tip na ing, nga mih marwei hi, ki ong ba la pyllait hynrei ki ong ba nga hap ban dang wan hajir biang ha ka 1 tarik" u la ong.
U la iathuh ba la pyllait ia u ha ka por 7 baje mynmiet, la kylli na u naei u ioh pisa ban leit phai ing “Ngam don pisa eiei ruh em u ai bai kali u Jailor ia nga T.50 tyngka" iathuh u Borlang.
Utei u samla tang mar ia lait na phatok ha katei ka miet um shym la leit sha shnong lajong sha Shilliang Dongki hynrei u la leit sha Bhoi Rymbong sha Mawit sha ing kiba haing jong u kiba sah hangtei namarba u tieng ban leit phai sha Sohiong ioh ki wan thwet ki lain gut ki paralok jong u kiba ia donkti lang ha ka kam tuh (u Simon Kyrsian, Johny Kharsni bad u Arbor Kyrsian).
Haba u la poi sha ing kiba haing ha Bhoi rymbong la pyntip ia ka jingwan poi jong u sha ki kmie ki kpa kiba don ha Sohiong bad ha ka sngi kaba bud ki leit shaw ia u bad la ialam ia u sha ki bor shnong.
Shillong, 5 Jymmang:U samla Borlangsius Marweiñ uba dang 19 snem karta u la iathuh ba u la shah shoh ha ki paralok nongtuh jong u hapoh phatok bad ki la byrngem pyniap ruh ia u bad kumjuh ki kmie ki kpa jong u lada jia ba u phla ia ka kyrteng jong ki sha ki pulit ne sha kashari bad ki la pynbor ia u ba u dei ban phla beit ba u tuh tang marwei hi.
Utei u samla u dei na ka shnong Shilliang Dongki Sohiong, bad ki wei pat ki paralok jong u kiba u ia tuhlang na kawei ka skul ki dei kijba la tip kyrteng kum u Simon Kyrsian,u johny Kharni bad u Arbor Kyrsian, ki rangbah kiba la don hapdeng ka rta 30 haduh 40 snem.
Ha ka jingiakren bad ki nongthohkhubor mynta ka sngi ha ryngkat ka jingsynran lang ki bahaing hasem bad kumjuh ruh u Sordar ka Shilliang Dongki ryngkat ki nongkitkam jong ka Dorbar Shnong utei u samla u la iathuh ba dei ha ka miet 13 tarik u naiwieng, 2015 ba ma u ryngkat bad kitei ki 3 ngut ki leit tuh na ka skul Lamjingshai kaba don ha Sohiong, bad shuwa ban leh ia katei ka kam u la ong ba ki la plan janai bha jai bad ha katei ka miet u la ong ba kitei ki lain gut ki leit rat ia ki tala jong ka skul bad ia u pat ki phah ba un shu peit briew ioh don ba wan.
U la ong ba ia pisa ruh ki la shim tang ki hi lai-ngut hynrei haba ki la dep leh ia ka kam ki la phah ia u ban leit shim hi ia kaba tam bad u la leit ha ka sngi u blei ban shim ia katei ka pisa.
Katkum ka jingiathuh u sordar ka Shilliang Dongki u bah MSK Jana u la ong ba ka Sister ba peit ia katei ka skul ka la iathuh ba ka pisa kaba shah tuh ka don haduh T.2.63 lak tyngka katba u Borlang pat u la ong ba um tip katno u shim bad don kaba u la pynlut ruh hynrei kaba ki pulit ki ioh kurup na u ka long T.18 hajar tyngka.
Ki pulit ki la ioh kem ia kitei ki 3 ngut lyngba ka jingphla jong u borlang uba dei uwei na pdeng jong ki uba la shah kem nyngkong.
Ka jingioh kem ia u ka long ba ka kmie jong u ka kong Angelina Marweiñ ka dei kaba trei ha katei ka skul bad ka dei ruh ma ka kaba bat ia u shabi jong ka skul.
Hadien ba katei ka pisa ka la jah ki bor pyniaid skulki la suba jur ia ka kong Angelina bad ryngkat bad ki pulit ki la leit ba khynra ha ingsah jong ka bad ki la lap ia ka pisa bad ha katei hi ka por ka la kylli tohkit bniah na u khun lajong bad u la phla ba dei ma u uba leit tuh ia katei ka pisa jong ka skul bad u la phla ba u la lehlang ia katei ka kam ryngkat kitei ki 3 ngut.
Ki pulit ki la kem baroh 4 ngut, bad ki la set lang ha ka juh ka phatok ia ki hynrei ha ka por ba ki ia don hapoh phatok ha Sadar Police u Borlang u la ong ba kitei ki 3 ngut ki paralok jong u ki la byrngem byrsit ia u lada un phla sha ki pulit ne sha kashari ia ka kyrteng jong ki, ki la hukum ba un kam ba u leh tang marwei hi bad u la ong ba ki la byrngem ba lada jia ba um leh kumba ki la bthah kin pyniap ia u bad lada kim ioh ia u ruh kin pyniap ia ki kmie ki kpa jong u, “Nga tieng ioh ki pyniap ia ka mei,nga ong sha ki pulit ba nga leh tang marwei" ong utei u samla uba la shong haduh 6 bnai ha phatok na ka daw katei ka kam.
Ki 3 ngut ki paralok jong u ki la lait phatok tang hadien katto katne sngi kata ha u bnai nohprah jong u 2015 katba ma u pat u hap ban sah haduh 6 bnai bad tang mar ia lait phatok kiba ha ing jong u ki la leit ia kynduh ia ki bor shnong ban pan jingiarap ba kin ai jingiada ia u na ka daw ka jingshah byrngem bad mynhynin ka sngi ka Dorbar Shnong ka la lum Dorbar bad la shim ia ka rai ban iada ia utei u samla ryngkat ka jingpyntip pulit ioh ba ka don ka jingthombor na kitei ki 3 ngut bad ki la shim ruh ia ka rai ban pyntip sha ki kotkhubor khnang ba kan don ka jingshngaiñ ia utei u samla uba la kular ba un ym mlien shuh ia katei ka kam, ong u Sordar ka Shilliang Dongki.
Nongstoin, 5 Jymmang: Hadien ka jing iai ud palat jong ki paidbah ka thain Rambrai ha kaba iadei bad ka jingsniew kaba la palat pud jong ka surok PWD na Nongstoin sha Rambrai, mynta ka sngi u MLA ka thain u bah KP Pangniang ha ryngkat u Engineer ka tnad PWD Nongstoin Division u bah KC Nongrum, ki la hiar hi dalade sha katei ka thain ban pynlong ka jingjurip ia katei ka surok.
Haba ia kren bad u nongthoh khubor u bah Pangniang u la ong ba ka jingwan ka jong u sha Rambrai ha ryngkat u engineer ka long ban jurip ia katei ka surok kaba la sniew palat bad namar ba bunsien ki paidbah katei ka thain ki la dawa na u kum u MLA bad kumjuh ia ka sorkar ba kan leh ei ei noh ha kaba iadei bad katei ka surok.
Shuh shuh u la ong ruh ba katei ka surok kadei ka surok bah ka barim jong katei ka thain bad kaba don ruh tang katei ka wei kumta la don kam ban pynbha noh ia katei ka surok khnang ba ka leit ka wan jong ki paidbah ka thain kan long kaba suk ba sain namar kumba ka long mynta kiba bun ki kali rit ki ba iaid lyngba katei ka surok ban leit sha kiwei kiwei pat ki shnong ba marjan bad ka Rambrai kim lait shuh.
U bah Pangniang u la ong ruh ba na kaliang jong u bun sien u la phah ia ki jingthoh sha ka sorkar bad sha ka tnad PWD ban pynkynmaw ia ka jingdon kam jong ki surok katta ym tang na kabynta ka Nongstoin Rambrai hynrei ia ki wei ki wei ki surok kiba don ha kane ka dong kaba dei ka nongbah jong ka constituency.
Katba na ka liang jong u bah K.C.Nongrum haba iakren bad ki nongthoh khubor u la ong ba ha ryngkat ka jingiatrei lang bad u MLA ka thain u la wan ban jurip ia katei ka surok bad la lap shisha ruh ba ka surok kala jot bad sniew bha, u la ong ruh ba na ka liang jong u un sa leh ia kaba donkam na ka bynta katei ka surok lyngba ki Repair Fund bad lada ka la long kaba kham khia na ka liang ka ophis kan sa ai da ka report sha ki bor ba halor ba kin peit bad ruh ban ai ia ka sanction.
Haba iadei bad ka jingmaramot ia katei ka surok u la ong ba haduh mynta kam pat don kano kano ka mang tyngka hynrei u la ong ruh ba na ka liang ka tnad treikam ka jong u un sa ialeh katba lah ban ia peit lem na ka bynta ban pynbha ia katei ka surok.
Shillong 05 Jymmang:U Myntri Rangbah duh ka ri u Narendra Modi u lah ban wan iuhkjat ha Shillong ha ka 27 ne 28 tarik mynta u bnai.
Katkum ka jingtip ba la ioh la iathuh ba ia mynta ym pat lah ban pynthikna namar ba ka dang don ka jingiakren khamtam ka jingpynkhreh ia ka bor pynshngain ne bor pahara.
U nongthoh khubor u la ioh ban iakren bad ki nongialam ka BJP ha kane ka jylla, ki la iathuh ba ki dang iakren mynta bad u Myntri Rangbahduh ka ri halor kane ka kam namar kan sa don ka jingialang.
“Ka don ka jing iakren ka dang iaid tangba ym pat thikna namar ba lada biang ka bor pahara ka jingshngain u lah ban wan ban iadon bynta ha ka jingialang ha kane ka nongbah", la ong u heh nongialam ka BJP.Nongpoh, 05 Jymmang:Kum shi bynta ban ai ia ka lad jingiada ia ki paidbah na ka jingpang Khieshohrieh ne (Malaria), mynta ka sngi ka ophis jong ka District Medical Health Officer (DH&MO) ka la pynlong ia ka jingsam ei ia ki Musari ba la dep wieh dawai sha ki palat hajar ngut ki paid nongshong shnong ka thain Nongpoh, Ri Bhoi District.
Ia kane ka jingsam ei ia ki Musari kaba la pynlong ha Iing Durbar Hall Sajer, Nongpoh, ia kaba la sam da u Bah Lawrence Mawlong, uba dei u PHN jong ka Malaria, ha ryngkat ka jingdonlang jong u Bah Bull Lyngdoh, rangbah shnong ka Sajer lem bad kiwei kiwei ki ki nongialam shnon jong ka thain Nongpoh.
Haba iadei bad kane u Bah Lawrence Maw long, u la ong ba ka jingthmu jong ka DH&MO ban sam ia kitei ki Musari kiba la dep ban wieh dawai, ka long ban ai ka jingiada ia ki paidbah na ka jingpang Malaria.
“Kine ki Musari la wieh da ki dawai ia kaba la tip kum ki Long Lasting Insecticidal Net (LLIN) bad ki Musari kiba la wieh da kine ki kynja dawai, u kain pyrjong um nud satia ban tur hajan jong kine ki Musari bad kin neh haduh kumba 5 snem ei ei" la batai u Bah L.Mawlong.
Shuh shuh u la ong ruh ba ka jingthmu jong ka DH&MO ban sam ia kitei ki musari ka long ban iarap ia kito ki longing baduk ki bym lah kotbor ban thied musari bad ha kane ka sngi haduh 2160 tylli ki musari sha ki nongshong shnong ka thain Nongpoh, la bynrap u Bah L.Mawlong.
Shillong, 5 Jymmang:U Chief Justice jong ka High Court of Megha laya, Shillong ula pyntip ba la buh ia ka Meghalaya State Judicial Academy kaba kynthup ia u Chief Justice kum u Patron-in-Chief, u justice S.R.Sen kum u Justice-in-Charge jong ka Judicial Academy.
Ia kane la pyntip da u Registrar General, high Court of Meghalaya, Shillong.
(MIPR).
Nongpoh, 08 Jymmang: Ka jingpyndon kam bakla ia u khaw rashon ka long kaba jur bha ha ka jylla bad ia kane la sakhi hadien ba ki paid nongshong shnong jong ki saw tylli ki shnong ba kynthup ia ka Jojwa, Jojwa Bill, Narbong bad Roberkhuli, ha ki thain Byrnihat hapoh ka Jirang Constituency, Ri Bhoi District, ha kaba ki paidbah jong kitei ki shnong kim shem la ioh khaw Rashon bad kiwei kiwei ki jingmyntoi kiba dei hok ban ioh mynta la palat 6 snem.
Ia kane la lap ha ka jingleit jurip da ki nongialam jong ka Federation of Khasi Jaintia & Garo People (FKJGP) Byrnihat Circle, kaba la ialam khmat da u Bah Lumlang Mawnai kum u president lem bad ki dkhot jong ka seng, ha kaba ki la lap ba u rangbah shnong ka Narbong u Medhi Ronghang, uba dei ruh u Dealer jong kitei ki saw shnong u khlem sam satia ia u khaw sha ki paidbah, hynrei u la die pynban sha u riew shimet ba la tip kum u Hubert Sangma na ka shnong Maikhuli.
Haba ki nongthohkhubor, ki la pyrshang ban kylli na ki nongshong shnong jong kitei ki shnong halor ka jingbymioh ia u khaw rashon, ki la jubab da kaba ong ba kim ju ioh kino kino ki jingiarap na ka sorkar, la ka long ia u khaw rashon, u shini, atta, mynta la bun bun snem, tang teng khat ngi ioh ia ka umphniang sharak, naduh ba la bat dealer da u Medhi Ronghang.
Haba kylli bniah halor kane, don napdeng jong ki paidbah kiba don ha katei ka sngi, kiba la iathuh ba naduh ba ki la long kum ki nongshong shong ha katei ka shnong kim pat iohi ia ka dur jong u Khaw Rashon bad kaba kham sngewphylla shuh shuh ka long wat ia ka Rashon Card jong ki nongshong shnong ka Narbong la bat hi da utei u rangbah shnong.
Kumta halor jong katei ka jingle hdonbor bad pyndonkam bakla da u Medhi Ronghang ia u khaw rashon, na ka liang u Bah Lumlang Mawnai, FKJGP, Byrnihat Circle, ka la pynrem jur ia utei u rangbah shnong uba la nud ban pynjah klep bad die ia u khaw uba dei hok na ka bynta jong ki paidbah.
U la ong ruh, kum ka seng kan nym aili ia kum utei u briew uba la nud ban die tuh ia utei u khaw rashon, uba ka sorkar ka thmu ban sam sha ki longing baduk ha ka dor kaba tad, hynrei kane ka jingdie tuh da utei u rangbah shnong, ka la pynduhnong khamtam ia kito ki longing baduk ba kyrduh.
“Ha ka jingwad jingtip ngi la lap ba u Medhi Ronghang uba dei u Dealer ba dei sam ia kitei ki saw shnong, u la dep ban sei ia u khaw rashon na ka dukan Wholesaler, hynrei khlem da pynpoi pat sha shnong ban sam ki paidbah kiba deihok ban ioh ia u khaw rashon" ong u Bah Lumlang Mawnai.
Shuh shuh, u la ong ruh nalor ka FIR pyrshah ia utei u rangbah shnong, ka seng kan sa ujor sha ka DC bad sha ka tnat Supply, Ri Bhoi District, halor jong katei ka jingjah klep jong u khaw rashon, ha kajuh ka por ka seng kan nym shongkli kti, hynrei kan dang iai wad shuh shuh halor ka jingbym ioh khaw rashon jong kitei ki saw shnong mynta la palat 6 snem, la bynrap u Bah Lumlang Mawnai.
Shillong, 8 Jymmang:Ha ka sngi sait jaiñ jong ka taiew u heh duh jong ka seng All India United Democratic Front u Malauna Badru ddin Ajmal u la wan sha nongbah Shillong na bynta ki kam shimet jong u bad ha katei ka jingwan iuh kjat jong u ha nongbah Shillong ka la don ruh ka jingiakren ia khana hapdeng jong u bad ki nongthohkhubor ha kane ka jylla.
Ha ka jingiakren bad ki nongthohkhubor u Ajmal u la kren shaphang ka elekshon MLA ha Assam kaba yn sa pynbna ia ka resol ha ka 19 tarik mynta u bnai ha kaba u la ong ba ka seng jong u kan jop palat ia 30 ngut ki MLA bad u la ong ruh ba katei ka seng kan ym treh da lei lei ruh ban ia treilang bad ka seng BJP ha Assam hynrei ka dang kham lah ban ia don bad ka seng Congress.
Haba la kylli na u kumno un leh lada ka BJP kan tyrwa ia ka shuki symbud myntri rangbah lane lada ka thong ban ai bhah ban shimti ia ki tnad kiba heh ,u Ajmal u la ong “Lada kin tyrwa ban shong ha ka shuki myntri rangbah ruh, ngin ym treh satia ban ia treilang".
Katkum ka jingiathuh jong u –u la ong ba ka AGP bad ka BPF ki dei ki seng kiba la don jingiateh lypa bad ka seng BJP shuwa ka elekshon hynrei u la ong ba kiei kiei baroh kin sa kylla lut tang mar ia pynbna ia ka resol, “Ai ba kin kyrshan hynrei hadien ka 19 tarik kin sa mih ki jingkylla" u la ong biang.
U Ajmal uba dei ruh u MP ka Lok Sabha u la ai ksai ban pynsuh thied ia katei ka seng ha kane ka jylla Meghalaya hynrei u la ong ba haduh mynta hi kam pat don kano kano ka jingiakren bad yn sa ia kren pat hadien ka resol jong ka elekshon ha Assam.
Shillong, 8 Jymmang: Lai ngut ki nongrwai khasi u bah R.Waroh Pde, Indira Shullai bad Glocester Nongbet ki la shah pynkup burom ka 7 tarik u jymmang.
La ai ia ki da ka tusbir, ki jain tabah bad ki jingai sngewbha ia kaba la pyndep rukom da u kongsan Fr.Philip Barjo.
La ioh ki jing rwai kyrpang na kitei haneng, 2 tylli ki jingrwai na ka St.Cecelia Choir bad na ka Genevive Khongji.
Ia kane la pynlong haka Don Bosco Technical School Shillong, ha kaba la don ki nongkitkam ka KDUR bad kiba la khot sngewbha.
La pyniaid ia ka jingialang da u sangot Bah Ferdinand Basaiawmoit.
Jowai, 8 Jymmang:Ka West Jaintia Hills District Sports Association (WJDSA) ka la iarap ia kawei ka longing haduh 10 hajar tyngka ha kane ka sngi Saitjain na kadaw ba katei ka longing ka la shah ktah ha u Jumai uba la jia ha une u bnai ba la dep.
Lah ban kynmaw ba ha ka 13 tarik u bnai ba la dep u Jumai u la pynjulor ia ki katto katne ki iing ki sem ha Jaintia Hills bad kane ka longing kaba la kynduh ia katei ka jingjia, na ka liang ka WJDSA ka la noh synniang kum shi bynta ban iarap ia katei ka longing ban ioh maramot ia ka iing kaba la orpait na utei u jumai.
Katei ka longing kadei ka jong u ma Marius Myrshiang kaba don ha Dongmihsngi Jowai.
Shillong, 08 Jymmang: Ka jingialang jong ki skul hapoh ka lama ka Joint Action Committee of AllTeachers Association of Meghalaya (JACATAM) ha kane ka sngi Saitjain, kam pat shim ia kano kano ka rai ban pynlong jingiakhih halor ka jingpynslem ka sorkar ban shimti noh ia ka kam nonghikai ha ka jylla hynrei ka la ap hadien ban mih ka jingialang sa ha Tura kaban long ha ka 21 tarik mynta u bnai.
Ka jingialang ka la iakren halor ka kaiphod ba la phah da ka tnad pule puthi ka jylla sha ka sorkar jylla ban shimti noh iaka kam hikai (provinciali sation) ha ka jylla naduh u Rymphang mynta u snem.
Ka jingaiti ia ka kaiphod kala iaid la ar bnai tam hynrei ka sorkar kam pat leh eiei halor kane ka bynta.
Katkum ka jingong u President ka JACATAM Bah ED Nongsiang, ka kaiphod kala ai jingmut ruh sha ka sorkar ba ki bor pyniaid skul ki lah ban thaw ia ki kyndon jongki ia ki nonghikai katkum ki kyndon ba la buh da ka sorkar.
“Ka Directorate of School Education and Literacy (DSEL) ka la phah sha ka sorkar jylla ia ka kaiphod ban shimti noh ia ki kam nonghikai bad ban shna ia ka Meghalaya Provincialized School Service Rules," la ong u chairman ka JACATAM Bah Nongsiang hadien ba la wai ka jingialang jong ki nonghikai ha kane ka sngi Saitjain.
U la  ong ba katkum ka kaiphod ba la phah da ka DSEL, ki school managing committees (SMC)  ki lah ban shna hi ia ki kyndon kiba iadei bad ki nonghikai katkum ki kyndon ba la maitphang ka sorkar jylla.
U la ba ka kaiphod ka la iahap ia ka rukom pyniaid skul kumba la leh ha jylla Tamil Nadu hadien ba ka la pynlong ia ka jingjurip bun ki jylla ha kaba ka jingthmu ka long ban wanrah ia ka jinglong ryntih ia ki nonghikai ha ka rukom siew rukom tda.
Kumba ka long haduh mynta ka rukom pyniaid bad phiah ia ki skul ka long kaba bun rukom bha naduh ka adhoc, deficit system, deficit pattern nalor ka jingsiew kaba iapher na kawei ka kyrdan bad kawei pat.
U la ong ba ki nonghikai ki dei ban ion ia ka jingsiew kumba long ki nongtrei sorkar nalor ka tulop kin ioh sa kiwei ki jingai kumka baibam tymmen, bad kiwei ki jingioh.
Ia ki nonghikai yn pyniaid katkum ka Assured Career Progress Scheme (ACPS) kaba mut ba kin ioh ia ka jingsiew kaban kiew nalor ka tulop namar ba don ki bym don lad ban kiew kyrdan ne promotion.
Ia ka jingpynkiew kyrdan yn pynshong nongrim katkum ka jingslem ha ka kam bad kan nym don ka jingkynriah na kawei ka skul sha kawei pat.
Kumba 900 klur ka sorkar kan hap ban pynlut lada shimti ia ki nonghikai.
Shillong, 8 Jymmang:U Finance Secretary ka GNLA u Rakkam D Shira u la wan ban pyndem wait ha kipulit ha ka sngi saitjaiñ jong ka taiew.
U Rakkam uba la tip ruh kum u Rikchie u dei uba peit ia ka pla tyngka jong ka GNLA bad u dei ruh u paralok bad u nongialam ba hajan eh jong u Sohan D Shira.
U dei ruh u Area Commander jong ka Nangalbibra ka jaka ba bun dewiong tam ha ri lum Garo.
U Rakkam u la wan ban pyndem wait lyngba ka jingiakren ki nongialam balang bad ki nongtrei mon sngewbha , la wan pyndem 4 tylli ki AK Rifles bad kiwei pat ki tiar siat ba rit.
Shillong, 8 Jymmang:U Janis Khong sdir u dei u lahduh ha ka jingiakob Meghalaya Superstar 2016 kaba dei ka rynsan ia pyni sap ha kane ka jylla kaba la wan ban ia shim bynta da kiba bunbah ki samla kynthei bad shynrang na kylleng kane ka jylla Meghalaya.
Ia katei ka rynsan la pynlong da ka All Megha laya Dancer Association bad ka phainal ka la long ha ka miet sngi saitjaiñ jong ka taiew ha State Central Library.
U Janis Khongsdir u dei na ka shnong Pyrnai ka shnong kaba don sharum Pynursla.
Utei u simpah simsong ba dang kham khynnah ka thaiñ Ri-War mihngi u la ioh ia ka khusnam da ka song pisa kaba T.1 lak.
U dei u ba dang shu paw pyrthei dang shen ha katei ka thaiñ hadien ka jingiashim bynta jong u ha katei ka rynsan.
Ki la don 11 ngut ki riew donsap kiba la poi sha ka phainal kaba la long ha ka miet sngi saitjaiñ hynrei ia ka nam lahduh la rah da utei u kaitor ka thaiñ Ri-War katba ia ka nam kaba –ar pat la rah da ka Pinky Sunn na ka shnong Mairang.
U Janis u la jop ia katei ka rynsan naduh ka jingpeit ki nongbishar haduh ka jingioh vote jong u na ki paidbah kiba sngewtynnad ia ka sur jong u.
Haba phai sha ka jingioh vote u la ioh haduh 18 hajar tam.
Lah ban kdew ba ha kine ki khyndiat sngi baroh ki riew donsap kiba la poi sha ka phainal ki la pan jingkyrshan na ki paidbah ban vote ia ki ba kin long ki lahduh ha ka jingiakob bad ia katei la iohi ba la phah lyngba ki kotkhubor , ki Social Media (Facebook, Whattapp bad kiwei ki lad jing pyntip), kumjuh ruh la iohi ba la pan jingkyrshan ia u Janis da kiba bun ki paralok jong u lyngba ka Facebook kaba la ju buh jingthoh na ka por sha ka por ha ka Page Group ‘War-Pynursla’.
U Janis u la kylla long u kaitor ba paw bha ha kine ki sngi ha ka thaiñ Ri-War Mihngi dei na ka daw ka jinglah jong u ban khring ia ki paidbah ka ri-war ba kin sngewtynnad ia ka sur jingrwai jong u naba bun ki jingrwai kiba u la rwai ki dei kiba u la rwai ha ka ktien shnong lajong lane ha ka ktien Mawja kaba la lah ruh ban ktiak ia ka mynsiem ki briew haduh ba ki la ai ka jingkyrshan ba radbah ia u ha katei ka jingiakob ban long u khlur ba tyngshaiñ ka jylla Meghalaya lane Meghalaya Superstar.
Katto katne na kui jingrwai ba utei u nongrwai u la rwai ha ka ktien shnong la jong ka dei ka jingrwai ‘Haribo-Haribo’ bad kawei pat kaba kham pynsngewbang na ki jingrwai jong u ka dei kaba u la rwai shaphang ka jingshoh jingieid bad kawei ka samla haduh ba la poi sa u pud ban ia pynbeit sngi noh ban ia kyntiew ia thoh shongkurim bad ka jingioh ksai ban ia kynduh ia katei ka thei samla ka dei lyngba u shi kyntien kwai kaba u la pynkut ia ka jingrwai kaba u la ong ‘Oh ! Tang na ngi shi kten jasong lar ling shaba ioh nong, Oh ! tang na ngi shi kten jasong lar-ling shaba ia shong’ kaba mut oh tang na i shi kyntien kwai poi shisha sha ka jingioh nong bad sha ka iashong.
Shillong, 08 Jymmang: Ia ka sngi ki Longkmie ha shi tyllup ka pyrthei ka Mother’s Day la rakhe ha iing u Lat ka jylla ha Raj Bhavan, Shillong ha ka 7 tarik Jymmang.
Bun bah ki long kmie ki la wan ban iadon lang ha kane ka sngi.
Haba kren ha kane ka sngi,u Lat ka jylla u V Shanmu ganathan  u la pynpaw ia ka jingsngew sarong ia ka jingtrei jong ki kmie ha ka jingim.
U Lat u la ong ba ki Kmie ki dei ka nongri nongsumar bad ka nongpeit ia ki khun bad ka iing ka sem.
“Ha ka jingim jong ngi,ngi tip bad ngi ioh jinghikai na ki kmie", la ong u Lat.
Ka jingshakri jong ki kmie ka long kaba kongsan tam ia baroh.
“Ka dohnud jong ka kmie ka long kaba jem bad kaba iai shah", la ong u Lat.
Ka kmie hikai ia ka akor ka burom jong ki khun naduh dang rit ba kin saindur ia ka lawei.
Ha ka por ba iakren bad u Lat, kawei ka longkmie ka la ong ba u kpa u dei ka khlieh jong ka longing hynrei ka kmie ka dei ka dohnud jong ka iin.
“Ha man ki kam ka jingjop jong u kpa, dei ka kmie ba don na lyndet.
Ka kmie ka dei ka dak jong ka jingsbun bad ka jingieid bym ju don kyndon", ka la ong.
Nongpoh, 09 Jymmang: Da ka jingthmu ban nangpynkhlain bad kum ka jingpynkhreh na ka bynta ka Ilekshon ka ban sa long ha u 2018, ha ka sngi Saitjain ba la dep ka Bharat Jayanta Party (BJP), Jirang Mandal, ka la lah ban pynlong ia ka jingialang paidbah ha Iing Durbar Hall, Pathar khmah.
Ha katei ka sngi ba la pynlong ia ka jingialang paidbah, la sahkhi lang ruh da ka jingdonryngkat jong u Bah Shibun Lyngdoh, state president ka BJP, kum u kongsan, ha ryngkat ka jingsynranlang jong u Bah David Kharsati, general secretary ka BJP ha ka jylla.
Nalor jong kitei ki nongialam ba ha khmat jong ka Party, la iadon ryngkat ruh naduh ki nongkitkam na ka Distrik bad na ki Mandal bapher bapher, ba kynthup ia u Bah D.Majaw, president ka Ri Bhoi District Mandal, u Bah Sen Thabah president ka Umroi Mandal, u Bah J.Nongtri president ka Jirang Mandal, u Bah Hector Marwein, Fabian lyngdoh, ki riew rangbah lem bad ki longkmie na ka thain Patharkhmah.
Haba kren kum u kongsan ha katei ka sngi u Bah Shibun Lyngdoh, ha kaba nyngkong eh u la ai ka jingiaroh ia ki nongialam ka Jirang Mandal, kiba la lah ban pynlong ia kane ka jingialang paidbah, ha kajuh ka por u la ai khublei ruh ia ki paidbah ka thain Patharkhmah, kiba la shimkhia ban wan sha katei ka jingialang ba la khot da ka BJP Jirang Mandal.
U la pynshai ruh ia ki paidbah kiba la wan ha katei ka sngi, da kaba kren halor ki mat treikam bad ka jingthmu jong ka BJP, namar ka jingthmu ba hakhmat eh jong ka BJP ka long ban wanrah ia ka jingkylla bad kyntiew ia ka roi ka par ka ioh ka kot bad ban rat dyngkhong ia ka bamsap ha ka ri hi baroh kawei.
“Ki jingkynnoh ba ka BJP ka dei kaba pyrshah Khristan, kam don nongrim haei haei ruh, ha ka jingshisha ka BJP ka angnud ban tehsong bad khlem da niew shilliang khmat ia baroh ki jait Niam ha ka Ri, hynrei mynta haba kiwei ki Party ki la iohi ia ki mat treikam bad ka jingshanniah jong ki paidbah ia ka BJP, kumta kiwei ki party kim donlad shuh ban kynnoh da kumwei pat, hynrei ki la sdang ban pynthohbria ba kaba kynnoh ba ka BJP kadei ka Party pyrshah Khristan" ong u Bah Shibun Lyngdoh.
U la ong ruh ba ka Party ka pynpaw ia ka jingbynniaw kaba khraw halor ka jingkren jong ka Dikkanchi Shira ka kyrtong Congress kaba iakhun ha kane ka Ilekshon shiteng samoi ha Garo Hills, kaba dei ruh ka lok u Mukul Sangma, kaba la kren bein ia ka BJP khlem nongrim, kumta halor jong kitei ki jingkren laplah jong ka Dikkanchi Shira, na ka liang jong ka BJP kan sa ujor da ka ejehar pyrshah ia ka Dikkanchi Shira, la bynrap u Bah Shibun Lyngdoh.
Ha katei ka sngi la ioh ruh ia ki jingkren na u Bah David Kharsati, u samla Ejenstar Kurkalang, u Bah D.Majaw bad na u Bah J.Nongtri, katba ia ka jingialang pat la pyniaid da u Bah Bashai Lang Khongwir, uba dei u State vice-president bad uba dei peit ruh ia ka Ri Bhoi District.
Shillong, 8 Jymmang:Khyndiat sngi mynshuwa ka la don ka thma ktien kaba jur bha hapdeng ki ar liang mamla na ka shnong Shilliang Dongi, kaba hap hapoh ka jingpeit u Lyngdoh Sohiong.
Katei ka thma ktien ka la mih na ka daw ka jingiakynnoh tuh hadien ba kawei ka skul Lamjingshai Secondary School ka la shah tuh T.2.63 lak tyngka.
Hapdeng katei ka kynrum kynram, ka jing iakajia bad ka jing iakdewkti kawei ka kynhun ia kawei pat la mih ruh sa ka jingiasei kot sei sla ban pynksan ia la ka jong ka nia.
Napdeng ki kot ba kitei ki kynhun ki la wanrah ka la don kawei ka jingthoh kaba la wanrah na ka liang ki 3 ngut kiba la shah kem ha ki pulit bad ha katei ka kot la suhlang najrong eh ia ka jingkhot dorbar u Sordar ha ka 4 tarik u jymmang, nangta nalor ki kot ban pyni ia ka jingtohkit pulit la suhlang ruh kawei ka kot ban pyni ia ka laisen ai patta kyiad u Lyngdoh ia ki nongshet kyiad Pyrsi ha katei ka shnong bad ha katei ka laisen la buh ia ki kyndon kiba don haduh 11 kyndon.
Haba pule bniah ia kitei ki kyndon laisen patta kyiad ka Sohiong ka pyni ba kumba ka sorkar ka tip lang ia ka jingshet kyiad pyrsi ha Sohiong ha kaba don napdeng ki kyndon kiba la thoh kumne: Ka kyndon kaba 3 ka ong –Ba ki nongbat patta kim bit ban khanglad ia u C.E,D.C, S.E ne uno uno u Officer Excise ba la ai bor da ka sorkar bad ia ki briew u Lyngdoh Sohiong ban leit plit ia ki jaka shet kyiad ne ia kano kano ka bynta jong ka jaka shet kyiad jong ki ha kano kano ka por.
Ka kyndon kaba 6ka ong “Ba ki nongbat patta ki dei ban siew ia ka bai khajna lane kano kano ka jingsiew katkum ka dor ba la buh da ka sorkar na kawei ka por sha kawei pat".
Ka kyndon kaba 7 ka ong “Ba ki nongbat patta ki dei ban ai jingiarap katba lah ia ka sorkar lane ia uno uno u Excise Officer bad ruh ia ki briew u Lyngdoh ha kaba kem ia ki nongshet bad ki nongdie kyiad tuh".
Ka kyndon kaba 8 ka ong “Ba ka sorkar ka don hok ha kano kano ka por ban thung ia uno uno u briew ban long u nongdie (Vendor) ia ka kyiad kaba mih na kano kano ka patta shet bad haba ka long kumta ki nongbat patta kim bit ban ai iano iano ia ka kyiad ba ki pynmih lait tang ha pata die kyiad sorkar".
Ka kyndon ba 10 ka ong ba ym bit ban shet kyiad lane die kyiad ha ka 15 tarik u Nailar, 26 tarik u kyllalyngkot bad 2 tarik u risaw bad ha kino kino kiwei pat ki sngi kiba yn pynbna da ka sorkar na kawei ka por sha kawei pat.
Ha ki kyndon ka laisen la ong ba ka laisen kan treikan na bynta ka shisnem bad kiba pynkheiñ kyndon kin shah ynduh laisen.
Katkum katei ka jingthoh la pyni ba ka dor jong ka laisen ka long T.4000 tyngka.
Shillong, 8 Jymmang:U Myntri Rang bah ka jylla u Dr.Mukul Sangma u la kob ban pynkut syndon noh ia ka seng NPP ha ka elekshon 2018.
U la ong ba wat ha ki ar tylli ki konstitwensi ba ka NPP ka don MLA ruh un pynkut noh syndon, “Ngan pynkut noh syndon ia ka NPP ha Dadenggre bad ia ka Songsak ruh" u la ong.
Ka Dadenggre ka dei ka konstitwensi ba mihkhmat u James K Sangma ( khun u Purno A Sangma bad u hynmen rangbah u Conrad K Sangma) katba ka Songsak pat ka dei ka konstitwensi ba mihkhmat u Nihim D Shira.
Ia kitei ki kyntien u Dr.Mukul u la kren ha ka jingialang paidbah kaba la long ha ka sngi saitjaiñ jong ka taiew ha ka shnong Dagal Apal kaba hap hapoh Songsak Konstitwensi.
U Mukul u la kren ha katei ka jingialap elekshon jong u na ka bynta ka kurim jong u ka Dikanchi D shira kaba dei ka kyrtong jong ka seng Congress ha kane ka elekshon MP shiteng samoi na tura Konstitwensi.
Ha katei ka jingialap elekshon u la kynnoh ruh ba ha ka por ba u Conrad u la long u myntri pla tyngka ka sorkar jylla kaba ialam da u Dr.Donkupar Roy , ka sorkar synrop jong ka seng UDP, NPP-BJP u Conrad u la pynduh lut ia baroh ki skhim bad ki projek ba la wanrah da ka seng Congress, “Ka elekshon 2018 dei kaba kut ia ka NPP, ngan tep syndon noh ia ka Dadengre bad ka Songsak ruh" byrthen u Mukul.
U la iai pynkynmaw ia ki paidbah ia ka sorkar ba ialam u Dr.Donkupar Roy ha kaba u la ong ba watla ki paidbah ki la iai dawa District ruh katei ka sorkar kam lah ban leh eiei hynrei dei tang ka sorkar Congress kaba la thaw haduh saw tylli ki District, u la kynnoh ruh ba dei ka sorkar u Dr.Don kaba u Conrad u don kaba la weng noh ia ka projek surok kaba 1500kms kaba la ai soi bad ka World Bank.
U la kynnoh ruh ba dei u Conrad uba pynsangeh ban pyllait ia ka pisa paidbah lyngba ka skhim NREGS da kaba buh jingujor.
Shillong, 08 Jymmang:U Bah Onward L.Nongtdu uba long u  MP barim ka Rajya Sabha na Shillong bad u nongïalam ka Seng Congress bad u Myntri barim ka Sorkar Jylla u la khlad noh ha ka sngi saitjaiñ hadien ka jingpang kaba la bat la slem.
U Bah Nongtdu u la don 78 snem  ka rta,  la khlad ha ka por kumba 7.15 baje mynstep.
La kha ïa u Bah Nongtdu ha ka 8 tarik, Jymmang, 1938 ha ka shnong Sutnga, East Jaiñtia Hills District.
U la pyndep ïa ka jingshong skul ha Sutnga bad Jowai bad pyndep ïa ka kyrdan BA na Shillong.
Shwa ba un iasoh sha ka sain pyrthei, u la long u Headmaster ka Sutnga Presbyterian High School haduh u snem 1972.
U la shah jied MLA ha u snem 1983 bad 1988 bad kum u MP ka Rajya Sabha naduh snem 1996 haduh 2002.
U Bah Nongtdu u la long ruh u President barim ka Meghalaya Pradesh Congress Committee (MPCC) naduh u snem 1996 – 2000 bad naduh u Ïaiong 2005 haduh u Nailur 2008.
Na ka liang u President ka MPCC u Bah DD Lapang u lapynpaw ia ka jingsngewlem ia ka jingkhlad noh jong u Bah Nongtdu.
U la ong ba ka jingkhlad noh jong une u nongialam, ka long ka jingduh kaba khraw ia ka party bad ia ka jylla.
Shillong, 8 Jymmang:U Mukesh Jain, Manager, M/s Rymbai petrol pump, Mawiong, Shillong u la ujor sha ki pulit ba ha ka 7 tarik mynta u bnai ha ka por 4:30 baje mynstep ar ngut ki runar kiba um lah ban ithuh kiba la rah da ka khukri ki la lute T.17,400 tyngka na kawei ka Tata Sumo kaba don ia u nombar ML-10A-8373 ba la niah da u Jobin Muktieh bad ki la luta ruh na ki lai tylli ki trok kiba don ia u nombar MP-09HG-6713, UP-84T-0597, UP-75AT-0517, kiba don ha katei ka Petrol Pump, kitei ki runar ki la phet krad tang mar ia dep leh ia katei ka kam.
Shillong, 09 Jymmang: Wat ka KHNAM kam don unit ne tnad ha Garo Hills hynrei ka ai ia ka jingkyrshan ba tyngeh ia u Conrad K Sangma u kyrtong ka NPP da kaba ai daw ba u dei u samla ba la shynrang bad uba tbit kumba ka paw ha ka por ba u dang long kum u MLA bad myntri sorkar.
“Ngim pat ju ioh sngew shi kyntien ruh na ka lok u Mukul Sangma ka Dikkanchi Shira ba kan kren eiei ha iing dorbar hynrei kumno kan leit sha parliament", la kynthah u General secretary ka KHNAM u Bah Batkupar Wahlang haba iakren hynne bad u nongthoh khubor.
U Bah Wahlang u la kubur ba ka KHNAM kam don kano kano ka tnad ha rilum Garo namar ba ka dei ka party ba la sain dur ban iakhun beit tang ha Khasi bad Jaintia hynrei, u la ong ba u MP ka Tura haba u don ha parliament u don ka jingkitkhlieh lang ia ka jylla Meghalaya.
“Namarkata, ngi ieng ban kyrshan tyngeh ia u ba ki paidbah Garo ki dei ban ai ia ka jingkyrshan ia u Conrad", la ong u Bah Wahlang.
U la buh jingkylli ia ka kyrtong ka Congress, da kaba ong, “Kumno ki paidbah ka Garo Hills kin peit ia ka Dikkanchi kaba ym ju ioh sngew tang ban kren shisien ruh ha iing dorbar",.
U la kynthah ruh ia u MP ka Congress ka Shillong, u bah Vincent H Pala u bym pat pyni dak eiei  ban wanrah ia ki kam pynroi ba kongsan ha ka jylla bad khamtam ha ka nongbah Shillong watla u la don teng ruh ha ka bor ha ka por ka sorkar UPA barim.
“U MP ka Shillong u ai skhim ia ki skul bad kiwei ki kam hynrei ngim pat iohi ba un wanrah ki kam  pynroi ba heh ha ka jylla", la ong u General secretary ka KHNAM.Ka elekshon MP shiteng samoi na Tura sha ka Lok Sabha kan long ha ka 16 tarik mynta u bnai bad ar ngut ki nongialeh kynthup u Conrad K Sangma na NPP bad ka kyrtong ka Congress kaba dei ka lok u Mukul Sangma ka Dikkanchi Shira.
Jowai, 9 Jymmang:U SP ka West Jaintia hills, u la ioh kurup hi da lade haduh 3 tylli ki trok kiba kit dewiong be-ain khlem ki Transits Challan bad nalor ba ki kit haduh palat 25 ton u dewiong ban shallan be-ain na Meghalaya sha Assam.
Kitei ki trok kiba la shah kem bad kiba dang don mynta ha Phramer Traffic Cell ki dei kiba don ia ki Nombor ML04B-1725, ML10-8088 bad ka trok AS01CC-9553.
Ki pulit ki la register mukotduma pyrshah ia kitei ki trok.
Ka tyllong khubor ka la iathuh ruh ba ki nongkhaii dewiong ki la kit palat pud bha mynta da kaba pyndonkam ia ki buit ba har rukom.
Ki kit palat pud, ki iaid ruh khlem Challan da ka jingiarap jong ki Dalai ban pyllait ia ki ha Umling Weighbridge nalor ba ki pyndonkam da ki kali Pick Up ban kit haduh 3 ton u dewiong shi pick-up tang ban lait over load ha Umling Weighbridge.
La iathuh ba ynda shwa ban poi ha Umling ki u dewiong uba palat ia ka 9 ton ha ki 3 lane 4 tylli ki Kali Pick Up bad ki trok ki iaid tang 9 ton ban thew bad hadien ba la dep thew na kitei ki pick up la thep biang ha katei ka trok bad u dewiong uba shallan sha Assam u poi haduh 25 ton shi trok khlem da siew khajna sha ka sorkar.
Shillong,9Jymmang:U Joint Director of Health Sevices (SS), Civil Hospital, Shillong u la pyntip ba kan don ka Super speciality OPDs ha Civil Hospital ha ka 17 tarik Jymmang 2016 naduh ka por 9 baje myn step haduh ka por 4 baje janmiet ha Orthopaedics Department, Civil Hospital Shillong.
Ki doktor specialist batbit jong ka Apollo Hos pital kaba don ha Delhi kia kynthup ia Dr.Suvro Banerjee, Consultant Interventional Cardiologist, Dr.B K Singhania, Consultant Neuro & Spine Surgeon and Dr.Shankar Loharuka, Consultant Neurologist kin don ha OPDs.
Ka jing register kan along ha ka counter jong ka Orthopaedic.
(MIPR).
Ampati, 9 Jymmang:Shibun ki tiar ialeh la wanrah da ki nong bat ia ki tiar ialeh ka South West Garo Hills kiba la don license na ka bynta ka jingpynkhreh ia ka By-Election ha 2-Tura Lok Sabha Konstitwensi, kaba la poi sha ka 85 tylli ka ajingdon ki tiar ialeh, ia kane la iathuh da ka District Police.
Na ka bynta ban wanrah ia ka jingshong suk shongsain ha kane ka election, ki pulit jong ka Ampati haduh mynta kila ioh ban tehlakam haduh 23 ngut kiba ju pynklumar katkum ka section 107/109/116 CrPC.Shuh shuh la iathuh ba haduh mynta ym pat don kino kino ki jingjia ha kaba iadei bad kane ka election ha ka district, kumjuh ruh ki Flying Squads bad ki Static Surveillance ki dang bteng ka jing peitngor ioh ba don kino kino ki jingpynkhein ia ka model code of conduct ha kaba iadei bad kane ka election ban sa long shen.
Jowai, 9 Jymmang:U samla Berister Swer u samla u la wanrah nam bad burom ia ka Government Boys Higher Secondary School (GBHSS) bad kumjuh ia ka iing ka sem ha kaba u la ioh ia ka kyrdan ba-ar napdeng ki 10 ngut (top ten) ha ka result MBoSE +2 Science kaba la pynbna mynta ka sngi.
U Samla Berister Swer ula duh ia ka kyrdan ba nyngkong napdeng ki 10 tang da 7 mark.
U dei u khun Missidion Swer bad u ma Chemphang Dhar uba la khlad noh dang shisnem eiei mynta.
U dei uba pule ha ka shnong Kyndongtuber ha shwa ban un wan ban pule ha katei ka skul naduh Class VIII.Utei u samla u la wanrah burom ruh ia katei ka skul ha ka exam SSLC ha kaba u la wan ha ka kyrdan kaba 15 naduh ki 20 ngut (top 20) ha ka por ba u ialeh ia ka Exam Matric.
Utei u samla u la ioh kamai marks ha ka English – 75,  Mathematics – 98, Physics  – 95, Chemistry – 97, Biology – 92 bad ha ka sobject Khasi 87 marks.
Baroh u la ioh kamai haduh 457 mark.
Ka Government Boys Higher Secondary School ka la ioh sei haduh 20 ngut ki first Division, 10 ngut ki second Division.
Ki don 33 ngut kiba ialeh ia ka Exam ha une u snem na katei ka skul.
Shillong, 10 Jymmang:Ka Punjab National Bank kaba peit ia ka jingkiew jong ki shnong kyndong ha ka jylla Meghalaya kala pyniar ia ka rukom treikam jong ka da kaba buh ia u Maw nongrim na ka bynta ban tei ia ka Rural Self Employment Training Institutes (RSETIs) ha East Khasi Hills District myn ha ka 9 tarik, jymmang 2016.
La thaw ia ka RSETIs katkum ki jingbthah jong ka Ministry of Rural Development, jong ka Sorkar India ha kaba ia ka jaka, ka sorkar jylla kan ai.
Ka Bank kala shim ia kane ka jingkit khlieh kum ka dak ban pynkhlain shuh shuh ia ka jingtreikam jong ka ha ki nong kyndong bad ban pynmih ruh shibun ki briew ki ban seng ia ki kam la jong na ki jaka kiba dang sahdien kiba don ha ka jylla Meghalaya kaba dei kaweina ki thain shatei lam mihngi iathuh ki tyllong khubor.
Ha kane ka sngi ia u mawnongrim la wan ban buh da ka Myntri ki kam pohiing ka Kong Roshan Warjri bad ka Usha Ananthasubramanian, kaba dei ka Managing Director bad CEO, jong ka Punjab National Bank.
Haba ai jingkren ha kane ka sngi, ka Managing Director jong ka PNB ka la ong ba ka jingbuh ia ka RSETIs ha ki thain shatei lam mihngi ka long kum shi bynta ban pynroi ia ka skill development ha ki jaka kyndong bad ban wanrah ruh ia ki lad ki lynti ki ban kyntiew ia ki shnong kyndong da ka jingkyrshan jong ka PNB Centenary Rural Development Trust (PNBCRDT) ia kaba la thaw ha u snem 1993.
Kala ong shuh shuh ruh ba ka jingdon jong ki 54 tylli ki RSETIs ha ki 12 tylli ki jylla ia kaba la sponsor da ka Bank kala long ka jingkyrkhu kaba khraw namar haduh kumba 1.6 lakh ngut ki kandidate kila lah ban ioh jinghikai na kane, ha kaba 1.11 lakh ngut ki dei tang ki kynthei, 58 percent mynta kila lah ban ieng ha la ki jong ki kjat, ka la bynrap.
Ka bank ha kajuh ka por kum ka jingpynshlur ia ki briew ba kin seng ia ki kam la jong, ka ai ruh ia ka ram lyngba ka Mudra Loan Scheme.
Kala pyntip ruh sha ki paitbah ba haba kut jong ka jing ai jinghikai kaba hap ha ka Mahila Kaushal Vikas Yojana, kumba 1000 ngut ki kynthei kin ioh ei ia ki tiar ki tar kiba iadei bad ka jinghikai kaba shongdor kumba 3000 tyngka marwei.
Kala pyntip ruh ba ka PNB kan pynrung kumba 100 ngut ki khynnah kynthei na ka bynta ba kin ioh ia ka jingiarap pisa kumba 3,500/- tyngka man u bnai na ka bynta ka jingpule jong ki haduh ba kin da pyndep ia ka klas xii.
Hadien ba kila pyndep ia ka klas xii pat kila ban shim ia ka education loan na ka bynta ka jingpule ba kham sha jrong ka la bynrap.
Ka myntri ki kam pohiing haba kren ha kane ka sngi kala pynpaw ia ka jingsngewhun kaba khraw ia kaba la wanrah da ka PNB bad kala ai khublei ruh ia kane ka bank kaba la noh synniang shikat dei eh sha ki jaka kyndojng ha kiba bun ki jaka ha ka ri.
Ka la ong ruh ba ka jingdon jong ka RSETIs kan long ka jingkyrkhu ia ki khun samla na ka bynta ban pynshlur ia ki ban ba kin seng ia ki kam lajong.
Shillong, 09 Jymmang:Ha kane ka taiew ba la dep, 14 ngut ki ehrang ka Garo National Liberation Army (GNLA) ki la wan pyndem wait, sa mynta tang hadien san sngi, 14 ngut ki ehrang kane ka seng ki la wan pyndem wait biang ha Police Headquarter, Shillong ba la pdiang da ka Myntri kam pohing ka jylla ka Kong Roshan Wajri, u Chief Secretary KS Kropha bad u DGP Rajiv Mehta.
Ki dkhot ka GNLA ki la nang stait mynta da ka jingwan pyndem wait ter shi ter ki dkhot jongka.
Kiba wan pyn dem ki kynthup u Belding Ch Marak ba khot sin kum u Rakkam uba bat kum u Finance Secretary, Mathew Ch Marak ba khot sin kum Sacheng kum u Area Commander ka Chokpot, Sengrak M Sangma ba khot sin kum Ranggam Dy Area Commander, Sengkal Ch Marak ba khot sin kum Kongsil u Dy Area Commander, Sengpan M Sangma ba khot sin kum Timtam u Lance Corporal Finance, Tingku D Sangma ba khot sin kum Gona, Salnang S Marak ba khot sin kum Gando, Minnin B Marak ba khot sin kum Chanang, Okchie Ch Marak ba khot sin kum Tojrang, Jangam T Sangma ba khot sin kum Challangpa, Sempil Ch Momin ba khot sin kum Saljepa, Clever Ch Marak ba khot sin kum Dompa, Walmen B Marak ba khot sin kum Tom, bad u Poth S Sangma ba khot sin kum Daria.
Ki la wan pyndem ryngkat ki tiar ialeh jongki kynthup ki HK Rifle, AK-56, Pistol, ki tiar phah khubor.
Kine kine ki samla ba la shah ialam bakla ban long ehrang ki la sngewthuh ia ka jingbym ler ka jingshong sha khlaw hapoh ka jingialam bakla jong u rangbah shipai shu kam u Sohan D Shira bad ki la rai ban wan phai noh sha ka imlang sahlang lyngba ka jingbtin lynti jong ki nongialam niam, ki nongialam seng bad ki paidbah ka Garo Hills.
Ha kajuh ka por, ki pulit ki la ong ba ka jingkhynra lehnoh da ka Hailstorms Operation-3 kan iai bteng ha Garo Hills.
Na ka liang u DGP u Rajiv Mehta haba kren ha ka jingdon lang ka Kong Roshan u la ong ba ka sorkar kan nym iakren bad ki lehnoh hynrei ki dei ban wan pyndem.
“Ym nym iakren ne khot iakren, ki dei ban wan pyndem", la ong u DGP.Kumjuh ka Kong Roshan ka la ong ba ki lehnoh ki dei ban sangeh noh ia ki kam bymman bad ban wan shakhmat ban pyndem ban im ka jingim kaba thymmai.
Shillong, 09 Jymmang:U Myntri Rang bahduh ka ri u Narendra Modi u lah ban wan Shillong ha ka 27 tarik mynta u bnai ban pyniaid iaka jingialang bah jong ka North Eastern Council  (NEC) bad u lah ruh bankren ha ka jingialang paidbah ha madan Polo.
Hynrei haba u nongthoh khubor u la twad jingtip bniah halor kane na ki nongialam ka BJP Megha laya, ka jubab na ki, ka long ba kim pat thikna namarba kim pat ioh jingtip halor kane ban pynthikna na ka ophis Prime Minister Office (PMO).
“Ngim pat ioh jingtip thikna haduh mynta la u  Myntri Rangbahduh un wan ne em ha katei ka sngi.
Ngi la thoh sha ka PMO hynrei kim pat ai jingtip", la ong u President ka BJP u Bah Shibun Lyngdoh haba iakren bad u nongthoh khubor lyngba ka phun mynta ka sngi.
Na ka liang u President ka BJP Meghalaya, u Bah Shibun Lyngdoh u la ong ba um pat lah ban ong eiei la ka party kan pynkhreh ban ai dorkhas ne em namar ba ka dang ap ia ka jingtip ba thikna na ka PMO.U Bah Shibun u la ong ba ka jingtip kaba biang lah ban ioh na NEC namar  kumba ka paw ha ki lad pathai khubor, u Myntri Rangbahduh ka ri un wan ban don ha ka jingialang jongka NEC.“Nga ruh ngam ioh jingtip, nga iohi ha ki lad pathai khubor, ha kane ka taiew nga don sha Garo Hills bad nga dang shu wan",la ong u Bah Shibun.
Katkum jingtip ba la paw ha ki lad pathai khubor, u Myntri Rangbahduh ka ri un wan ha nongbah Shillong ban pyniaid ia ka jingialang jong ka NEC por mynstep ha kaba baroh ki Myntri Rangbah ka thain mihngi kaIndia kin iadon lang.
Hadien kane, yn kren paidbah ha madan Polo ha ka por shiteng sngi.
Shillong, 16 Naitung:Lashai kan dei ka sngi ban jied ia U President jong ka Ri India bad ha Shillong, ki MLA kin thep vote, ha ka kamra, kaba don ha syndah jong ka iing dorbar Jylla, kaba sdang naduh ka por 10baje haduh 5baje nohsngi.
Na ka liang jong ki dkhot jong ka HSPDP, kiba don 4ngut, la sngewthuh ba kin nym leit shim bynta satia, ha katei ka jingjied President, wat la ka ophis jong ka dorbar Jylla, kam shym la ioh jingtip eiei satia, ong U bah Andrew Simon, uba dei ruh U Asst Returning Officer jong katei ka elekshon President.
Hynrei la sngewthuh ba U Martin Danggo, uba dei u myntri ka tnat PWD, un nym lah satia ban thep vote lashai ka sngi, namar ba u don ha ka jingshah sumar mynta ha Apollo Hospital, ha New Delhi bad da ka jingpep thep vote U Dangngo, la sngewthuh ba kin don 5ngut ki ban nym jied President lashai ka sngi.
Ki MP kiba don 3ngut, kiba kynthup ia U Conrad Sangma, U Ma Vincent Pala bad ka kong Wansuk Syiem, kin thep vote lashai ka sngi ha Parliament ha New Delhi, namar kim shym la pan jingbit satia, na ka tnat elekshon ban thep vote ha Shillong.
U bah Simon, u iathuh shuh shuh ba ki vote, kin don lashai ka sngi ha ka kamra ba kyrpang ha Shillong bad ha ka Sngi Hat Majai dang step, yn leit rah sha New Delhi.
Ka khubor na U SP News Agency, ka iathuh ba ki khulom bad kyrpang ki ban pyndon kam ki MLA ban thoh iano ki kwah ban jied ban long President jong ka Ri India, ka ban long lashai ka sngi, ki la poi ha ka kamra ba kyrpang ha Ophis jong u Deputy Commissioner jong ka East Khasi Hills District bad ka synduk ban thep ia ki ballot Paper ruh ruh kala poi ha Shillong.
Kane ka long ka sien kaba nyngkong eh ha ka Ri India ba ka Election Commission jong ka Ri India, ka la pynkhreh kyrpang na ka bynta ki MLA bad ki MP ba kin pyndon kam da u khulom u ba la pynbiang kyrpang da ka Election Commission jong ka Ri India ha kaba kin thoh ia ka kyrteng jong u ne ka kyrtong u ne kaba ki mon ban jied kum u ne ka president jong ka Ri.
Haba phai sha ka jylla Meghalaya ka vote jong u wei u MLA jong ka jylla Meghalaya ka kit 17 vote bad ki MP ki long ryngkat bad kiwei ki kot 706 vote.
Ka jylla Meghalaya ka don 60 ngut ki MLA bad ki MP ki don tang lai ngut, ar ngut ha Lok Sabha bad kawei hapoh Rajya Sabha.
Nongstoiñ, 18 Naitung:U DG (Prison), u RP Agarwal mynta ka sngi u la hiar kyndit kyndit sha Nongstoiñ, na ka bynta ban pynlong ia ka jingleit jurip ia ka Nongstoiñ District Jail kaba don ha Phodkynthei bad ha katei ka jingleit jurip nalor u DG (Prison) la iadon lang ruh u bah KK Mawa SE ka tnad PWD (Building) Shillong.
Haba iakren bad ki nongthoh khubor hadien katei ka jingleitjurip na ka liang jong u R.P.Agarwal DG (Prison) u la ong ba ka jingthmu jong katei ka jingleit jurip ka long ban peit bad khmih bniah ia ki jingdonkam baroh khnang ba ka tnad PWD kan ioh ban shna noh da kawei ka jingkhein, na ka bynta ban ioh phah noh sha ka sorkar khang ba ka jingpyntrei ia katei ka District Jail kan iaid beit noh shait shait hadien bun bun snem jong ka jingshah ieh khong reng.
Shuh shuh u R.P.Agarwal u la ong ruh ba daw jong ka jingslem ban pyndep ia katei ka phatok, ka dei namar ka jingbym lah jong ka sorkar ban ai ia ka revised estimate kaba thymmai bad u la ong ruh ba lada ka sorkar kan sanction noh kham kloi ia ka revised estimate kaba thymmai na ka liang jong ka tnad Phatok hi kala pyntikna ba ka jingpyntrei ia katei ka District Jail yn sa lah ban pyndep noh kham kloi bad u la ong ruh ba ka jingwan lang jong u bah K.K Marwa ka long ban peit bad khmih bha ia ka jinglong jingman jong ki jingtei kiba la don lypa jong katei ka District Jail khang ba yn lah ban pynshong nongrim ha shwa ban shna ia ka revised estimate.
Haba pyrshang ban kylli ba hato kala don ne em kano kane ka jingpyntrei kam kaba thymmai ha katei ka Jail hadien ka jingwan jurip jong u DG (Prison) barim mynshwa bad na ka liang jong u Agarwal u la ong ba kam pat don kano kano ka jingpyntrei namar ym shym pat la ioh ia ka sanction na ka sorkar bad ha kaba iadei pat bad ka jingiaid jong ka jingtrei ha katei ka Jail naduh mynshwa na ka liang jong u Agarwal u la ong ba um shym la lah ban ai jingkhein namar ba ki jingtei kiba la don lypa, ki la bun ba synjor bad sniew noh.
“Ia mynta hi ka tnad Jail ka don ia ar tylli ki thong kiba ha khmat eh na ka bynta ban pyntrei noh ha ka Nongstoiñ District Jail kiba kynthup ia ka Security Wall bad ia ka Boundary wall" ong biang u Agarwal da kaba u la bynrap shuh shuh da kaba ong ba ha kaba iadei bad ka jaka (site) kam shymla don ei ei ka jingiakren na ka bynta ban pynkynriah hynrei kan long beit ha katei kajuh ka jaka ha Phodkynthei namar ba kiba bun ki jingtrei bad jingtei ha katei ka jaka kila don lypa.
Haba pyrshang pat ban kylli ba haduh katno snem yn shimpor ban pyndep ia ki jingtrei baroh na ka liang jong u bah K.K.Mawa SE ka tnad PWD (Building) Shillong u la ong kan shong eh ha ka sorkar lano kan sanction ia ka revised estimate kaba thymmai bad na ka liang jong ka tnad PWD mynta hi u snem kan pynkhreh bad phah noh ia ka revised estimate kaba thymmai na ka bynta katei ka Nongstoiñ District Jail sha ka sorkar.
Kum ban shu pynkynmaw ba ia ka Nongstoiñ District Jail la sdang ban pyntrei naduh u snem 2005 ia kaba ka sorkar kala mang ha kajuh kapor bad ka District Jail kaba don ha Nongpoh ia kaba haduh mynta ia ka Nongpoh la lah ban pyndep hynrei kaba sngew lyngngoh ka long ba ia ka Nongstoiñ District Jail kat haduh mynta ym shym pat la lah satia ban pyndep bad ka la shu sah khong reng ha katei ka jaka kaba don ha Phodkynthei Nongstoiñ West Khasi Hills District.
Jowai, 19 Naitung:Ka borshnong Pamrakmai ha East Jaintia Hills kala bynniaw shi katdei eh halor ka jingsahdien ka shnong khamtam ha ka liang ka lynti ka syngkieng nalor kiwei kiwei ki kam pynroi shnong.
Ha kaba iadei bad u Surok, ngi la leit ban ud hakhmat u Engineer ka NEC, Khliehriat bad kumjuh ruh ha khmat u MLA ka thain, hynrei ngi dap da ka jinglyngngoh ba u MLA jong ngi u la ong ia ngi ba ‘Ym don Skim satia na ka bynta ban maramot Surok", la ong u Rangbah Shnong ka Pamrakmai, u ma Lucas Shylla ha u kyrwoh khubor bala phah sha ki kot khubor.
Utei u rangbah shnong u la iathuh ba ki surok pohshnong la siang rong naduh u snem ba jop u ma Nehlang Lyngdoh kaba mut 15 snem ha ka por jong u kum u MLA bad mynta pat san snem ha ka por jong u ma Justine Dkhar.
Ha kaba iadei bad kane ka jingsniew palat u surok, na ka liang ka bor shnong kam banse ban pynlong iaka jingiamih paidbah ha kane ka sngi Saitjain ba ladep ban maramot hi da ka bor shnong ia baroh ki surok shnong.
Da ki spah ngut ki nongshongshnong naduh ki longkmie ki longkpa bad ki samla kynthei shynrang wat ki khynnah ruh ki la mih shongshit ban maramot surok bad ban pynkhuid shnong.
“Man la u snem ngi ju pynlong iaka jingpynkhuid shnong ar sien shisnem ha ka por Christmas bad ha ka por Behdeinkhlam ka Sein Raij Tuber.
Mynta ka la Behdeinkhlam kala jan ngi la pynkhuid ia ka shnong baroh kawei bad ngin sa pynkhuid biang ha u bnai December ha ka por Christmas", la ong u Rangbah shnong“Ngi ngeit ba ka jingpynkhuid ia ka shnong ka thaw kan iarap ia ngi ban wanrah ia ka khuid ka suba ban lait na ka pang ka shitom ba har rukom bad ban pynlong iaka shnong kaba itynnad ha baroh ki samoi", la bynrap u Secretary katei ka shnong,Na ka liang ka bor shnong ka la kyntu ia ka tnad PWD bad ia u MLA ka thain ban peitkhmat lem sha katei ka shnong khnang ba kan iarap ia ki paidbah nongshongshnong ban pynlong iaka shnong kaba roi kaba par hapoh ka thain,Ha kajuh ka por na ka liang ka Dorbar Shnong ka la ai khublei Behdeinkhlam basuk bakmen ia ki paid hynniewtrep ha kane ka Behdeinkhlam kaba heh tam ka Jaintia Hills kaban sa sdang bad kut noh naduh ka 21 tarik haduh 24 tarik une u bnai.
Nongstoiñ, 18 Naitung:Kawei ka longkmie kaba na ka shnong Mawlangsu West Khasi Hills District, ka la leit ban ujor sha ki pulit ka Nongstoiñ Police Station, ia u wei u briew u ba la tip kyrteng kum u Thwen Lyngkhoi halor ka jingdon kti ka jong u ban leh kynshlein bad pynmynsaw ia ka khun ka jong ka kaba dang 13 snem ka arta.
Kat kum ka tyllong khubor, ba la ioh lum da u nongthoh khubor la ong ba katei ka jingjia, ka la jia ha ka 15 tarik mynta u bnai ha kaba u tei u briew u la leh ia katei ka kam runar hapoh ka iing sah jong katei ka khynnah rit kaba don ha Mawlangsu.
Shuh shuh ka khubor kaba iajan bad katei ka jingjia ka iathuh ruh ba u tei u runar u dei u briew u ba dang don ka jingiadei shi iing shi sem bad ka long iing jong katei ka hep rit 13 snem bad u tei u runar hadien ba u la leh kynshlein u la ktah kti ruh ia katei ka hep rit haduh ba kan da mynsaw bad ia katei ka hep rit la pynkit noh sha Ganesh Das Hospital Shillong na ka bynta ban ioh ia ka jingsumar.
Ha kaba iadei bad katei ka jingjia na ka liang jong ki pulit ka Nongstoiñ, ki la register case pyrshah ia u tei u runar katkum ka case number 91(7)17 U/S 9(n)/10/11(i)/12 jong ka Pocso act, bad ka jingtohkit halor katei ka jingjia ka dang iaid shakhmat.
Shillong, 18 Naitung:Ki la don bun ngut ki kyrtong ki ban ia khun ha ka elekshon MLA 2018 na ki konstitwensi bapher bapher kiba u nongthohkhubor u la pyrshang ban ia kren bad ki hynrei kitei kim pat nud ban ang shi kyntien bad ki la ai daw ba ki dang don ha ka kam sorkar bad kin sa ia kren pat hadien ba ki la dep risaiñ na ka kam jong ki.
Wat la kim pat shym la pynbna paidbah ba kin ia khun elekshon hynrei na ka sur u paidbah la sngewthuh ba ki la bunkam bha ban iaid sharum shaneng ban leit rung ïng briew bad ban pynithuh ialade kum u kyrtong ha ka elekshon 2018.
Don napdeng kitei ki kyrtong ki ban ia khun kum ki kyrtong shimet bad don ruh napdeng jong ki, ki ban ia khun na ki seng saiñpyrthei.
Ki pyrman ka saiñpyrthei ki la ong ba kim lah shuh ban sngewthuh ia ka jingmut kitei ki briew balei kim nud ban mih beit shakhmat ban pynbna ialade kum u kyrtong bad ban kren ia ka ishu kaba ki don ban kren ha kane ka por ba ka lyer elekshon ka la sdang ban beh bha, ka aiñ kam shah ia ki ban leh politik haba ki don ha ka kam sorkar ka jingkylli kaba mih mynta ka long balei haba ki la don jingmut ban ia leh elekshon ki dang shong sah ha ka shuki kam sorkar jong ki, balei ki dang bang ban kjit tulop sorkar?.
Shillong, 18 Naitung:U Myntri Rangbah ka jylla u Mukul Sangma, haba kubur ba ka jaitbynriew rit paid kum ki Khasi, bad Garo ki don jingma na ka jingwan tuid beain ki briew nabar, u la ong ruh ba dei ki Khasi, Jaintia bad Garo hi kiba ju long ejen ban leh benami ia kiwei ki jaitbynriew.
Haba kren mynta ka sngi ha ka jingplie ia ka Mawpat Block, ha Mawpat, u Mukul u la ong ba namar ba ka sorkar ka iohi ia kane ka jingma na ka jingwan rung beain jong ki briew nabar, ka sorkar ka la shim khia ban thaw ia ka ain kaba la tip kum ka Residents and Safety Act 2016 nalor ka jingpynkylla ia ka ain khaii banami ka Benami Transactions (Prohibition) Act, 1988 ban pynthikna ba kiwei ki jaitbynriew kin nym ioh lad ban leh kam beain bad ban khand lad ruh ia ki trai shnong ban ialeh benami.
“Dei ki trai shnong Khasi, Jaintia bad Garo kiba leh benami ban ailad ia ki nongwei", la ong u Myntri Rangbah ka jylla.
Katkum ka jingong u Myntri Rangbah ka jingioh lad ki briew ba nabar ban pyniaid ia ki kam khaii pateng bad kiwei ki kam, ka dei namar ba ailad ki trai shnong kiba long pynban kum ki ejen jongki.
“Ka jingjyllei ki briew ba wan rung beain sha ka jylla ka long kaba sngew khia jur ia ka sorkar bad ka donkam ban khang lad ia kane", la ong u Mukul.
U la ong ba ka sorkar jylla ka la pynkhreh ban pyndep noh ia ka rule jong ka Meghalaya Residents Safety and Security Act, 2016 bad shen kan sa treikam noh.
“Ka jingthmu ba kongsan ka sorkar ban pyntreikam ia kane ka ain ka long ban peit bad bishar bniah ia ki briew ba wan sah ha ki iing kiba nabar bad ka dei ka kamram jong ki nongshong shnong ban pynlong ia ka kaba larkam", la ong u Mukul.
Kane ka jingkren jong u Myntri Rangbah ka long ha kane ka por ha kaba ka KSU ka dang don hapdeng ka jingiakhih ban pyrshah ia ka lynti rel namar ka jingsyier na ka jingwan tyllep ki briew nabar.
U Myntri Rangbah ka jylla u la kam ruh ba kiwei ki ri Europe kum ka United Kingdom ki iakynduh kum kane ka jingeh na ka jingwan rung beain ki briew bad ka la pyrkhing bha ban ai visa, bad kiwei ki lad hynrei ka shem jingeh.
“Mynta ka ain ba ka United Kingdom ka thmu ban shna, ka dei kaba ka sorkar Meghalaya ka la dep shna", la kam u Dr Mukul.
“Ngi la iohi ba ki jaitbynriew trai shnong ha Tripura ki la kylla rit paid ha la ka jylla lajong jongki", la ong u Dr Mukul.
U la ong ba ka jingioh rung ki briew nabar sha ka jylla Meghalaya ka dei namar ba ka don khappud bad ka Bangladesh bad ka Assam ruh ha kaba ki briew ki rung ki mih laitlan lada ym don ka ain kaba biang ban tehlakam ia kane.
Shillong, 18 Naitung:Ki 13 tylli ki sengbhalang kin leit ban ia kren lashai ka sngi ka 19 tarik u naitung bad ka sorkar kaba ialam da u myntri rangbah ka jylla u Dr.Mukul Sangma bad ka jingialang kan long ha ka por 3 baje nohphai sngi.
U President ka FKJGP u bah Willbirth Rani, u la ong ba baroh ki 13 seng ki la pynthikna ba kin ia leit ryntih sha katei ka jingialang bad la ong ba kin leit tang ki nongialam kaba 2 ne 3 ngut na kawei ka seng.
Ha katei ka jingiakren u bah Rani u la ong ba ki sengbhalang kin pynpaw ruh sha ka sorkar ba ki ieng pyrshah ia ka lynti rel.
Na ka liang jong U President ka KSU, U Bah Lambokstar Marngar, ula kren shai, ba lada ka sorkar kam mynjur ban weng noh ia ka jingtrei ia ka lynti rel sha Byrnihat, ki nongialam jong katei ka seng, kin mih noh na ka jingialang.
Shillong, 18 Naitung:Ki nongrep ka thaiñ Ri-War Mihngi na ki 4 tylli ki shnong ki la khmih lynti ba ha u jylliew kin sa ioh ia ka bai lutksan jaka, kaba ka sorkar ka la kular ban siew ha ki na bynta ka jingker sainar shiah ha khappud ka India bad Bangladesh hynrei katei ka jingkhmih lynti jong ki kam shym la urlong satia naba haduh mynta kim pat ioh ia katei ka pisa.
Ki nongrep na ki 4 tylli ki shnong ba kynthup ia ka Nongjri, ka Umñiuh -Tmar, ka Tangriang bad Nongshken ki la iathuh ba ka ophis u Deputy Commissioner ka East Khasi Hills ka la kular ban pynpoi ia katei ka pisa ha u bnai jylliew hynrei katei kam shym la urlong satia.
Haba ia kren bad u Rupang kitei ki nongrep ki la iathuh ba ha ka por ba la wan pynsngew paidbah la kular ha ki ban pynpoi noh ia ka pisa ha u bnai jylliew, “Ngi sngew lyngngoh ba ka ophis u DC ka la nud ban kular ia ngi ha u jylliew hynrei haba ngi leit wad jingtip la jubab ba ka pisa kam pat poi na ka sorkar pdeng sha ka sorkar jylla, kumno ki nud ban kular ha ngi la kumba ka pisa ka la don lypa ha kti jong ki, don napdeng ki para nongrep kiba la shim ram lypa ruh da ka jingkhmih lynti ba kin pynphai ia ka pisa hadien ba la ioh ia katei ka bai lutksan jaka" ong uwei u nongrep na ka shnong Umñiuh-Tmar haba ia kren bad u Rupang.
Shuh shuh ki la ong ba katkum ka Land Acquisation Act lei ka la kdew ba ka dor jong ka jingshim jaka kan long katkum ka dor iew dor hat ha ka iew ia die ia thied jaka hynrei ha kitei ki jaka ba ka sorkar ka donkam ban ker sainar shiah ym shym la ai lad ia ki ban buh dor bad la bh dor hi da ki briew sorkar bad ki ruh ki pdiang la ka pdiang.
Haba la kylli katno ka dor kaba ki la ia kut bad ka sorkar la jubab ba ka dei T.135 tyngka shi sq.
m.
Katkum ka jingtip ba ki iathuh ha u Rupang ki la ong ba ki trai jaka kiba dei ban ioh ia katei ka bai lutksan ka dei beit tang kito kiba don jaka hapoh ka 11 mitar lait noh ka 140 na ka 150 Yard.
Na kitei ki don 45 ngut na ka shnong Umñiuh-Tmar, kumba 90 ngut na ka shnong Nongjri, 23 ngut na ka shnong Tangriang bad kiba bun da ki spah ngut ki dei na ka shnong Nongshken.
Haba kylli ia ka pisa kaba dei ban pynpoi sha ki-ki la ong ba ha ka shnong Umñiuh-Tmar baroh kaba dei ban poi ka long T.4.50 klur tyngka ( Saw klur shiteng) , ha ka shnong Tangriang T.2 klur tam, ha ka shnong Nongjri kumba T.7 klur tyngka bad ha ka shnong Nongshken ruh kumba T.7 klur tyngka eiei.
Shillong, 18 Naitung:Ki khubor ki la saphriang sted ha kine ki sngi ba u bah Leston Wanswett u kyrtong na Shella konstitwensi un ia khun ia ka elekshon MLA 2018 na ka seng Congress.
KI la don ruh ki khubor kiba la iathuh ba ka jingiakren hapdeng utei u rangbah bad ka seng Congress ka la biang nadong shadong bad kaba sah ka long sa tang ban pynbna paidbah ia ka kyrteng jong u mynta u bnai naitung.
Ban pynthikna ia kane u Rupang mynta ka sngi u la ioh ban ia kren bad u bah Leston lyngba ka phone, ha ka jingiakren u bah Les u la ong ba um pat kyrkieh ban shim rai bad ia ka rai ban ia khun na kano kano ka seng u lah ban shim 4 ne 5 bnai shuwa ka elekshon ruh kam don jingpher, “Sa 4/5 bnai shuwa ka elekshon ruh ka dang long hi ban shim ia ka rai" ong u ba hLeston ha ka jingiakren bad u Rupang.
La kylli hato ka long ne-em kaba shisha ba un ia khun na ka seng Congress u bah Les u la ong ba ka jingiakren bad ka seng Congress ka dang iaid haduh mynta ruh hynrei um pat shim rai satia, “Ngin ym kyrkieh ban shim rai" u la ong.
Lah ban kdew ba u bah Leston u dei uba ju shah rem salit ha ki elekshon ba la dep ha u MLA ka Shella konstitwensi u Dr.Donkupar Roy.
Ha ka elekshon MLA 2008 u Dr.Don u la tam ia u bah Leston tang 939 vote kata u Dr.Don u ioh 4238 vote katba u bah Leston pat u ioh 3299 vote, ha u snem 2013 u Dr.Don u la ioh 5940 vote katba u bah Leston pat u ioh 5585 vote bad u shah rem tang da 355 vote.
Lah ruh ban kdew ba kumba ka long haduh mynta ki la don 4 ngut ki kyrtong kiba la pynkhreh ban ia khun na Shella konstitweni ha ka elekshon MLA 2018 bad kitei ki long u Dr.Donkupar Roy ka UDP, u bah Jropsing Nongkhlaw ka BJP, u bah Wellborn Bynnud kyrtong shimet bad u ba hLeston Wanswett hynrei lada jia ba u bah Leston um ia khun na ka seng Congress la sngewthuh ba katei ka seng ruh kan pynieng kyrtong.
Shillong, 18 Naitung:“Trak trak tak tak.
o ha ita i sur ngin ia iuh baroh baroh, kumba phah I mei na ing…hoii kiw howww kiw", la sawa ka sur pdiang sngewbha ki paidbah ka Mawpat ia u Myntri Rangbah U Mukul Sangma, namar ba ioh Block khlem poi pyrkhat.
Kane ka jingiakynhoi ka long mar ia poi u Myntri Rangbah uba plie ia ka Mawpat Block mynta ka sngi ha shnong Mawpat.
Ka Mawpat kan dei ka Block kaba 45, na ka jingdon ki block ha ka jylla kaba shu ioh khlem mutdur, ha kaba la pynbna dang ha kane ka taiew hadien ba la mih ka jingiaknieh jaka bad ka Mawlai.
Kane ka jingthaw ia ka Mawpat ka dei ka jingai kaba u Myntri rangbah u la leh sa tang hynniew bnai ba ka jylla kan leit sha ka elekshon ban jied ia ki nongmihkhmat.
U Myntri Rangbah u la aiti ruh ia ka work order kaba T.25 lak sha u Rangbah Shnong ka Mawpat ,na ka bynta ban shna ia ka ophis ka block katba na ka liang ka shnong ka la aiti ia ka patta jaka sha ka sorkar ban shna ia ka ophis ka Block.
Ha kane ka sngi la sakhi da ki paidbah ka shnong Mawpat bad ki marjan nalor ki myntri sorkar kynthup u Bah Sniawbhalang Dhar myntri ka tnad nongkyndong, bah Ronnie V Lyngdoh myntri sor, MLA ka thain Bah AL Hek, Bah Embhahlang Syiemlieh, Dr Jemino Mawthoh, Bah David Nongrum bad ki nongkitkam shnong Mawpat, ki nongkitkam ka Synjuk ki Nongsynshar ka Bri Hynniewtrep bad kiwei.
Ia mynta ka Mawpat kan treikam shwa na ing shipor kaba don ha Mawpat haduh ban ioh ia ka ing lajong, ha kaba ia ka jaka lah ai sngewbha da ka shnong.
Haba kren ha kane ka sngi, u Myntri Rangbah u la ong ba ka jingthaw ia ka Mawpat Block ka long hadien ba ka sorkar ka la iohi ba ka jingbun briew ka Mylliem ka la long kaba ka jubor bha bad ka la donkam ia ka sorkar ba kan thaw noh sa kawei ka Block nalor ka Mawlai, namar ba lada kdup lang ki shnong na thain Mawpat ruh, ka jingheh ka Mawlai Block ka dang jur hi wat la ka la iakhlad noh na Mylliem ruh.
“Namar kane ka daw, ka sorkar ka la thaw ia ka Mawpat na ka bynta ban wanrah ia ki kam pynroi kham paka bad kham jan sha ki paidbah", la ong u Mukul bad bynrap, ba ka jingthaw ia ki Block, ki district bad ki sub-division nalor ki police station ka dei ka mat elekshon jong ka sorkar kaba la kular ia ki paidbah.
U la ong ba ka sorkar ka la lap ba bunsien ki prokram bad ki kam ka sorkar kim ju lah ban poi sha ki paidbah, namar ki don bun ki daw, hynrei lyngba ka jingdon jong ki block, kan pynlong ia ki kam ka sorkar ban poi bad ban treikam kham bha na ka bynta ban shakri ia ki paidbah nongkyndong ban kyntiew ha ka ioh kam ioh kam, ka seng kam seng jam bad kiwei kiwei.
“Hadien 45 snem ba ngi la ioh ia ka jylla, ngim nang ban sumar ia la ki briew lajong hynrei mynta ngi la sdang ban peit ban sumar ia ki briew lajong", la ong u Myntri Rangbah da kaba kdew ia ka jingsah dien ki briew ka jylla kiba don ha khappud.
Baroh kiwei pat ki nongkren ha kane ka sngi kynthup u myntri ka tnad nongkyndong u Bah Sniawbhalang Dhar, u myntri sor u Bah Ronnie V Lyngdoh, ki MLA kum u Bah David Nongrum, bad u Bah AL Hek uba pyniaid ia ka jingialang, u la iaroh ia u Myntri Rangbah uba la lah ban thaw ia ka Block Mawpat.
