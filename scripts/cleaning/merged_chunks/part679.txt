Katkum ki khubor, la ong ba ki kmie ki kpa jong uwei u briew ki dang ap khmih lynti ia ka jingwan phai iing jong u khun uba don ha ka jhad kaba don jingiadei bad ka Israel bad kaba la shah bat noh ynda poi ha ki bynta ka thaiñ ‘Gulf’.
La ong ba utei u khun jong ki uba la ithuh kum u Shyamnath, u long uwei napdeng ki 17 ngut ki nong India kiba don lang ha katei ka jhad kaba la shah bat noh ha ki bor pahara jong ka Iran hajan ka Strait of Hormuz ha ka Sngi Saitjaiñ.
Kumta, la ong ba ki kmie ki kpa jong u Shyamnath kiba kynthup ia u Vishwanathan bad ka Shyamala kiba dang shu bna shen ia katei ka khubor, ki la iathuh ba dang ha ka Sngi Saitjaiñ ki dang ioh ban iakren bad u.
Tang hadien katto-katne kynta, ki la ioh ia ka phone na ki bor pyniaid jong katei ka jhad na Mumbai kiba la pyntip halor katei ka jingjia kaba la pynkyndit ia ki, ha kaba kim don lad ban leh eiei hynrei ki la shu ap khmih lynti bad kyrmen skhem da kaba duwai jur na ka bynta u khun jong ki ba un poi suk- poi saiñ sha ka jaka ba u mut ban leit.
Kitei ki bor pyniaid jong katei ka kompeni na Mumbai bad kiba iatrei lang bad katei ka jhad ki la iathuh ba haduh katei ka miet Sngi Saitjaiñ, kim pat shym la ioh ban iakren bad kitei ki bor pyniaid kiba don ha katei ka jhad, bad kumta kim lah ban leh eiei halor katei ka jingjia hynrei ban ap sa tang da ioh ia ka jingpynshai bad ka khubor na ki bor pyniaid na kitei ki jaka ba la ioh bat ia katei ka jhad.
U Shyamnath u dei na Velliparamba kaba don sha ki thaiñ Shatei jong ka Kerala bad u trei kum u heh karikor ha ka ‘MSC Aries’ la 10 snem mynta.
U la leit jngoh ia ka shnong trai lade ha Kerala dang ha u Nailur mynshem snem (2023).
Kitei ki bahaiing jong u ki iathuh ba nalor jong u Shyamnath, 2 ngut kiwei pat kiba ïadon lang ha katei ka jhad ryngkat bad u khun jong ki, ki dei na ka distrik ba marjan na Palakkad bad Wayanad.
Nalor jong kine ki nong India kiba don ha katei ka jhad, la ong ba ki don sa kiwei pat ki jaitbynriew kiba kynthup ia ki nong Philippines, Pakistan bad ki nong Russia ia kiba la shah bat lang noh ha kitei ki bor pahara jong ka ri Iran ha katei ka jingjia.
Hadien kane, ki heh Myntri ka Sorkar India ki la pynpaw ka jingsngewkhia halor katei ka jingjia bad ki la kular ba kin ialeh ban shim khia na ka bynta ka jingshngaiñ bad ka suk- ka saiñ jong u khun katei ka longiing bad kumjuh ruh ia baroh kitei ki nong India kiba ïadon lang ha katei ka jingjia.
La ong ba ruh ba ki heh na India ki la ioh ban iakren bad ki heh na Iran halor ka jingpyllait noh ia kitei ki 17 ngut ki nong India kiba don ha katei ka jhad Cargo ‘MSC Aries’.
Kumjuh ruh na ka liang ki bor pyniaid ka MSC (Mediterranean shipping Company), ki la pyntip ba ki dang ialeh katba lah ban peit-thuh bha ia ka jinglong- jingman haba iadei bad katei ka jingjia bad ban pyllait noh ruh ia baroh kitei kiba shong hapoh katei ka jhad bad kiba la shah bat noh ha ki bor pyniaid ka Iran ha kane ka por.
Kam dei ka sngi shuti bad ka dei ruh ha ka por step, katta, ha shwa jong ka shiteng sngi.
Ka sngi bad ka por ba kiba pule puthi ki dang dei ban don ha la ki jong ki jaka pule, kata, ha la ka skul, ne ha la ka kolej ne ha la ka skul bah.
Hynrei kita ki 5-6 ngut pat de kim don hi ruh wat ha kano-kano ka shlem kaba ai ïa ka jinghikai lem bad ïa ka jingpyntbit kaba kyrpang, kata, khang ba kin thit la ïa kano kano ka jaitkam, ne ba kin lah ban seng ïa la ki jong ki kam ki jam.
Ka dei ruh ka por ba kiba don la ka bylla ka sngi ne ïa la ka kam ka jam ki dei ban don ha la ka jakatrei jakaktah.
Hynrei kam long hi ruh kumta ïa kita ki 5-6 ngut ki samla lud.
Ki te kim don la ha la ka jaka pule puthi ne ha ka shlem pynthit kyrpang ne ha la ka jaka trei jaka ktah.
Kim don hi ruh wat ha la ïing ha la sem.
Ym dei pat ruh ba ki krih sharum-shaneng ban wad shitom ïa la ka bylla ka sngi ne ïa la ka lad ka lynti da kaba kin lah ban ïoh ïa la ka kamai jakpoh.
Kim dei ki ‘shipai ka Ri’ kumba kim dei hi ruh kita ki ‘Khlur ka Ri’.
Ki dei pynban ki kaiñ ïong kiba krih ban biah phongrai pynban ym tang ïa la ka jong ka imlang sahlang ne ïa la ka jong ka shnong ne ïa la ka jong ka kyntoit hynrei tad haduh ïa ka jaitbynriew hi baroh kawei.
Ki bapli ki dei pynban kiba la shah pynsngewthuh bakla bad kiba la shah ïalam bakla ha ki jinghikai ba bakla jong ki nonghikai jong ki skul surok.
Kumta kim dei ki ‘riewshlur’ hynrei ki dei pynban ki ‘khawpud’, kaba katno tam wei ba ki da kynmaw sngiwat ban kah noh ïa la ka jong ka durkhmat.
Kim dei ki ‘riewshlur’ wei ba kam dei ha ka por jong ka saw ka siañ ne ha ka por jong ka jingïaleh ne ka thma.
Kaei kaba ki leh ruh kam dei ka kam shlur hynrei ka kam bymman.
Kaei kaba ki leh ka dei pynban ka pop ka sang, ha khmat u briew bad u Blei.
Yn dang phylla lei ïa kiba la kum shah shkor ha ki jinghikai kiba bakla jong ka skul surok.
Te hato ka long kaba bakla ban pynrem jur ïa kum kato ka jingleh ka jong ki?La ki bor jong ka aiñ ki lah ban nym lap nym shem ïa ki pynban ki te kin nym shem ïa ka jingsuk.
Ki la kum dkhat jubor ïa ka mynsiem briew ba kordor, ki da pjiar lehnohei ruh ia ka snam jong uba lui-lui ba kumta kata hi ka mynsiem bad kata hi ka snam kan nym ai jingsuk ïa ki.
Te hato dang donkam ban da batai bniah kaba kumno ka sngi ka shai kan long ïa ki bad ruh kaba kumno ka mied ka ïong kan long ïa ki? Te to ngin ïa iehnoh ïa kane ka bynta.
Yn ïa poi noh ha ka phang ba nga don jingmut.
Te kumba ngam pynksan, hynrei nga pynrem jur, ïa kato ka jingïaid lynti kaba lem bad ka jingpyrta shla – ‘Ha U Prah’ ba ngam pynksan, hynrei nga pynrem jur ruh de, ïa kato ka jinghukum ‘Take action, Take Action’, ïa kito ki nongpyrta ‘Ha U Prah’, da uto uwei pat uba nangto nalor jong ka rynsan ïalap ilekshon.
Kumba ngam phylla ba balei ba kito ki nongpyrta shla ki ïa shongshit haduh katto-katto eh ïa ‘U Prah’ jong ka VPP ba ngamsngewphylla ruh de ba balei ba u pat ruh u shun u pen haduh katto katto eh ïa ka VPP.Ha kato ka jingjia te la ïa bakla naduh kito ki nongïaid lynti kiba (ha kum kato ka jaka bad ha kum kato ka khyllipmat) ïa pyrta shla pynban ‘Ha U Prah, tad haduh u nongpynshit ban ‘Take Action’ lem bad kito ki nongkyrshan jong ka ‘BJP/NPP’ kiba da rah kti rah kjat syndon hi ruh ïa kito ki nongpyrta shla.
Kan long pat da kumno mo lada jia ba wan ïaid lynti pat de da ki nongkyrshan ba shit rhem jong ka BJP, ha ryngkat ka jingïakynhoi shongshit ‘Jai Modiji, Jai Shree Ram’, Jai Hindu Rashtra’?Te lada ka bit ïa u ba un kynnoh kynthoh ba kito kiba pyrta shla ha ‘U Prah’ ki dei kiba la shah trei tyng-eh ha uta u ‘West Bengal Virus’ ba ka long ruh kaba bit ïa kita kiwei pat ba kin kynthoh ba kato ka jinghukum ‘Take Action, Take Action’ ka dei ka dak jong ka jingshah trei tyngeh ka jong u ha u ‘Desperado Virus’, uba naduh ka MLA Election 2023.
Te lada ka bit ïa u ba un kynthoh ba ka shap ka jong ka VPP ka thew ïa U Prah jong ka ‘West Bengal’ bad ym ïa u Prah jong ki ‘Khasi’ ba kita kiwei pat ruh ki don hok ba kin kynthoh ba kato ka ‘Kot’ pat de, kaba dei ka shap jong ka NPP, ka dei ka ‘Bhagwat Gita’, katta, ka kotniam ka jong ki riewngeit Hindu.
Ki ruh ki don hok ban pynksan la ka nia ba nalor u tiew ‘Lotus’ ka ‘Kot’, kaba dei ka ‘Bhagwat Gita’, ka dei sa kawei de ka shap ka jong ka BJP, ynda haba ka BJP  ka hap ban pynpaw noh ïalade kum ka NPP, sha ki paid ki bym dei ki riewngeit Hindu ne ki shitniam Hindu.
Kane ka MP ilekshon kaba mynta kaba da shongshit shisha ba kumta ngim dei ban sngewphylla ïa ki nia ki jutang ka jong ito iwei pat i nongsynshar iba la kham noh ka kyrta.
I ba wat lada i la kham heh ka kyrta pynban i dang sei pat tang da ki nia khyllung khynnah.
Lehse ka dei ka jingsdang jong ka jingnoh tymmen ka jong i ba i kum poi kat haduh ban kynnoh kynthoh ba ka VPP kam ïapher ei-ei ruh em na ki ‘Taliban’ jong ka Afghanistan.
Ka lah ban dei ruh ka jingithuh shai ba ka la eh ïa i ba in ïai pynbiej pynngop, kumba i ju kop, ïa u paid, man la ka san snem.
I bapli i kum klet noh ruh ba ka dei pynban ka BJP ka jong i hi kaba ïai angnud ban saiñdur ïa ka ‘India’ hi baroh kawei kum ka ‘Hindi Bhasha’ bad ia ka ‘Hindu Rashtra.
I da kum klet noh ruh de ba ki dei pynban ki ‘Hindu Kar Sevak’ jong ka Vishwa Hindu Parishat (VHP) lem bad ki ‘Sarsanghchalak’ jong ka Rashtriya Swayamsevak Sangh (RSS), kiba pynlko syndon ïa ka ‘Babri Masjit’, ka jong ki riewngeit Islam (Muslim), kaba ha Ayodhya, myn ha ka 06/12/1992.
I da kum klet noh ruh ba ka Bharatiya Janata Party (BJP), ka jong i ne kaba kyrshan tyngeh ia i, ka dei ka seng saiñ pyrthei jong ka RSS.Kumta ngim dei ban dang ïa-sngewphylla ïa kane ka jingïai tangon tyngeh ka jong kine kiwei pat ki seng saiñ pythei ïa ka VPP wei ba ki bapli kim shym la poi pyrkhat ba ka jingïaleh ka jong ki kan kylla long pynban bad ka VPP.Hadien ba la sakhi ia ka jingiakynad jong ki ri bapher bapher khamtam haba iadei bad ka jingiakynad hapdeng ka Iran bad Israel ha kane kine ki sngi, u Pope Francis ha ka Sngi U Blei u la pynpaw ka jingsngewkhia kaba khraw halor kiei-kiei baroh kiba ka pyrthei baroh kawei ka sakhi ha kine ki sngi bad kumta ruh u la ong ba ka long kaba kongsan ban leh eiei na ka bynta ban iada bad ban tehlakam ia ki jing-iakynad khamtam ha Middle East kumba la iohi ia ka jinglong- jingman ha Middle East kaba la shu pyn-ap sa tang da ki thma kat sha ba phai.
Haba ai jingkren sha ki riewngeit ‘Pilgrims’ ha St.Peter’s Square ha katei ka sngi, u Francis u la kren shaphang ka jingleit thombor bad jingleit pynhiar kput jong ka Iran ia ka Israel da ki ‘drone’ bad ki ‘namding ha kane ka por bad kaba long ruh ka jingma kaba khraw namar ka lah ban wanrah ia ka thma bah lane ka thma kaba jur tam khamtam ba ha kine ki sngi kat sha ba phai la iohi ba ki dap tang da ki jingiakynad para marjan ri bad khlem pep lada ym lah ban tehlakam noh ha kane ka por, ka Thma-bah ba Lai kan sa wan jia shen.
Kumta ruh u Pope u la ong ba baroh ki ri ka pyrthei ki don la ki aiñ bad ki don la ka jong ka bor ban synshar hapoh ka jong ka ri.
Hynrei u la ong pat ba kitei ki ri kim dei ban ia pyni bor ne ban kwah rhah ia u pud- u sam ne ka bynta jong kiwei pat ki ri bad kim dei ruh ban shu ia pyni bor tang namar ki daw barit-baria, pynban ki dei ban ialeh ban wanrah sha ka miej iakren ïasuk bad ban kiar na ki jingiakynad bad ki thma tang ban wanrah ia ka shongsuk-shongsaiñ ha ka pyrthei baroh kawei.
Ha kajuh ka por ruh, utei u nongialam niam u la kyntu ia ka Israel ba ka dei ban sangeh noh ia ka jing-leit hiar thma jong ka pyrshah ia ka Gaza namar ka jinglong- jingman ha katei ka nongbah ka la hiar shaba palat bad ki paidbah kim lah shuh ban im suk bad kim ioh shuh ia ka met kaba koit- ba khiah kumba ka dei ban long ia baroh lang.
Namarkata, ha katei ka sngi u Pope da ka jingbitar bad ka jingsngewkhia u la bthah ia baroh ki ri ba ki dei ban sangeh noh ia ka thma, sangeh noh ia ki kam thombor bad ki jingpyni bor, bad ki dei ban sangeh noh ia ki jingiakynad baroh.
Ki dei ban wanrah pat ia ka lad ban poi sha ka jingiasuk- iasaiñ bad ban wanrah ia ka shongsuk-shongsaiñ ha ka pyrthei baroh kawei.
Ka jingdon jong ki masi ha kylleng ka Jylla kiba shah ktah ha ka jingpang at-sniehdoh ne ka ‘Lumpy Skin Disease’ (LSD) ka long 3982 tylli katba ki masi kiba la suba ïap na katei ka jingpang ki don 29 tylli.
“Ngi don palat 3500 tylli ki masi ha kylleng ka Jylla (naduh u Kyllalyngkot, 2023 haduh hynnin ka sngi) kiba la shah ktah ha ka jingpang at-sniehdoh," la ong u Joint Director ka tnad Animal Husbandry & Veterinary, Dr.H.K.Marak haba kren bad u nongthoh khubor ha ka Sngi Balang.
Haba ïathuh ba ka jingdon jong ki masi kiba ïap na katei ka jingpang ka duna bha, u Dr.Marak u la ong ba haduh mynta ki masi kiba la suba ïap na katei ka jingpang ha kylleng ka Jylla ki don 29 tylli.
Ha kawei ka liang, u la ong ba na kitei ki 3500 tam ki masi kiba shah ktah ha katei ka jingpang, ki don ruh kiba la koit bad haduh mynta ka jingdon jong ki masi kiba la koit pura na katei ka jingpang ka long kumba 60%.
“Ban pyntikna ba ki masi ki ïoh ïa kane ka jingpang, ngi hap phah ïa ki nongmuna sha Bhopal bad ngi ïoh pdiang ïa ka kaiphod hadien shi taïew," u la ong.
Ha kajuh ka por, u Dr.Marak u la ong ba shisien ba la suba ba u masi u ïoh ïa katei ka jingpang, na ka liang ki briew jong ka tnad ki la leh ïa kaba donkam.
Haba pynsngew ba ïa katei ka jingpang la pynsaphriang na ka jingdait jong u skaiñ, ’ñiangkhap, u la ong ba ka lah ruh ban ïabit na u masi uba pang sha uba koit.
U la ong ba lada ka jingpang kam i don dak jingkylla hapoh ka shi taïew, kata yn hap ban ai da ki dawai ‘anti-biotic’.
U Joint Director u la kdew ruh ba lait na ka dawai tah na bynta katei ka jingpang, ki nongrep ri masi ki lah ruh ban pyndonkam da u shynrai ban tah ha ki jaka ba at.
“Kan buh jingeh ïa ki nongrep ban pyndonkam da ka dawai tah namar kan donkam bun tylli bad kumta kan ktah ïa ki ha ka liang ka pisa-tyngka, tangba ki lah ruh ban pyndonkam da u shynrai na bynta kane ka jingpang," u la ong.
Haba kylli, u la ong ba ka tnad ka ju pynlong ïa ki prokram ai jinghikai da kaba kynthup lang ruh ïa ki nongrep kumjuh ki nongot-doh.
“Ym long ban shoh doh ïa u masi uba pang.
Kumta ngi bthah ïa ki nongot-doh ba kim dei satia ban shoh doh ïa u masi uba pang," u la ong.
Na ka liang u Joint Director u la ong ruh ba lada ïoh ka jingsumar kaba biang, kata hapoh ar taïew eiei, ki masi kiba ïoh ïa ka LSD kin sa koit pura na ka jingpang.
Shuh shuh haba jubab halor ka tika, u la bynrap ba haduh mynta, ka tnad ka la dep ban ai 2962 tylli ki tika (haduh hynnin ka sngi) ban ïada na katei ka jingpang at-sniehdoh ha ki masi.
Ka Voice of the People Party (VPP) ha ka Sngi Balang ka la ong ba kan sa phah jingthoh sha ka Sorkar ban kyntu pynsted haba ïadei bad ka jingtreikam jong ka ‘Expert Committee’ halor ka ‘Reservation Policy’.
“Ka seng kan ym ap haduh ba ka Sorkar kan da khot, hynrei ngi la rai ban ai jingthoh sha ka Sorkar ban kyntu ïa ka ba kan pynsted ïa ka jingtreikam jong ka ‘Expert Committee’ khnang ban pynbeit noh ïa kane ka kam sahteng kaba ngi la dawa," la ong u President ba rangbah ka VPP, Bah Ardent Miller Basaïawmoit haba kren sha ki lad pathai khubor.
U la pynshai ruh ba ka seng haba ka ïakhih halor ka ‘Reservation Policy’ kam mut ban pynleit jingmut tang ïa ka kam Sorkar, hynrei ka shong ha ka Sorkar kumno ban pynsngewthuh ha ki briew kumjuh ban pynrung ka mynsiem ha ki ban ym lehraiñ ïa ka kam bad ban pynïar ïa ki sap ki phong jong ki.
“Ka jingthaw kam thaw jam kam mut eh tang ha ka kam Sorkar hynrei kiwei pat ki jait kam kiba lah ban ai ka jingmih kaba khraw ha ka liang ka lad kamai," u la ong.
Haba kylli, u la ong, “Ha kane ka khep kan ym long kumta, nga don ka jingngeit kaba skhem ba kane ka komiti kan ym kut tang ha ka komiti bad na ka liang jong ngi, ngin ïai buddien, pynsngewthuh, ngin kren bad pynshai sha ki paidbah ba ngi donkam ban ïohi ba kane ka komiti kan shim ka sienjam kaba sted ban ai jingmut sha ka Sorkar bad ba ka Sorkar kan pyntreikam ïa ki jingai jingmut ba shongnia jong kane ka komiti.
"Ha kawei ka liang, utei u nongïalam u la khublei ïa ka Sorkar kaba la pyntyllun ïa ki kam ban buh da ka ‘Search Committee’ hapoh ka jingïalam u Chief Secretary ban wad ïa ki ’riewshemphang na bynta ka ‘Expert Committee’.
“Nga ngeit bad shaniah ba ka jingstad jong u Chief Secretary un pynithuh ïa ki briew kiba biang katkum ka jingthmu jong kane ka komiti.
Ha ka ‘Expert Committee’, ka Sorkar ka la pynpaw ba kin don ki briew kiba tbit, ki ’riewshemphang ha ka aiñ, nga tharai kata ka la biang hi," u la ong.
Shuh shuh u la bynrap ba ka ‘Reservation Policy’ kam kut tang ha ka kam Sorkar, hynrei ka Sorkar kan hap ban shimkhia bad peit ba ka rukom bhah bad jingthung kam ha ki tnad treikam shimet (Private Sector) kan ai ka jingmyntoi ïa ki khun samla.
U jumai ba 6.5 Magnitude u la pynkhynñiuh ia ka thaiñ Shatei jong ka Papua New Guinea ha ka step Lah Sngi U Blei wat la katei ka ri kam shym la sakhi ne iohi ia ki dak ki shin shwa ban wan utei u jumai lyngba ki ‘eriong ne jingatphyllung ki duriaw kumba ju long man ka por shwa ban wan u jumai.
Ka thaiñ kaba la sakhi bha ia utei u jumai ka long sha ka phang kumba 110 Kilometre na East-Southeast jong ka Kimbe ha ka dew lynnong jong ka New Britain.
La ong ba ka jingkhlaiñ jong utei u jumai ka long kumba 65 kilometre ka jingjylliew.
Ka tnat Pacific Tsunami Warning Centre ha katei ka sngi ka la iathuh ba wat katei ka tnat ruh kam shym la ioh jingtip eiei shaphang ki dak ki shin jong ka jingwan jong utei u jumai ha katei ka step.
U Secretary General jong ka United Nations- u Antonio Guterres haba ai jingkren hapoh ka jingialang bad kiwei pat ki heh ha ka Sngi U Blei, u la pynpaw ka jingsngewkhia kaba jur halor ka jingbym lah shuh ban tehlakam ia ki jingiakynad jong kiba bun ki ri ha kine ki sngi.
Kumta u la ong ba ka pyrthei baroh kawei ka dei ban sngewthuh ba dei ban pynsangeh noh ia baroh ki jingiakynad bad ki thma khamtam ha Middle East na kawei ka ri sha kawei pat.
Namar u la ong ba ka UN kam lah shuh ban peit ne ban tehlakam tang sha kano-kano ka liang namar kat sha ba phai, la dap tang da ki jingiakynad bad ki thma para ri.
Hynrei napdeng kiwei pat ki ri, u la ong ba ka Middle East ka long kawei na ki bynta jong ka pyrthei kaba ap jingma bha ha kane ka por.
Naba ym don shuh ka shongsuk-shongsaiñ ha Middle East naduh ba mih ka thma hapdeng ka Russia bad ka Ukraine.
Bad kat nang mih ki sngi, ki la nang mih ki jingiakynad bad ki la nang thaw pyrthei sa da kiwei pat ki jingeh.
Namar u la ong ba ki ri kiba don sha ka thaiñ Middle East ki la ialeh ban ai ding bad pynmih ia ki jingiakynad kiba pher baroh shi katta, mynta ka la dei ka por ia ki ba kin sangeh noh shi syndon bad ba kin theh um noh ia kitei ki jing-iakynad baroh.
Hynrei u la ong ba kaba eh ka long ba kam don shuh ka jingiapyndem na baroh ki liang namar baroh ki ri ki sngew dei bad sngew skhem ha la ki jong ki nongrim bad kim kwah ban ialeh ban pynkut noh ia ka thma.
Ka General Secretary jong ka seng Congress ka Priyanka Gandhi Vadra ha ka Sngi U Blei ka la ñiew ba ka jingkyrduh kam bad ka jingkiew dor ki mar ki mata ki la buh jingeh bha ïa ka ri, bad buh jingkylli ïa ka sorkar kmie ha kaba ïadei bad kine ki ar tylli ki mat.
Ka nongïalam jong ka seng Congress ka la kren ïa kine ki kyntien ha Jalore kaba don ha Rajasthan katba ka dang ai jingkren ha ka jingïalang paidbah ban ai jingkyrshan ïa u Vaibhav Gehlot, u kyrtong jong ka seng Congress na Jalore-Sirhot Lok Sabha konstitwensi.
Ka Priyanka Gandhi ka la kyntu ïa ki nongthep vote ba ki la dei ban pyrkhat bha ha shwa ba kin ñion ïa u budam ha ka sngi thep vote.
Ka nongïalam jong ka seng Congress, khlem da pynpaw kyrteng, ka la ong ba ïa kiba bun ki jingïalang paidbah la pynlong na ka bynta ban pynsngewthuh ïa ki paidbah halor ki mat kiba buh jingeh ïa ka ri.
“Ka jingkyrduh kam ka la nangjur, hynrei ym shym don mano-mano ruh ban kren halor jong ka.
Phi la pyni ba ka ri ka pyntreikam bad ba baroh ki ïakmen.
" “Haba ngi ïohi ba ki President bad ki Myntri Rangbahduh jong kiwei pat ki ri ki wan sha India na ka bynta ki prokram kiba kham kongsan kum ka G-20 Summit, ngi sngew sarong shaphang kata.
Ha kaba ïadei bad kane, ki briew jong ka ri ki baduk ki dang shah ktah na kiba bun ki jingeh, bad kane ka dei ka jingshisha," la ong ka nongïalam jong ka seng Congress.
Ha ka jingai jingkren, ka Priyanka Gandhi ka la ong ruh ba kiba bun ki jingkular kum ka jingthep pisa kaba ` 15 lak haman ki Bank Account bad ban ai kam sha 2 klur ki dang sah khlem lah pynurlong".
Ka Israel ha ka Sngi U Blei ka la pyntip ba ki lehnoh Hamas ki set bad buhrieh ia kito kiba shah rahbor baroh hapoh ka nongbah Rafah kaba don sha ka phang Shathie jong ka Gaza, kaba long ruh ka thaiñ ba u Myntri Rangbahduh ka Israel- u Benjamin Netanyahu u thmu ban phah leit hiar thma jur namar ka jingmutlop jong katei ka kynhun lehnoh Hamas ka bym shym la treh ban pyllait ia kitei kiba ka la rahbor naduh ba sdang jong ka thma haduh kane ka kynti tang namar ba ka Israel kam shym mynjur ban pyllait lang noh ia kito ki nong Palestine kiba ka Israel ka la kem bad set naduh ki por ba la leit.
Kumjuh ruh na ka liang ka tnat shipai jong ka Israel, ka la ong ba ki lehnoh Hamas ki dang iai bat ia kitei ki paidbah nong Israel kiba la shah rahbor wat haduh kine ki sngi ruh bad ka Israel ka dang ialeh katba lah ban pyllait bad wanlam biang ia kitei ki paidbah jongka sha la iing.
Ha kawei pat ka jingkren, u heh ka tnat iada jong ka Israel u la iathuh ba ka Israel ka la dep pynkhreh lypa ia 2 tylli ki tnat kynhun shipai ‘Brigades’ na ka bynta ban leit hiar thma tyngeh sha Gaza.
Hynrei um shym la pynshai pat ba ha kano ka bynta ia kitei ki kynhun shipai ka Israel kan leit pynrung.
Kumta, la ong ba kane ka khubor ka long tang hadien katto- katne sngi ba ka Israel ka la pynmih noh ia ki shipai lajong na Shathie jong ka Gaza napoh ka thaiñ Khan Yunis, ha kaba ki paidbah nong Gaza ki la leit ban rung bad shong biang ha kito ki shnong kiba la um bad julor ha ki bom bad ki ‘namding ka Israel da ka jingkyrmen ruh ba ka Israel kan sangeh noh syndon ia ka thma ha kane ka sien.
Ka Congress ha Manipur ka la buh ka jingkyrpad na ka bynta ban pyntreikam ïa ki shipai ka sorkar kmie ha ki thaiñ shi sngi hadien ba ka la don ka jingsiat kaba la jia ha ka por ba don ka jingïalang paidbah ha Moirang ha ka 12 tarik, Ïaïong.
Kane ka la jia ha ka 12 tarik, Ïaïong ha ka por 3:30 janmiet ha ka por ba dang don ka jingïalang paidbah ha kaba ïadei bad ka ilekshon ha Phairenbam Mandop kaba don ha Phairenbam Leikai, P.S.Moirang kaba hap hapoh ka Moirang A/C.Kane ka jingïalang ba la pynlong hapoh ka jingïalam jong u P.Sharatchandra Singh (Retd.IAS bad u Ex-MLA), ka la pynlong ïa ka jingleit jngoh jong u kyrtong jong ka seng Congress ban ïakhun na ka bynta ka 1-Inner Manipur Parliamentary konstitwensi.
Ha kane ka prokram, kumba la antad la ong ba ki la don kumba 400 haduh 500 ngut ki briew, kiba la leit ban ïashim bynta, ha kane ka por ba dang pynlong ïa ka jingïalang kynsan-kynsan ka la don ka jingthombor jong ki runar.
Ki runar ki bym shym la lah ban ithuh ki la siat da kumba 5 haduh 6 sien sha ka phang ba don ki ‘riewpaidbah, ha kaba kane ka la pyntieng pynsyier bad pynmareh ruma ïa ki paidbah kiba don bynta ha ka jingïalang.
Kine ki runar ki la byrngem ruh ïa ki nongpynïaid jong ka jingïalang bad kumjuh ïa ki briew kiba leit ïashim bynta ha ka jingïalang, ki la dawa ba la dei ban mih noh kloi na ka lympung ba la pynlong jingïalang, ha kaba kane ka la pynthut ïa ka jingïalang paidbah.
Napdeng ki nongïalam kiba la don bynta ha ka Election Interaction Programme ki kynthup ïa u Girish Chodankar (AICC In-charge Manipur), u K.Meghachandra (MLA bad u  President, MPCC), u O.Ibobi Singh (MLA & Ex-Chief Minister bad u nongïalam ka CLP Leader, Manipur), u K.Ranjit Singh (MLA bad u Dy.CLP Leader), Th.
Lokeshwar Singh (MLA and Party Chief Whip), Anil Tan (Minority In-charge, AICC), Rajesh Sethi (Minority In-charge, AICC), bad u Angomcha Bimol Akoijam (INC Candidate, 1-Inner Manipur Parliamentary Constituency).
Ha kaba ïadei bad kane ka jingjia, ka Congress ha Manipur ka la dawa ba la dei ban pynshitom da kaba tyngeh ïa kine ki runar kiba la don bynta ha kane ka kam thombor, ha kajuh ka por la dawa ruh ban pyntreikam da ki shipai ka sorkar kmie na ka bynta ban pynkhlaiñ ïa ka jingpahara ha kiba bun ki thaiñ jong ka Manipur.
Naba la jan sdang ka ilekshon, ka la don ka jingsngewkhia ha kaba ïadei bad ka jingdon jong kine ki kam pyntriem, bad kyrpad ïa ki bor ba dei khmih ba ki la dei ban ai hukum ban pynbiang ki lad jingïada na ka bynta ki nongthep vote bad kumjuh ïa ki kyrtong, khnang ban pyntikna ba kan don ka jingshngaiñ ha baroh ki liang khamtam ha ka sngi thep vote.
U President ka Voice of the People Party (VPP), Bah Ardent M.Basaïawmoit ha ka Lah Sngi U Blei u la ujor ejahar pyrshah ïa u MDC barim ka Umsning halor ki jingkynnoh ba khlem nongrim pyrshah ïa u.
Katkum katei ka ejahar, u Bah Basaïawmoit, u la ong ba u Bah Don Sumer, uba dei ruh u dkhot ka National People’s Party (NPP) ha kawei ka jingïalap ilekshon ka seng, u la kynnoh ïa u halor ka jingpyndonkam pisa bakla ha ka por ba u (Basaïawmoit) u dang long kum u Chief Executive Member ka Khasi Hills Autonomous District Council (KHADC).
“Ka jingkynnoh pyrshah ïa nga ka long kaba bakla, kaba khlem nongrim bad ka bym dei," la ong u nongïalam ka VPP ha ka ejahar ba la ujor ha thanat Sadar.
“Da kum kine ki jingkren ha ki rynsan paidbah, ki la mih ki jingkynthoh bad ki jingthoh bym ïahap pyrshah ïa nga, u nongmihkhmat ba la shah jied sha ka ïingdorbar thawaiñ ka Jylla.
Ka long ruh kaba donkam ban kdew ba kiba kum kine ki jingkren ki la wan ha ryngkat ka jingthmu ban pynjah burom, ñiew beiñ bad pynsaphriang ïa ki jingtip ba lamler sha u paidbah ba bun ba lang," u la ong.
Shuh shuh u la ong ba kum kine ki jingkren ki ïalam sha ki kam be-aiñ hapoh ka kyndon 499 bad kiwei-kiwei ki kyndon ba ïahap jong ka Indian Penal Code, 1860.
“Haba ïadei bad kane, ngi kyrpad ba phin leh eiei mardor katkum ka aiñ, bad ba ka sabut ka dei ban don bad u briew uba la pynmih ïa kitei ki jingkren," la ong u Bah Basaïawmoit.
U President ka VPP, Bah Ardent M Basaïawmoit u la ong ba ka NPP ka kwah ban pynneh ïa ka Jaiñtia Hills Autonomous District Council ne ka JHADC da kaba pynduh tulop ïa ki nongtrei jong ka da ki phew bnai.
U Bah Ardent u la ong ïa kine kyntien ha ka jingïalang ïalap ilekshon na bynta u kyrtong jong ka VPP ha Iawthymme Ladthadlaboh Jowai ha ka Lah Sngi U Blei mynta ka taïew.
U President ka VPP u la ong ba ka VPP ka dawa ban pyntreikam ïa ka Article 371 ha ka Jylla Meghalaya khnang ban ïada ïa ka Jylla na kano-kano ka jingpyntreikam ïa ki aiñ jong ka Sorkar Kmie.
U la pynshai ka jingwanrah ïa ka Article 371 kan nym pynduh ïa ki District Council kiba don ha ka Jylla haba pynphai ktien ïa ka jingkynnoh jong ka NPP ba ka VPP ka thmu pynduh noh ïa ka District Council.
U la ong ruh ba ka VPP ka ïeng ban pynkhlaiñ bor shuh ïa ki District Council.
Kum ban shu kdew hangne, ki nongtrei jong ka JHADC hapoh ka lama jong ka JHADC Staff Association ka la ujor da ka ejahar Contempt Petition No Cont.
Cas(c) No.37 of 2023 ha ka High Court jong ka Meghalaya na ka daw jong ka jingbym ïoh tulop da ki phew bnai.
Haduh mynta ka jingbishar ïa katei ka ejahar ka dang ïaid shakhmat.
U MDC ka Rambrai-Jyrngam, Bah Bajop Pyngrope, u la pynksan ïa ka jingkynnoh jong ka jingdon ka jyrsieh thied jaka jong ka Khasi Hills Autonomous District Council (KHADC) ha Mawkyrwat ha ka por ba long Chief Executive Member (CEM) u Bah Ardent M Basaïawmoit uba dei ruh mynta u President ka Voice of the People Party (VPP).
U Bah Bajop u la sei ïa kane lyngba ka dulir ‘Sale Deed’ kaba la Xerox ha ka jingïalang ïalap ilekshon jong ka NPP kaba la long ha ka janmiet Lah Sngi U Blei ha shnong Umlyngka na ka bynta ban pan jingkyrshan ïa ka kyrtong ka seng ka Kong Ampareen Lyngdoh.
U Bah Bajop u la ong ba ha kane ka dulir thied jaka, ka la don ka jingsoi kyrteng jong u MLA ka Nongkrem Bah Ardent M Basaïawmoit kum u nongsakhi na ka bynta ka Executive Committee jong ka Council.
“Nga la ïohi ba 2 kynta shwa ba ngin poi hangne, ka la don ka jingujor ejahar pyrshah ïa uwei na ki nongïalam NPP da u Bah Ardent," la ong u Bah Bajop bad bynrap ba dei na kane ka daw, ba um banse ban sei ïa kine ki jingshisha.
U la ong, “Kane ka dei ka ‘Sale Deed’ jong ka kam ïadei-ïathied jaka ha Mawkyrwat.
Ngam thok ïa phi bad phi lah ban pan da ka RTI na ka KHADC ban pynshisha.
"U Bah Bajop u la ong ba katkum ka dulir, ka KHADC ka la thied ïa ka jaka ha Mawkyrwat ha u snem 2014 ha ka dor ba T.35,240,39.
Shuh shuh u la ong, “Kane ka dei ka ‘sale deed’ bad ngam ïalam bakla, ngam thok.
Ka ‘sale deed’ ka la kren shai ba la dep siew lut ïa ka pisa, pynban ha u snem 2022 haba ka KHADC ka la leit ban shimti ïa ka jaka na u trai hynrei une u trai jaka u khlem shah satia ïa ka Council da kaba aidaw ba u khlem pat ïoh ïa ka pisa".
Une u MDC ka Rambrai u la ong ba kane ka jingujor ejahar u Bah Ardent ka dei tang ban ïalam bakla ïa u paidbah bad bynrap ba kane ka jingujor ejahar mynta lei ka la nang pynsuk ïa ki pulit ban pynlong ïa ka jingtohkit ban tip kumno ki sei ïa ka pisa.
U la ong ruh ba ha u snem 2023, ka KHADC ka la leit ban jurip ha ka jingïadon lang u MDC ka Mawkyrwat hynrei u trai jaka u khlem wan mih shuh, ha kaba u la kynnoh ba la shem ba une u trai jaka u dei u paralok ba ïaieid ïajan bha bad u President ka VPP bad kynnoh ruh ba une u trai jaka u dei uba la mih ban ïakhun teng ïa ka ilekshon MDC na ka HSPDP na Mawkyrwat ha ka por ba u Bah Ardent u dang don bad ka HSPDP.Ka jingwanrah ka Sorkar BJP ïa ka Common University Entrance Test (CUET) kaba la ktah shi kat dei ïa ki samla pule ban ïoh rung ha ki jaka pule ban bteng ïa ka jingpule kaba kham shalor yn sa pynduh pyndam noh da ka Congress.
Ïa kane la pynpaw da u MP ka Shillong uba dei ruh u kyrtong ka Congress ha kane ka ilekshon Lok Sabha u Bah Vincent H Pala haba pynsngew sha ki paidbah ïa ka nongrim bad ki mat ilekshon jong ka Congress.
U Bah Pala u la ong ba ka eksamin Common University Entrance Test (CUET) ka la ktah ïa ki samla pule ha kane ka Jylla ba kin ïoh pule ha ki skulbah wat lada ki la pass bha ha ka kyrdan pule jong ki na ki kolej.
“Ngi kwah ban pynduh pyndam noh ïa ka CUET namarba ka jingïoh rung ban pule ha ki skulbah bapher-bapher ka dei ban long katkum ka jingpynïaid ki skulbah ym katkum ka Sorkar," la ong u Bah Pala.
Une u nongïalam ka Congress u la ong ba ka jingdon ka CUET ka la pynduh ïa ka hok jong bun bah ki samla pule ban ïoh leit pule ha ki skulbah, bad na ka liang ka Congress ka sngewdei ba ka hok ban rai haba ïadei bad ka jingïoh ban leit pule ka shong ha ki skulbah ym ba kan shong ha ka Sorkar.
Lah ban pynkynmaw ba bun bha ki samla pule ha kane ka Jylla ki la mad jingeh ban ïakhun ïa ka CUET bad don ruh ki samla kiba hap leit thoh eksamin shabar Jylla ha kaba ki ïoh jingtip ha ka por kaba lyngkot.
Haba ïadei bad ka ïoh kam ïoh jam, u Bah Pala u la ong ba ka Congress lada ka wan ha ka bor, kan pyntikna ba ka tulop jong ki samla kiba la pyndep ïa ka jingpule kam dei ban duna T.1 lak shisnem.
U Bah Pala u la ong ba ka Congress ka kular ban kyntiew ïa ki ‘rang bad ki ‘thei ïalehkai bapher bapher khamtam eh kito kiba wan na ki longïing ba duna ka ïoh ka kot da kaba ai jingkyrshan T.10,000.
Ka Congress ka kular ruh ban pynbha ïa ki kam khaïi ha khappud bad ki ri ha khappud ka India kum ka ri Bangladesh bad kiwei khnang ban kyntiew ïa ka ïoh ka kot ki nongshong shnong.
U kyrtong jong ka Regional Democratic Alliance (RDA), Bah Robertjune Kharjahrin u ban ïakhun ïa ka ilekshon MP sha Lok Sabha ka ban long ha ka 19 tarik mynta u bnai, u la kyrpad ïa ki paidbah ba kin jied ïa u nongmihkhmat da ka jingkitkhlieh bad ka jingïohi jngai na ka bynta ka lawei jong ka ri bad ka jaidbynriew.
U Bah Robertjune u la kren ïa kane ha ka jingïa-lang paidbah ha Pynursla kaba la long ha ka Lah Sngi U Blei na ka bynta ban pan jingkyrshan na ki nongshong shnong ha kane ka ilekshon.
U Bah Robertjune u la ong ba ki paidbah ki dei ban tip ïa ka bor jong ka Parliament kaba kum ka Jylla ka ïatyngkhuh bun, kata kaba don ïa ka bor ban pynurlong ïa ka jingdawa ILP, ban pyntreikam ïa ka ktien Khasi, ban pynbeit ïa u pud u sam, ban wanrah ki kam pynroi kiba bun bad bun bah kiwei kiwei ki bor.
“Kumta kum ki paidbah, kam long satia ban rai ban jied nongmihkhmat da ka jingshit khlieh, ban jied MP da ka jingsngew tynnad na ka jingput jingtem hynrei ban jied MP da ka jingkitkhlieh bad ka jingïohi jngai," la ong u Bah Robertjune.
U la ong ruh ba lada u ïoh ka jingjop ha kane ka kynti ba mynta, ka mat kaba nyngkong eh ban ïakren ha Parliament ka long ban wanrah ïa kita ki aiñ ban ïoh ban ïada ïa la ka jong ka ri bad ka jaidbynriew.
U Bah Robertjune u la ong, ka la don ka jingkynthoh bad jingkynnoh na kiwei, kiba la shu kynthoh khlem lah pat ban pynshisha, kum ka jingkynnoh ba kum ki Balang ki la pheil, ki seng ba bun ki la ïalam bakla hynrei kim shym la lah pat ban pynshisha bad tang ban shu pyrta bad hylla ha surok.
Ki ong ruh ba ki kwah ïa ka synshar kaba khuid hynrei ki sdang pat da kaei-kaei ka bym khuid satia, u la ong.
U la ong ba ka jingjot ka la ap lypa ïa ka jaidbynriew lada ka Congress kan wan ha ka bor, naba ka la dep ban ong lypa ba lada poi ha ka bor, kan wanrah ïa ka aiñ kaba shah ban ïashongkha para kynthei bad para shynrang.
U President ka Voice of the People Party (VPP), Bah Ardent Miller Basaïawmoit, u la ong ba kaba sngewkmen hapdeng ka jingïalang ba la pynlong da ka VPP ka long ba kane ka seng kam ju wanrah ïa ki briew kiba nabar ha kano-kano ka shnong kaba ki ju leit ban ïalap ilekshon.
Haba ai jingkren ha ka jingïalang ïalap ilekshon kaba la pynlong da ka seng ha ka janmiet Lah Sngi U Blei ha Mawlai Petrol Pump, u Bah Ardent u la ong ba u sngewsynei ïa u Symbud Myntri Rangbah ka jylla, u Bah Prestone Tynsong namar ba u la shah shet kylla ha la ki jong ki nongbud ha kaba kitei ki nongbud ki la ong ba u dei ban wan ai jingkren hapoh Mawlai Stand Bus bad ha katei ka jingïalap ilekshon un sa mih u paidbah ka Mawlai, hynrei phewse ki paidbah kiba la wan hapoh ka jingïalang ba la pynlong da ka National People’s Party (NPP) ha ki sngi kiba la dep kim dei satia ki nong Mawlai wat haba u Bah Prestone u la kren shongshit bha ha katei ka jingïalang.
“U Maduh u la kren shitrhem bad u la sngew ïohbor ba u la ïohi ïa u paidbah uba bun, hynrei phewse u la shah shukor ha la ki jong ki nongkyrshan, kata ka dei ka saiñ pyrthei jong ki keiñ ban ïa thok ïa shukor, ban ïalam bakla, ban pynbiej bad ban pynthame", la ong u Bah Ardent.
Shuh shuh u Bah Ardent u la ther tyngeh ruh halor ka ka jingkynthoh jong u Chief Executive Member (CEM) ka KHADC, u Bah Pynïaid Sing Syiem ha kaba u la ong ba naduh ba la mih ka seng thymmai ka VPP hapoh ka jylla, ka la mih ka jingleh shongshit bad ka la don ruh ka jingpynkheiñ ïa ka aiñ ha kane ka ilekshon MP.Na ka liang u Bah Ardent u la ong ba ki nongkyrshan jong ka VPP ki khlem pynmih ïa kano-kano ka jingkulmar ban pynduh noh ïa ka shongsuk-shongshngaiñ hynrei ka la pynkulmar ïa ka jingmut jingpyrkhat jong ki seng saiñ pyrthei kiba la synshar ïa ka ri hapoh kane ka jylla.
“Ka la pynkulmar ïa ki namar ki tip ba lada u paidbah u kyrshan ïa ka VPP ha kane ka ilekshon kaba mynta bad lada u paidbah u pynjop ïa u Dr Ricky, khlem pep ha kawei ka sngi, ka VPP kan sa kurup ïa ka bor synshar ha kane ka jylla bad ynda ka VPP ka la kurup ïa u lakam jong ka synshar ka khadar, ngi la ong ba ngin peh ïa ka bamsap, ka jingduk, ka jingleh shiliang khmat", la ong u Bah Ardent.
U Bah Ardent u la ong ba u Symbud Myntri Rangbah ka jylla u la duh thiah bad duh dem bad u la ïarap ban pynïarap ïalap ilekshon lem ruh ïa ka VPP namar tang shisien kren u la pynmih ïa ka kyntien ‘Prah’.
Ki khun ki hajar kiba don hapoh ka jingpeit jingkhmih jong ka Seng Khasi Sengkmie, ha ka 15 tarik Ïaïong ki la ïoh ban pynkut ïa ka leh niam leh rukom jong ka Shad Suk Mynsiem lyngba ka jingwan ïashimbynta jong 1600 tam ngut ki nongshad kiba kynthup ïa shynrang bad kynthei ha ka jingïalumlang kaba la pynlong ha Madan Weiking, Jaïaw.
Haba ïakren bad ki lad pathai khubor, na ka liang u Vice-President ka Seng Khasi Sengkmie, u Rangbah RS Rumnong u la ong ba ka Shad Suk Mynsiem mynta u snem 2024, ka dei ka jingshad kaba 113 sien kaba la shad hapoh katei ka lympung Weiking.
“Ïa kane ka jingshad ngi pynlong manla u snem, ha une u snem 2024 ruh ngi la pynlong ha ka 13, 14 bad ka 15 tarik kaba long lai sngi hangne hapoh lympung Weiking", la ong u Bah Rumnong.
Nalor nangta u Bah Rumnong u la ong ba wat la ki bor jong ka mariang ki la pynthut ïa ka jinglehkmen bad ka jingshad hynrei kiei-kiei ki long kiba ïaid beit ïaid ryntih bad ki nongshad ki la pyndep ïa ka jingshad ainguh ïa u Blei Trai Kynrad ïa ki jingkyrkhu ba u la theh-sei ïa u khun bynriew ha u snem ba la dep bad ha kajuh ka por ban ainguh ïa u bad ban kyrpad ha u ba un ai ïa ka snem ka ban wan ruh ba kan long kaba phuh-phieng bad kaba ïaid beit ïaid ryntih ha manla ki liang.
“Ka bor jong ka mariang bad ka bor jong ka suiñbneng ka dei hi ruh ka por jong ka te ngim lah ban len, ka don hi ka jingpynthut khyndiat hynrei wat la katta ruh, ki nongshad kim kynran dien ban pyndep hi la ka deiti bad la ka kamram ban shimti bad ban wan ban shad ainguh ïa u Blei Trai Kynrad Nongthaw-Nongbuh ïa ki jingtheh-sei jong u bad ka ksing, ka dhah, ka tangmuri ruh ka da kynud bha ha kine ki sngi wat haba pynthut u slap, ka lyer bad u phria ruh", la ong u Bah Rumnong.
Ha ka Lah Sngi U Blei jong ka taïew ki la don lai tylli ki seng saiñ hima-sima kiba kynthup ïa ka National People’s Party (NPP), Congress bad ka Voice of the People Party (VPP) ki la ïeng rynsan ha ka shnong Kynshi Mawria ha Eastern West Khasi Hills ban pynpaw sha ki paidbah halor ka ilekshon MP sha Lok Sabha na ka bynta ki kyrtong la jong ban ïakhun ilekshon.
Wat la na baroh kitei lai tylli ki seng saiñ hima-sima ym shym la wan mihkhmat da ki kyrtong hynrei la wan mihkhmat da ki nongïalam jong kitei ki seng kiba la ai ïa ka jingkren.
Na ka liang ka Congress la mihkhmat da u Bah J.A Lyngdoh, MLA barim, na ka NPP da u Bah Prestone Tynsong, President ka NPP Meghalaya bad na ka VPP la ai jingkren da ka Kong Aibandaplin Lyngdoh Nonglait.
U Bah JA Lyngdoh haba kren ha ka jingïalang u la ong ba ka jingkren u Myntri Rangbah ha ka jingïalang paidbah kaba la long ha Upper Mawprem ha kaba u la kyrpad na ki paidbah kiba kyrshan ïa ka BJP ba kin ai ka jingkyrshan ïa ka kyrtong NPP namar lyngba ka NPP kan pynjop ïa u Modi ba un long biang u Myntri Rangbahduh ka Ri India sa shisien.
U la ong kane ka khubor ka la phriang lut sha ‘social media’ ha kaba la ïohi lut baroh ki paidbah ka Ri Khasi Jaiñtia kiba la ong pleng ka NPP ka dei hi ka BJP, tangba ka shu leh mynleh baroh shi katta mynta te mih pyrthei ba la pynbna da u Conrad ba ki ïa long shipara la bun bun snem ha Delhi.
U Bah Lyngdoh u la pynpaw ruh ba lada ka BJP ka wan biang ha ka bor, ka riti synshar ka ri ka don ha ka jingma bad ka jingkhihwin ha India ha ki jylla bapher bapher ki Khristan kim lah shuh ban mane blei laitluid haba bun ki jaka la pynpra lut ïa ki ïingmane bad la beh lut ïa baroh kiba long Khristan.
Une u nongïalam Congress u la ong, lada ki paidbah ki jied ïa u kyrtong na u Prah, hangno un leit shong? Un leit ha ka Congress ne sha ka BJP namar u don marwei.
Lada jied ïa ka UDP bad ka NPP hangno kin shong ha syndah u Modi bad ka BJP? Hynrei lada jied ïa ka Congress kan sa ïalam ïa ka sorkar ban ïoh ïa ka jingsynshar laitluid.
U Bah Prestone Tynsong uba long ruh u Symbud Myntri Rangbah ka Jylla u la ong, lada pynjop mynta ka kynti ïa ka Kong Ampareen Lyngdoh, ka NPP kan nang ïoh shuh ka bor bad kan nang pynkhlaiñ ïa ka sur ha dorbar Parliament.
U la kyntu ïa ki paidbah ba kim dei ban sngewthuh bakla ba kane ka ilekshon MP kan long kum ka ilekshon MLA ha kaba ka ilekshon MLA, MDC ka kut hapoh ka jylla hynrei ka MP da la jied ka dei ka kamram jong ki ban ïasaid ban ïakren ïa ki mat kum ka ILP bad ka ktien Khasi ba sahteng ha Delhi.
Lada ki ai ka jingjop ïa ka Kong Ampareen Lyngdoh, kine ki mat baroh kin lah ban pynurlong ha kine ki snem ban wan.
Shuh shuh u la pynpaw ba ka Congress mynta ka la nang hiar ka la nang tlot ha kylleng sawdong ka ri India ha kaba ym don jingmut shuh ban ïakren bad ka Congress ha kane ka ilekshon MP, kim ïoh shuh wat tang 25 ngut ki MP bad ka la dei ka pali jong ka NPP ba ki paidbah kin ai ka jingkyrshan namar ba ka ïadon ha ka Sorkar ban ïasaid na ka bynta ka roi ka par ka bit ka biang jong ka jylla.
U la ong ruh ba ki don ki seng kiba dang shu kha 3 snem tam kiba leit sha u paidbah ban ong ba tang ma ki, ba lah ban kit ïa ka ri ka jaidbynriew bad bynrap da kaba ong, ko ki VPP baieid phi dang don tang lai snem ïaid shwa seh 10 snem 15 snem, phin sa kham ïoh ka jingshemphang naba kata ka dei kaba donkam hynrei ban shu sngewkhlaiñ than haba dang rit ka rta haba phi dang shu ïaid lynti 3 snem.
U la kyntu ïa ki paidbah ba wat ïa sngewthuh bakla, kine ki seng kiba dang lai snem mynta ki ong ba ki ieid ïa ka jaidbynriew bad ong, “Nga, nga ong ïa phi ba nga ruh kum u President ka NPP nga ieid ïa ka jaidbynriew hato don mo ba lah ban ïathew, don mo uba lah ban thew hapdeng ka VPP bad ka NPP katno ki ieid ïa ka jaidbynriew, nga shu ong to sngewbha da khan da kheiñ bha ba phin sngewthuh ïa u jingthew.
"U Bah Prestone u la ong ruh ba kynmaw bha ba kano-kano ka seng, uno-uno u kyrtong uba lap miet tang ban beiñ ïa kiwei pat, kaba mut u dei uba shukor ïalade.
“To sngewbha da khan kheiñ bha ba phin sngewthuh ïa u jingthew bad kynmaw ka nongrim ka seng thymmai ka long ban lynthem maw ïa u Prestone, ïa ka Ampareen bad ïa u Conrad ba dei ki nongtuh nonglute, phi kren beiñ katba mon kynnoh katba mon phin sa mad ka jingshisha," la ong u Bah Prestone.
Katba ka Kong Aibandaplin Lyngdoh Nonglait na ka VPP ka la ong, ka jingsynshar ka dei ban ai ka jingshakri ban pynbiang ïa kita kiba ai ka bor ban shakri.
Kum ki paidbah kim dei ban pynrit raiñ ïa lajong hynrei to tip ba phi don ka bor, ka shi ‘vote’ jong phi ban pynmih ïa ki nongmihkhmat sha ka jylla bad sa shisien wat ai ban pynmih ïa ki nongmihkhmat kiba thad khlemraiñ ïa ka jylla.
“Haba ngi don ïa ki nongshakri, kumno ki khlem lah ban shakri namar ha ka dor ki la ïapeiñ ïa ka hok ka jylla ha ka dor jong ka sbai bad ka rupa," ka la ong.
Ka Kong Aibandaplin ka la ong, “Kaei kaba ngi bet ngi ïoh kheit ïa u soh uba hun bad dei tang ka jingsynshar kaba nyngkong ngi tieng ïa U Blei bad kaba ngi trei minot khop kaba ngi ngeit ha ka synshar-khadar kaba khuid.
"“Kham khraw ban ïa kata ka spah ba lum na ka bamsap bampong ka lah ka nongrim jong ka hok lada ngi kamai shispah ruh ka ïing ka long kaba phuhmut-phuhmat ka shispah ban ïa ka shi klur," la ong ka Kong Aibandaplin.
Ha ka janmiet Lah Sngi U Blei, ha ka por kumba 6 baje eiei, kawei ka trok kaba don ïa u nombor AR-02-A-6142 ka la rat naphang ïa ki kali rit kiba ïaid ha surok.
Ha katei ka jingjia kaba la jia ha Riatlawsyiem, Mawtawar, kawei ka kali ‘Auto’ trok kaba don ïa u nombor ML-05-AB-3716 ka la julor katba kawei pat ka ‘Alto’ K-10 kaba don ïa u nombor ML-05-AA-5519 ka la shah rat ha katei ka trok bad noh sha riat, hynrei da ka jingdon jong uwei u dieng kseh ka la sahkut noh halor.
Haba ïakren bad uwei na ki bahaïing jong uba ñiah ïa ka kali ‘Alto’, u la ïathuh ba u la poi mar-mar sha katei ka jaka hadien ba u la ïoh jingtip halor kaei kaba la jingjia.
U la ïathuh ruh ba ki briew kiba shong ha katei ka kali kiba la mynsaw la pynkit noh sha aspatal ban ïoh jingsumar.
Na ka liang ki pulit ka thanat Mawlai ki dang pynlong ïa ka jingtohkit ban lap ïa ka daw jong katei ka jingjia.
U President ka National People’s Party (NPP) Meghalaya, Bah Prestone Tynsong uba dei ruh u Symbud Myntri Rangbah ka jylla, u la ong ba ka jingkwah Article 371 jong ka VPP ka la shai kdar ba ki kwah ban pynkylla ïa ka jait ka khong.
U Bah Prestone u la kren ïa kane ha ka jingïalang ïalap ilekshon kaba la long ha ka Lah Sngi U Blei ha shnong Umlyngka na ka bynta ban pan jingkyrshan ïa ka kyrtong MP ka NPP ka Kong Ampareen Lyngdoh.
Une u nongïalam ka NPP u la ong, ba ka NPP ka kwah ban ïoh ka jubab ba ka nongrim kaba kumno ba ka VPP ka kwah ban ai jait sha u kpa bad ha ki jingpynshai ba ki la ju ai, la sngew kumba ka dei, ha kaba u kpa u dei u Khasi, ka kmie ka dei Khasi.
“Ki ong ieid jaidbynriew.
Nga buh ka jingkylli ba ïathuh ïa ka nga bad ïa ka NPP ba da ka Article ba kumno pat ba phin wanrah ban lait na ka shongsang.
Sngewbha jubab ïa kane hapoh ka 4 baje janmiet jong ka 17 tarik, bad lada phim lah wat ïalam bakla pat ïa ki paidbah," la ong u Bah Prestone bad bynrap ba ka jaidbynriew nalor ka dei kaba rit bad kumta lada jia sa ka shongsang te kaei ka ban jia.
U Bah Prestone u la ong ba ka mat pdeng jong ka jingïakren ïalap ilekshon ka long beit ka jaidbynriew hynrei haba la shong bad pyrkhat bad puson bha ka jingmut ka kyntien jaidbynriew, ka dei ban sdang bad ieid shwa na lade marwei, sa ieid sa ïa ka longïing-longsem, ban pynkhlaiñ ïa ka jait ka khong kumba leh u menbarim, hynrei mynta mut pynkylla khongpong.
Hato ka dei ka ieid jaidbynriew?Shuh shuh u Bah Prestone u la kyrpad ïa ki paidbah ba kin long kiba husiar na ki nongpynsngewthuh bakla kiba mih mynta ka kynti, namar shwa kane lane ha u 2023 kam shym la don ne mih kumne.
U la ong ruh ba ki paidbah ki dei ban bishar bha ïa ki nongïalam ka seng thymmai bad ïa ki mat ba wanrah naba ki wanrah tang shiteng lynti.
Kylli kaei kaba mih na ka Reservation Policy, 9 ne 10 sngi shah thngan, hynrei ki ïoh pat ka tulop, katba ka jingshah ktah ka dei jong kito kiba leit phai ïing, wan biang ha ka step kaba bud.
U la pynshai kdar ruh sha ki paidbah ba kim dei ban shah pynsngewthuh bakla khamtam lei haba don ka jingïatreilang bad ka BJP, namar wat la ïatreilang hynrei ïa ki mat ka jaidbynriew, ka NPP lano-lano ruh kan nym shah ban ktah.
Ban lait na ka jingmynsaw ki rangïalehkai, ka Shil-long Sports Association (SSA) ka la hap ban pynsangeh ïa ka jingïalehkai jong ka Shillong Premier League 2023 ha ka Sngi Ba-ar na ka daw ka jinglang um ka madan hadien ba ther u ‘lap-bah.
Kat kum ka prokram ka jingïalehkai ha kane ka sngi ka long hapdeng ka Langsning FC pyrshah ïa ka Ryntih SC.Ha ka jingshisha kane ka jingïakhun ka long kaba kham kongsan na ka bynta ban ïoh jaka ha ka kyrdan basaw, hynrei na ka daw ka jingjur u slap uba la neh kumba shiteng kynta katei ka madan kam long shu ban ïalehkai.
Te  na ka liang ki dkhot katei ka synjuk ki la leit ban jurip ïa katei madan bad hadien ki la rai ban pynsangeh noh ïa ka jingïalehkai.
Ha ka jingshisha ka Sorkar ka la pynlut haduh T.14 klur tam ban siang ïa u phlang plastik bad ruh ka jingpynïeng ïa ki flood light, hynrei katei ka madan ka la nang ïai paw ki dak ki shin ka jingpyntrei torti tang mar ïa wan u slap ba jur.
Kat kum ka jingbatai ha u snem ba la dep da u karikor ba pyntrei ïa katei ka projek, la ong ba katei ka jinglang jong ka um ka dei tang na ka daw bym pat ïoh ka jaka ban pyntuid ïa ka um ha ka por ba slap.
Kane ka jingpyntuid ïa ka um kam dei shuh na kaba rim, hynrei la thmu ban pyntuid lyngba ka muri bah ka ban ïaid napoh khrum jong ka surok kaba wan na JN Stadium.
Hynrei ïa kane ka muri bah ym pat shym la lah ban sdang ïa ka haduh mynta namar ka dang don hapdeng ki kynrum-kynram hapdeng ka States Sports Council of Meghalaya bad ka Shillong Recreation Ground Trust (SRGT).
Lada ïa katei ka madan ïalehkai ha First Ground Polo ym lah ban leh eiei halor ka jingdap um, ka lah ban pynpulom noh ïa ki lympung ïalehkai jong ka SSA ki ban nang ïai bteng nangne shakhmat, kynthup ïa ka SPL 2023 ka dang jam shaphrang mynta.
Kumta na liang ka SSA kan sa pynbna ïa ka tarik na ka bynta kane ka jingïalehkai kaba la pynsangeh mynta ka sngi.
Ha kawei pat ka liang, ka jingïalehkai ha ka Sngi Balang kan long hapdeng ka lahduh jong ka aïom ba la dep, ka Mawlai SC pyrshah ïa ka Nangkiew Irat SC ha ka por 3 baje janmiet.
Ka lympung Maitshaphrang Khasi League Basketball 2024 ba la pynïaid da ka Khasi Students’ Union (KSU) ka la jam sha la nangjam shaphrang ha kaba saw tylli ki kynhun ki la jam sha ka semi final.
Kine ki kynthup ïa ka SYM, FKJGP, Dubakh ‘A’ bad ka ONYX Basketball Club hadien ba ki la khur ïa ka jingjop ha ka sngi Ba-ar ha madan basketball jong ka Mawlai NongpdengHa ka jingïakhun quarter final jong ki shynrang, ka SYM ka la pynliem noh ïa ka Seng Samla Mawlai Nongpdeng da 55-34 point bad ïa ka nam Man of the Match la khur da u Gideon Kharjana.
Ka FKJGP ka la pynliem noh ïa ka Ïaineh ‘A’ da 51-37 point bad ïa ka nam Man of the Match la khur da u Raymond.
Ka Dubakh ‘A’ ka la jop ïa ka Chi- iiñ BC da 53-35 point bad ïa ka nam Man of the Match la khur da u Hame Kharsyntiew.
Ka ONYX ka la pynliem noh ïa ka Aeronation da 50-30 point bad ïa ka nam Man of the Match la khur da u Meban Shadap.
Ka St.Thomas Higher Secondary Football Aca-demy ka la sdang ïa ka prokram ai jinghikai (Coaching camp) na ka bynta ki khynnah ïalehkai phutbol ha ka 15 tarik mynta u bnai.
Ïa kane ka shlem ai jinghikai la plie ha ka 15 tarik u Nohprah jong u snem 2023 da u Bah Met-bah Lyngdoh (MLA & Chairman State Planning Board, Govt.
of Megha-laya).
Kane ka Academy jong ka skul ka don ïa ki nongkitkam kiba kynthup ïa u President u Bah Glovis Basaiawmoit, Secretary Rev.Fr.Venky Friding Kharsyiemiong (Principal), nalor kiwei pat ki dkhot jong ka.
U Head Coach jong ka Jylla, u Bah Khlaiñ Pyr-khat Syiemlieh u la long kum u Coach Supervisor jong kane ka Academy nalor u Bah David Randolf Khongsit (P.E.Fitness Coach), bad kiwei kiwei pat ki Coach kynthup ia u Bah Shaipharlin L.Marshillong (Khelo India Football Coach St.Thomas) ki la ïa donlang ban ai jinghikai ha kane ka Academy.
La sdang ïa kane ka prokram ai jinghikai da ka prokram kaba lyngkot ha phyllaw jong ka skul.
Ka jingthmu jong kane ka Academy ka long ban ai jinghikai ym tang ïa ki khynnah jong ka skul, hynrei kane ka Academy ka pdiang lut ïa baroh ki khynnah na kylleng khamtam ruh na ka dong bad ka thaiñ khamtam ïa kiba don sap ba kyrpang ha ka jinglehkai phutbol khnang ba kin nangkiew ha ka kam ïalehkai bad ruh ba kin long ki khlur ïalehkai ba kynsai bad ba kin lah ban paw shabar na ka dong bad ka thaiñ wat shaduh sha National Level.
Ha kane ka sngi sdang la don haduh 54 ngut ki khynnah kiba kynthup ia 10 ki khynnah Kynthei bad 44 ngut ki khynnah shynrang.
Kane ka long kat kum ka jingpyllait da u bah Glovis Basaïawmoit, President ka Thomas Higher Secondary Football Academy.
Sa tang katto katne kynta, ka jingïalap ilekshon MP Lok Sabha ha Meghalaya, kata, ha Shillong bad Tura Parliamentary Constituency, kan poi noh sha kaba kut.
Ka jingïalap ilekshon kan kut noh ha ka por 4 baje janmiet jong ka Sngi Balang ha baroh kawei ka jylla, nad hadien kata, yn ym don shuh ki kyrtong ne seng saiñpyrthei ki ban lah ban leit rung sha ki shnong ki thaw ban pynlong jingïalang.
Kiba leh kumta, kin ngat hapoh ki kyndon jong ka jingpynkheiñ ïa ka Model Code of Conduct (MCC) ba la pynjari da ka Election Commission of India (ECI).
Lah ban kdew ba ka ECI ka la pynbna ïa ka ilekshon ha ka 16 tarik Lber ban jied ïa ki 543 ngut ki MP ka Lok Sabha.
Ka bynta banyngkong jong ka jingjied ïa ki MP kan dei ha ka 19 tarik Ïaïong, 2024.
Ha kane ka bynta banyngkong, ka jingthep ‘vote’ kan long ha ki 102 tylli ki Lok Sabha konstitwensi, ha ka bynta kaba ar, ka jingthep ‘vote’ kan long ha ka 26 tarik Ïaïong ha ki 89 tylli ki konstitwensi, ha ka bynta kaba lai, ka jingthep ‘vote’ kan long ha ka 7 tarik Jymmang ha ki 94 tylli ki konstitwensi, ha ka bynta kaba saw, ka jingthep ‘vote’ kan long ha ka 13 tarik Jymmang ha ki 96 tylli ki konstitwensi.
Ha ka bynta kaba san, ka jingthep ‘vote’ kan long ha ka 20 tarik Jymmang ha ki 49 tylli ki konstitwensi, ha ka bynta ba hynriew, ka jingthep ‘vote’ kan long ha ka 25 tarik Jymmang ha ki 57 tylli ki konstitwensi bad ha ka bynta ba hynñiew, ka jingthep ‘vote’ kan long ha ka 1 tarik Jylliew ha ki 57 tylli ki konstitwensi.
Ha ka jylla jong ngi, ka jingdon ki nongthep ‘vote’ ka la kiew da 55,971 ngut ha ka shi snem, kata, hapdeng u snem 2023 bad u snem 2024.
Ka jingdon ki nongthep ‘vote’ baroh, kata, shynrang, kynthei bad ki ‘Third Gender’ ka long 22,17,100 ngut.
Na kine, 10,94,947 ngut ki dei ki shynrang, 11,22,150 ngut ki dei ki kynthei bad lai ngut ki dei ki ‘Third Gender’.
Ka jingdon ki kynthei kum ki nongthep ‘vote’ ka tam da 27,203 ïa ki shynrang.
Na kitei ki 22,17,100 ngut, ha ka Shillong Parliamentary Constituency kaba kynthup ïa ki 36 tylli ki konstitwensi MLA, ki don 13,96,054 ngut ki nongthep vote.
Ki nongthep ‘vote’ ha Tura Parliamentary Constituency kaba kynthup ïa ki 24 tylli ki konstitwensi MLA ki don 8,21,046 ngut ki nongthep ‘vote’.
Kane ka long katkum ka thup kyrteng jong ki nongthep ‘vote’ kaba la pynmih ha ka 5 tarik Kyllalyngkot, 2024.
Ha Shillong, ki shynrang ki don 6,81,769 ngut bad ki kynthei ki don 7,14,283 ngut.
Ha Tura pat, ki shynrang ki don 4,13,178 ngut katba ki kynthei ki kham duna ban ïa ki shynrang bad ki don 4,07,867.
Ki ar sngi shwa ka jingthep ‘vote’ ki long ki bakongsan bha khamtam ba ngi dei ban long kiba peitngor ha ki shnong ki thaw lajong ïoh don kiba wanrah da ki jingpynbiej ne jingbyrngem ne baroh ar.
Na ka liang ka ECI ka la dep ban pynmih ïa kiei kiba shah bad kiei ki bym shah ha kane ka ilekshon.
Tangba ka ECI kam don briew ban phah sha man la ki shnong ki thaw ban pynlong ïa ka jingpeitngor.
Namarkata, ka dei ka kamram jong ki nongïalam shnong, ki ban hap dei ki bym ïa shah liang, bad ki paidbah, ba kin peitngor hi bad ban ym ailad ïa ki briew kiba nabar ba kin wan tuklar hashwa lane ha ka sngi thep ‘vote’ ka ban long ha ka Sngi Thohdieng.
Ngi la ïohi ba naduh ka 16 tarik Lber, ka la don ka jingpeit bniah ïa ki kali ïoh ba ki kit pisa palat ïa ka T.50,000 lane ka jingkit ïa kiwei pat ki mar ki mata ba lah ban pyndonkam ban pynbiej ïa ki nongshong shnong ha ka ilekshon.
Ngim pat ïohsngew ba kan don ka jingkurup pisa kaba heh ha kane ka jylla haduh mynta.
Lehse kam don ka jingkit pisa.
Lehse kiba kit pisa ki la long kiba donbok bad lait na ka jingshah peit bniah ne jingshah kem.
Ngi kwah ban pynkynmaw ïa ka ECI bad kiwei ba kam don jingmut ban don kyndon lada ym pat lah ban khanglad ïa ka jingrung jong ka pisa sha ki shnong ki thaw bad ki longïing longsem.
Ngi kyrmen ba ka ECI kan khyrwit da kaba tyngeh ïa baroh ki kyrtong, seng saiñpyrthei bad ki nongïalam ilekshon kiba pynkheiñ kyndon.
Lada kam lah ban leh kumta, kam don jingmut ban pynsyrwa kai ïa ka por jong ki nongshong shnong.
Ki paidbah ki kwah ban ïohi ïa ka ECI kaba trei laitluid, ïeng pdeng, bad ka bym salia ïano-ïano namar ka ilekshon ka dei ban long ka bakhuid bad kaba lait na ki jingshah kynthoh ba bun jait.
Ka dei ka kamram jong ka ECI ban pynthikna ba ka ilekshon kan ïaid beit ha ryngkat ka jingshai bad jingkhuid.
Na ka liang ki paidbah nongthep ‘vote’ ruh ki dei ban shlur ban kyntait ïa ka pisa bad ha kajuh ka por, ban pyntip sha ka ECI ïa ka jingwan jong ki briew kiba thong da ka pisa ban ïoh ‘vote’.
Ngim dei ban ailad shuh ïa kiba kum kine ki jait kam namar ngi la ïohi na ki ilekshon kiba la leit noh ka jia aïu ïa ki konstitwensi kiba la ngop ha ka spah ka phew kaba shu ïoh ei na ka bynta shi sngi.
Lada ma ngi ki paidbah hi ngi kyntait, yn ym don ba lah ban pynbor.
Hynrei lada ma ngi hi ngi wan shakhmat ban ïaknieh ïa kata ka spah ïoh ei, kan suk ban pynbiej.
Ka shong ha ka jinglah jong ki paidbah ban ïai shah bad ban kyntait beit ïa ka pisa bym hok kaba dei tang ka jingthmu ban pynlong mraw sah ïa ki bad ban ring sdot ïa ki baroh shirta.
U Managing Director ka Blind Lead Trust (BLT), Bah Jitendra Dkhar u la ong ba ki kyrtong ki ban ïa aireng ha kane ka ilekshon ban wan sha ka Lok Sabha kim shimkhia ïa ki mat jong ki briew kiba don jingduna ha ki dkhot met.
“Katkum ka jingsngew jong nga, ngam tip shuh la ngan thep ‘vote’ ne em, namar nga don hapdeng ka jingkulmar jingmut naba ngam ïohsngew mano kita (kyrtong) kiba ïalap na bynta jong ngi lada ki leit ïalap ilekshon, ne kaei kaba kin leh bad kumno kin pyrkhat na bynta ka lawei jong ngi," la ong u Bah Dkhar.
Haba kdew ba ka Sorkar ka la leh ïa katto-katne ki kam na bynta ki briew ba don jingduna ha ki dkhot met kum ka skhim CM, Unemployment Allowance, baibam bad kiwei-kiwei, ha kawei ka liang u la ong ba kine ki dei ki skhim barim bad kiba la don lypa naduh mynshuwa.
“Haduh mynta nga shem ba kam don kata ka jingwanrah thymmai la ka dei na ka Sorkar ne ki shlem ai jinghikai," u la ong.
U Bah Dkhar u la pynsngew ba ka BLT ka la ïatreilang bad kiwei-kiwei ki seng na shabar bad ka dawa na ka Sorkar Pdeng ba ki seng saiñ pyrthei ki dei ban kynthup beit ïa ki briew ba don jingduna ha ki dkhot met ha ki mat jingkular jong ki.
“Hynrei katkum ka jingshem jong nga, ki paralok jong ngi kumba ngi long mynta, ngi la ïa sakma lut kum ki briew ba don jingduna ha ki dkhot met namarba kam don ka jingkdew ba hangno yn kynthup lang ïa ngi.
Hooid, ka Sorkar ka pynbna ba ka don kata ka jingbhah na bynta jong ngi hynrei ki paralok jong ngi, ngim don ka Coaching Centre ne ka Computer Training kaba biang namar ngi, ngi donkam ïa ka ‘Software’ kaba kyrpang – ka ‘Screen Reader’," la ong u Managing Director.
U la ong ba lada ki briew kiba don jingduna ha ki dkhot met ki kwah ban ïoh ïa ka jaka ai jinghikai kaba biang, kin hap leit shaduh Bangalore, Delhi bad kim kwah shuh ban wanphai shane namar ki bit ki biang shathie khamtam ha ka kam ka jam.
“Ha kane ka Jylla, ka jingshem jong nga ka long ba kine ki seng saiñ pyrthei lane ka Sorkar ne ki kyrtong ka long ba haba nga leit ban ïakynduh bad ïakren bad ki, i kumba kim don mon ban sngap ïa ngi ne ka jingeh jong ngi," u la ong.
Haba buh jingkylli halor ka jinglong kyrpang jong ki briew kiba don jingduna ha ki dkhot met, u la ong ba dei lyngba ka Right of Persons with Disabilities Act, 2016, ba ka Sorkar ka la buh ïa ki kyndon.
Ha kajuh ka por, u la pynpaw ka jingsngewdiaw halor ki prokram Sorkar kum ka Prime Hub naba kam don ïa ki jingai jinghikai ba kyrpang ïa ki briew ba don jingduna ha ki dkhot met haba ïadei bad ka seng kam seng jam.
“Nga la pyrshang ban ‘phone’ bad kylli lyngba ka CM Connect – 1971, ki ong ba kim don jingtip ne ym don kaba kum kata…ka mut ba kam don.
Lada dei ba ka don te balei kim don jingtip," la ong u Bah Dkhar.
U la ong ruh, “Nga i kine ki kyrtong jong ngi kim da shimkhia haba ïadei bad ki mat jong ki briew ba don jingduna dkhot met hapoh ka Jylla…teng-teng nga ong balei ban leit ‘vote’, kin shu pynbiang ïa nga tang ka jaka thep ‘vote’, hynrei ka jingeh nga dang mad man ka sngi.
"Na ka liang u Managing Director haba pynpaw ïa ka jingeh ha ka liang ka koit ka khiah lyngba ka MHIS, u la kyntu ïa ki bor ba dei khmih ban ai noh la ka jong na bynta ki briew kiba don jingduna ha ki dkhot met bad ban ym kynthup lang bad ki paidbah.
Shuh shuh u la bynrap, “Nga kyrpad ïa ki kyrtong ban shimkhia lem na bynta jong ngi, ban wanrah ki skhim, ban rah ïa ki ishu bad ban bthah ïa ki ophisar ba kin wad bniah halor jong ngi.
".
La ïoh jingtip ba don shibun ki dur-khih bad ki jingkren kiba batai shaphang ki rukom kheng pisa ne bei tyngka kiba la shna thok da kaba pyndonkam ïa ki bor teknoloji, ha kaba la pyndonkam ïa ka sur bad ka dur jong u Ashishkumar Chauhan, MD & CEO NSE.La lap ba ïa kine ki dur-khih la shna da kaba pyndonkam ïa ki teknoloji kiba katkum kane kajuk mynta ban pyrthuh bud ïa ka sur bad ka dur jong u Ashishkumar Chauhan, MD & CEO ka NSE.Kumta la kyntu ïa ki nongkheng ne nongbei tyngka ba kin long kiba husiar bad ba kim dei ban ngeit ïa kine ki sur bad ki dur-khih bad ba kim dei ban bud ïa kum katei ka jingbatai ban bei ne kheng pisa ne kino-kino ki jingbatai ba ki ïoh na kine ki video thok ne kino kino ki rynsan pynbna.
Lah ban kdew hangne ba ki nongtrei ka NSE kim ïoh ïa ka hok ba kin batai ïa kino kino ki Stock ne ba kin leh eiei ïa kine ki Stock.
Ka NSE India ka ïaleh katba lah ban kyrpad ïa kitei ki rynsan ba kin weng noh ïa ki dur-khih kiba don ka jingpynthuh, ha kaba ïa kino-kino ki jingbthah lah ban ïoh tang lyngba ka website ba tikna jong ka bad kumjuh na ki rynsan Social Media jong ka kum ka Twitter, Facebook, Instagram, LinkedIn, bad YouTube, katkum ki kyndon jong ka NSE.Ka NSE ka kyntu ïa baroh ba ki dei ban pyntikna shwa ïa ka thymmei jong kitei ki jingpynbna bad ki jingbthah kaba long na ki, bad kumjuh ruh ban peit ïa ki rynsan Social Media ba tikna jong ki.
La bthah ïa ki nongbei ne ki nongkheng pisa ba ki dei ban da peit bha ïa ki jingtip ba la ïoh na ka NSE ne na ki nongtrei ba tikna jong ka ïa kaba lah ban ïoh na ka website, www.
nseindia.
com, bad kumjuh ruh ïa ki briew salonsar.
Ka East Khasi Hills District Karate Association ka la long ka lahduh ha ka lympung ïalehkai 3rd Meghalaya State Level Karate-Do Championship 2024 ba la pynlong da ka Meghalaya State Karate Do Federation (MSKDF) kaba la kut noh ha ka Sngi Saitjaiñ ha Laitkor Indoor Hall.
Ïa ka kyrdan ba-ar la ïoh da ka East Jaiñtia Hills District Karate Association.
Kat kum ka kyrwoh la ong ba wat la bun ki dangshongshit ïa ka ilekshon MP, hynrei tang kumba 100 ngut ki khynnah ïalehkai karate kiba la wan ïashim bynta na ki saw tylli ki District.
Kine ki long ka East  Khasi Hills, Jaiñtia Hills, Ri Bhoi bad West  Khasi Hills Districts.
U President ka Voice of the People Party (VPP), Bah Ardent M.Basaïawmoit u la kyntu ïa uwei na ki nongaibuit u Myntri Rangbah ka Jylla (khlem da shim kyrteng) ban ai jingmut sha u (Myntri Rangbah) ba un ai jingbit noh ïa ka Central Bureau of Investigation (CBI) ba kan ïoh treikam hapoh ka Jylla.
“Mynnin ki kob ïa u Bah Ardent, ki ong ïa ngin ïa leit sha ka CBI…ki long ki nongaibuit jong u Myntri Rangbah.
Nga kwah ban kyntu na kane ka jingïalang – haba phi long u nongaibuit jong u Myntri Rangbah, sngewbha ai jingmut noh wut-wut ïa u Myntri Rangbah ba un ai ïa kata ka jingbit ne jingmynjur ïa ka CBI ba kan sdang ban wan treikam noh hangne ha Jylla," la ong u Bah Basaïawmoit haba ai jingkren ha ka jingïalang kaba la long ha Mawkhar ha ka Sngi Ba-ar.
U la ong ruh ba ka bor jong ka jingai jingbit ne jingmynjur ka shong ha ka Sorkar Jylla naba ka CBI kam lah ban shu mushlia ne tuklar wat lada ka kwah eh ban leh.
“Ka CBI ka kwah ïa ka jingbit ne jingmynjur jong ka Sorkar Jylla…kim ai.
Ki mut ban pynbiej ïa ngi…to ngin ïa leit shuwa tang ha Lokayukta," la ong u nongïalam ka VPP.Haba pynsngew ba ha kine ki sngi ki la don kiba sdang ban kynthoh ïa ki MLA ka VPP halor ka jingbym ai ïa ka skhim MLA (` 10 lak) kaba ki paidbah ki dei hok ban ïoh, u Bah Basaïawmoit u la ong ba um kwah ban ïa bun ktien halor katei ka bynta hynrei u la wer kita kiba kynthoh ban ïa leit sha u Lokayukta khnang ban ïaid shakhmat bad ka jingtohkit halor kane ka bynta.
“La buh khnang ïa u Lokayukta ban tohkit wat ïa ka jingpyndonkam ïa ka skhim MLA.Ynda ngi la ong kumta, hana uuu…pynsngap sa ïa uto u khynnah shitkhlieh.
Ym dei ma ngi kiba leit kynthoh ïa ki…dei ma ki.
Nalor kata, ynda ngi la ong kumta, kim treh," u la ong.
Ha kajuh ka por, u la pynsngew ba ki don ka jingtieng naba ki la sngewthuh ba lada u jop u ‘Prah’ ha kane ka kynti, khlem pep, un synshar beit ha ka Jylla bad un peh ïa ka bamsap, ka jingduk bad ka jingleh shiliang khmat.
“Namarba ngi-ngi kren pyrshah ïa ka bamsap, u Symbud Myntri Rangbah ka Jylla u ong ba lada u Bah Ardent u lah ban pynshisha ba nga bamsap, nga kloi ban hiar shuki noh.
Ngi lei ngim pat jer kyrteng, ngi dang shu ong ba ka jur ka bamsap ha Meghalaya…balei ngin pynshisha haba ngim pat jer kyrteng," u la ong.
Na ka liang u Bah Basaïawmoit haba pynkynmaw ba u Myntri Sorkar Pdeng, u Amit Shah u la kynnoh ïa ka MDA kum kaba bamsap tam, u la ong, “Ïa u Amit Shah kim nud, ki tieng ïoh u phah da ka CBI."Shuh shuh u la bynrap, “Ngi shu ong ïa u paidbah, ai lad ïa ka VPP ba kan synshar ïa ka Meghalaya…ngin sei lut ïa ki kam bamsap baroh bad lada ngi lap ba uta u Symbud Myntri Rangbah ka Jylla u bamsap, ngin ym map," ong u President.
Ka niam Buddhist ka kham long jar jar bad ym da kynrei than ha Ri Khasi, kumta ym da phoida than ban ïatai ha kata ka liang.
Kawei ka jingthmu ba bha jong kine ki niam baroh bad jong baroh ki balang Khristan ka long ban pynbha ïa ki briew ha la ka jingim shimet bad ha ka imlang sahlang kum ka kynhun niam, lada dei na kano kano ka niam ruh.
Baroh ki niam bad ki balang Khristan ki pynkhie rasong ïa ka Hok bad ki pynksan ruh ïa kata kum ka snap riewblei na kano kano ka niam, bad baroh kita ki niam bad ki balang Khristan ki hikai ban pynrem ïa ka pap bad kyndiah na ka pop.
Ha Ri Khasi ka don sa ka niam Unitarian ba la seng da u Hajom Kissor Singh kaba hikai shaphang ka balong shitylli kawei ha satlak ka pyrthei, hynrei ka dang dei hi kawei pat ka jylli mane blei ka ba rit paid bad pynksan la ka daw bad ka nongrim kaba khlem lah ban poi sha ka thong.
Ka long kumjuh ruh ïa ka Balang Katholik ka ba hikai bad pynksan ban long salonsar ha satlak ka pyrthei, hynrei ym lah ban teh lakam ïa kaba saphriang ki balang Khristan kum ki mangkariang ha sla pyrthei.
Haba phai pat sha ka niam tynrai Khasi ka don la ka nongrim lajong ba ki paidbah ba bun ba lang kim lah peiphang bad ki buddien tang kat kaba la ioh jinghikai na ki longshwa manshwa pateng la pateng bad khatduh khatwai la kylla long kum ka kynhun kyrpang ba bat lakam da ka Seng Khasi.
Hynrei ha ka niam tynrai ka don da kawei pat ka rukom pharia bad kaba ki riew-niam bad riewngeit ki pynksan da la ka thaiñ kumba long ha ka saiñpyrthei.
Haba ieng rasong ka Seng Khasi naduh ki snem ba sdang 1897, hynrei ynda la phiah ïa ka raijbah (district) Khasi bad Jaiñtia, ka la don ka syrwet pher jingmut hapdeng kine artylli ki raijbah bad la mih pli ka Seiñraij ha thaiñ Pnar ba tip kum ka Jaiñtia.
Hynrei wat lada ki ïapher jingmut ha ka rukom synshar bad korbar ïa ki kam pynïaid niam, hynrei ha ka leh-niam pat ki tehsong shitylli kum ka niam tynrai.
Ka kynhun kaba la tehsong ïa kine ki artylli ke seng niam ka dei ka Seng Khih Lang kaba long kum ka kynhun trei shitrhem na ka bynta ban pynkhie im bad kyntiew ïa ka snap jong ka niam tynrai.
Ka jinglong salonsar ha ka jingngeit niam lah ban sakhi na kawei pat ka kynhun ba la tip kum ka Seng Bah Ki Nongshat Nongkheiñ.
Kane ka seng ka long kaba jar jar, hynrei ka thymmei nongrim katba lah ban sngewthuh ka long kaba ïar bad kaba kdup salonsar ïa ki paidbynriew ha ka longbynriew manbynriew.
Ïa kane ka bynta lah ban sngewthuh na kaba ki ju ïasyllok khah khah bad ki niam tynrai rilum bad rithor ha ka liang ka shat ka kheiñ ka kñia ka khriam.
Katba lah ban sngewthuh, ki nongïalam jong kane ka kynhun kim ju kwah ban pawkhmat ha ka imlang sahlang, hynrei ki don ka jingkit khlieh kaba khraw ym tang ïa la ka jaitbynriew, hynrei ïa ki paidbynriew salonsar.
Kane ka kynhun ka dei ka jylli kaba rit hapdeng ki rukom ngeit tynrai jong ki paidbynriew Khasi, Koch, Hajong, Rabha, Assamese, Nepali bad la antad ba ki syllok ryngkat ki Muslim ruh ha ka liang ka shat ka kheiñ.
Kane ka kynhun ka dei kaba long dkhot da ki briew ki ba don shisha ka bor phylla ha kaba pynkhiah bad ban jurip ïa ka kupar jong ki briew ha kaba ïadei bad ki para briew ha ka imlang sahlang.
Tang kito ki riew paidbah kiba mad ïa ka jingshisha na kine ki akhia riewblei kiba don kata ka bor phylla kaba kim ju pynbna paidbah ha ka imlang sahlang bad ki leh la ka kam lajong ban pynbha ïa ka longbriew manbriew.
Ym lah ban kam da kaba shai ban ngeit ne ym ngeit lane ban pynbor ban ngeit, hynrei ka shong ha ki briew shimet halade kiba mad ïa u sohmyntoi na ka shat ka kheiñ, ka khan ka bishar, ka kñia ka khriam jong kine ki jha.
Teng teng ka stad blei jong kine ki jha ka long kaba la ju wanlam ka artatien ha ka imlang sahlang namar ba ki long marwei bad ñiar ba kin khleh bad ki para briew ha ka imlang sahlang.
Na kata ka daw la ju don barabor ki khep ba ki shah kynnoh menaiksuid bad ki lah ban shah bom shnong ruh haduh ban da iap.
Ka leit jia kumne namar ba ha ka imlang sahlang ki don ki briew ba shim kabu bad leh mynleh ban pyrthuh bud kum kita ki stadblei ba tbit ban duwai phirat, ban khan ban bishar, ban shat ban kheiñ, ban kñia ban khriam, wat haba kim nang ruh, namar ba ki leh tang ban kamai bym hok na ki paidbah.
Kumta ki paidkar kim lah ban thikna ïa ka jingshisha ban shaniah hano ban ban kyndiah na kiba kum kino, haduh ba ka lah ban kynshoit ïa ki paidbhur ban shu kynnoh jyndei ban pynmynsaw lane pyniap ïa kiba lui lui.
Kum kine ki akhia lah ban shem kum ha ki lyngdoh ki sohblei ha ki thaiñ ba ki dang bat skhem la ka niam tynrai halor ki blei ki dken, ki ryngkew basa ha la shnong la thaw, ha la raij la elaka.
Ka kamram jong kine ki kynja riewblei ka dei ban pynïasuk ïa ki bynriew bad ki blei ki dken, ki ryngkew basa ha baroh ki liang jong ka jingïadei ha ka jingim briew kaba shimet lane ka ba ktah ïa ka kur ka jait, ka shnong ka thaw, ka ri ka raij, hima sima.
Kumta la ju shem katto katne ki jingjia ha ka imlang sahlang kiba mut bha shisha ki kylla langkiña bad ki ba mut sniew pat ki lait ban ioh la ka nong.
Ha ka jingmut jingpyrkhat jong kito ki riewblei ba shisha kim ju khmih ka nong babha ha ka pyrthei shong basa, bad ki tngen tang ha ba ki la pyndep hok la ka kamram ha ka imlang sahlang hakhmat u briew U Blei.
Ki thylliej ding kiba klang shi kat dei ki la ïoh ban bam duh naphang ïa ki ar tylli ki ïing ha ka shnong Mawïong Umjapung.
Hynrei kaba sngewphylla ka long ba wat la baroh ki jingdon-jingem ki la ingkhong lut tangba ka ‘Bible’ kam shym la ing satia.
Kane ka jingjia, ka la jia ha ka step jong ka Sngi Ba-ar ka 16 tarik ha ka por kumba 8.30 eiei ha ka dong Nongneng Block A.Ka ding ka la bam duh naphang ïa baroh ki jingdon-jingem jong kine ar tylli ki ïing hynrei wat la ki thylliej ding ki la klang bha, kim shym la ktah satia ïa ka ‘Bible’ wat tang khyndiat ruh.
Kine ki ïing kiba la shah bam duh ha ka ding, kawei ka dei jong ka Kong Risuk Wanshong bad kawei pat jong ka Kong Twintina Nongneng.
Mar ïa ïoh jingtip halor kane, ki pulit bad ki kali pynlip ding ki la hiar sha kane ka jaka ban tem ïa ka ding.
Wat la ka jingtohkit ka dang ïaid, hynrei la suba ba kane ka jingpluh ding ka lah ban dei namar ka jingkem ding jong u ‘Meter Box’.
Kaba phylla ha kane ka jingpluh ding ka long ba wat hadien lajan baroh ki jingdon-jingem ha kawei ka ïing ki la ing bad julor lut, hynrei ka Kotbah lane ka Bible kam shym la ing wat tang kawei ka sla ruh.
Ïa kane la pyntip da u Rangbah Shnong, u Bah Herman Dohtdong.
U Rangbah Shnong u la ïathuh ba ka shnong ka la pyrshang kat lah kat ïai ban ïarap hadien ba la ïoh ïa ka jingpyntip na ka trai, bad pynpaw ruh ka jingsngewnguh ba ha kane ka jingjia pluh ding kam shym don ka jingmynsaw ne ka jingduh ïa ki mynsiem briew.
Ha kajuh ka por u la ai khublei ruh ïa ki pulit pynlip ding kiba la poi mar-mar sha katei ka jaka ban tem ïa ka ding.
U MLA barim ka Mawlai, Bah Embhahlang Syiemlieh bad uba dei u nongïalam ka NPP, u la ujor da ka ejahar (FIR) pyrshah ïa kito kiba pynsaphriang ïa ki khubor thok pyrshah ïa u ha ki rynsan ‘Social Media’.
Ha kane ka ejahar kaba la ujor sha u Superintendent of Police (SP) ka East Khasi Hills ha ka 15 tarik mynta u bnai, u Bah Embhahlang u la tyngkhap lang ruh ïa ki dur ki dar bad ki jingthoh kiba la pynsaphriang ha ki sla ‘Facebook’ jong ka Tei La Tynrai bad “Ka Lympung Ki Khun Ka Ri".
U Bah Embhahlang ha kane ka ejahar u la ong ba ka la don ka jingthmu ban pynthohbria bad pynjah burom ïa ka longrynñïeng ka jong u, da ki jingthoh bapher bapher ha kitei ki sla ‘Facebook’ bad ym tang katta, ki la don ruh ki jingthoh ba la thep kiba la thmu ban pynsngewthuh bakla ïa kaei kaba u la kren.
Shuh shuh ha kane ka jingujor, u Bah Embhahlang u la ong, “Lah ban kdew hangne ba ki katto-katne ki kynhun khwan myntoi lane ki riewshimet, ki la pynsngewthuh bakla ïa ka jingkren jong nga, ïa kaba nga khlem kren hi ruh bad ïa kine lah ban pynshisha ruh lyngba ki lad pathai khubor ha u Shillong Mail bad T7 News Channel kiba la mih.
"Une u MLA barim ka Mawlai u la kyrpad ïa ka tnat pulit ba kan leh ïa kaba donkam ban shimkhia bad ban pynshitom pyrshah ïa kito kiba pynsaphriang ïa ki khubor thok bad kiba pynshit.
“Dei ban pynshitom katkum ki kyndon jong ka aiñ pyrshah ïa kito kiba donkti ban pynphriang ïa ki khubor thok bad ki jingai jingtip kiba ïalam bakla ïa ki paidbah bad kaba ktah pat ïa ka longrynñïeng ka jong nga, uba ju ai ka jingshakri kaba hok sha ki nongshong shnong ka jylla," la ong u Bah Embhahlang.
Ki pulit ka Australia ha ka Sngi Nyngkong ki la ai jingpynshai khyndiat katba ki dang tih bniah bad wad bniah ia ka daw halor ka jingleit thombor u rangbah 40 snem ia ki paidbah hapoh ka iew iadie-iathied da kaba pyndonkam tang da ka tari heh.
Hynrei la ong ba utei u rangbah u dei uba don jingshitom ha ka bor pyrkhat bad kaba kham sngew lyngngoh pat ka long ba balei utei u briew um shym thmu ban pynmynsaw ne ktah kti ia ki shynrang, katba u ialeh ban thombor bad pynmynsaw tang ia ki kynthei.
Ha kane ka jingjia la ong ba 6 ngut ki la duh ei ia ka jingim ha katei ka sngi bad katto-katne ngut pat ki la ngat bad mynsaw.
Katkum ki video ba la saphriang paidbah, la iohi ia utei u briew uba la ithuh kum u Joel Cauchi katba u dang leit ban thombor ia ki paidbah kiba don ha katei ka jaka iew (Mall) ha katei ka sngi hynrei la iohi ba u ialeh ban tur bad thew tang ia ki kynthei watla u don ha ka jaka paidbah kaba baroh ki don lang hajuh bad kynthei bad shynrang.
Katei ka jaka iew ka don ha Westfield jong ka Bondi Junction bad kane ka la jia ha ka Sngi Saitjaiñ jong kane ka taiew ba la lah.
Shuh shuh ruh la ong ba 5 ngut napdeng kitei ki 6 kiba khlad, ki dei ki kynthei bad bun na kitei kiba mynsaw ruh ki dei hi ki kynthei.
Kumta la sngewthuh ba utei u briew u don ka jingthmu ban thombor tang ia ki kynthei.
Hynrei la ong ba ki pulit kim lah ban pei- phang ia kaei kaba don ha ka jingmut- jingpyrkhat jong utei u briew namar um da beit ban iakren haba kylli bad tohkit bniah ia u.
Kumta, ki pulit tohkit ki hap ban ialeh shitom ban tohkit lyngba kito kiba don jingiadei lane kiba iajan bad ithuh bha ia utei u rangbah.
Katkum ki jingtip ba la ioh lum na ka ‘Facebook Account’ jong u Cauchi, la ong ba u dei na Toowoomba, najan Brisbane bad u la lah ban pyndep ia ka skul bad u la lait ruh na ka skulbah hynrei um shym la pynpaw paidbah ha katei ka rynsan ‘Social Media’ ia kitei ki jaka pule kiba u leit pule ha ki por ba la leit.
Ha salonsar ka Pyrthei ki Kmie bad ki Kpa ki ieid thep mynsiem ïa la ki khun Kynthei – Shynrang (boys & girls), namar ki dei ka Doh – snam jong ki (ym dei hok Khasei – Khasoi dustur doh – snam ki Pyrsa), nuksa – ka Kmie jong ki khun jong nga ki shympriah kti kiba kdor khyndiat bad ki shympriah kjat ba pait pnat, hynrei ki khun jong nga baroh 4 ngut ki shympriah kti bajrong kumjuh ki sympriah kjat jong nga ki wandur kum jong ki kynthei, namar ki dei ka doh – snam jong nga, ym jong ki u mama).
Ki Ri Europe, Ri Western bad katto katne bynta jong ka Ri Asia, Arab bad Africa ki da kham ieid kyrpang shuh shuh ïa ki khun kynthei.
Balei ? Dei namar ba ha kawei ka sngi kin hap leit bud noh ïa la u Tnga (husband/Mr).
Ym dei u Lok (Companion)kham bunsien hapoh la ka shnong ba la pun la kha bad kham ñiar shabar Shnong.
Namar ki ‘Riew kynthei ki kiar katba lah la ka bor barit na ka shongkha khleh shabar la ka jong ka Shnong, wat lada dei para – Dohlieh.
Hooid, ym lah ban len ba don kiba ïa poikha bad ki bym dei para – Shnong nangta bad ki Dohiong, wat lada la khang, tangba ym lah ban leh ei – ei haba ïa dei bad ka jingieid, te, ka hap ban bud noh ïa u, wat lada u shong sah hapoh ka shnong jong ka, ym don jingpyrshah, tangba ka dei ka jong U, ym dei jong ka, (ym kum, hapoh imlang – sahlang Khasei – Khasoi, hap leit bud u Rangbah sha ïing i Lok (Companion).
Hapoh ka imlang – sahlang khynriam – Pnar – Bhoi – War bad Lyngngam pat de, markhongpong ka jingieid khun ka kham pher bak -ly – bak na kiwei pat ki Jaidbynriew jong salonsar ka Pyrthei.
Kane ka jingïapher ka dei ba ki Kmie ki kham ieid kyrpang shaba palat ïa ki khun Kynthei, “Duk – dukhar tasam.
" Ki khun Kynthei Ksiar ha Skhor ki deng, katba ki khun shynrang ki phong jain ban siat da u Khnam ruh ym peit shuh ba la rben ka jingjaboh – jabain.
Balei ? Hana ba ki khun Kynthei ki dei kiba pynroi ïa ka Jaidbynriew Khasei – Khasoi.
Da kaba ki leh klet hangamei, ba ym ju don Symbai ha ka Kynthei, namarkata, ka kha ïa ki khun African, China bad Saheb.
Sa kylla jot ka Kur Kynthei, Jait Kynthei bad Dustur Kynthei.
Kane ka jingjot rynjain dei namar ki wan kit ïa uba ki imon, ibha ha Shillong bad pynkylla Khasei – Khasoi noh ïa ki.
Kaba sngewsih kthang hadien ba ki la leh khlemakor kumne, ki kynnoh ba la seng la dang ki Longshuwa – manshuwa.
Ha nga shimet hi te, ngam pdiang ïa kata ka jingpynjah burom jong ki Kur Kynthei ïa ki Longshwa – manshuwa.
Hooid, don bun – byllai ki ‘Rengmattah kiba kynnoh ba nga shu kren laplah shongshit pynjah burom ïa ka Jait Kmie.
Ngam sngew ei – ei namar nga kren ïa ka jingshisha.
Ha ka por ba nga dang samla ha ki 1966 –  67 bad trei shabar ka Ri ba synshar ka Kynthei, nga la wan shuti bad hapoh Assam State Transport Bus Station, Guwahati nga ïeng kai marwei ap bus ban kiew Shillong syndet – syndet la wan mih uwei u Bah ba ngam ithuh shajan jong nga bad kylli phi dei u khynnah Khasi ?Nga shu peit lyngngoh shiphang bad ai jubab hooid Bah nga dei.
Te, haba kumta phi wan naei ?  Bah nga wan shuti na sha jaka ba nga trei ha kawei na ki North Eastern Hills State.
Oooh, kumta seh, wut u la khot ïa ka khun  jong u kaba dang ïeng kai hajan bad ka Kmie.
Ka la wan ngi la ïa khublei kti, ka Kmie ka ïeng marwei peit matsuh ïa nga kumba kam imon ban wan ïa kren.
Mar kumta la wan pynithuh uwei u heh Dkhar jong ka CRPF bad ïa khublei kti bad ka Kmie bad ka la khot ïaka khun ban pynithuh ïa u Saheb CRFP mar kumta  ka Kmie bad ka Khun ki la ïa long paralok noh bad u, ma nga bad u Bah ngi shu ïa kren kai ïa kane katai bad ka kiew noh halor ka Bus Assam State Tranport, namar ha kito ki snem, ngi dang hap hapoh ka jingsynshar jong ki Assamese.
La shong ha la ka jong ka jong ka seat ynda poi ha Nongpoh nga la hiar bad leit ban dihsha hapoh Dukan, mar ïa dep nga la mih noh ka khun jong u Bah ka la kylli ïa nga phi la dep dihsha seh ? Hooid, ooh, phi kloi sat ale dih biang bad ngi.
Khublei shibun eh ïa dih sa ma phi manga te, nga la dep hangta don lang uta u Sahep CRPF, ynda la dei ka por ba ka Bus kan mih na Nongpoh sha Shillong ngi la ïa kiew noh bad ha la ka jong ka jong ka seat.
Ynda poi Shillong nga la shu kren thohmut thohmat tang ïa u Bah namar kito 2ngut ki la ïa sboh bad u Sahep CRPF Dkhar.
Ha ka sngi Sunday manga bad ki paralok ngi la ïaid kai sha Golf Link bad ha lynti nga la peit liak bad dei ka khun ka kmie bad uta u Sahep CRFP Dkhar, te, nga la ïathuh ha ki paralok ïa ka jingjia bad ma ki la ong ban kin leit wad ïa ka jaka shong jong nga khynnah, manga pat nga la ai jubab ïa kiba ym donkam namar ngam don jingsngewtynnad, namar ma ka ruh ka mon ïa u CRPF Dkhar, ha-dien shi taiew la ioh khubor ba kan ïa poikha noh bad uta u Sahep Dkhar CRPF.Te, haba kumne tip u Kpa u sngewkumno mo ? Yn sngewkumno uba pli ? Haba u dei tang u Poiei hapoh kato ka ïing.
Sngewbha pyneh rngiew noh ïa ka Jait jong u Kpa.
Ki heh nongialam ba don bor jong ka pyrthei, ha kane ka por ki la pynpaw ia ka jingsngew syier bad jing sheptieng ioh ka jingleit kput jong ka Iran ia ka Israel ka lah ban wanrah ia ka thma bah kaba jur hapoh Middle East baroh kawei.
Kane ka long ruh hadien ba ka Israel ka la pynbor ia ki tnat bapher bapher jong ka pyrthei ban pynkut noh ia ka jingiadei kam bad ka Iran bad ban pynsah marwei ia ka Iran kumba ki la leh ia ka Russia namar ka jing-leit hiar thma pyrshah ia ka Ukraine ha kine ki snem ba la leit.
La ong ba ka Iran ha kine ar sngi mynta ka la ther kylla ia ka Israel da ka jingbitar namar ka jingleit thombor jong ka Israel ia ka tnat ba dei khmih jong ka Iran hapoh Syria ha ki khyndiat por ba la leit jong une hi u bnai.
Kumta, katei ka jing-leit pynhiar kput jong ka Iran ka la wanrah jingsyier ia ka Middle East baroh kawei hadien hynriew bnai ka jingiakhun thma ba khlem sangeh hapdeng ka Israel bad ki lehnoh Hamas bad katno lei kan nang kham shyrkhei lada ka Israel ka hap ban iakhun ia ki Hamas bad ka Iran ha kajuh ka por.
Nalor kata, ka Hamas ka don ia ki nongkyrshan kiba dei ki lehnoh Hezbollah jong ka Lebanon, bad kane kan ktah jur ia ka Israel ha kaba baroh ki ri ka Middle East kin hap ban iasnoh kti lang bad ban iarap paralok bad ynda kata ka por kan por, ka thma bah kam slem shuh ban jia.
Namarkata, kitei ki heh nongialam jong ka pyrthei bad jong ki tnat bapher kiba don ia ka bor ban synshar bad pyniaid ia ka jinglong- jingman ha ka pyrthei, ki la maham tyngeh ba katei ka jingïakynad hapdeng ka Iran bad ka Israel ha kane ka por ka lah ban wanrah ia ka thma ha baroh kawei ka pyrthei syndon bad kane kan long ka Thma-bah ba Lai lane ka ‘Third World War’ kumba ju iatip paidbah.
Namar la ong ba u nongrah ktien ka Israel sha ka UN, u Gilad Erdan, u la dawa ia ka UN ba kan pynngat kyndon bad kan pynsah marwei noh ia ka Iran namar kitei ki jingleit pynhiar kput bad jingleh dusmon jongka pyrshah ia ka Israel ha kane ka sien bad ba ka Israel kam lah shuh ban map.
wat la katta, ki heh ka kynhun G7 ki la pynpaw ba ki dang pynkhreh ban wanrah ia ka lad jingiasuk bad ban tehlakam ia ki jingiakynad ha kitei ki ri ka Middle East katba ki don ka buit bad ka bor ban pynsngewthuh bad pyn jai-jai ia kitei ki ri kiba don mynta hapdeng ka jingiakynad.
Hadien ba arngut ki MDC ka Congress ki la pynïasoh noh ïalade sha ka NPP kaba dei ka seng kaba bat ïa ka bor synshar ha Sorkar Jylla, mynta ka kynti ka la sdang ban khroh sa ïa u MDC shimet na Nongthymmai Konstitwensi, Bah Latiplang Kharkongor.
Ki khubor kiba ïajan bha ki ïathuh ba u Bah Carnes Sohshang MDC na Mawkyrwat bad u Bah Batskhem Ryntathiang MDC na Mairang kiba dei na ka seng Congress ki lah ban leit pynïasoh noh sha ka NPP ha kine ki sngi ban wan.
Kine ar ngut ki MDC jong ka Khasi Hills Autonomous District Council (KHADC) ki dei kiba ïakhun ruh na ka tiket Congress ha kane ka ilekshon ba dang shu dep, hynrei ki khlem poi sha ka thong.
Nangta ki khubor ki ïathuh ruh ba kine ar ngut MDC haba ki thmu ban leit pynïasoh sha ka NPP ki la pyrshang ruh ban khroh ïa u Bah Latiplang Kharkongor ban leit pynïasoh lang.
Ka NPP ka la kyrshan ïa ka UDP ha ka Executive kaba mynta kaba la ïalam da u Bah Titos Chyne kum u CEM.Hynrei, kane ka seng ka kwah ban tan kham bun ki MDC khnang ban kham ïoh bor haba ka ilekshon MDC ka la jan.
Ki khubor ki ïathuh ba ka jingsuki jong kine ar ngut ki MDC ban leit pynïasoh sha ka seng NPP ka dei namar ki dang peit bha ïa ka jingai jingkyrshan ki paidbah ïa ka seng VPP ha kine ki sngi kaba u Bah Ardent Basaïawmoit u dang shong shah thngan halor ka jingdawa ban pynkylla ïa ka bhah thung kam.
Nalor kata, ki khubor ki ïathuh ba u Bah Latiplang u la kyntait mardor ban leit pynïasoh sha ka seng NPP namar u sngewthuh ba ki paidbah kim pat pdiang ïa kane ka seng ha rilum Khasi, hynrei un ïeng beit kum u kyrtong shimet ban ai jingshakri ïa ki paidbah ka konstitwensi.
Kine ar ngut MDC ki thmu ban pynïasoh sha ka NPP namar ki paralok jong ki, kata lai ngut ki MDC kiba la long kum ki MLA kiba kynthup ïa u Bah RV Lyngdoh, Bah Charles Marngar bad u Bah Gabriel Wahlang, hynrei uba khlem jop uba dang skhem ha ka Congress un dei sa tang u Bah PN Syiem uba dei u nongïalam ka liang pyrshah ha KHADC.Kumba ka Synjuk Nongñiah Taxi Sor bad Khapsor ki la dep shim ïa ka rai ban ïatreilang mynta baroh taïew, hynrei lada ka Deputy Commissioner ka East Khasi Hills District kan dang bteng biang la shem taïew ban phah ïaid pud sngi ne odd & even ïa ki kali ban rung sha Khyndailad bad Motphran kan ym ïatreilang shuh.
Haba ïakren bad u Bah Shimladbiang Rynjah uba dei u Vice-President ka Synjuk Nongñiah Taxi Sor bad Khapsor, u la ïathuh kumba ka seng ka la kohnguh ïa ka jingkyrpad ka DC ban ïatreilang mynta baroh shi taïew ban pynïaid odd bad even ïa ki taksi kamai ban rung sha Motphran bad Khyndailad ki la kohnguh naduh ka 5 tarik Jylliew 2023.
Hynrei kat haduh mynta ka sngi Balang kaba la ïaid lai sngi ym don ba khang ne bat haba ki leit sha kitei ar tylli ki ïew.
U la ïathuh ha ka sngi sdang kaba dei ka 5 tarik Jylliew kaba la buh hukum da ka DC kiba bun ki nongñiah kali ki la kham kiar ban leit sha Motphran bad Khyndailad, hynrei haduh shiteng sngi ym don ba bat bad ki la ïaid beit haduh mynta ka sngi.
Nangta, u la ong haba ym don ba khang lynti ki ïaid beit kumba ju long.
Hynrei lada ki pulit ki pyrshang ban khang lynti kin kohnguh beit ban pynhiar beit ha shiteng lynti ïa ki paidbah.
Nalor kata, u la ong ba kane ka jingkohnguh ki nongñiah taksi ïa kane ka hukum ka dei namar ka jingkyrpad ka DC ban ïatreilang mynta ka taïew ban tip kumno ka rukom pynïaid kali ha Shillong.
“Lada ka DC ka pynmih hukum biang ba kan bteng la shem taïew ban pynïaid da ka odd bad even ngim nym ïatreilang shuh, hynrei ngin ïaid beit kumba ngi la dep ïakren" u la ong.
Ha kajuh ka por u kyrmen ba ka DC kan nym pyntreikam shuh ïa kane ka hukum namar mynta ka taiew ka khlem leh eiei.
Kum ban shu pynkynmaw kane ka jingpyntreikam ka DC ban phah ïaid odd bad even ïa ki taksi kamai ka long naduh ka 5 tarik Jylliew 2023 namar ban pynduna ïa ka jingdheng kali ha kine ki ar tylli ki jaka ïew kaba long ruh katkum ka jingbthah ka ïingbishar Meghalaya High Court.
U Myntri ka Sorkar Jylla uba peit ïa ka tnat Social Welfare, u Bah Paul Lyngdoh u la ong ba ka kaiphod halor ka jingkynnoh ba shalan tuh ïa u khaw jong ka tnat Social Welfare ha ki snem ba la leit ka pyni ba kam don satia ka jingshisha.
Haba ïakren bad ki nongthoh khubor ha ka sngi balang, u Bah Paul u la ïathuh ba ïa ka kaiphod la dep peit ruh da u Advocate General ka Jylla.
Na ka liang jong u, katkum ka jingpeit bniah, u la kren shai ba ki jingkynnoh kim long kiba shisha bad ym lah ban kheiñ kam thok ha kaba ïadei bad ka jingpynïaid ïa u khaw.
U Bah Paul u la ong ba ka daw kaba pynlong ban slem ka jingbishar ïa ka mukotduma ka dei namar ka jingslem ban treilang ki pulit ka jylla Assam kiba kurup ïa u khaw bad mih ka jingkynnoh ba la pynïaid ïew tuh ïa u khaw.
U Bah Paul u la ong ruh ba kumba u la shimti mynta ïa ka kam kum u Myntri ka tnat Social Welfare un pynthikna ba ym dei ban don mano mano khamtam u pulit u ban pynlong ïa ka jingtohkit, bad lada jia ba mih kino kino ki jingjia ba ïoh kem ïa ki briew, ka tnat pulit ka dei ban pyntip mar mar sha u Myntri ba dei peit.
Ka NEHUTA kaba dei ka seng jong ki nonghikai NEHU ka la dep pynlong ïa ka ilekshon ban jied ïa ki nongkitkam ba thymmai.
Ki dkhot ba thymmai kiba dang shu shah jied ki long u Prof.Lakhon Kma kum u President, u Prof.D.V.Kumar kum u Vice-President bad u Dr.Marbhador M.Khymdeit kum u General Secretary.
Kiwei pat ki nongkitkam ki kynthup ïa u Dr.Juwesh Binong kum u Joint Secretary bad i Dr.(Ms.) Jacqueline J.Thabah kum ka Treasurer.
Nalor kine ki nongkitkam, la jied ruh sa hynriew ngut ki dkhot jong ka Executive Committee, bad kita ki long, u Prof.Donkupar Syiem, u Prof.Xavier P.Mao, u Dr.Pankaj Sarkar, u Prof.P.Hangsing, u  Prof.Prasenjit Biswas bad ka Dr.Dokatchi Ch.
Marak.
La jied ïa ka Dr.Dokatchi Ch.
Marak kaba na ka Garo Department ba kan mihkhmat na ka bynta ki nonghikai ka NEHU na Tura Campus.
Hadien ba la shimti kam, na ka liang u President, Prof.Lakhon kma u la kren halor ka jingdonkam ban pynbeit ïa ki kynrum kynram ha kaba ïadei bad ki nonghikai.
U Prof.Donkupar Syiem kum u Professor uba la rangbah ha ka kam hikai u la ban jur ba ka NEHUTA kan ïaibteng ban pyndep ïa ki kam babha ba ka la leh bad kan trei shitom ruh ban kyntiew ïa ka jinglong jingman ha ka liang ka pule puthi.
Ka Executive Committee ba thymmai ka la rai ba ha ka jingïalang ba nyngkong jong ka kan shong pyrkhat halor ki mat treikam ba kan pyndep hapoh u snem 2023-24.
Ha kane ka jingaiti bad shimti kam la ïadon ryngkat lang ruh bad kiwei pat ki professor ba hakhmat jong ka skulbah.
Katei ka long kat kum ka kyrwoh ba la phah da u Dr.Marbhador M.Khymdeit – GS ka NEHUTA, Shillong.
Na ka liang jong u Headman bad ki Rangbah ka Dorbar Shnong Umblai ha kane ka taiew kaba mynta ki la pyntip ba ki kwah ban pynshai paidbah halor ka jingmih paidbah jong ka Shnong Umblai ha Daiñthlen bad Weisawdong ha ka 26/05/2023 bad ki la ong ba kam dei ka jingthmu ban pynmih kano kano ka jingkulmar hynrei ban pyni bad dawa ïa la ka jong ka hok longtrai halor ki jaka ki puta ka khyndew ka shyiap ha kitei ki jaka ïa kaba la sdang ban wan leh donbor da kiwei pat.
Ki nongïalam shnong ki la ong ba kane baroh ka jia long kumne dei lyngba ka jingleh kheiñ sting na ka liang ka Hima Sohra bad ka KHADC ki bym shym la shim khia ban pynbeit bad ‘approve’ ïa ki pud adong synshar jong ki shnong Umblai, Mawphu bad Laitlyndop kumba la dep ban phah ïa ki kot ki sla ki dulir sha kitei ki bor ba dei peit ïa kaba ki la ïa dawa na ka por sha ka por hynrei ka kam ka dang sahteng sah la shiphew snem tam haduh mynta.
Ka daw bah daw san kaba la pynkhih ïa ki paidbah jong ka shnong Umblai ban mih paidbah ha katei ka sngi ka long ka jingwan leh donbor bad thombor na ka liang jong u syiem jong ka Hima Sohra bad ki nongshong shnong jong ka shnong Laitduh ban khrong beaiñ bad kiwei kiwei ki kam ha kitei ki jaka khlem da burom ïa ki ‘stay order’ ba la pynmih na ka KHADC Shillong bad kumjuh ruh na u Sub Divisional Officer (c) Sohra Civil Sub-Division Sohra.
Ha kaba ïa dei bad ki jaka puta ha kitei ki jaka Laitduh, Daiñthlen bad Weisawdong ka Dorbar Shnong Umblai ka Maham jur ba ïoh lehse don kiba die ne thied jaka ha kitei ki jaka namar ym pat lah ban die ne thied jaka ha kitei ki jaka kat ba ka KHADC kam pat ai ne pynmih ïa ka rai.
Te namarkata na ka liang jong ka Dorbar Shnong Umblai ka kyntu jur ïa ki bor jong ka KHADC ban shimkhia ban leh kloi ïa kane ka kam khnang ban lait na kino kino ki kynrum kynram bad ki jingeh lyngba ki jingjia kiba lah ban mih ha kitei ki jaka.
Katei ka long kat kum ka kyrwoh ba la phah da u Bah Jlen Sohtun – Headman bad u Bah Kupar Sohtun – Secretary ka Dorbar Shnong Umblai.
Ka puron lamkhmat jong ka phlim ‘Khohwah Nongsor’ ka Barisha Mawlong ka la ïathuh ba ka jingmut jong kane ka phlim ka pyni ba ki samla kynthei haba ki wan pule sha jaka sor ki klet noh ïa ka riam kaba ki ju im ha la shnong hynrei ki hap ban sdang bud tynneng ïa ka riam nongwei.
Ka Barisha Mawlong ka dei shnong trai na Kyrdemkulai bad ka dang leit pule ha Umsning.
Ka la shah jied kum ka puron ha kane ka phlim hadien ba wan leh “audition" ha Khasi National Dorbar Hall, Mawkhar, Shillong ha u 2022.
Kane ka puron ka la ïoh ruh ban ak lang bad u Pyllaitmitre Lypon uba la tip kum u Sam, ka Sanmilian Mawrie bad u Arman Disiar.
Ban tip kham bniah ïa ka jingïaid lynti jong kane ka puron haba ïadei bad ka jingïoh ban ak ha kane phlim (Khohwah Nongsor) la ïoh ban ïakren kyrpang ha kawei na ki jaka jngohkai pyrthei kaba dang thymmai ha Umsning, Ri Bhoi District.
Ïa kane ka phlim la dep ïoh syrnod na Central Board of Film Certification (CBFC) Regional Office, Guwahati bad mynta ka dang ap pali ban ïoh tarik ban pyni noh ha Bijou Cinema Shillong ha kine ki khyndiat sngi.
Kaba kham khring bha ïa ki paidbah ha kane ka phlim ka dei namar ka jingsngewtynnad ban sngap ïa ka jingrwai ‘Da Ki Sur’ bad ka ‘Shiteng Lynti’ kiba dang shu dep pyllait shen ha YouTube ChannelÏa kane ka phlim la pynmih da ka Chwa Syiemlieh Film Production kaba dei ka production kaba la pynmih nyngkong ïa ka phlim ‘Jingim’ ha Bijou Cinema, nangta ka Dhaka Escape ka ban sa pyni noh shen bad ka Student Bangalore kaba dang thmu ban leit ringdur noh.
Haba ïakren bad ka Barisha Mawlong ka la ïathuh ba ka jingsdang ban poi sha ki kam ak phlim ka dei naduh ba ka la ïoh ban ak ha kawei ka music video kaba ai kyrteng ‘Por Samla’ bad u Arman Disiar.
Kane ka jingrwai ka la ïaid ïew bha ha YouTube kat haduh ba u trai kane ka phlim u la ibit ban khot ak ha ka phlim Khohwah Nongsor.
Ka la pynpaw ka jingsngewkmen ba ka la ïoh ban ak bad u Pyllaitmitre u tyngshop uba la kham paw paidbah.
Kumta ka kyrpad ïa ki paidbah ba kin ai jingkyrshan ïa kane ka phlim ynda la ïoh tarik ban pyni ha Bijou Cinema Shillong.
Ki shipai BSF jong ka 4th Battalion Meghalaya, ha ka miet jong ka Sngi Ba-Ar, ki la ïoh kem ïa 11 ngut ki nong India bad la kurup ruh ïa ki kali kiba la kit palat 11,000 kilo ka shini ba la thmu ban shalan tuh sha Bangladesh.
Ki BSF ha ka Sngi Balang ki la ïathuh ba ki BSF kiba don ha Muktapur, ki la ïoh bat ïa kitei ki kali ha ka por ba ki dang mih na Amlarem.
Kitei 11 ngut kiba la shah kem ki khlem lah ban pyni ïa kino-kino ki kot ki sla ha kaba ïadei bad katei ka shini kaba ki la kit ha ki kali.
Namarkata, na ka liang ki BSF ki la aiti noh ïa ki kali bad ka shini sha ka tnat Customs ha Dawki ban leh ïa kaba donkam.
Nalorkata, ki BSF ki la ïathuh ba naduh u Risaw 2022 bad haduh mynta, ki la ïoh ban kurup palat 3 lak kilo ka shini kaba la thmu ban pynpoi tuh sha Bangladesh.
Ki la ong ba ka jingjur ka jingdawa ïa ka shini na India bad ka jingkiew ka dor ha Bangladesh ki long ki daw kiba la pynjur ïa ka jingkhaïi tuh ïa ka shini.
Ki seng na Garo kiba treikam ha Ri-lum Khasi, ki la dawa na ka Sorkar Jylla ba kan ai bynta lem ïa ki paid Garo kiba shong ba sah ha Ri-lum Khasi na ka bhah 80% jong ka Job Reservation Policy ba la mang sha ki Khasi-Jaiñtia bad Garo da kaba kam ba kine ki paid Garo kim ju ïoh bynta satia na kane ka bhah naduh ba sdang pyntreikam ïa ka State Reservation Policy hapoh ka Jylla.
Kine ki seng ki kynthup ïa ka All Khasi Hills Achik Federation, Garo Students’ Union Khasi Hills Zone, Achik Holistic Awakening Movement SWKH Zone bad ka United Achik Youth Federation.
Ha ka sngi Balang, kine ki Seng ki la leit ban aiti da ka dorkhas ha u Myntri ka tnat Pule Puthi u Rakkam A Sangma ban kyrpad ba un pyrkhat lem ïa ki jingeh jong ki paid Garo ba sah ha Ri-lum Khasi bad ban ïakren lem ruh ha ka Sorkar Jylla ba kan leh eiei halor kane ka kam.
“Ngi kum ki President, Secretary bad ki nongïalam seng Garo hangne ha ri-um Khasi ngi kwah ban pyntip ba ki don bun ki jaidbynriew Garo kiba shong ba sah ha kylleng ki bynta jong ka Ri-lum Khasi naduh ki por hyndai hynthai haduh mynta bad bun ki Garo ki don ïa la ki jong ki jaka ne A.khings Land kiba hap hapoh u pud u sam jong ki distrik bapher bapher," la ong kitei ki seng ha ka dorkhas.
“Ki Garo kiba sah ha Ri-lum Khasi ki don ïa kajuh ka hok kumba la kdew ha ka Riti Synshar ka ri kumba ïoh ki jaidbynriew Khasi, hynrei naduh ba la pyntreikam ïa ka Reservation Policy ha u snem 1972, ki Garo kiba sah ha kylleng ka ri Khasi ki la duh bynta na ka bhah 80% jong ka Reservation Policy ba la mang sha ki Khasi-Jaiñtia bad Garo," ki la bynrap.
Katkum ka jingong jong ki, “Kam shym la don satia kano kano ka kyndon ne ka jingpynbna paidbah kaba la pynmih da ka sorkar Meghalaya ka ban khang pyrshah ïa ki jaidbynriew Garo kiba sah ha Ri-lum Khasi ban ïoh jingmyntoi ne bhah".
Kine ki seng kila pynpaw ruh ba ki don bun tylli ki skul Garo ha kylleng ka Ri-lum Khasi ha ki jaka kiba ki Garo ki bun paid bad na ka liang ka sorkar jylla kala sdang ban pynrung ïa ka ktien Garo ha ki skul sorkar hynrei kaba lyngngoh ka long ba ki nonghikai kiba la shah thungkam ban hikai ïa ka ktien Garo kim dei satia ki Garo ne kiba la don ïa ka syrnot ba ki la pyndep ïa ka jingpule ha ka ktien Garo.
“Ka jingbym don ki nonghikai kiba biang ban hikai ïa ka ktien Garo ha ki skul ka la buh ha ka jingeh kaba khraw ïa ki khynnah pule Garo ban ïoh ïa ka jinghikai kaba biang ba kin pule ïa ka Garo.
Kumta ban weng ïa kane ka jingeh bad ban ai jingmyntoi ïa ki khynnah pule.
Ngi kyrpad ban shimkhia lem halor kane bad ba ki bor kiba dei khmih kin shim ïa ki lad ban thung da ki Garo ba kin hikai ïa ka ktien Garo ha kylleng ki skul sorkar," kila ong.
U President ba rangbah ka Voice of the People Party (VPP), Bah Ardent Miller Basaïawmoit u la ong ba um sngew eiei lada u shah beiñ ha kiwei namar ka jingbym ïahap jong ki ïa u, hynrei kim dei pat ban ïalam bakla ïa ka mat halor ka ‘Reservation Policy’.
“Phi lah ba nym ïahap ïa u Bah Ardent, phi lah ban beiñ ïa u Bah Ardent…kam lei-lei, phi lah ban beiñ ïa ka VPP…kam lei-lei, tangba wat nym ïalam bakla ïa ka mat.
Wat nym pyrshang ban pynsngewthuh bakla ïa ka ‘Reservation Policy’ namar kam dei tangba ka ïalam bakla hynrei ka long ka jinglehraiñ namar u paidbah u la stad mynta," la ong u Bah Basaïawmoit haba kren sha ki lad pathai khubor ha ka Sngi Balang.
U la ong ruh ba katei ha kawei ka liang ka pynlehraiñ pynban ïalade haba kren ïa kaei ka bym dei tang ban pynsngewthuh bakla ïa u paidbah.
Halor ki jingkynthoh kiba la mih pyrshah ïa u ha kine ki khyndiat sngi ba la dep, u la ong ba ka jingthmu jong ka seng bad ki nongïalam haba rah ïa ka mat halor ka ‘Reservation Policy’, ka long tang ban weng ïa ka jingeh haba ïadei bad katei ka bhah thung kam.
U la pynshai ruh ba ka jingïaleh jong ka VPP kam long bad uno-uno u ’riewshimet ne kano-kano ka jaidbynriew, hynrei ka dei ban pynbeit ïa ka jingeh kaba mih na ka ‘Reservation Policy’ kaba la ktah ïa ki samla ka jaidbynriew.
“Ngim don por ban kren ïa ki kam shimet jongno-jongno.
Ngi don ïa ki kam kiba kham khraw na bynta ka lawei jong ka jaidbynriew ban saiñdur kumba ngi ong ban pynim pat, ban pynbha pat bad ban pynkylla dur.
Te ki kam kiba kham khraw ki don ha ngi ban pynleit jingmut ban ïa kita ki kam shimet jong ki briew," u la ong.
Haba kdew ba kam don ka jingthmu ban kren pyrshah ïano-ïano, u Bah Basaïawmoit u la ong ba ha ka jingïakhih ba dang shen, ka seng ka la maham ba kum ki nongïalam kim dei ban pynmih ïa kano-kano ka jingkynthoh ïa ki para Garo kiba long ki nongshong shnong ha kane ka Jylla.
“Ka jingkyntu jong nga ïa ki ka long ba kim dei ban artatien ïa ngi kum ka seng ne ïa ki nongïalam namar ngim don jingthmu ban tuh noh ïa ka hok jong ki," la ong utei u nongïalam.
U la ong ruh ba ka jingïakhih kaba dang shu dep, ka long ka jingjop kaba khraw, namar ka dei ka jingjop ïa ka mat kaba la ïakhih bunsien ba kynthup da ki sengbhalang ha ki snem ba mynshuwa.
“Ka la kylla long kum ka mat jingkular jong ki seng saiñ pyrthei, hynrei kaba shu kut noh tang ha ki jingpynpaw naba kim treh ban kren eiei halor katei ka bynta," u la ong.
“Mynta ki ong bun uba pyrshah, bun uba kynthoh, hynrei ha ka jingshisha lei u bun uba kyrshan, ym baroh uba sniew, bun uba bha ïa uba sniew, ki don hi keiñ kiba sniew ha ka imlang-shalang.
Teng-teng ngi la shu pynheh than ïa kaba sniew ha ka jaidbynriew jong ngi.
Nga sngew ba kumba ka long ha kane ka khep ba mynta, ngi la kham ïatylli pynban kum ka jaidbynriew," u la ong.
Haba pynshai halor ka jingïatylli jong ka jaidbynriew ha kane ka kynti, u la ong ba haba ka nongrim ka skhem bad ka jingïaid lynti ki nongïalam ka beit hakhmat u paidbah, u paidbah u ai beit ka jingkyrshan.
“Ha kane ka kynti ba mynta, lehse kam pat don ka jingïaryntih bad ka jingïatylli kumba ka long ha kane ka jingïaleh jong ngi bad ngam don jingartatien ba nangne shakhmat kan nang kham bha…ngin nang kham ïatylli," u la ong.
Shuh shuh u President u la bynrap ba kum ki nongïalam kin shim ruh ïa ka kamram ban hikai ïa kaba bha sha ka jaidbynriew.
U Myntri ka tnat Social Welfare, Bah Paul Lyngdoh, u la ong ba ka jingdon kiba la ngop bad kyrni ha u drok ka kham jur eh hapdeng ki samla kaba la sdang naduh kiba dang hapoh 20 snem ka rta lane ki teenagers ter ter haduh kiba la kynjoh 25 haduh 30 snem ka rta.
U Bah Paul u la ïathuh ïa kane haba kylli halor ka jingong jong u ba ki la don kumba 2.5 lak ngut ki briew ha Meghalaya kiba la ngop bad kyrni ha u drok.
Nangta u la ong ba ka jingkheiñ kaba pyni ba ki don kumba 2.5 lak ngut kiba kyrni ha u drok, ka dei kaba la pyni lai snem mynshwa.
Lada ai jingkheiñ lei lei haduh mynta, lehse ki la nang bun shuh shuh ki briew kiba kyrni ha u drok.
U la ong ba kita kiba ngop ha u drok ki la khlehlang naduh ki kynthei bad ki shynrang, hynrei kiba kham bun ki dei ki samla kiba dang rit ka rta ter ter haduh kiba la kynjoh 25 haduh 30 snem ka rta.
U la ong ba kane ka jingkheiñ ka dei kaba la rim bad donkam ban lum jingkheiñ thymmai biang haba ïadei bad ka jingdon kiba kyrni ha u drok bad ïa kane yn sa leh da ka survey lane ka jinglum jingtip kaba thymmai.
Haba ïadei bad ka jingtehlakam bad leh ei ei ban pynsaja ïa ki briew ka aiñ kum ki pulit kiba donkti ha ka jingpynïaid ïa u drok, u Bah Paul u la ong ba mynshwa u la rah teng ïa kane ka mat ha Ïingdorbar Thawaiñ bad mynta ba u la don kum u Myntri Sorkar uba peit ïa ka tnat Social Welfare un shim ki lad ki lynti ba da lei lei yn nym ailad ïa ki briew ka aiñ kiba phong uniform ban leh kum ka kita ki kam, bad kino kino kiba ïoh jingtip kum kata, dei ban ïarap ban ïathuh bad pyntip sha u ruh kumjuh.
Halor ki jaka sumar ban pynbeit biang ïa kiba la ngop ha u drok lane ki Rehabilitation Centre, une u Myntri ka tnat Social Welfare u la ong ba ka Sorkar kan pynkhreh ïa ka jingtyrwa khnang ba yn lah ban sdang ïa ka jaka sumar kaba dei jong ka Sorkar namar kumba ka long mynta, ki don ki jaka sumar kiba peit ba khmih da ki kynhun shimet kiba ka Sorkar ruh ka ju ai jingkyrshan, bad lehse ka bai sumar ruh ka kham rem.
Halor ka jingpynbeit ïa ki kyndon ka NDPS kiba buh jingeh ha ka jingïakhun ia u drok, u Bah Paul u la ong ba ka Sorkar Jylla ka lah ban leh tang ïa ki kyndon, hynrei ïa ka aiñ kaba dei jong ka Sorkar Pdeng ym lah ban leh da ka Sorkar Jylla.
Na ka liang jong u khlur ialehkai phutbol jong ka Argentina uba ialehkai ruh na ka klob Paris Saint-Germain u Lionel Messi, u pynbna paidbah ha kaba iadei bad ka jingpynkhreh jong u ban iasoi bad ka klob ialehkai ha ka lympung Major League Soccer  ka Inter Miami.
Une rang-ialehkai u la jied mynta ia ka lynti ban leit ialehkai noh sha USA kum ka sienjam ba thymmai ha ka jingim ialehkai ka jong u nalor ka jingkwah jong ka klob Barcelona ban ioh iatreilang sa shisien, bad  ka jingkhreh ban leit iasoi kontrak bad kawei na ki klob ialehkai sha Saudi Arabia.
Utei rangialehkai u lah dep ruh ban pynlut ia ki ar samoi ialehkai ha ka klob Paris Saint-Germain da kaba shimbynta ha ka jingialehkai ba khatduh ha ka sngi saitjain.
U la leit pyniasoh bad katei ka klob ha u snem 2021 da kaba mih noh na Barcelona; ka klob ialehkai kaba u lah pynlut bun tam eh ka samoi ialehkai ha ka jingim ka jong u.
Shuh shuh ruh ha kaba iadei bad katei ka bynta, ka MLS bad ka klob Inter Miami ka lah pynthikna shuh shuh halor katei ka khubor ha ki lad pathai khubor watla katei ka lympung ialehkai ka  pynpaw ba ka kam ka dangsah mynta na ka bynta ban poi sha ka bynta ba khatduh jong ka jingiamynjur hapdeng ki arliang mamal.
Kum ban shu pynpaw hangne ka long ba u Messi u long uwei na ki khlur ialehkai bad u kyrtong jingjop ha ka jing-iaknieh ia ka khusnam Ballon d’Or, ha kaba u lah khur ia ka nam haduh hynniew sien bad mynta u khmih lynti ban kamai pat ia ki khusnam shimet sa shisien pat hadien ba u lah dep ban ialam ia ka kynhun Argentina sha ka  lynti jingjop ha ka World Cup 2022 kaba lah long ha u bnai Nohprah 2022.
Shuh  shuh ruh ka kam ialehkai phutbol ha ka pyrthei ka iai ap mynta da ka jingthrang hir-hir ban iohsngew ia ka rai jong u Messi hadien ba ka klob kaba u ialehkai mynta ka lah pynthikna ia katei ka khusnam  ha kaba u long u khlur ialehkai ba pawbha ha ka pyrthei u ban sa mihnoh na katei  ka klob ialehkai ba paw jong ka lympung Ligue1.
Kumta  ruh ka klob Inter Miami ha ryngkat bad u trai iasambynta jong ka uba long u khlur ialehkai barim ka England u David Beckham uba lah seng ia ka klob ialehkai ha u snem 2018, u lah sloit noh ia u nongialam jong ka kynhun u Phil Neville dang ha ka taiew ba lah dep ha kaba ka kynhun ka shong mynta ha ka  kyrdan ba shatraieh jong ka Eastern Conference.
Kiwei pat ki khubor ki iathuh ba ki nongkyrshan bahakhmat jong ka MLS  kaba kynthup naduh ka Adidas  bad Apple TV  kiba lah jop ia ka hok jong ki ban pyllait paidbah ia ki jingialehkai jong ka lympung, ki lah mynta ban noh synniang sha kata ka jingiateh kontrak jong u Messi.
Na ka liang jong u Messi u lah pynpaw ruh ia ka jingkwah eh jong u ban leitphai biang sha ka klob barim kaba u lah ialehkai lah slembah, hynrei u pynpaw ia ka jingsheptieng ba ka jinghiran pisa jong ka klob baroh kawei ka lah pynlong ruh ia ka ban sangeh shuwa na ka bynta ka jingpynjlan ka jing-iateh kontrak ba la lah bad utei u rangialehkai  kumba lah  dep ban jia ha u snem 2021  bad lehse ka lah ban urlong biang sa shisien ha ki snem ialehkai ki ban dangwan.
Utei u rangialehkai u lah pynpaw ruh ba u don ia ka jingthmu na ka bynta ban iaisah biang sa shisien bad ka Barcelona ha ka lawei ialehkai ka jong u, hynrei u dap da ka jingartatien kaba khraw halor kata tang namar katei ka jingeh ba ka klob ka iakynduh mynta.
Kum ban shu pynkynmaw biang mynta ka long ba u Messi u lah pyniasoh bad ka skul ai jinghikai jong ka klob Barcelona naduh ba  dang don ha ka rt a ba 13 snem  hadien ba u lah mihnoh na ka ri jong u.
Kumta ha ka jingiaid lynti u lah kylla long u khlur ialehkai ba paw jong ka klob da ka jinglah ban kamai ia ki 672 kol ha ki 778 tylli ki jingialehkai ha ryngkat bad ka jinglah ban pynioh sha ka klob ia ki 35 tylli ki trophy jingjop kaba kynthup ia ki 4 tylli ki jingjop ha ka Champions League bad 10 tylli ki khusnam ha ka lympung Spanish La Liga.
Hadien ka jingbym thikna shuh ka  kam ialehkai jong u ha ka klob, u Messi u lah mihnoh na ka bad leit pyniasoh bad ka Paris Saint- Germain da ka jingioh ban iatreilang bad u rangialehkai barim jong ka kynhun Barca u Neymar  bad Kylian Mbappe  ha ka liang ialehkai shakhmat ha ka kynhun, hynrei ka klob ka lah shem jingeh  ha ka ban khur ia ki katto katne ki jingjop ha ka por ba u dang don bad ka, naba ka lah khur ia ka nam jingjop na ka lympung Ligue 1  tang arsien bad mad ruh ka jingshah weng noh na ka lympung Champions League ha ka rynsan iakhun pre-quarterfinal bad u Messi u kylla long u thong bahakhmat jong ka jngbitar ki paidbah nongkyrshan jong ka klob ka bym shym la ioh ban jam  shakhmat ha katei ka lympung.
Hadien 6 bnai ba ka la jah na la ïing na nongbah Shillong, ki pulit ki la lap bad ïoh pyllait noh ïa kane ka samla na kawei ka shnong kaba don hapoh ka jylla Bihar.
Ki pulit ka East Khasi Hills ki la pyntip ba kawei ka samla kaba la tip kyrteng kum ka Sonali Kumari, 17 snem ka rta, kaba la jah naduh ka 21 tarik Nohprah, 2022, la ïoh ban pyllait na ka shnong Bidupur kaba ha Vishali district ha Bihar ha ka 6 tarik mynta u bnai.
Kat kum ka khubor ba la pyllait da u Superintendent of Police, East Khasi Hills district, Bah S Nongtnger, u kpa jong ka Sonali u Ram Sogarath Singh, uba shong ba sah ha DPI compound, Crinoline Swimming Pool Road, Shillong u la ujor ejahar ha thanad Laban hadien ba ka Sonali ka la jah na la ïing.
Kumat na ka liang ki pulit hadien ka jingujor ki la pynlong ka jingwad ban lapdien ïa kane ka samla.
Ka kyrwoh khubor na u SP ka la ong ba hadien ka jingbteng jong ka jingwad dien ïa kane ka samla ba jah, bad hadien ka jingïoh ki sakhi halor kane, ka kynhun ki pulit na East Khasi Hills district hapoh ka jingïalam jong u Inspector KP Singh, uba dei u OC ka thanad Laitumkhrah ki la hiar sha Bihar ban wad ïa kane ka samla bad lap na ka shnong Bidupur.
Ka Harijan Panchayat Committee (HPC) ka pdiang ïa ka saiñdur lane ‘blueprint’ kaba la pynkhreh da ka Sorkar Jylla haba ïadei bad ka jingpynkynriah ïa ki 342 tylli ki longïing na Them Metor sha ka jaka kaba la don lypa jong ka Shillong Municipal Board (SMB), bad ki don ki jingai jingmut kiba donkam ban pynbeit ha ki katto katne ki bynta.
Kane ka jingpdiang ka HPC ka la paw ha Ïingbishar lyngba u nongsaid aiñ ba mihkhmat ïa ka HPC.Katkum ka hukum kaba la pynmih da ka Ïingbishar Meghalaya High Court hadien ba la shim ban bishar ïa ka mukotduma lyngba ar ngut ki nongbishar kiba kynthup ïa u Chief Justice, u Sanjib Banerjee bad u Justice W Diengdoh, la ong ba na ka liang u Advocate General ka Sorkar Jylla u la pyntip ba u nongsaid aiñ ka Harijan Panchayat Committee u la pyntip ba la pdiang ïa ka saiñdur ne ‘blueprint’ kaba la pynkhreh da ka Sorkar, hynrei la ai jingmut ruh ban pynbeit ïa ki katto katne ki bynta kiba don ha ka.
Ka Ïingbishar ka la ong ba namarba ka Sorkar Jylla ka dang peit ïa ki jingai jingmut kiba ïadei bad ka jingpynbeit ïa ki katto katne ki bynta jong ka saiñdur, la buh por lai taïew ban shim bishar biang ïa kane ka kam ha kaba la kyrmen ba kine ki mamla (parties) kin lah ban pynbeit noh ïa kane ka jingeh kaba la sahteng kan kut noh.
Kumta ïa kane ka mukotduma la buh ban shim bishar biang ha ka 3 tarik Naitung, 2023.
Kum ban pynkynmaw, ka Sorkar ka la wanrah ïa ka saiñdur hadien ba la kyntait ïa ka jingtyrwa kaba la wanrah da ka HPC ha ka 25 tarik Ïaïong, 2022 kaba kynthup ïa ka jingai jaka kumba 200 square metre ha European Ward sha man kawei ka longïing baroh 342 tylli nalor ka jingbei ïa ka jinglut ban tei ïa ki ïing.
Katkum ka khubor ba lah iohlum na ka lympung ialehkai tennis jong ka French Open ka long ba na ka bynta ka jingiakhun semifinal ki shynrang, u Casper Ruud (Norway) un pynkhreh bha ialade na ka bynta ka jingiakhun pyrshah bad u Alexander Zverev ka Germany ha katei ka rynsan iakhun jong ka lympung, hadien ba utei u rangialehkai na Norway u la lah ha ka ban pynleitphai iing noh ia u nongiakhun pyrshah na Denmark u Holger Rune da 6-1, 6-2, 3-6, 6-3.
Kumta ruh u Ruud uba lah mad ia ka jingshah pynrem ha ka jingiakhun phainal ha u snem lah dep ha ka tei ka lympung ialehkai ha u Rafael Nadal, u la lah mynta ha ka ban pynliem noh ia u Rune ha ka sien kaba saw ha ki hynriew jingialehkai bad ioh ruh ban pynhiar-kput  ia ka jingshah pynrem ka jong u ha ka jingiakhun semifinal jong ka lympung ialehkai ha Rome dang ha u bnai ba lah dep.
Haba phai khyndiat sha ka jingialehkai, u Ruud u lah mad ia ki arsien jingshah pynkhein dor-thong  ha kab sdang jong ka jingialehkai, bad hadien kata u lah pynkloi ruh na ka bynta ban buh ia ka jingeh hakhmat jong ka jingsam bol u Rune da kaba ioh pynkhein arsien ha ka jingialehkai kaba la lah shiliang ha ka set iakhun kaba nyngkong.
Ha ka jingiakhun kaba ar, u lah ioh ban pyniaid ia ka jingialehkai ha shuwa ba u Rune un ialeh ban wanphai biang sha ka jingiakhun ha kaba u lah pynjubor ia ka jingiakhun sha ka set iakhun kaba saw.
Hynrei u Ruud u la lah ban sar 4-1 dor-thong jingjop shakhmat bad buh ruh ia u Rune Shabar bad  kham pajih ha ka dor-thong ialehkai kaba san ka jong u.
Ka kynhun ialehkai Hockey jong ki kynthei ka ri (India) na ka kyrdan Junior, mynta ka lah pynthikna ia ka jingioh jaka sha ka jingiakhun semi-final ha ka lympung kaba dang long mynta jong ka Asia Cup.
Kane ka wan urlong hadien ba ka lah ban pynjem khnap sa ia ka Chinese Taipei da 11-0 kol ha ka jingialehkai ba khatduh jong ki ar kynhun ha ka Pool.
Kumta ruh katei ka jingjop ka lah nang iai pynskhem shuh shuh ia ka kynhun baroh kawei ia ka kyrdan ba harjong ba ka shong mynta ha ka Pool A.Shuh shuh ruh katei ka kynhun ka lah pyndep ia ki jingialehkai ha ka rynsan jong ka group da ka  jingbym shym la shah pynrem wat tang shisien ruh, ha kaba ka lah khur jingjop ha ki lai jingialehkai bad kawei ka jingiakhaid kol.
Haba phai pat mynta sha kitei ki 11 kol ba ka kynhun ka la lah ban kamai pyrshah ia ka tei ka kynhun ia aireng ba hadien ka long lyngba ka kol na ka Vaishnavi Vitthal Phalke (1min), Deepika (3 min), Annu (10, 52 min), Rutuja Dadaso Pisal (12 min), Neelam (19 min), Manju Chorsiya (33 min), Sunelita Toppo (43, 57 min), Deepika Soreng (46 min) bad ka Mumtaz Khan (55 min), ha kaba ka kynhun ka lah ioh ban pyniaid halade ia ka jingiakhun baroh kawei naduh kaba sdang da kaba sei bunsien ka jingialeh knieh bol shakhmat pyrshah ia ki thei ialehkai  shakhmat ka Chinese Taipei bad kaba lah ioh ban plie ia ka jynkhang halade na ka bynta ka jingkamai kol lyngba ka shi kol na ka Vaishnavi bud pat sa ka kol na ka Deepika na ka bynta ban ai sha ka kynhun ia ka jingtam kol shakhmat da 2-0.
Shuh shuh ruh ka Annu  & Rutuja  ki lah ioh ban kamai kol ha shuwa ban kut noh ka por ialehkai ha ka quarter ba nyngkong bad pynlong ia ka kynhun ban khur da kaba suki a ki 4-0 kol.
Ha ka quarter ba-ar jong ka jingiakhun, katei ka kynhun ka lah sdang da kumjuh ka rukom ialehkai, bad kaba lah iai pynneh ruh ia ka jngpyniaid jong ka ia ka jingialehkai da ka jinglah ban tan shalade ia ka bol bad ka jingkyntur beh bol shakhmat khlem shongthait bad ka Neelam  ka lah ioh ruh ia ka lad ban pynioh sa ia ka kol basan  bad pynlong ia ka kynhun ban khur ia  ki 5-0 kol ha ka por jong ka jingia shongthait.
Shuh shuh ka kynhun ka lah iai bteng ia ka jingpyniaid jong ka, ha kaba ka Manju  bad Toppo ki la lah ban kamai ia ki kol na ka bynta ban pynthikna ba ka quarter balai jong ka jingiakhun kan kut noh da ki 7-0 kol.
Kumta ruh ki thei ialehkai ka kynhun kim shym la pynpaw kano kano ka dak jong ka jingsuki ban ialehkai ka jong ki ha ka quarter ba khatduh jong ka jingiakhun, ha kaba ka Deepika Soreng, Annu, Mumtaz Khan  bad Toppo ki ioh ban kamai kol na ka bynta ban iarap ia ka kynhun ban khur ia ka jingjop na ka jingialehkai baroh kawei.
Hadien katei ka jingiakhun ka jong ka, katei ka kynhun ialehkai kan hap ban pynkhreh bha sa na ka bynta ban ia aireng pat bad ka Japan  ne bad ka Kazakhstan ha ka rynsan iakhun semifnal lashai ka sngi (Saitjain).
Ha kawei ka jingjia kaba sngewsih, arngut ki samla ki la duh noh ïa la ka jingim hadien ba ki la ngam jyllop ha ka wah Brahmaputra ha ka Sngi Ba-Ar.
Kitei arngut ki samla ki dei ba la tip kyrteng kum u Heibormi Laloo, 27 snem ka rta, ba shong ba sah ha Mawïong bad u Rahul Chettri, 24 snem ka rta, uba shong ba sah ha Dymmiew.
Katkum ka jingïathuh jong u Bah Donkupar Laloo, uba dei u hynmen trai jong u Heibormi Laloo, u la ong ba u para jong u ha ryngkat bad ki 5 ngut ki paralok ki la leit sha Assam ha ka Lah Sngi U Blei.
U Bah Donkupar u la ïathuh ba ha ka step jong ka Sngi Ba-Ar, kitei shi paralok ha kaba nyngkong eh ki la thmu ban leit jngi shapoh ka ‘Swimming Pool’ hynrei namar ba ka jngai na ka jaka sah, ki khlem poi leit shuh bad ki la ïa leit kai noh sha kawei ka jaka ïa kaba la tip kyrteng kum ka Panikhaiti kaba don hajan ka Wah Brahmaputra da ka jingthmu ban ïa leit jngi shi paralok namar ka jingshit palat ka suiñbneng.
Na ka liang u samla Jonathan Laloo uba dei u para arkmie jong u Heibormi bad uba la la leit lang ha katei ka sngi, u la ïathuh ba katkum ka jingïoh jingtip jong u hadien katei ka jingjia, katei ka wah dang mynshem taïew, ka JCB ka dang shu wan khlong khyndew kaba la pynlong ïa ka khyndew ba kan jem bad kum ki briew kiba wan nabar ka jylla, ki khlem tip eiei halor kata, bad ki la leit ban jngi sha katei ka jaka.
U samla Jonathan u la ïathuh ba u khlem leit jngi namar ba um nang ban jngi hynrei u la shu peit kai ïa ki paralok jong u kiba la leit ban jngi.
U la ong ba dei ha ka por ba u Rahul u la jngi ha katei ka wah bad ngam jyllop ba u Heibormi, haba ïohi ïa kane ka jingjia, u la leit ban ïarap ïa la u paralok.
Hynrei ka long kaba sniewbok ba kine baroh arngut ki samla ki la ngam jyllop lang ha katei ka jaka watla na ka liang jong kiwei pat ki paralok kiba la ïa leit lang ki la ïaleh ban ïarap ïa kitei ki arngut.
Shuh shuh u samla Jonathan u la ïathuh ba mar ïa ïohi ba u Heibormi bad u paralok jong u ki la ngam jyllop, na ka liang ka jong u bad kiwei pat ki paralok ki la pyrta briew ban ïarap ha ryngkat ka jingwad ïa ki dieng ki siej ban tan ïa kitei ki arngut hynrei kim lah shuh ban ïarap.
Kumta ki la mih sha surok ban khot briew bad na ka liang jong ki katto katne ngut ki briew, ki la phone mar mar ïa ki pulit kiba la wan poi ha katei ka jaka.
U samla Jonathan u la ïathuh ruh ba ka jingngam jyllop jong kitei ki arngut ka dei namar ka jingkhlaiñ eh ka bor jong ka um.
Na ka liang ki pulit jong ka Pragjyotishpur Police Station hadien ba ki la ïoh jingtip halor katei ka jingjia, ki la leit sha katei ka jaka bad da ka jingïarap jong ka kynhun State Disaster Response Force (SDRF) ki la ïoh ban sei noh ïa ka met jong u Heibormi ha ka janmiet jong ka Sngi Ba-Ar katba ïa ka met jong u Rahul la lah ban sei mynta ka sngi.
Ïa ka met jong u Heibormi la wanrah noh sha ïing ha Mawïong mynta ka sngi hadien ba la pyndep ïa ka post mortem bad ka jingleit on tep ïa utei u samla kan long lashai ka sngi.15 ngut ki rangalehkai kiba kynthup ïa lai ngut na ka Jylla ki la shah jied ban mihkhmat ïa ka NE Zone ha ka lympungalehkai jong ka BCCI ba la tip kum ka Duleep Trophy ka ban sdang naduh 28 tarik mynta u bnai haduh 28 tarik u Naitung.
Kine ki long u Kishan Lyngdoh, u Dippu Sangma bad u Akash Kumar Choudhary.
Ka Duleep Trophy, kaba dei ka lympungalehkai kaba heh ha ka almanak jong ka BCCI ha kaba la juashim bynta ha ki hynriew tylli ki zone.
a kane ka lympung la sdang ha ka aomalehkai 1961-62 bad ha kito ki por ki la don tang san tylli ki zone bad ka NE Zone ka la sdang naduh ka aomalehkai 2019-20.
Ka selection committee jong ka NE Zonal ka la long ha Guwahati ha ka 4 tarik mynta u bnai.
Ha kane ka jingïalang la pynaid da u Naba Bhattacharjee uba dei Zonal Convener ka NE Zone na ka bynta ban jied ïa ki 15 ngut ki rangalehkai.
Hadien ba la dep ban bishar bniaha ki jinglahalehkai jong ki na baroh hynriew tylli ki jylla kiba juashim bynta ha ki lympungalehkai ka BCCI ha ki kyrdanalehkai bapher bapher kiba kynthupa ka Ranji Trophy bad ka NECDC tournament ha ka aïom ïalehkai 2022- 23.
Ka rai kaba kham kongsan ha kane ka jingïalang ka long ruh halor ka jingjied ïa ki rangïalehkai na kitei ki jylla kiba la lah ban ïalehkai bha ha ka aïom ba la dep, ha ryngkat ka jingthmu ban nang kyntiew ïa ki bad ruh ban plie lad ba kin ïoh ban ïalehkai pyrshah ïa ki rangïalehkai ba kynsai jong ka ri.
Ha kane ka jingïalang la buh ruh ïa ka jingtyrwa na ka bynta ka jingkilan met kaba 10 haduh 12 sngi khnang ban pynkhreh ïa katei ka lympung bad ruh ban pynbeit ïa ka jaka kilan met.
Ki 15 ngit ki rangïalehkai kiba la shah jied ki long u R.Jonathan (Nagaland CA) kum u kapten, Nilesh Lamichaney (Sikkim CA) kum u Vice Captain, Kishan Lyngdoh (Meghalaya CA), Langlonyamba (Manipur CA), A.R.Ahlawat (Arunachal Pradesh CA), Joseph Lalthankhuma (Mizoram CA), Prafullamani (Manipur CA) – Wicket Keeper, Dippu Sangma (Meghalaya CA), Jotin Pheiroijam (Manipur CA), Imliwati Lemtur (Nagaland CA), Palzor Tamang (Sikkim CA), Kishan Sinha (Manipur CA), Akash Kumar Choudhary (Meghalaya CA), Rajkumar Rex Singh (Manipur CA) bad u Nagaho Chishi (Nagaland CA).
Katei ka komiti ka la thung ruh ïa u  coach u Sonam Palden Bhutia (Sikkim), Physio – Th.
Kamlesh (Manipur), Trainer – Vikash S.Chauhan (Meghalaya), Manager – Bah Dister Marbaniang (Meghalaya).
Na ka liang ka BCCI ka la kyntu ban thung ruh ïa u Performance Analyst & Masseur.
Kiwei pat lai ngut ki rangïalehkai kiba la shu pynap lypa (reserve) ki long u Lee Yong Lepcha (Sikkim CA), Nabam Abo (Arunachal Pradesh CA) bad u Dika Ralte (Mizoram CA).
Naduh kaba sdang jong ka jingiakhun, ka kynhun ialehkai Hockey jong ki shynrang ka India kam shym la lah ban ialehkai bha ha kaba katei ka kynhun ka lah mad noh ia ka jingshah pynrem ha ka kynhun iakhun pyrshah ka Netherlands da 4-1 kol ha ka lympung ialehkai ba mynta ka FIH Hockey Pro League.
Ha kaba iadei bad ka bynta jong ka jingiakhun hapdeng ki ar kynhun, ka khubor ka iathuh ba dei tang u kapten jong ka kynhun ialehkai ka ri u Harmanpreet Singh uba la lah ban pynioh ia katei ka shikol na ka jingiakhun baroh kawei ha ka minit ialehkai ba 11 bad ka long tan katei ka kol ba ka kynhun ka lah iohlad ban thep, watla ka Neds ka lah iohlad ban tied da palat san  sien ka PCs (penalty corners) bad ka penalty stroke ruh kumjuh.
Kumta ka jinglah jong katei ka kynhun jingjop ban khur ia ki saw kol pyrshah ia ka India ka long na ka kol u Pepijn Reyenga ha ka 17min ialehkai, Boris Burkhardt 40min ialehkai bad ki ar kol na u Duco Telgenkamp ha ka minit ialehkai ba 41 &  58.
Da kaba iaibat ia ki jingiai jop na ki jingialehkai ha London dang ha ka taiew ba lah dep, ka India ka lah iohlad ban ialehkai bha ha ki katto katne ki por ialehkai na ka bynta ban ioh ka lad ban tam kol shakhmat da 1-0 ha ka quarter ba nyngkong jong ka jingiakhun.
Watla ka kynhun ka lah shimpor na ka bynta ban  pyneh ki thied ki jaw jong ka bad ban iai pynleit jingmut ha ka jingialehkai, ka kynhun ka lah sei ia kata ka rukom ialehkai kaba biang kaba la iarap ia ka kynhun ban ioh kamai ia ka lad ka lynti kaba biang hapoh ka kynhun iakhun pyrshah jong ka.
Dei ha ka minit ialehkai ba 11 ba ka India ka lah ioh ban khur ia katei ka shi kol lyngba ka PCs hadien ka foul na ka kjat jong uwei na ki rangialehkai defend ka Netherlands bad kata ka  lah pynlong ia ka kynhun ban ioh katei ka kabu ksiar na ka bynta ban khur ia katei ka shi kol na ka jingialehkai baroh kawei haduh kaba wai noh.
Ka Tura bad Jowai kin pynlong ïa ki jingïakhun semi final wat ba nyngkong jong ka Meghalaya State League 2023 ha ka sngi Saitjaiñ ha kaba la khmih lynti ba saw tylli ki kynhun kiba ïoh rung sha ka semi final kin ïalehkai bha.
Ïa kine ki jingïakhun semi final yn pynlong ha la ïing bad shabar (home-and-away) ha kaba ki jingïakhun jong ka wat ba ar kin long ha ka 13 tarik.
Katba ïa ka jingïakhun final yn pynlong ha ka SSA Stadium kaba ha madan First Ground, Polo (Shillong) ha ka 17 tarik.
Ka jingpynïakap ïa ki kynhun na ka bynta ka semi final la pynlong ha ka nongbah Shillong ha ka 5 tarik.
Ka Khliehmawlieh (lamkhmat na ka Group-D) kan ïakhun pyrshah ïa ka Mawlai (lamkhmat na ka Group-A), katba ka Rangdajied United (lamkhmat na ka Group-B) kan ïakynduh pyrshah ïa ka Shillong Lajong (lamkhmat na ka Group-C).
Ka jingïakhun semi final jong ka wat ba nyngkong hapdeng ka Rangdajied United bad ka Shillong Lajong kan long ha Kiang Nangbah Stadium kaba ha Jowai ha ka por 1:30 noh phai sngi.
Katba ka semi final wat ba nyngkong hapdeng ka Khliehmawlieh bad Mawlai kan long ha Tura ha ka por 3:30 janmiet.
Ïa ka por la hap ban pynïapher namar ki bor pynïaid ka Tournament Committee ki la pynkhreh ban pyni paidbah (live) ha YouTube channel jong ka Meghalaya State League (youtube.
com/@meghalayastateleague).
Ha ka jingshisha ka madan Chandmari kaba don ha Tura ka dei ka jaka ïalehkai na ka bynta ka Group-D bad la sakhi ïa ka jingwan tuid ki paidbah nongpeitkai.
Kumta ïa ka jingïakhun semi final yn pynlong ha PA Sangma Stadium ha kaba yn ïadon lang ka MP jong ka Tura, ka Agatha K.Sangma kan long kum ka kongsan.
Ka Khliehmawlieh ka dei ka kynhun kaba la shim bynta ha ka MSL 2019, hynrei kam shym la lah ban ïoh rung sha ka semi final, katba ka Mawlai ka dei ka klob kaba dang thymmai ha kane ka lympung ha kaba ka la ïoh rung sha ka semi final mynta u snem.
Haba phai sha ka Lajong bad ka Rangdajied ki dei ki kynhun kiba la ïoh rung sha ka final ha ka MSL 2019 kaba la long ha Khliehriat, hynrei ka SLFC ka la khur ïa ka jingjop lyngba ka tie-breaker da 3-0 kol.
Ka synjuk ïalehkai jong ka Eastern Border Sports Association (EBSA) ka la dawa na u Myntri ka tnat ïalehkai ka Sorkar Jylla u Bah Shakliar Warjri na ka bynta ban pynïoh stadium ha Mawsynram.
Kane ka la wan hadien ba ki dkhot kane ka synjuk hapoh ka jingïalam u President Bah Alvin K.Sawkmie uba long ruh u MDC ka thaiñ, ki la leit ban ïakynduh ïa utei u Myntri ha kamra treikam ka jong u ha Secretariat.
Ha kane ka jingïakynduh na ka liang ka synjuk ka la ai ïa ka dorkhas ha utei u Myntri na ka bynta ban pynïoh Stadium ïa ka synjuk ha Mawsynram kaba dei ka Headquarter kane ka synjuk.
Na liang ka synjuk ka la pynpaw ïa ki jingeh kiba ju ïakynduh man ka por khamtam haba pynlong ïa ki lympung ïalehkai phutbol, namar ka jingbym biang ki jaka peitkai bad teng teng ki la don ki jingïakulmar.
Kane ka wanrah ïa ka jingeh kaba khraw ban pynïaid ïa ki lympung ïalehkai.
Na ka liang u Bah Shakliar u la shah shkor ïa ka jingpynsngew katei ka synjuk bad u la kular ban ïaleh shitom lyngba ka tnat ïalehkai ban pynurlong ïa ka jingkyrpad bad khamtam na ka bynta ki ’rang bad ki ’thei ïalehkai ka thaiñ Border Mawsynram bad ïa ki paidbah ba ju ïeit ïa ki kam ïalehkai.
Kumta na liang katei ka synjuk ka la pynpaw ïa ka jingsngewkmen halor kane ka jingïakynduh ïa utei u Myntri naba ka la long kaba seisoh.
Ha kawei pat ka bynta na ka liang ka synjuk ka khot sngewbha ruh ïa utei u Myntri ba un long kum u kongsan ha ka jingïakhun final jong ka Super League 2023 ka ban long ha ka 13 tarik mynta u bnai ha ka por 1:30 noh phai sngi ha madan PWD Mawsynram.
Ha katei ka sngi ka jingïakhun kan long hapdeng ka Mawkhan SC pyrshah ïa ka Phlangmawsyrpat SC na ka bynta ban ïaknieh ïa ka nam lahduh.
Kin don ruh ki jingpynbyrngia ïa ki nongpeitkai na uwei u nongrwai ba pawnam ka Ri Khasi u Bah Kupar Shadap bad kiwei.
Ka Jylla ka la khur ïa ka takma kaba nyngkong na ka jingïalehkai Athletics hadien ba ka Rinalis Ingti ka la lah ban pynpaw ïa ka jingtbit ha ka 66th National School Games 2023 kaba la long ha Bhopal, Madhya Pradesh.
Kane ka ’thei ïalehkai kaba na Ri Bhoi ka la khur ïa ka takma rnong ha ka High Jump hadien ba ka lah ban kynthih 1.55m ha ka sngi Palei.
Ha kane ka lympung ïalehkai, ka Jylla ka la phah haduh phra tylli ki kynhun ïalehkai kiba kynthup ïa ka Basketball, Badminton, Athletics, Boxing, Shooting, Table Tennis, Football bad Judo.
Ka jylla Meghalaya ka da dei shisha kata ka jylla ba la kyrkhu ki blei.
Kaei kaba ngim don hangne? Ngi don lut ki jingdonkam bakongsan – um, jaka thung jaka tep ba seisoh, ki nongshong shnong ba shemphang.
Ha kajuh ka por, ka dei ka jylla kaba kyrduh – kyrduh um, kyrduh bording, kyrduh ha ka jingpynmih mar bam bad hap ban shaniah na shabar, bad ka jingkyrduh ïa ki briew kiba trei shitom, trei dukhi.
Katne ki wah ngi don ha kylleng ka jylla kiba la khring ïa u nongwei, hynrei ngim lah pat ban pyndonkam ïa ka um kaba don ha ki wah.
Kaba bun na ka um ka shu tuid kai sha ki thor jong ka Bangladesh bad Assam.
Hangthie, ki briew ki ïa lynñiar shisien ba la tuid ka umbah umsam na Meghalaya.
Hangne pat, ngi ïa ïam bad ïa lynñiar namar ka jingduna umbam umdih bad ka jingkyrduh bording.
Peit sha ka Wah Umngi, Wah Umngot, Wah Umïam, Wah Umtrew, Wah Simsang bad kiba bun kiwei pat.
Haduh katno ngi la lah ban pyndonkam ïa ka um kaba don ha kine ki wah? Ha ka juk stad mynta, ym lah mo ban pyndonkam ïa kane ka um ha ki wah na ka bynta ban bam ban dih? Ki shipai ki tan ïa ka um nangthie na Umïam la da ki snem mynta ban pyndonkam man la ka sngi.
Ka sorkar kam pat lah ban leh kumjuh! Ki shipai ki lah, ka sorkar kam lah?Ngi la ju pynkynmaw na ka por sha ka por ïa ka jingpynpaw ki riew shemphang ba ka Thma Bah III kan dei halor ka umbam umdih.
Ngin peit nuksa shwa tang na ka jingïaknieh um ha ki shnong ki thaw.
Bakla tang khyndiat ha u laiñ, la mih ka jingïakajia hapdeng ki para nongtong um.
Pyrkhat ynda la ïaknieh um sa ki Ri kiba khlaiñ bor.
Kaei ka ban jia? Ki tup ki man bad ki pyrton shipai kin shu ïeng laiñ beit ban ïa pyni bor bad ban ïaknieh ïa ki jaka ba don ka um.
Mynta ngi ïakren shaphang kata ka “Artificial Intelligence" kaba la sdang ban knieh lut ïa ki kam ki jam ba ju trei da ki briew, hynrei ngim ïa pynleit jingmut pat ha ka um kaba dei kaba kongsan tam ha ka jingim briew.
Ha ka met u briew, la kumno-kumno ka jingdon jong ka um ka long 70 na ka 100, bad tang hangta shwa ngi la sngewthuh ïa ka jingkordor jong ka um.
Lada ka met ka tyrkhong, ki briew ki ngat ha ki jingpang jingshitom bapher-bapher.
Ka um ka long ka dawai bah dawai san kaba ngim dei ban kheiñ poh.
Ngim tip shuh kaei ka ban jia lada kane ka jingrang tyrkhong ha Meghalaya kan ïai bteng.
Ngi la dei ban ïoh ïa u ‘lap bah ‘lap san, hynrei mynta u dang phet sha jngai.
Ka jingslap ba malu-mala ka shu wanrah tang ïa ka jingktieh kai, hynrei ka la nang pynjur ïa ka jingkhluit.
Ka Dam ha Umïam ka don hapdeng ka jingshah khang khyrdep bad ka Meghalaya Energy Corporation Limited (MeECL) kan ym lah ban tan bording shuh sa tang katto katne sngi.
Ka MeECL ruh ka shu ap beit lano uta u ‘lap bah ‘lap san un ther tyngeh ban pyndap ïa ka Umïam khnang ban sting ka jingkulmar jingmut.
Ka long ka jingkordit kaba khraw na ka bynta baroh.
Ngin hap ban shu ïa ap ïa u slap watla ym don jingkyrmen shuh ba ngin ïoh ïa u slap u ban neh khyndai sngi khyndai miet.
Ah! Ka mynnor kaba thiang ka ban neh sa tang ha ki jingkynmaw bad ha ki jingïathuh khana.
Ha kane ka juk stad saïan, kaei kaba ym lah ban leh lada pyrshang? Ïa ka um na ki wah, ngi lah ban pyndonkam ha ka rep ka riang lane na ka bynta ka bam ka dih.
Ngin peit nuksa na ka Ri Israel kaba tyrkhong namar ka jingduna slap.
Hynrei ka dei pat ka Ri kaba khlaiñ bor haduh katta-katta.
Ha ki jaka rep jaka riang, ka Israel ka pyndonkam da kata kaba ki khot ka ‘Drip Irrigation’.
Ha ki snem kiba mynshwa, ki la don ki Myntri bad ophisar na kane ka jylla kiba la leit sha Israel ban wad bniah halor kane ka ‘Drip Irrigation’.
Kaei kaba mih na kata ka jingleit sha Israel, ym don kiba tip bha.
Ngim tip la ka la don ne em ka jingpyrshang ban pyntreikam ïa ki buit ba ïoh pateng na ka Israel.
Lehse ka la shu long tang ka jingleit shang kai pyrthei.
Ngi im hapdeng ka jingpahuh bad ka jingkyrduh namar ngim nang ban pyndonkam ïa ka jingaiei u Nongthaw u Nongbuh, bad ngi sa shu kut tang ha ka jingkhñium.
Pyndonkam ïa ki kor ki bor kiba u khun bynriew u la thaw da ka jingstad bad kata ka jingstad ka dei kaba wan na u Nongthaw u Nongbuh hi.
Lada ngim nang ban pyndonkam, ngin sa shu ïa sahdien sah kumne shi kumne bad ngin ym lah ban kiew irat ha kino-kino ki liang.
Ngi hap ban ïa pynsted ban wanrah jingkylla hashwa ba ki jingkylla kiba bun kin tyllep ïa ngi.
Ka jingroi bad ka jingkiew shaphrang jong ka Ri ka shong khambun eh na ka jingbiang ka bording elektrik.
Ka elektrik ka la long kaba donkam bha ha man uwei pa uwei u briew, la ha ki ophis, ki skul, ki kolej, ki jaka wad jingtip saian, ki karkhana, ki kam iada Ri, ki misteri bad kiwei kiwei de.
Namarkata ka don ka jingkiew ha ka jingpyndonkam ban ioh elektrik.
Ka jingroi jong ki briew ka la pynbun shuh shuh ia ki iing ki sem, ha ka jylla Meghalaya, kumta ka la don ka jingroi jong ki nongtan bording elektrik.
Ban pynbiang sha ki nongtan bording elektrik, la hap ban pynbun ia ki lain bad ki jaka sam bording elektrik (substation) ha ka Jylla ban ioh pynpoi elektrik sha ki iing ki sem.
Hynrei ka jingdon jong kine ki line elektrik bad ki substeshon ka la wanrah ruh ia ki jingjia ba shah bat bording jong ki briew bad ki mrad bad ka jingkiew stet kum kine ki  jingjia ka la nang ima katba nangmih ki snem.
Ka ophis Inspectorate of Electricity, Shillong kaba dei khmih ia ka Ain bording elektrik bad ia ki kyndon jong ka, ka don ka thong ban ioh ia ka jylla ka bym don kano ka jingmynsaw ia ki briew ne ki mrad naka elektrik.
Ka jingthmu jong kane ka ophis ka long ban hikai kumno ban lait na ki jingmynsaw ha ka elektrik.
Ki jingtrei kam jong kane ka ophis ka dei ban pynthikna ba baroh ki jaka ai bording ne sam bording ki dei ban lait na ki jingma katkum ka kyndon ba 53 jong ka Ain Elektrik 2003 bad ki kyndon kiba don ha ka.
Kumba ngi tip “Ka bording elektrik ka long ka shakri kaba bha, hynrei ka dei ka kynrad kaba sniew.
" Ia ka bording elektrik um lah ban iohi da ki khmat, hynrei kam mut ba kam don tangba ka long kaba mynsaw pat lada ktah ha ki tiar ba ka don.
Ka bording elektrik ka par ia ka met u briew ne mrad bad pynjot ia ki dohjem bad ki shyieng ha ka met, ka pyneh ia ki dohksah (muscle contraction) bad poi sha ka jingmynsaw ne jingiap.
Namarkata, ban iada na ki jingmynsaw na ka bording elektrik, ka jingthmu ba kongsan jong ka Sorkar ka long ban pynsngewthuh paidbah shaphang ki jingma jong ka bad kumno ban shim ia ki lad ban iada na ka elektrik.
Na kata ka daw ka donkam ka jingiatreilang jong ki paidbah, ki riew shimet bad ki nongshong Shnong, ki bor jong ka shnong ban hikai pateng kumno ban bud ryntih ia ki rukom iada bad ban kiar na ki jingma jong ka elektrik khnang ban gin ioh ka Jylla kaba lait na ki jingjia ba shah pynmynsaw ha ka bording elektrik.
Ki jingtip kiba rit kumno ban iada na ki jingma jong ka bording elektrik ka long kaba donkam ha ka jingim kaba man ka sngi.
Ka jingshahbat bording ka lah ban dei ba ki briew kim tip kumno ban iada ialade na ka elektrik bad ka lah ban long ruh ba ki briew kiba la tip bha ia ki jingma jong ka bording hynrei ki khein sting bad leh bymsuidniew ha ka por ba ki trei ia ki kam bording bad kane ka wanrah ia ka jingma ym tang ia uba trei bording hynrei ia kiba iatrei lang bad u.
Shuwa ba ngin poi sha ki lad ban iada na ki jingmynsaw jong ka  bording elektrik, ka long kaba donkam ban sngewthuh ia ka jingma ba shah bat bording elektrik khnang ba ngin kham shim khia kumno ban iada ialade.
Ki jingma na ka jingshahabat bording elektrik ki don ar bynta :1.
Kaba pyniap.2.
Kaba pynmynsaw.
Na kitei haneng, ka jingma jong ka jingshahabat elektrik ia ki briew bad ki mrad lah ban bynta kumne harum katkum ki bor ba shah pynmynsaw :1.
Ka jingshah bat bording elektrik ba pyniap, Kaba lah ban wanrah ia ka jingiap hapoh ka shi sekhon katkum ka jingheh ka voltage ne bording.2.
Ka jingma ba shah pynkyndit ne tan ha ka bording elektrik.
(Ka bym pyniap, ka lah ban wanrah ka jingthut ki bor iohsngew, pynduna jingiohi, ktah ia ki bor kynmaw, ktah ia ka rukom ioh-thiah bad kiwei de).3.
Ka jingmynsaw ba ing ha ka bording elektrik (ka jingduhnoh ia ki kti ki jat ne shympriah-kti, lah ban duh ki kti ki kjat baroh ar bad ing ka met ne durkhmat, kaba pyniap suki hadien).4.
Ka jinghap na kaba kyndit ba shah bat elektrik (kaba lah ban iap ne mynsaw haba hap najrong ki nar elektrik).
Bun ki jingjia ba shah bat bording elektrik ki lah ban dei na ka jingiatyngkhuh bad ki sainar ne tiar elektrik ne tang na kaba tur palat shajan ha ki jaka ba don ki tiar ne sainar elektrik na ka daw jong ka bor tan ka elektrik (electric induction).
Ka bor tan jong ka elektrik ka kham jur haba ka bording ka kham heh.
Ka long namarkata kaba donkam ia ki nongshong shnong baroh ba kim dei ban khein sting hynrei ki donkam ban bud ryntih kumno ban iada na ka jingma jong ka bording elektrik.
Kine harum ki long ki jingbuh ryntih bad jinghikai ba kumno ngi dei ban kiar ban iada na ki jingma jong ka bording elektrik :Kiei  ba ngi dei ban kiar :-¢Wat shna iing ha ki nar elektrik ba iaid ka bording namar lada don ka jingsniew ki tiar pyndait sainar (insulator) ka bording elektrik kan pur sha iing bad ka lah ban wanrah ka jingmynsaw ne jingiap ia kiba shong hangta.
¢Wat nym shna iing ne kano kano ka jingtei hapoh ka jaka ba don ki sainar elektrik.
Lada donkam dei ban thoh sha u Electoral Inspector ba un leit jurib bad bishar shuwa.
Ka rai jong u ka dei kaba kut katkum ba ai bor da ki Ain.
¢Wat pyndonkam da ki tiar ki bym bha (duplicate) ban ring elektrik hapoh iing kum ki PVC, ki switch, MCB namar ki lah ban um, thut bad ing bad ka lah ban pynpluh ia ka iing.
¢Wat nym rah ki ryngwiang khwai hajan ki sainar elektrik namar ki ryngwiang (fiber) la shna na ki mar ba lah ban par ka bording elektrik ne ki ryngwiang khwai ba jhieh ki long kiba lah ban pur ka bording elektrik, te lada tyngkhuh ne haja (flashover point) bad ki sainar elektrik namar ka lah ban pynum ia ki PVC bad kem ding.
¢Wat nym ktah ne kiew ia ki nar pynieng elektrik (electric pole) ne ki kor bad tiar elektrik.
¢Wat nym ktah ia ki tiar elektrik haba ki kti ki kjat ki jhieh.
Haba shna bording elektrik dei ban pyndonkam da ki tiar ban iada na ka jingpar ka elektrik bad ki kti ki kjat ki dei ban rkhiang.
¢Wat nym pynher kotkudi da ki ksai kiba khlain bad baeh ne ba khleh menja namar ki lah ban ot ia ki sainar elektrik bad kumjuh ki lah ban tan pyntyngkhuh para sainar bad kane ka lah ban wanrah ia ka jingsniew ki tiar elektrik ba kiew kynsan ka bording (voltage) ha ki iing kiba tan bording elektrik na kito ki sainar.
¢Wat nym buh ia ki switch ba pynmeh bording hapoh iing kiba lah ban ktah da ki shympriahkti jong ki khyllung.
Buh ki tiar jingsop ban iada na ka jingpar ka bording ban nym mynsaw lada kum ktah ki khyllung.
¢Wat nym pynlong jingialang /iengkai hapoh ki jaka ba don ki sainar elektrik.
¢Wat nym the sainar ne tyllai ban thad jain ha ki nar pynieng elektrik (electric pole).
¢Wat nym teh jingri kum ki ksew, ki masi, blang, shynreh ha ki nar pynieng elektrik.
¢Wat nym rah tiar nar ne GI pipe um ne kino kino ki tiar ne lum tiar hajan jong ki jaka ba don ki sainar elektrik.
¢Wat nym pyndait bulb elektrik, MCB, switch ne trei kam bording khlem da pynlip shuwa ia ka bording elektrik.
¢Wat nym trei hi ki kam bording elektrik lada phim dei kiba la ioh bor (laisen) ne la ithuh da ka sorkar ha kaba iadei bad ka elektrik.
¢Wat nym bujli ia ki sainar (fuse) ne MCB ha iing lada ki sniew khlem da wad bniah ia ka daw.
Phah peit ha ki briew kiba tip ia ka bording elektrik ban lait na ka jingduh ki tiar ne jingpluh ka iing.
¢Wat nym shna elektrik da ki tiar kum ki let, tari namar ki lah ban wanrah ia ka jingmynsaw namar ka elektrik ka lah ban par lyngba kine ki tiar.
¢Wat ju pynmeh ia ki kor elektrik kum ki geyser, heater, washing machine ha iing khlem da don briew.
¢Wat ju pynlong jaka buh ki tiar ne mar ba kemding kum ki LPG, Petrol bad kiwei de hapoh ki jaka ba don ki sainar elektrik.
¢Wat nym kawang ne theh um ia ki kor elektrik, ki sainar elektrik, namar ka wanrah ia ka jingma na ka jingpar ka bording ia u nongtheh um bad ki briew ba don hajan.
¢Wat nym tan elektrik da kaba tuh ne shu bnoh sha ki ing khlem da ioh bor na ki nongai elektrik kum ka MeECL namar lada bakla ban pyndait ia ki sainar kan wanrah ia ka jingma ne jingiap.
U sainar u lah ban noh shajan khyndew bad khluit nangta sa dkut na ki jaka ba shu bnoh.
¢Wat nym weng ia ki jingthoh ne notice shaphang ban  iada na ka jingmynsaw jong ka elektrik.
¢Wat nym mushlia ia ki meter elektrik ne kiwei ki tiar elektrik ha ki iing jongphi namar ka lah ban wanrah ia ka jingmynsaw.
¢Wat nym leit hajan ki sainar ba khlain bording elektrik (High voltage ne Extra High voltage) namar ka lah ban pynmynsaw wat lada khlem pyndei ruh na ka bor tan jong ka (induction).
¢Wat nym pynkyllon dieng ha ki sainar elektrik ne pynkyllon hajan ki sainar elektrik ba don ka bording ba khlain (High voltage ne extra high voltage) namar ka lah ban wanrah ia ka jingma ba par ka bording elektrik.
¢Wat nym lum tiar, ne theh khyndew ne thung jingthung ne thungdieng hapoh ki jaka ba tan /iaid ki sainar elektrik.
¢Wat nym pynbthei maw hapoh ka 300 meter na ki pud jong ka jaka sam ne pynmih bording elektrik ne jaka pynieng ki nar elektrik khlem da ioh bor na ka MeECL ne ki trai ba dei peit ia ka elektrik.
¢Wat nym tih ne ot khyndew kumba 10 meter na ki jaka pynieng nar elektrik ba 132000 volt shaneng bad 5 meter na ki nar pynieng elektrik ba 11000 volt bad  33000 volt khlem da ioh bor da ka jingthoh na ka MeECL ne ki trai jong ka elektrik.
¢Wat nym shna kano kano ka jingtei ne iing, ki jingiada na ka jingshlei um, ban kynton khyndew ban shna lynti ne surok hapoh ki sainar elektrik.
Lada donkam  hap ban thoh sha u Eletrical Inspector uba don ka bor ban rai katkum ka Ain jong ka Elektrik khnang ban iada na ka jingmynsaw.
¢Wat nym thang ding halor ki jaka ba iaid ki bording elektrik napoh khyndew (underground electric cable).
¢Wat nym sait ia ki sainar elektrik bad ki tiar pyndait jong ka namar ki lah ban dkut bad pynmynaw.
¢Wat ny m shah ia ki nongpeitkai ne briew nabar ban rung sha ki jaka buh tiar elektrik ne substeshon ne jaka pynmih bording ne sam bording lait noh tang ki nongtreik ba ithuh ka MeECL ne kompeni elektrik.
¢Wat nym tur shajan ki sainar elektrik ba la dkut ha khyndew, ieng kham pajih kumba 18 mitar na ki sainar ba dkut.
Pyntip mar mar sha ki nongtrei ka MeECL lada phi iohi ba kin pynlip ia ka bording ban lait na ka jingmynsaw.
¢Wat nym tan sainar ne wire elektrik napdeng jong ki sainar hynrei tang na ki jaka pynieng ki nar elektrik (electric pole) ban iada na ka jingnoh ki sainar elektrik sha khyndew bad ka lah ruh ban iatyngkhuh para sainar bad sa kiew syndet (high voltage) ka bording elektrik.
Kane ka lah ban pynduh ia ki tiar elektrik hapoh iing.
¢Wat nym shna hapoh 500 meter ki jaka thang mawit lane kino kino ki jaka ba pynmih lyer jaboh hajan ki jaka sam ne pynmih bording elektrik (installation ne transmission line) kaba 2, 20, 000 Volt shaneng.
¢Wat nym trei ki kam bording elektrik lada phi khlem dei kiba la ioh jinghikai bad kiba pule ha kane ka bynta.
Baroh ki nongtrei bording ki dei ban pyndonkam ki tiar iada jingmynsaw na ka elektrik haba ki trei kam, kum ki jri sopti, ki juti jri, jingda khlieh, tyllai jingteh ban nym hap katkum ki kyndon ka Ain.
