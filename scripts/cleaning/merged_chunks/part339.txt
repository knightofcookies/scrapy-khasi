Ha kajuh ka por u ong ruh ba ki nongïalam UDP lada ki ïohi ba ka jingsniew ka la jur palat kim dei shuh ban ap ïoh ka nang sniew.
“Leh aiu da wan ka President’s Rule, ieh kan wan noh ka elekshon bad u paidbah un rai.
Tangba haduh katno u paidbah un sngewthuh ïa kata ka jingkren.
Haba nga ïohi ïa katei ka jingkren nga da phuh samrkhie bad ngam lah ban sngewthuh.
"U Bah Prestone u la ong ba kaba phylla ka long haba don ka Coordination committee ym ju don ba kren eiei.
U ong ruh ba kaba kham phylla ka long ba da don tang ka jingïalang ka MDA ruh ym ju don ba kren.
“Ha ka jingshisha ki dei ban pynmih kum kita ki mat ban ïakren ban ïasyllok, hynrei kum kata ym don namar wat ïa ka kam khappud ruh haba kren ne batai ki ong ka lah biang, hynrei mynta shabar pat mih kita kita haduh ba ym lah shuh ban sngewthuh.
"Nalorkata u la pynkynmaw ruh ba u la ïohi ba kumno ka sorkar khlew khaw lang ka long khamtam naduh u snem 2003 haduh 2018 kiba ynda la jan ka elekshon ki sdang ban tei pop ïa ka party kaba kham heh da ka thong ban pynbiej ïa ki paid nongthep vote.
Shillong, Jymmang 30: U Symbud Myntri Rangbah ka Jylla Bah Prestone Tynsong hynne ka sngi nyngkong, ula kyntu ïa ka All India Congress Committee (AITC) bad ïa ka Indian National Congress ba kin leit mudui sha ka Ïing kashari halor ka jingkynnoh ba ka Sorkar Meghalaya Democratic Alliance (MDA) ba ïalam da ka National Peoples Party (NPP) ka don bynta ha ki kam khaii be-aiñ ïa u dewïong.
Kane ka jingkynthoh u Symbud Myntri Rangbah kala mih halor ka jingïai kynnoh jong u Nongïalam ka All India Trinamool Congress (AITC) Dr Mukul Sangma lem bad President ka Meghalaya Pradesh Congress Committee (MPCC) Bah Vincent H Pala ïa ka Sorkar MDA halor ka kam dewïong.
“Ha nga shimet nga sngew ba lada kino kino ki briew khamtam u Nongïalam ka Liang Pyrshah u sngewkhia shi sha halor kane ka jingkynnoh, balei ba kim leit ujor da ka mukotduma sha ka Ïingkashari lane sha ki Agency ba laitluid ba kin tohkit.
Kine ki dei kiba lah ban sei madan ïa ka jingshisha" ong u Bah Prestone.
U Bah Prestone ula ong “Balei u Dr Mukul um shim ïa ka lynti jong ka Aiñ.
Lada phi don ïa ki sabut, nga kyrpad ïa une u briew ba um dei ban shu pynmih ïa ki jingkynnoh tang ha ki kot khubor, phi dei ban ngam jylliew namar hangne ngi don ruh ki kynhun tohkit ba laitluid la ka dei ka CBI ne kiwei kiwei ki ban leh ïa kaba donkam".
U Bah Prestone ula ong ba naduh u snem 2018 ba synshar ka sorkar MDA, da ki phew hajar tylli ki jingkyn noh kila mih pyrshah ïa ka Sorkar hynrei kila don ruh bun ki jingkynnoh kiba ka Sorkar kala thung ïa ka kynhun toh kit kaba shong kat kum ka jingshongkhia ka jingkynnoh.
“Hynrei ngim lah ban shu shimkhia ïa kat ki jingkynnoh kiba mih.
Lada ngi pynsngap ïa baroh ki jingkynnoh ka Sorkar kan nym don por ban treikam.
Nga sngew ba ki paidbah ruh ki sngewthuh ïa kine kiei kiei baroh" ula ong.
Haba kylli ba hato ka jingïai mih ki jingkynnoh pyrshah ïa u James K Sangma kan ktah ne em ïa ka Sorkar MDA ha ka elekshon ban wan, u Bah Prestone ula ong “Em, Ngam tharai.
Wat ha ka por ka jingsynshar jong u Dr Mukul ba phra snem katba nga dang iadonlang, katno hajar tylli ki jingkynnoh kila mih pyrshah ïa ka Sorkar.
Baroh ki tip ruh ïa kaei kaba jia ha kato ka Guest House hynrei kine baroh kila shu kut bad ïap hi dalade".
Kumjuh ruh ula ong ïa u Dr Mukul “Haba phi la dei u riew saiñ pyrthei bala rang bad u Nongïalam ka Jylla, hashuwa ba phin kren, phi donkam ban pyrkhat shuwa ïalade bad dei ruh bansngewthuh namar kumba nga ong, baroh ki tip ïa kaei kaba jia naduh u snem 2010 haduh 2018 ba phi dang long u Myntri Rangbah ka Jylla…kiei ki ishu phi tip bha ïa baroh".
“Tang namar ba mynta u dei u snem ialeh elekshon, phi la pyrshang ban thaw ïa ki jingkynnoh tang ban pynkulmar jingmut ïa ki paidbah" ula ong haba bynrap “Hynrei nga ïathuh ha phi ba ki Nongthep Vote ki kham stad ban iano iano ruh.
To ngin sa ïapeit ha ka sngi ianiew ïa ki vote ïa kaei kaban jia".
U Bah Prestone ula ong “Haba ïadei hi bad ka Sorkar MDA, khamtam lei ka NPP, ngin nang ïai bteng ban trei shitom bad ngin sa leit rung ha manla ki shnong ki thaw ban pynsngewthuh ïa ki paidbah bad ki nongthep vote ba kin ai vote sha ka NPP".
Tura, Jymmang 30 : Wat la u MDC ka BJP na Tura u Bernard Marak u la lap ïa ka jaka ba tei ïa ka Museum jongka Garo Hills Autonomous District Council (GHADC) lyngba ka RTI ba ka don ha ka North Tura Constituency ha ka shnong jong u MLA u Thomas Sangma, hynrei kaba pynlyngngoh pat ka long haba u leit wad ha katei pat ka jaka katei ka museum ka la jah rngai bad la mih pynban da kawei ka projek kaba dei ka Tribal Research Institutue (TRI).
“Baroh ar kine ki projek ki dei kiba la bei tyngka da ka sorkar pdeng bad ha ka jingshisha ia kane ka Museum la dei ban dep tei la kumno kumno ruh 80 % hynrei kaba lyngngoh ka la jah rngai pynban imat ka la shah btep shapoh khyndew namar la mih pynban da ka TRI ha katei ka jaka" ong u Bernard.
“ Haba ngi la leit wad bad haba ki trai shnong kila pyni ïa ngi ïa ka jaka ba la tei ïa ka Museum jongka GHADC kaba pynlyngngoh ka long ba kam don satia hynrei don pynban da ka ïing paki dulan jongka TRI" ong u Bernard.
Hato kane ka lah mo ban long ba baroh ar tylli ki projek ka sorkar pdeng yn pynpaw ba la dep tei haba kawei ka jah rngai bad paw tang ka TRI.Kat kum ka RTI ka jubab jongka GHADC ka long ba ïa kane ka Museum la pynkynriah na Sunny Hills Tura sha kawei pat ka jaka hynrei ha katei pat ka jaka ba dei ban tei ïa ka Museum jongka GHADC la tei da katei ka TRI.ïa ki engineer kiba donkti halor kane ka kam dei ban weng kam bad pynshitom kat kum ka aiñ ong u Bernard Marak.
“ Ngam tip shuh balei haduh katne kane ka sorkar ka leh ban ïoh bam klop ïa ka pisa na ki skhim ka sorkar pdeng ruh.
Hato haduh katne la jia ruh ka sorkar kan dang kyntait beit ban aiti tohkit shaka CBI? Kumo ka GHADC kan ai ïa ka Utilisation Certificate halor ka jingtei ïa ka Museum haba katei ka museum ka la jahrngai na ka jaka ba la dei ban tei ïa ka.
Kane ka pynpaw ba la jur palat ka jingïabam klop ba jahrngai katei ka projek" kynnoh u Bernard.
Nongpoh, Jymmang 31: Ka ophis treikam jong u District Sports Officer, Ri-Bhoi District ryngkat bad ka ophis u Deputy Commissioner ka Ri-Bhoi District bad ka Ri-Bhoi Dorbar kin pynlong ïaka 10 km Ri-Bhoi Day Run 2022 Open category (Men & Women) na ka bynta ki nongmareh na Ri Bhoi District ha ka 4 tarik Jylliew 2022 naduh ka por 7 baje mynstep.
Ïa katei ka jingmareh thong yn sdang naduh skul St.John Jyntru haduh NSCA, Indoor Stadium, Umlyngkdait, Nongpoh.
La pyntip ruh kiba kwah ban ïa shim bynta ha kane ka jing ïa mareh ki lah ban wan ai kyrteng ha ka office trei kam u District Sports Officers, Nongpoh, ha ka por long trei bad ka tarik ba khatduh ban pdiang ïaka jingpynrung kyrteng ki nongïa shim bynta kan long haka 3 tarik Jylliew 2022.
Ka khusnam na ka bynta ki nongjop ka long, Rs 7000/- na ka bynta ki 1st prize, Rs 5000/- ïa ki 2nd prize, bad Rs 3000/- ïa ki 3rd Prize.
Kan don ruh ka jingai khusnam ba kyrpang na ka bynta ki nongshim bynta kiba rit tam, bad kiba rangbah tam.
Ki barit tam ki nongshim bynta kin hap wan rah ïaka Birth Certificate, bad ki nongshim bynta ki ba rangbah tam kin hap wan rah ïa ka Election ID card.
Naka liang ka ophis u District Sports Officer, Ri-Bhoi District, Nongpoh, u khot sngew bha ïa baroh ki nongmareh na Ri Bhoi ban wan ïa shim bynta ha kane ka Ri Bhoi Day Run 2022.
Shillong, Jymmang 31: Ka long ka jingsngew sarong ïa ka ri Khasi bad ïa ka jylla Meghaya hi baroh kawei ha kaba u samla Kisan Bareh uwei na ki nongïalehkai Martial Arts u la khur ïa ka nam lahduh da kaba ïoh rah ïa ka Champion Belt ha ka lympung ïakura National MMA Championship.
Ïa kane ka lympung la pynlong da ka Chainaba, The Cage Fight MFL-5 ha ryngkat ka Mixed Martial Arts Federation of India kaba la pynlong ha Imphal, Manipur ha ka 28 tarik Jymmang 2022.
Nalor u Kisan Bareh ki don sa lai ngut ki nongïakura ba kynthup iwei ki samla kynthei ki la khur takma ksiar bad takma rupa.
Kine ki kynthup ïa u Juh Pa u Juh Nongtdu u khur takma ksiar, u Fivestar Bareh ïa ka takma rupa bad ka samla Daniella I Wanda Mylliemngap kaba ïoh khur ïa ka takma rupa.
Baroh kine ki saw ngut ki nongïakura kidei na ka kynhun Revolution MMA Shillong.
Ka Ri Khasi kadei kaba ki ju ong kadei ka Ri tip briew tip Blei, namar naduh hyndai hynthai ka synshar ka hok ka sot bad ka tip briew tip Blei, la ka long ha ïing ha sem, ka shnong ha thaw ne ha ka imlang sahlang ruh kumjuh.
Ki briew ki ju ïakren ïa kata ka sotti juk, ha kaba ka dang synshar kata ka hok ka shi kyntien.
Hynrei mynta kane ka burom ka la jah noh.
Mano ba wan biah phongrai ïa ka ri haduh katne katne.
Hato dei na ki daw ïing ne don ki daw ba na shabar.
Mynta haba peit ïa kane ka ri ba ieit ki blei, la i sangsot ïa ka jingwan kiew ka sniew ka smeh bad ka jingshong kulai ki jingsniew kiba laiphewhar jait naduh na Sor naduh ha Nongkyndong.
Ei ba ju pyrkhat ba wat tang shiphew snem mynshuwa ba u kpa un leh beijot ïa la ka khun ïa la ka pyrsa.
Mano ba ju poi kynmaw ba u hymmen u shong lok jubor ïa la ka para.
Hynrei kine ki jia ha kane ka juk jong ka jingpyut plak.
Ka shongsang shongma, ka klim, ka jyllei ha man la ki shnong ki thaw kaba wat ki kynhun Balang ne ki kynhun niam kiba hikai ïa ka burom ka akor ha ka shonkha shong man ruh kim lah ban teh lakam ïa kane ka jingsniew.
Ha ka synshar ka khadar lei lei, ka jingwan kiew kynsan kynsan ka spah ka phew ne ka tyngka pliah ha ki por elekshon, ka la long kum ka umsaw kaba wan tyllep noh ïa ka jinglong kyntang ka saiñhima sima.
Ka ri bad ka jaidbynriew ka duh noh ïa ki rang ïasaid ki rang ïatai ha ka dorbar ba kyrpang ki riewsaiñdur ïa ka ri bad ka jaidbynriew.
Ka dorbar ka duh noh ïa ki nia rangbah, ki kyntien shong sbai kiban ai jingkyrmen ïa u paidbah jong ka jylla.
Kaba mih na kane ka long ba ka ri bad ka jaidbynriew ka duh noh ïa ka nam ka burom ha ka pyrthei ba ïar jong ka ri India ha ka liang ki riew ïasaid kum u jong u (L) Prof.GG Swell, u (L) Hoover Hynñiewta, u (L) Prof.Korbar Singh Phanbuh bad kiwei kiwei.
Mynta ki dorbar jong ki riewpyrkhat bad ki riewsaiñ dur ki kylla long tang ki dorbar ïa biria bad kren ha la ka jong ka mon.
Kaba pynkha na kane ka long ba ka ri bad ka jaidbynriew ka mad ia ka bamsap ka bampong ha baroh ki kyrdan jong ka synshar ka khadar naduh na khlieh haduh ha trai duh jong ka saiñpyrthei.
Ka bai sha ka percentage kadei ka nong jong ka kamai kajih jong kane ka juk.
Uba lah ban ai bai sha bai percentage u kiew sted ha ka spah bym hok.
Shano shuh kata ka kamai la ka jong ka umsyep bad la bun ka kamai da shong.
Ki kynhun niam ki kynhun sneng kynhun kraw ki thap shalyngmat, kaei kane kaba wan lynshop.
Hato kadei ka daw ïing ne ka daw bar.
Haba bishar hi baroh kadei na ka daw ïing, namar ba u ksuid u khrei u la ïoh shong ha ki dohnud jong u briew ban pynshoi bad hukum ïa u ba un leh ïa ka mon jong u, ym shuh ïa ka mon U Blei.
Kaei kaba pyllait ïa u khun khasi na kane ka krem lamet ka krem latang.
Mano shuh ban long u khun lymboit u khun lymbiang ban leit shaw biang ïa ka jingshai ka jingkyrmen na ka bynta u rit u ri au paid knup paid trap.
Mano ban law ban loit ïa kane ka sniew ka smeh bad mano ban long u nongpyndeng sha kuriaw ha kum kane ka por.
Ban da ka bor briew ym i don jingkyrmen shuh, lait noh satang ka bor Blei ka ban pyllait ïa kane ka jaidbynriew kumba u pyllait U Blei ïa ki khun Israel.
Shillong, Jymmang: Ka Bank of Marashtra (BoM) ba dei jong ka jylla hi ka la long kawei na ki Bank kaba wan hakhmat eh ha kaba kyrshan ram sha ki paidbah bad ha ka jingkiew jong ka jingkynshew pisa ha u snem 2021-22.
Ka tnad kmie jong kane ka Bank kaba ha Pune ka ïoh ïa ka rekod ba haduh 26% jong ka jingkiew ka jingkyrshan ram ha ka cross advance ba T.1,35,240 klur haduh kaba kut u Lber, 2022.
La bud sa ka State Bank of India bad ka Union Bank ha ka jingkiew kaba 10.27% bad 9.66 % ha la ki jong ki jong.
Hynrei ha ka jingkhieñ kyllum ka jingkyrshan ram jong ka SBI ka kham heh haduh 18 shah ha ka T.24,06,761 klur katba ka Unon Bank of India san shah ha ka T.6,99,269 klur ban ïa nujor ïa ka BoM ha kaba kut jong ka kwatar kaba saw.
Ha kaba ïadei bad ka jingkiew ka jingkynshew pisa, ka BoM ka sakhi ïa ka jingkiew kaba 16.26% bad ka la lah ban pyntreikam haduh T.2,02,294 klur ha kaba kut jong u Lber, 2022.
Ka Union Bank of India ka la wan ba ar da kaba kot ha ka 11.99% ha ka jingkynshew pisa (T.10,32,102 klur) katba ka Indian Bank ka rekod ïa ka jingkiew ba 10% ha ka T.5,84,661 klur kat kum ka jingkheiñ ba la pynmih.
Kumta ka jingroi ba baroh jong ka BoM ka la long hakhmat duh ha ka 20% da ka T.3,37,534 klur bud sa ka Union Bank of India da ka 11.04 % ha ka T.17,31,371 klur ha kaba kut jong ka snem mang tyngka 2022.
Ha kaba ïadei bad ka RAM (Retail, agriculture and MSME) segment, ka BoM ka la ïoh ha jrong duh ha ka jingkiew kaba haduh 18.25% ha ka T.80,669 klur.
Ka gross NPAs jong ka Bank ka la long jan mar shiteng sha ka 3.94% na ka 7.23% ha u Lber, 2021, katba ka net NPAs ka long palat ïa ka mar shiteng sha ka 0.97& na ka 2.48 % ha ua Lber, 2021.
Na ka bynta baroh shi snem haduh u Lber, ka nongkyrshan ram ka ïoh ia ka jingïohnong kaba kiew sha ka arshah kata T.1,152 klur na ka T.550 klur ha ka FY 2021, ka BoM ka ïohi ïa ka jingkiew ba 25-30% ha ka net profit jong ka ha ka snem mang tyngka ba mynta, da ka jingïarap jong ka jingkiew kaba shngaiñ na ka net interest income (NII).
Ka NII ka la kiew da 23.42% na u snem sha u snem sha ka T6044 klur ha ka FY 2022 na ka T.4,897 klur ha ka FY 2021.
Shillong, Jymmang 31: Ka lympung ïalehkai cricket jong ka East Khasi Hills Cicket Association (EKHCA) kaba la tip kum ka District League T20 Cricket Tournament 2022 ka dang ïaid shaphrang mynta bad ha ka sngi Ba-ar ki saw tylli ki kynhun kiba la mih madan ki kynthup ïa ka Laitjem CC, Marbisu CC, Hurdles CC bad ka Cricket Lovers.
Ha kane ka jingïakhun, ka Laitjem CC ka la khur jingjop da kaba pynliem da 171 ron ïa ka Marbisu SC bad ka Hurdles CC da 7 ron ïa ka Cricket Lovers.
Ha ka jingïakhun kaba nyngkong la ïoh ban pynïalehkai hapdeng ka Marbisu bad Laitjem ha kaba ka Laitjem CC kaba la jop ïa ka jingkynting pisa ka la kam ban tied nyngkong bad ka la ïoh ban buh ïa ka thong kaba biang tam da kaba kamai 283 ron duh noh 5 wicket ha ki 20 over.
Ki rangtied ki la lah ban ïalehkai bha, u Poilang Thawmuit marwei u khyrwit 70 ron na ki 30 bol, u Mebanshan Kharsati u kamai 58 ron na ki 34 bol bad u Rokerben Kharpuli u kamai 54 ron na ki 30 bol.
U Mansuk Kurbah u khur 2 wicket ai kamai 43 ron ha ki 4 over na bynta ka Marbisu SC.Haba wan beh ïa ka pali tied, ka Marbisu CC ka khlem lah ban kamai ron ha kaba ka la hap noh 9 wicket da kaba kamai tang 112 ron ba baroh ki 20 over, bad dei tang u Mansuk Kurbah uba kamai bun ron da 35 ron na ki 32 bol katba u Arnold Shadap marwei u khur 4 wicket ai kamai 12 ron ha ki 4 over na bynta ka Laitjem CC.Ïa ka nam Player of the Match la ïoh da u Mebanshan Kharsati.
Ha ka jingïakhun kaba ar, ka Hurdles CC ka la kam ban tied nyngkong hadien ba ka la jop ïa ka jingkynting pisa bad ka kamai 138 ron duh noh 7 wicket ha ki 20 over, u Bamanbha Shangpliang u kamai 46 ron na ki 35 bol bad u Lanangshngain Kharbteng u kamai 35 ron na ki 36 ron katba u Mehraf Sarkar jong ka Cricket Lovers u khur 2 wicket ai kamai 13 ron ha ki 4 over.
Ka Cricket Lovers kam lah ban kynjoh sha ka thong haba wan beh ïa ka pali tied bad kamai 131 ron hap noh 10 wicket ha ki 19.5 over bad dei tang u Rohan Rai uba kamai bun ron da 31 ron na ki 25 bol, u Bamanbha Shangpliang u khur 3 wicket ai kamai 13 ron ha ki 3 over bad u Ricky Stone Nongbet bad u Dapmain Rani ki ïoh mar 2 wicket.
Kumta ka Hurdles CC ka la jop da 7 ron bad ïa ka nam Player of the Match la ïoh da u Bamanbha Shangpliang.
Nongstoiñ, Jymmang 31: Ka surok ka dei ka mat kaba hakhmat duh kaba ki paidbah nongkyndong ki angnud haduh katta katta ba ka sorkar ka dei ban pynïoh.
Ka jingdon jong ki surok ka dei ruh ka lad ban kyntiew ïa ka kamai kajih, ka ïoh ka kot bad ka pynsuk ïa ka leit ka wan jong ki paidbah ha ka por ba ki don kam.
Haba phai ha West Khasi Hills dang don shibun ki jaka kiba ki surok kiba pynïasoh ïa kawei ka shnong sha kawei pat ki dang duna haduh katta katta.
Ka Rambrai Jyrngam Constituency ka dei kawei na ki Constituency kiba dang donkam haduh katta katta ïa ki surok namar ka dei ka Constituency kaba baroh shilynter ka ïakhap bad ka Assam.
Ki paidbah jong katei ka Constituency haba ki leit donkam ïa ki nongmihkhmat kum ha Rambrai ki hap ban ïaid lyngba ïa ka Mawshynrut Constituency bad ka Nongstoiñ Constituency haduh ban da poi sha Rambrai.
Na ka bynta ban wanrah ïa ka jingsngew jan hapdeng ki paidbah jong ka Constituency bad ki nongmihkhmat, ka surok na Rambrai shaduh Nonglang ka dei kaba ka sorkar ka la dei ban leh ei ei na ka bynta ban pynïoh noh kham kloi ïa ka surok na Rambrai sha Nonglang lyngba ka shnong Mawrok Thiepkseh.
Lada la pyntrei ïa katei ka surok, kan long ka jingkyrkhu kaba khraw ïa ki paidbah namar na Rambrai sha Nongstoiñ ka jingjngai ka long 20 kilomitar na Nongstoiñ haduh Nonglang ka long 36 kilomitar bad lada kheiñ lang ka long sanphew hynriew kilomitar, hynrei na Rambrai sha Nonglang ka jingjngai ka long tang kumba 18 kilomitar.
Mawkyrwat, Jymmang 31: Ha ryngkat shityllup ka pyrthei jong ka jingrakhe ïa ka “Sngi pyrshah ïa U Duma" ne ka “World No Tobacco Day 2022", kaba dei halor halor ka phang pdeng, “U Duma uba long ka Jingma ïa ka Mariang bad ki Sawdong Sawkun," la rakhe mynta ka sngi hapoh ka hall jong ka ha Maharam Government Higher Secondary School, Mawkyrwat.
Ïa kane ka prokram la pynlong da ka ophis jong ka District Legal Services Authority (DLSA), South West Khasi Hills District ryngkat ka jingïasnohktilang bad ka ophis jong ka District Medical & Health Officer, South West Khasi Hills District ha kaba ba la wan ïashimbynta da kumba 150 ngut ei ei ki khynnah skul.
U Dr.P.M.Nadon, District Nodal Officer, National Tobacco Control Programme (NTCP) Mawkyrwat u la ong ba ka jingdih bad jingbam ïa u duma ka dei ka jingmlien ba sniew kaba ngi dei ban pynduh.
Ha ka jingbatai bniah shaphang ka jingma jingmynsaw kaba lah ban ïoh na kaba bam bad dih duma bad ha kajuh ka por kaba wanrah ïa ka jingsniew bad ka jingjot jong ka mei mariang bad ïa ki sawdong sawkun, u la ong ba la rakhe khnang ïa kane ka sngi ban pyni ïa ka jingpyndonkam duma ha ka pyrthei salonsar bad ka jingïap bad ki jingpang kiba ïoh na kaba pyndonkam ïa kiba kum kine ki jingbam jingdih, ha kaba ha ri India la shem ba haduh palat 8 lak ngut kiba ïap na kaba pyndonkam ïa u duma manla u snem ban ïa kiba ïap na kaba pang Tuberculosis, HIV-AIDS bad Malaria bad palat 55 lak ki briew ki ïap ha kylleng ka pyrthei manla u snem na ka jingpyndonkam ïa une u jingdih (duma).
U la ïathuh ruh ba ïa u duma la khleh da bun jaid ki dawai kum ka Nicotine, Formaldehyde bad kiwei kiwei kiba lah ban thaw cancer lada ki nongpyndonkam kim lah ban tehlakam bad kumba 59 jaid ki dawai kiba lah ban thaw ïa ka jingpang bampong ne cancer la khleh ha u duma.
Namarkata, “Ka Meghalaya ka wan ba-ar ha ka jingpyndonkam ïa u duma hadien jong ka Mizoram", u la ïathuh.
Shuh shuh u la ban ba ka jingpyndonkam ïa u duma ka dei kawei na ki daw ba khraw ba wanrah ïa ka jingïap khlem pat dei por ha baroh kawei ka pyrthei bad ka ktah ïa ka jingkoit jingkhiah u briew ha ki ar bynta kata kaba tang shipor bad kaba neh slem.
U la pyntip namarkata, ba kumba 2,200 ngut ki briew ha India ki ïap na kaba pyndonkam ïa u duma ha ka shisngi bad kumba 40% na ka 100% ki nong India ïap na ka jingpang bampong bad kine ki don jingïadei bad ka jingpyndonkam ïa u duma.
Kumta ka jingdih duma ka ktah ym tang ïa kiba dih hynrei wat ïa kito ki bym dih pynban kiba ring mynsiem ïa ka tdem duma kumjuh, u la pynshai.
U Dr.P.M.Nadon la ong ba u duma ym tang ba u ktah ïa ka koit ka khiah hynrei ka ap ka jingma ïa ka mei mariang bad ïa ki sawdong sawkun namar ka jingthung bad ka jingpynmih ïa u duma ka pynlong bih ïa ki tyllong umdih, ka pynsniew ïa ka khyndew bad pyntngit ïa ka mariang.
“Ki saphit sikret kiba shu bret pathar ki wanrah ïa ka jingpluh ki lum ki wah, ka jingjaboh bad ka shim por kumba 25 snem ban pyut", ong u Dr.Nadon.
Shuh shuh u la bynrap ba ka jingrep bad jingpynmih ïa u duma ka pynduna ïa ka jingsboh ka khyndew namar la pyndonkam da kiba bun jaid ki dawai ha kaba rep kiba pynjaboh bad kiba lah ban wanrah jingma ïa ka koit ka khiah.
Ka kong N.Hahshah, Panel Lawyer, District Legal Services Authority (DLSA), South West Khasi Hills District, Mawkyrwat ka la pyntip ba haduh kine ki sngi ym pat don ki aiñ kiba biang ha kaba ïa dei bad ka jingpyndonkam ïa u duma hynrei lait noh tang ki jingpyrkhing ba ki nongpyndonkam kin hap ban bud pyrkhing.
Ka la batai ruh ba katkum ka ‘Juvenille Justice Care and Protection of Children Act (Section 78)’ lada don uno uno ne kano kano kiba pyndonkam bakla ïa ki khynnah kiba hapoh ka 18 snem ka rta ha kaba die, khaïi ïa ki jingdih pynbuaid kin shah set phatok haduh 7 snem kynthih ryngkat bad ka jingshah daiñ-kuna kaba 1 lak tyngka.
Namarkata, ka la kyntu ïa ki khynnah kiba ha ki rta kiba rit ba kim dei ban shah pynngop ha kiba kum kine ki jingdih pynbuaid kiba lah ban ktah ïa ka koit ka khiah bad pynjot ïa ka jingim jong ki.
Nongstoiñ, Jymmang 31: Ka lyer jong ka election na ka bynta ka Party NPP ha Nongstoiñ, ka la nang beh bad la sakhi ba na ka por sha ka por katei ka party, ka la ïoh ban pdiang sngewbha ïa ki dkhot ba thymmai bad kumjuh ïa kito kiba wan pynïasoh na kiwei pat ki party.
Katei ka jingpynïasoh jong ki paidbah ban long dkhot ha ka NPP ka la ai mynsiem ïa ka party NPP ba kan dang ïoh ban bat biang ïa ka jingjop ha ka election MLA 2023.
Ha Nongpyndeng kaba dei kawei na ki shnong kaba la don palat ïa ka 3 hajar ngut ki nongthep vote, la sakhi ba ki paidbah katei ka shnong ki la mih shakhmat ban pyni ba ki don ïa ka mynsiem ba shitrhem ym tang ban pynjop biang ïa u Bah Macmillan Byrsat u ba long u MLA ba mynta.
Hynrei ban da pynjop kput, namar ki kam bad ki jinglah jong u ban wanrah ïa ki kam pynroi kumjuh ki jingïarap ïa ki longïing ba duk ba suk ha kane ka shnong.
Ïa katei la sakhi lyngba ka jingïalang kaba la long ha ka 30 tarik ha Dorbar Hall jong ka shnong Mawkhlam-Nongpyndeng, ha kaba da ki spah ngut ki paidbah ki la wan sha katei ka jingïalang na ka bynta ban pdiang burom biang ïa ki 74 ngut ki nongkyrshan ba dang wan ban pynïasoh thymmai sha ka Party NPP.U Bah Tender Sohphoh, u ba long uwei na ki nongïalam Congress ba shitrhem bha ha kine ki snem ba la dep, u la pynpaw ba ka jingwan pynïasoh jong u bad ki paralok sha ka party NPP, ka dei namar ba ka jingnang ring sdot jong ka Party Congress, namar ka jingïapher jingmut hapdeng ki nongïalam kaba la wanrah ïa ka jingpait jingpra hapoh ka party.
U la ong ruh ba u la jied ban pynïasoh noh sha kane ka Party NPP, namar u ïohi ïa ki kam kiba une u MLA ba mynta u la leh na ka bynta ka dong ka thaiñ bad kumjuh na ka bynta u duk u suk.
Ki kam kiba u MLA u la leh ka la pynshoh jingmut ïa u ban pynïasoh noh bad kane ka party, na ka bynta ban ai ka jingkyrshan ba shitrhem ba un ïoh biang ïa ka jingjop ha u 2023.
Na ka liang u MLA bah Macmillan Byrsat u la ïoh ban pdiang burom ïa kitei ki dkhot ba thymmai, da kaba pyndeng ruh ïa ka lama jong ka NPP bad ai mynsiem ruh ïa baroh ki dkhot ba dang wan pynïasoh thymmai, ba kin shim ba ka party NPP ka dei ka party jong ki bad trei shitom ban wanrah biang ïa ka jingkylla ha ka dong ka thaiñ.
U la jer ruh ïa ki katto katne ki kam kiba na ka liang jong u lyngba ka sorkar MDA, ka la leh na ka bynta ban kyntiew ïa ka dong ka thaiñ, kynthup ban pynïoh tulop sorkar ïa ki nonghikai ka Nongstoiñ College, ka jingshna pynbha ïa ka ïing skul jong ka Sib Singh Memorial Govt.
Higher Secondary School, ka jingwanrah ïa ki scheme shna surok ha kylleng ki shnong jong ka Constituency.
U la jer ruh halor ki scheme shimet na ka bynta ki longïing baduk, ka jingweng noh ïa ka jingpynïathoh ar sien, ka jingpynphai biang ïa ka jingleh ïa ki birth certificate na kashari sha DC ophis, ka Land Bill, ka kam ïa pynbeit khappud, ka them motor, ka ILP, ka jingïakren ïasuk bad ki seng kieng atiar bad kiwei kiwei ki kam kiba kane ka sorkar ka la leh na ka bynta ban weng noh ïa ka jingeh ba ki paidbah ki ïakynduh.
Nongstoiñ, Jymmang 31: Sa tang katto katne sngi ka pyrthei shityllup kan sa rakhe ïa ka sngi ba kyrpang kaba la tip kum ka World Environment Day lane ka sngi ban pynneh pynsah ïa ka mariang ha kaba ka jylla jong ngi ruh ka ju leh man la u snem.
Haba phai ha ka jingrakhe ïa katei ka sngi ba kyrpang ha kine ki snem ba la leit noh, la lap ba ym dei tang ka sorkar kaba pynlong ïa ka jingrakhe ba kyrpang ïa katei ka sngi.
Hynrei wat ka Khasi Jaiñia Presbyterian Synod Sepngi, ka la pynbeit ïa kawei ka sngi u Blei kaba kyrpang ha ka taïew ba nyngkong jong u bnai Jylliew man la u snem, ba ki Balang hapoh ka KJP Synod Sepngi kin pynlong ïa ka jingrakhe ïa katei ka sngi.
Haba phai ha ki snem ba la dep ki don katto katne ki Balang kiba hap hapoh ka KJP Synod Sepngi, kiba pynlong ïa ki social work ha ka sngi saitjaiñ ha kaba ki dkhot ka Balang ki ïa mih paitbah ban thung dieng ha ki jaka kiba I donkam.
Nalor kata ha ka sngi u Blei pat ha ka por ba pynlong jingïaseng, ki ju buh ïa ki subject kiba kyrpang kiba ïadei beit shaphang ka mariang.
Nalor kata ha ki snem ba la dep ki skul bad ki ophis sorkar man la ka san tarik u bnai Jylliew, ki ju pynlong ïa ki prokram ba kyrpang kum ki prokram thung dieng, ki jingpynshai paitbah ïa ka jingkordor jong ka mariang, ki khlaw ki btap bad ki jingdon jingem kiba ker sawdong.
Haba phai ha katei ka bynta, naduh u snem ba la dep bad mynta u snem namar ka jinglynshop jong ka khlam covid 19 ,ym shym la lah ban pynlong ïa kino kino ki prokram kiba kyrpang kum ki jingpynshai paitbah bad ki prokram ban thung dieng.
Nalor kata ki bor sorkar ki la ju pynkynmaw ban kyntu ruh ïa ki paitbah nongshong shnong, ba ha kaba kum katei ka sngi ba kyrpang, la kumno kumno uwei u nongshong shnong u dei ban shim ka jingkitkhlieh lem, ban pynneh pynsah ïa ki dieng ki siej bad pynjyrngam ïa ka mariang, da kaba thung uwei ne ar tylli ki tynrai dieng, hynrei ym ju kham don satia kiba sngap ban leh ïa kata.
Mynta u snem wat la ka jinglynshop jong kane ka khlam covid 19 ka dang ïai bteng ruh, hynrei ha shuwa ban ïakynduh ïa katei ka sngi, ki don katto katne ki jingkyrpad bad ai jingmut da ki riew rangbah sha ki para nongshong shnong jong ka jylla bad ka West Khasi Hills District baroh kawei, ba lada long kaba lah kin pyrshang ban wad tynrai dieng bad pyrshang ban thung la ka long ha kano kano ka jaka kat kaba lait bad kaba ibit ban thung khmtzm eh ha ki rud surok, ki jaka bym don ïing briew bad lada pyrshang ban leh kumne kan wanrah biang ïa ka jingjyrngam sa shisien pat.
Mawkyrwat, Jymmang 31: Ka United Democratic Party (UDP) ha Mawkyrwat Circle ka la pra phom hadien ba la jan baroh ki nongkitkam naduh ki nongkitam ka UDP Mawkyrwat Circle, UDP Youth Wing bad kumjuh ruh UDP Women Wing ki la mih bad iehnoh kam noh na ka jinglong dkhot ha kane ka party.
U bah Medalsing Lyngdoh ryngkat ki nongbud jong u mynta ka sngi ka 31 tarik ki la ïoh ruh ban khylliap ïa ka lama jong ka party bad ban aiti noh ïa katei ha lama ha u President jong ka UDP Mawkyrwat Circle.
Katkum ka jingïoh lum jingtip ba ka jingmih noh jong u bah Medalsing ryngkat bad ki nongkyrshan jong u na ka party UDP ka dei namar ka jingbym ïoh tiket na kane ka party ha kaba ki nongïalam na ka UDP Central Body ki la pynthikna ban ai ïa ka tiket ïa u bah Renikton Lyngdoh Tongkhar, MLA ka Mawkyrwat uba dei na ka Party HSPDP bad u ban sa ïa khun ha kane ka elekshon ha u snem 2023 na ka party UDP jong ka Mawkyrwat Constituency.
Haba kren ha ki lad pathai khubor, u bah Medalsing Lyngdoh u la kren shai ba ma u bad ki nongkyrshah jong u kim kwah da lei lei ban ïatreilang bad u bah Renikton Lyngdoh ne ban neh ha kane ka party bad kumba ki la ïa rai naduh nyngkong, hynrei mynta kin ïaid beit shakhmat ban pynkhlaiñ ïa kane ka kynhun bad u la ong ruh ba na ka liang jong ki kin sa ïashong bad pyrkhat shwa namar ïa mynta kim pat nang ban rai ha kano ka party ba kin sa leit ban long trai ne pynïashoh na ka bynta kane ka elekshon ban wan.
Khliehriat, Jymmang 31: Ha ryngkat lang bad ka pyrthei baroh kawei ha East Jaiñtia Hills District ruh la rakhe ïa ka sngi kynmaw burom ïa kito kiba la iap na ka jingpang HIV/AIDS da kaba thang momati kaba la tip kum ka ‘International AIDS Candlelight Memorial 2022, ïa ka prokram la pynlong ha Khliehriat Community Hall ïa kane ka prokram la khot pynlong da ka Meghalaya State Network of Positive People (MSNP+), ha ryngkat ka jingiatreilang bad ka Rashtriya Kishore Swasthya Karyakram(RKSK).
Haba kren ha ka jingialang, u Deputy Commissioner ka East Jaiñtia Hills District, u Abhilash Banarwal, IAS u la kyntu ïa baroh ki tnat treikam jong ka sorkar ba kin ia snoh kti lang ban pynlong ïa ki prokram jingai jingpynshai, ban pynlong ïa ki campaign ban pynshai halor ka jingshyrkhei ka jingpang HIV/AIDS, lah ruh ban pynshai da kaba tah poster lano da kano kano ka rukom.
Ha kajuh ka por, u Abhilash, u la ban jur ba dei ban pynshai ba ym dei ban don kano kano ka jingpeit beiñ ïa kito kiba pang HIV/AIDS bad iathuh ruh ba ka aiñ ruh ka pynkupbor ha kito kiba don ka jingpang HIV/AIDS ha kaba na ka liang ki bor synshar district bad kumjuh ruh ka tnat pulit jong ka East Jaiñtia Hills Dsitrict ruh kan pyntikna ba ïa kum katei ka ain yn pyntreyukan hapoh ka District.
Ka Incharge jong ka DIO East Jaiñtia Hills District, ka Dr N.P.Suchiang ka la iathuh ba ka thong kaba hakhmat eh jong ka Meghalaya State Network of Posotive People (MSNP+) ka long ban wad shuh shuh ïa ki briew kiba shah ktah ha ka jingpang HIV/AIDS bad ïa kane yn lad ban leh tang lyngba ka jingiatreilang jong baroh ki tnat sorkar, ki Sengbhalang, NGOs, ki kynhun bapher bapher bad ki paidbah.
Ka DR Suchiang ka la iathuh ruh ba ha East Jaiñtia Hills District ki la don lai tylli ki Centre kiba peit ïa kum kine ki jingpang (Diagnistic Centre), ki don ruh haduh phra jait ki jingioh jingiarap bad ar tylli ki ICTC ki don ha Khliehriat Civil Hospital bad ha Sutnga CHC, nalor kine ki don ruh ki centre ki ba peit ïa ki khyllung kiba la kha na ki longkmie kiba don ïa u khnaing jingpang HIV, kumta ka la kyntu jur bad pynshlur ïa ki briew kiba sngewthuh ne suba ba ki don kum katei ka jait jingpang ba kin wan shakhmat ban phah test bad ban shim ruh ïa ki lad ai jingsumar.
U Assistant Director jong ka Meghalaya Aids Control Society, u bah Ajoy.
M.Lanong, u la pynshai ba kane ka jingrakhere da kaba thang mombati, ka International AIDS Candlelight Memorial ka long ban wanrah lang ïa baroh ki briew jong ka pyrthei ban pyndonburom ïa kito kiba la iap bad duh noh ïa la ka jingim na ka daw ka jingpang HIV/AIDS bad kumjuh ruh ban pyni sha ka imlang ka sahlang ia ka jingdonkam ban ïada badn sumar ïa ka jingpang HIV.Haba kren shaphang ka aiñ HIV/AIDS Act 2017, u la iathuh ba ïa ka bill la dep shna ban ïada ïa ki hok jong kito ki ba don ïa u khñiang jingpang HIV bad hapoh kane ka aiñ ka long ban iada kito kiba la ioh ïa u HIV Positive kiba shah peit ibeiñ ha ka imlang ka sahlang bad kiwei kiwei ki lad ban iada ïa ki.
U General Secretary jong ka Meghalaya State Network of Positive People, u bah Barry.
L.Kharmalki u la ong ba ka jingpang HIV, ka jingpang Tuberculosis (TB) lah ban ïada bad da ka jingiatreilang bad kiwei kiwei ki tant sorkar bad ka jingiasnoh ktia lang jongbaroh namar ki don bun kiba la iap ruh na ka daw ka jingpang TB.Ïa ka jingthang momati la lam khmat da u Deputy Commissioner, u Abhilash Banarwal, IAS bad la ïa shim bynta lang da baroh kiba la ïa wan sha ka jingialang, hadien kane la pynlong ruh ïa ka jingsngap jar kaba shi minit bad la pynlong ïa ki jingdwai kyrpang na ka bynta kito kiba la shah ktah ha u khñiang jingpang HIVHa kane ka prokram la ioh ruh ïa ka jingphla (testimonial) na ka kong Agui Daimei bad na ka kong Virgil Suchiang.
Kiba la ïa don ryngkat lang ha kane ka prokram ki kynthup ruh, ka District Social Welfare Officer, East Jaiñtia Hills District, ka kong R.Pasah, u Teibor Kyndiah, District Child Protection Officer, East Jaiñtia Hills District, u bah Teibor Kyndiah, u Principal Jaiñtia Eastern College Khliehriat, u Dr P.Nongtdu, ka Adolescent Health Counsellor, Khliehriat Civil Hospital, ka kong Daphilin Pasah bad kiwei kiwei.
Jowai, Jymmang 31: Ka ophis jong u Deputy Commissioner (Supply) ka West Jaiñtia Hills District, ka la pyntip ïa ka dor jong ka umphniang Sharak S.K.Oil (PDS) hapoh ka District la dep ban pynthymmai.
Ka dor die lang ha Jowai bad Thadlaskeiñ depot yn die ha ka dor Rs.84.00 shi liter, ïa ka dor die lang ha Shangpung outlet yn die ha ka dor Rs.86.70 shi liter.
Katba ka dor ban die khutia ha Jowai bad Laskeiñ depot yn die ha ka dor Rs.86.50 bad ïa ka dor die khutia ha Shangpung yn die ha ka dor Rs.89.40 shi liter.
Jowai, Jymmang 31: Ka skul R.C.Eve Secondary School Mihmyntdu na Thadlaskein Block ha kane ka 30 tarik kala leh burom ïa ka ‘World Menstrual Hygiene Day 2022’ da kaba pynlong ïa ka prokram ai jinghikai ba kyrpang ïa ki khynnah pule jong ka ktei ka skul.
La ïathuh ba ka jingrakhe ïa ka ‘World Menstrual Hygiene Day’ ka long shi bynta ban ai mynsiem ïa ki kynthei ba kim mih shakhmat ban ïa phylliew jingmut shaphang ka jingkoit jingkhiah jong ki naduh ki khynnah, ki samla bad ki longkmie.
Na ka liang ka kong Tina Lakiang, Secretary School Managing Committee R.C.Eve Secondary School, Mihmyntdu haba ai jingkren kala kyntu ïa baroh ba kin tip shaphang kane ka sngi ba kyrpang kaba long kawei na ki lad jingmyntoi khamtam ïa ki khynnah kiba dang heh dang san ha ka long briew man briew.
Ka kong F.Pohshna, Asst.Teacher R.C.Eve Secondary School haba kren kum ka riew shemphang kala ai jingbatai ba ka jingkhuid jingsuba ka long kaba donkam eh ha ka jingim briew kaba manla ka sngi bad kala batia ruh shaphang ki la jingkylla ha ka rynïeng ryngïot jong ki kynthei.
Ha kane ka sngi la ai jinghikai ïa ki khynnah skul shaphang ka rukom kylla ha ka doh ka phat jong ki kynthei da kaba pyni lyngba ki dur kiba lah ban ïarap ïa ki khynnah skul ban ïoh jingtip kham bniah shuh shuh.
Jowai, Jymmang 31: U Deputy Commissioner (Supply) ka West Jaiñtia Hills District, ula pynbna paitbah ba ïa ka bhah jong u khaw Antyodaya Anna Yojna (AAY) bad Priority House Hold (PHH) hapoh ka skim PMGKAY la dep ban pyllait sha ki nongïoh myntoi na ka bynta u bnai Jymmang (May) 2022, sha ki dukan Wholesalers ba kin leit pynpoi sha ki F.P.Shop Center kiba don hapoh District naduh ka 1 tarik u Jylliew haduh ka 10 tarik u Jylliew 2022.
Ïa u khaw Antyodaya Anna Yojna (AAY) yn sam ha ka jingthew 5 kilo shikhlieh manla ki F.I Card khlem da donkam jingsiew ha sor bad nyngkyndong.
Na ka bynta u khaw Priority House Hold (PHH) yn sam kumjuh ha ka jingthew ba 5 kilo shi khlieh ha sor bad nongkyndong.
Kumta la bthah ïa baroh ki Fair Price Shop Dealers ba ki dei ban sam pyndep ïa u khaw PMGKAY hapoh ka 30 tarik Jylliew, 2022 da kaba pyndonkam ïa ki e-Pos machine ha ki Centers.
Jowai, Jymmang 31: Ka ophis jong ka Block Mission Coordinator, Thadlaskeiñ ha ryngkat ka jingiatreilang bad ka District Mission Coordinator, SSA-SEMAM West Jaiñtia Hills hynnin ka sngi kila pynlong da ka jingsam ïa ki khusnam sha ki skul kiba jop ha ka jingïaid rally pyrshah dih duma ne ka ‘Rally Against Tobacco & Signature Campaign’.
Ha kane ka jingïaid rally la wan ban ïashim bynta da ki skul bapher bapher jong ki lai tylli ki Block hapoh ka District shi bynta na ka thong jong ka ‘World No Tobacco Day 2022’.
Hashwa ban sam ïa ki khusnam la don ka jingïalang ba lyngkot ba ka pynïaid da ka kong C.Lyngdoh, BMC-Thadlaskeiñ SSA ha ka jingïadonlang u L.S.Lyngdoh, Jt.
Director DSEL West Jaiñtia Hills bad la ïoh ruh ka jingkren da u ma Richard B.Uriah, Principal North Liberty Higher Secondary School, Jowai bad kumjuh na ka Dr.L.M.Darnei, DMC, SSA West Jaiñtia Hills.
Napdeng ki lai tylli ki Block jong ka West Jaiñtia Hills ki skul kiba la jop ha kane ka jingïaid rally ki long ka Panaliar English School, Jowai, Q.C.Springside UPS SSA, Jowai, Panaliar Secondary School, Jowai wa ka North Liberty Hr.
Secondary School, Jowai na ka Thadlaskeiñ Block.
Ka Muthlong Rim Govt.
LPS, Madankhliehriat UPS SSA, Mowkaiaw, St.Dominic Secondary School bad ka Saw Lyngdoh Hr.
Secondary School kila jop na ka Lakseiñ Block, katba na ka Amlarem Block ki skul ba jop ki long ka Amlari Model Govt.
LPS, Trangblang Govt.
UPS, J.N.M.Lamin Secondary School bad ka Laishnong Hr.
Secondary School.
Na ka bynta ki skul kiba jop ha ka District Level ki long ka Panaliar English School, Jowai, Thadlaskeiñ Block, ka Madankhliehriat UPS SSA Mowkaiaw, Laskeiñ Block, ka St.Dominic Secondary School, Lakseiñ Block bad ka Laishnong Hr.
Secondary School, Amlarem.
Nongpoh, Jymmang 31: Ban ïa snoh kti lang ha shi tyllup ka pyrthei ban rakhe ïa kata ka sngi kyrpang ba la tip kum ka ‘Wordl No Tobacco Day’ ban pyrshah ïa ka jingdih ne bam duma ba ka ktah ïa ka koit ka khiah jong u briew, ki samla pule ka Ri Bhoi College ha ka lama jong ka NSS Unit, Ri Bhoi College mynta ka sngi ki la rakhe ïa kane ka sngi kyrpang da kaba pynlong ïa kajingïaid paidbah ha Nongpoh bad kynthup ruh ka signature campaign shi bynta ban ïalap halor ka jingktah jong u duma.
Ki samla pule ka Ri Bhoi College ki la sdang ban rakhe ïa kane ka sngi da kaba pynlong shuwa ïa ka jingïaid paidbah ha Nongpoh ban rah ïa ki placard bad ki Banner ryngkat ki jingthoh ba ki pyrshah halor ka jingdih ne bam duma kaba long ka jingma na ka bynta ka koit ka khiah jong u briew.
Haba ïaid paidbah ha surokbah National Highway-6 ha Ri Bhoi, ki samla pule ki la pyrta bad phah ïa ka khubor sha ki paidbah ba ki dei ban kiar na ka jingdih ne bam duma bad ki la khot la wer ruh na baroh ki liang ban ïa trei lang na ka bynta ban sangeh ïa ki jingmlien ba sniew ha kaba bam ne dih duma.
Hadien ka jingïaid paidbah, ki la pynlong sa ïa kata ka Signature Campaign ba la shim bynta naduh ki samla pule, ki nonghikai bad kynthup ruh ki riew paidbah, ha kaba ka jingthmu jong kane ka signature campaign ka long ban pan ka jingkyrshan na ki paidbah halor ka jingthmu ban ïaleh pyrshah na ki jingdih ba sniew kiba ktah na u duma.
Na ka liang ki nongïalam ka NSS Unit, ka Ri Bhoi College, ha kane ka sngi ki la pynpaw ka jingkmen halor ka jingwan shim bynta naduh ki samla pule, ki noinghikai bad kumjuh ruh ki paidbah kiba la ai ka jingkyrshan ha kane ka sngi na ka bynta ka thong ban ïaleh pyrshah ïa ka jingmlien ban bam ne dih duma kaba long shisha ka jingma ïa ka koit ka khiah jong ki paidbah.
Nongpoh, Jymmang 31: 2 ngut ki heprit na Ri-Bhoi District ba kynthup ïa I Baphindaburom Shylla ba dang pule class VII bad u Hambert Sohphoh ba dang pule Class VI kiba dei naka shnong Umbir ha Ri-Bhoi kiba dei ruh ki heprit kiba la duh noh ïala ki kmie ki kpa naka jingwan lyngshop jong ka khlam Covid-19,kila ioh jingmyntoi naka skhim PM-CARES hadien ba ka ophis u Deputy Commissioner ka Ri-Bhoi ryngkat bad ka ophis jong ka District Child Protection Officer, District Child Protection Unit, ICPS haka sngi nyngkong kila shim bynta haka jingpynlait ïaka skhim PM CARES da u Myntri Rangbah duh ka Ri u Narendra Modi lyngba ka Video Conference.
Ïa katei ka skhim la pynlait paidbah ruh da u Narendra Modi haka 29 tarik, Jymmang, 2021 kaba dei ka skhim kyrpang naka bynta kito ki khynnah kiba la duh noh ïala ki kmie ki kpa bad ki nongsumar jong ki haka por ba wan lyngshop ka khlam Covid-19 kata naduh ka 11 tarik Lber 2020 haduh ka 28 tarik Rymphang 2022.
Ka thong bad ka jingangnud jong katei ka skhim ka long ban kyrshan bad ai ka jingïada bad ïarap ïaki khynnah haka rukom kaba dei ba kin nym duh ïaka hok ba ki dei ban ioh kum ki khynnah naduh ka koit ka khiah, ki jingïarap pisa naka bynta ka pule ka puthi ka jaka sah ka bam ka dih ka jong ki haduh ba kin da dap 23 snem ba kin bteng ruh ïaki jingpule ba kham shalor.
Lyngba katei ka skhim bala pynbna paidbah da u Narendra Modi, kitei ki heprit kin ioh shibun ki jingmyntoi, bad ki jingsumar ba ki dei ban ioh katkum ka hok ka jong ki bala aiti ruh ha katei ka sngi ïaki kot ki sla haka jingïalang kaba la long ha Conference Hall jong ka ophis u Deputy Commissioner ka Ri-Bhoi District bad ha katei ka sngi naka liang u Myntri Rangbah duh ka Ri u Narendra Modi u la pynbna ruh ba la pynlait ïaka baibam (scholarship) lyngba katei ka skhim.
Khliehriat, Jymmang 31: Mynta ka sngi ka 31 tarik u Jymmang la tip kum ka sngi ‘World No Tobacco Day’ kaba thmu ban pynsaphriang ïa ki khubor ban pynbna halor ka jingsniew kaba mih na kaba bam duma bad kaba dih duma, ïa kane ka sngi (WNTD) la sdang naduh u snem 1987 da ki dkhot jong ka World Health Organisation (WHO) bad mynta u snem ka phang pdeng jong kane ka sngi ka dei “U duma: Sumar ïa ka mariang’ (Tobacco:Treat to our environment) kaba long ha kata ka rukom ba ka jingpyndonkam palat ïa u duma ka ktah ïa ka koit ka khiah bad ïa ka mariang sawdong.
Kum ka khubor sha ki paidbah, u Deputy Commissioner ka East Jaiñtia Hills District, u Abhilash Banarwal,IAS, u la ong ba ka jingbam bad dih duma ym tang ba ka ktah ïa ka koit ka khiah hynrei ka ktah ruh ïa ka mariang sawdong bad ka jingpyndonkam palat ïa ki duma ka wanrah ïa ki jingpang jingshitom bad wat ka jingiap ruh, ka buh jingeh ruh ïa ki longiïng bad ong ruh ba ka prokram ToFEI kaba iatreilang bad ki samla ka lah ban wanrah ïa ka jingkylla ha kaba ïadei bad ka jingkyrni ka jingbam duma.
Ban pynshai paidbah ïa ka jingsniew ka jingbam duma, ka donkam ïa ki skul ba kin shim ïa ki bynta lane ban pynlong ïa ki prokram kum ki Rally bad ki Signature Campaign ban pyrshah ïa ka jingpyndonkam duma.
Myn ha u bnai ïaïong, ka tnat ka koit ka khiah ka la phah ïa ki memes ha ki whatsap sha ki nongpyniaid skul, ki Principal bad sha ki nonghikai bad pynshai halor ka jingma kaba mih na ka jingkyrni bam bad dih duma, ki la don ki memes kiba pyni ba kumno uwei u dieng u ing na ki 300 tylli ki skikret bad kumno ka tdem sikret ka ktah bad pynmih ïa ki lyer ba sniew ne ki chemical bad kumno ka jingbam duma bad ka jingbiah pathar ha ki jaka paidbah ka ktah, kine kiei kiei ba la phah ha ki whatsap la khmih lynti ba ki nonghikai bad ki bor pyniaid skul kin pyni bad pynshai lang sha ki khynnah skul bad ban pynlong ruh ïa ki prokram ban pynsaphriang ïa ka khubor halor ka jingma bad jingsniew na kaba mih na ka jingkyrni ka bam bad dih duma.
Shillong, Jymmang: Ka National Service Scheme (NSS) – Shillong Commerce College Unit, ka la pynlong ïa ka jingïaid rally ban pynpaw pyrshah halor ka jingpyndonkam ïa u sikret duma shibynta jong ka jingrakhe ïa ka ‘World No Tobacco Day,’ hynne ka sngi.
Ki samla pule ki ba dei ki dkhot volunteer ka NSS kumjuh ki Programme Officers (POs) ki la ïashim bynta lang ha kane ka rally, ha ka ba ïa ki jingthoh postar bad plakad ba la shna da ki samla pule la pyni paidbah ha ryngkat ki jingpyrta pyrshah ïa kine ki jingdih jingbam ki ba sniew bad ki ba ktah ïa ka koit ka khiah.
Shi bynta jong kane ka prokram la pynlong ruh ïa ka jingpynshai paidbah ha ka ba na ka liang u doktor napoh ka kolej u la kren hapdeng ki samla pule halor ka jingktah ka ba mih lyngba ka jingpyndonkam ïa u duma ha ka 30 tarik Jymmang 2022.
Ha ka juh ka por na ka liang ka NSS – Shillong Commerce College Unit ka la ai ruh ka jingkhublei ïa ki bor pynïaid district, khamtam ïa ka Deputy Commissioner, kumjuh ïa ka Shillong Traffic Police halor ka jingai jingbit bad halor ka jinglah ban pynïaid beit iaid ryntih ïa kane ka rally.
Kane ka long katkum u kyrwoh lyngba ka Dr.(Mrs.) S.Sen,Principal, Shillong Commerce College.
Shillong, Jymmang: U Sub-Divisional Officer (Supply), Sohra Civil Sub-Division, da kane u pyntip sha ki nongbam rashon jong ka Division ba la pyllait ïa u khaw rashon sha baroh ki dukan sam rashon ba la ithuh da ka sorkar.
La pyllait ïa u khaw ha ka jingthew ka ba 35 kilo shi card ha ka dor T.3/- shi kilo na ka bynta ki ba don ïa ka card AAY, 5 kilo shi khlieh ha ka dor T.3/- shi kilo na ka bynta ki ba don ïa ka card PHH bad 7.215 kilo shi card ha ka dor ba la pynbeit da ka Vigilance Committee ka ban ym palat ïa ka T.15/- shi kilo na ka bynta ki ba don ïa ka card Non-NFSA na ka bynta u bnai Jymmang 2022.
Nalor kane ka bhah ka ba dei ban ïoh, na ka liang ka sorkar ka la pyllait ruh ïa u khaw bym donkam ban siew pisa lyngba ka Prime Minister Garib Kalyan Anna Yojana (PMGKAY) ha ka jingthew ka ba 5 kilo shi khlieh na ka bynta ki ba don ïa ka card AAY bad PHH, kata na ka bynta u bnai Jymmang 2022.
Shillong, Jymmang 31 : I bah Bindo M Lanong Adviser jongka UDP i la ong “Imat ba im pat dap 20 snem ha ka politics, i Bah Prestone Tynsong Dy.Chief Minister im pat sngewthuh bha ïa ka saiñ pyrthei ba kyllaiñ jylliew, khamtam ïa ka President Rule".
“Ngam shym kren ei-ei ruh ïa kita ki jingduna ka Sorkar MDA lane wat ban swar (suggest) ruh halor ki kam pynkhyllem sorkar.
Hynrei nga kdew ba synshar u President na Delhi ka lah ban pynrung lut kat kaba ki mut, kynthup ïa ka lynti rel, ktien Hindi ne Sanskrit, ne ka SVAMITVA kaba nga la thoh bunsien bad bun kiweikiba ki kwah.
Ki lah ruh wat ban pynjlan (extend) ïa ka samoi treikam sorkar (term) katba ki mon" ong u bah Bindo.
“ Kumta, long katba long ruh,nga dang lah hi shibun ïa ka sorkar i Bah Prestone, wat lada ka tam ne duna, ban ïa ka President Rule u Narendro Modi, kumba nga la ong, lada i Bah Prestonei pyrshang ban sngewthuh bha ïa kane ka bynta" pynkut u bah Bindo.
Shillong, Jymmang: Ka Department of Social Work PG (M.S.W.), St.Edmund’s College, Shillong, ka la pynlong ïa ka ‘Rural Camp’ naduh ka 23 tarik u Jymmang haduh ka 28 tarik u Jymmang 2022 ha ka Shnong Riangmang, ,Mairang, Eastern West Khasi Hills.
Ka phang pdeng jong ka Rural Camp 2022 ka dei “Matti Ban Sahnam B’la Suhthied Naduh Thymmei.
Longdien Kin Sakhi, Kan Phuhphieng Ka Lawei".
Ki prokram kiba la pynlong ha shnong kum shibynta jong kane ka camp ki kynthup ïa ki Skit kiba ïadei bad ka shongkha khynnah, ka jingmlien ban pyndonkam ïa ki jingdih pynbuaid, ka rep-ka riang ha ryngkat ka rukom pynmih ïa ki marbam mardih bad jingpynjanai ïa ki sap ki phong bad ka rukom seng kam lajong.
Ki lah pynlong ruh ïa ka Building As Learning Aid (BALA) Prokram, ha kaba ka kynhun ki khynnah pule MSW 2nd Semester ki shim bynta ban dro bad ai rong ai rup ban pynitynnad ïa ka kynroh jong ka Anganwadi Centre kum shibynta ban pynlong ia ka kum ka jaka ban ai jingnang jingtip ïa ki khyllung khynnah.
Ka Department of Social Work-PG ka la ïatreilang ryngkat bad ka Adolescent Reproductive and Sexual Health Clinic (ARSHC), Ganesh Das Hospital, Lawmali, Shillong ha ka Awareness Program jong ka Adolescent Health lane ka koit ka khiah jong ki samla lud.
Shuh Shuh, ki lah pyn long ruh ïa ka Workshop “Supporting Youth in Skill Development & Entrepre neurship" lane ka work shop ban ai jingkyrshan ïa ki khun samla ban pynjanai ïa la ki sap ki phong bad ka rukom seng kam lajong, na ka bynta ki khun samla jong ka shnong Riangmang bad ïa kane ka workshop la ïatreilang ryngkat bad ka Meghalaya State Skill Development Society (MSSDS), Government of Meghalaya.
Nalor kata la pynlong ruh ïa ka Health Camp kaba shi sngi ha ryngkat ka jingïatreilang bad ka Nongum Primary Health Centre (PHC), Mairang, Eastern West Khasi Hills District.
Ka lah don ruh ka jingïaphylliew jingmut ha ka online Meeting na bynta ka jingsdang ïa ka Secondary School ha Riangmang U.P.School bad u Sub-Divisional Education Officer.
Shuh shuh nalor kitei ki prokram , ki khynnah pule ki la ïoh ruh ïa ka lad ban ïashim bynta ha kiwei ki prokram bapher bapher kum ka Home Visit, ki surveys, ka Participatory Rural Appraisal (P.R.A.), ki prokram ha skul kiba kyntup ïa ki ‘Arts and Crafts’ ,’ki jingkilan met’, ‘jingïathuh khana’, ki ‘Action Songs’, ki Awareness Prokram ha ka Dental Hygiene, ka Handwashing, Proper and Improper Touch, bad ruh ka Cleaning Drive hapoh shnong.
Ha ka sngi pynkut ïa kane ka prokram la pynlong ïa ka Cultural Prokram ban pyni paidbah ïa ka jingriewspah ka kolshor jong ki katto katne ki riewlum na shathie lam mihngi ki ba kynthup ïa ki Khasi, Jaiñtia, Garo, bad ki Naga lyngba ki sur rwai tynrai bad ki jingshad tynrai ha ryngkat ka jingïashimbynta lem bad ki nongshong shnong ka shnong Riangmang.
Ha kine ki hynriew sngi jong ka rural camp, ki paid nongshong shnong naduh ki tymmen ki kro, ki Rangbah, ki Longkmie, ki Samla bad ki hep barit ki la ïashim bynta shitrhem ha ki prokram bapher bapher, kaba la pynlong ïa ka Rural Camp ka ba seisoh bad ka ba jop.
Shillong, Jymmang 31 : Ka dei hadien bun phew snem ba ka skul sorkar ha Wahrynghaw kaba shakri naduh u snem 1972 ba kan ïoh da ka iingskul kaba thymmai bad kaba skhem kaban ïa ryngkat dor lem bad kiwei pat ki skul.
Ïa katei ka iingskul kaba la shna ha ka jinglut kaba kot sha ka 37,80,000 tyngka la plie paidbah da u MLA ka thaiñ Bah Samlin Malngiang ha ka jingïalang kaba la donlang naduh ki kmie ki kpa, ki bor pynïaid skul bad ruh ki khynnah skul.
Katei ka iingskul ha Wahrynghaw kadei ruh kaba nyngkong na ki san tylli ki skul kiba ïoh da ka iingskul ba thymmai ha Sohiong constituency.
Na ka liang u MLA haba kren kum u Kongsan ha kane ka sngi u la ong ba bun ki ki kmie ki kpa ki kham jied ban phah skul ïa ki khun ha ki skul shimet bad kyntait ban phah ha ki skul sorkar namar ki ïohi ba ki skul shimet ki kham i shngaiñ bad kham i don ka discipline.
Da kaba kdew ba ka daw tynrai hi kadei namar bun ki iing skul jong ka sorkar ki dei kiba jot, u Bah Samlin u la ong ba mynta ki nongshong shnong katei ka thaiñ kim dei shuh ban tieng ban phah ïa ki khun ha katei ka skul sorkar namar ka jingtei kadei kaba la skhem bad paka bha nalor ba ki don ruh haduh sawngut ki nonghikai kiba tbit.
U Bah Samlin u la ai ruh ka jingïaroh ïa u kontraktor uba la pyndep ha ka por kaba biang ïa katei ka iing skul namar baroh shi katta ki nonghikai ki la shu pynlong skul ha iing ICDS kaba buh jingeh haduh katta katta namar ka jingkhapngiah.
Shwa kane, u Secretary Shnong ka Wahrynghaw u la ïathuh ka shnong la slem bha ki la angnud ba kin ïoh noh da ka iingskul kaba skhem na bynta ka jingshngaiñ jong ki khynnah skul namar katei ka skul kadei kaba la rim bha kaba la seng naduh ki snem 1972.
U la ong ruh ba mar ïa jop u Bah Samlin na ka liang ka shnong ryngkat bad ki bor pynïaid skul ki la leit ban pynsngew ïa ka jingeh kiba bun kiba kynduh na ka daw ba ka iingskul ka la jot rathai.
“Ngim poi pyrkhat satia ba ngin ïoh pynban da ka iingskul kaba heh haduh katne.
Ha katei ka por ngi leit ban pan tang ban ïoh maramot ïa ka iing skul hynrei na ka liang jong i, i la kular pynban ba in thaw lad syndon ban pynïoh da ka iingskul thymmai.
"Ha kane ka sngi la ïoh ruh ïa ka jingkren na u Symbud Kongsan ba dei ruh u Chairman ka KHADC bad MDC ka Mawphlang Bah Lamphrang Blah, nangta u MDC ka Sohiong Bah Sherbor Mawlong, na u Lyngdoh ka Mawphlang nalor ki nongïalam shnong na ki shnong ba marjan.
Shillong, Jymmang, 31: Ka jylla Meghalaya ha ka sngi Baar ka la ïoh pdiang ïa ka khusnam kum ka jylla kaba la lah ban pyntreikam bha ïa ki projek ha ka kyrdan “the role of governments in the promotion of ICTs for development.
"Ïa kane ka khusnam la sam ha ka United Nation’s World Summit jong ka Information Society Forum 2022, ïa ki sienjam kiba ka Meghalaya Enterprise Architecture ka la lah ban pyntreikam bha ïa ki projek.
U Secretary General jong ka ITU u Houlin Zhao u la aiti ïa kane ka khusnam sha u Myntri Rangbah ka Jylla u Conrad K Sangma, ha ka jingïalang jong ka WSIS Forum Prizes 2022 kaba la long ha Geneva, Switzerland ha ka sngi Baar.
Ki don haduh 360 tylli ki projek ba la sam sha ki ri bapher bapher ïa kiba la bishar da ki nongbishar jong ka UN.Hadien ka jingjied jong ki nongbishar la pynlong pat sa ka jingthep vote ban jied ïa ki 90 tylli ki project kiba bha tam ïa kiba la jied da ka Geneva, Switzerland na ka bynta ban ïoh pdiang ïa ka khusnam.
Ka Meghalaya ka la hap ban ïakhun bad ki projek kiba la shna ha Australia, China, Argentina bad Tanzania.
Ha kane ka rynsan ka Meghalaya ka la shah pynbna kum ka jylla kaba ïoh ïa ka projek kaba paka tam.
Ka Meghalaya Enterprise Architecture ka dei ka tang ma ka na ka ri India ban ïoh ïa kane ka khusnam mynta u snem.
Ïa ka Meghalaya Enterprise Architecture (MeghEA) Project la pyntrei da ka Planning Department jong ka Sorkar Meghalaya.
U Myntri Rangbah u la ai khublei ïa ka Meghalaya Enterprise Architecture kaba la lah ban pyntyllun shakhmat ïa ka jingshakri ka sorkar ïa ki paidbah katkum kane ka juk stad kaba mynta.
Lyngba ka Enterprise Architecture Project ka Sorkar Jylla ka la pyntreikam ruh lyngba ka juk stad teknoloji ban ïarap ïa ki longkmie ba armet, ban rah dawai da ki Drone bad bad kiwei kiwei de ki kam.
Shillong, Jymmang, 31: Kiba bun na ki samla kiba la pyndep ïa ki jingpule ha ki kyrdan bapher bapher ki la shu shong khlem kam khlem jam na ka daw ka jingbym ïohkam ïohjam bad na ka daw ka jingbym pynlong shuh ka Sorkar ïa ki eksamin thungkam.
Katkum ka jingwad jingtip da u nongwad RTI bapaw ha ka jylla u Bah Disparsing Rani lyngba ka jubab Right to Information na ki tnat treikam bapher bapher jong ka Sorkar Jylla, la lap ba haduh mynta ki don haduh 3367 hajar tylli post kiba shu sah thylli ïa kiba ki tnat treikam jong ka Sorkar Jylla kim pat aiti satia sha ki District Selection Committee (DSC) bad sha ka Meghalaya Public Service Commission (MPSC) na ka bynta ban pynlong ïa ki eksamin thungkam.
Ha ka sngi Baar u Bah Disparsing Rani u la pyntip paidbah ba ki dang don sa 290 tylli ki Post kiba lait thylli ha ki tnat treikam bapherbapher jong ka Sorkar Jylla ïa kiba la lap lyngba ka jubab RTI kaba u dang shu ïoh pdiang dang shen.
Katkum ka jingïathuh jong u Bah Rani ha ka jingïakren bad ki lad pathai khubor, ki kam kiba lait thylli ha ki tnat treikam ki long 19 tylli ha ka ophis jong u District Forest Officer (Wildlife) ka West bad East Garo Hills District, 14 tylli ha ka Directorate of Tourism, 94 tylli ha ka ophis u Commissioner of Taxes, Shillong, 20 tylli ha ka ophis u Executive Engineer ka tnat PWD (Roads), Barangapara Division, 5 tylli ha ka ophis jong u Executive Engineer ka tnat PWD (Roads), Nongpoh Division, iwei ha ka ophis jong u Executive Engineer ka tnat PWD (Roads), Resubelpara, iwei ha ka ophis jong u Superintendent Engineer ka tnat PWD (Building), Shillong, 2 tylli ha ka ophis jong u Executive Engineer ka tnat PWD (Roads), Jowai, 63 tylli ha ka Directorate of Land Records & Survey, 14 tylli ha ka ophis jong u District Health and Medical Officer jong ka Nongpoh bad 39 tylli ha ka ophis jong u District Health and Medical Officer, Shilong bad 18 tylli ha ka ophis jong u Medical Superintendent ka Civil Hospital Khliehriat.
“Ha Secretariat ki don 119 tylli ki post kiba dang lait thylli bad nga la pan jingtip da ka RTI ban tip don aiu ha lyndet ka jingbym pat pyndap ïa kine ki post kiba dang sah thylli," u la ong.
Shuh shuh u la ïathuh ba u la pan jingtip da ka RTI ha kaba ïadei bad ki Deparmental Promotion Committee (DPC).
Ka jingbthah jong ka Ingbishar High Court ïa ka Sorkar Jylla ban pyntreikam ïa ka Roster System ha ka Bhah Thungkam kan long ka jingmyntoi ïa kiba bun ki nongthep kam khamtam ïa ki briew kiba don jingduna ha ki dkhotmet.
“Naduh u snem 2010 ter ter haduh mynta hapoh ka ophis jong ka tnat ïalehkai sports kam shym la don shuh ka jingpynrungkam ïa ki samla kiba la paw ha ki jingïalehkai sports," u la ong.
“Ka Roster System kan long ka jingmyntoi ïa ki nongwadkam," u la bynrap.
“Nga la ïoh ïa ka jingujor ba kam shym la don satia ka jingthungkam kaba beit bad kaba ryntih.
Wat ha Secretariat ruh la ïohi ïa ki durkhmat kiba thymmai ki bym ithuh ithaw.
Kata ka la pynkhia ïa ka mynsiem jong nga.
Ka jingpyntreikam ka Roster System la i kumba ka la plie lad ban thung Contract bad Officiate.
Haduh mynta kam pat don ka Circular ba la phah sha ki tnat treikam bapher bapher," la kam u Bah Rani.
U la kynnoh ruh kiba ïoh kam ïohjam dei tang ki briew kiba don ka jingïadei bad ki briew kiba don ha ka por katba kiba duk bad ki don biang ka ïoh ka kot ki hap ban shu trei ïa ki kam barit baria.
Shillong, Jymmang 31 : Ka ïing bishar High Court jongka jylla ka la bthah ïa ka sorkar jylla ba kan pynshna da ka jingkieng nar ( Bailey Bridge) ban pynïasoh ïa ka Sonapur bad Borghat ha khappud Bangladesh katba ka mukotduma PIL hapdeng ka kong Kynjaimon Amse bad ka sorkar pdeng bad kiwei ka dang ïaid.
La pyntip sha ka ïing bishar ba dang shen dang ha ka 16 tarik u bnai Jymmang ka jingkieng kaba ju pynïasoh ia ka Sonapur bad Borghat ka la shah rong ha ka umsaw.
Ka ïing bishar ka la bthah ïa ka sorkar ba kan shim khia ïa kane ka kam bad thaw noh da ka jingkieng nar ban ïoh ïaid ki kali bad ki briew na katei ka jingkieng katba ym pat lah ban shna da ka jingkieng dewbilat ka ban neh syndon.
Namar ba ka sorkar ka pan por ban ai ïa ka work order kumta ka ïing bishar ka la buh ba ka jingshong bishar kan long biang ha ka 20 tarik mynta u bnai.
Kane ka jingkieng ka dei ha Shymplong ha ka surok na Sonapur sha Borghat bad ka pynïasoh ia ki shnong Shymplong, Borsara, Lejri, Lahalein, Huroi, Hingaria kiba ym duna ïa ka 7000 ngut ki nongshong shnong.
Kumba long mynta ym don surok ne lynti ïaid shuh ïa ki briew na kitei ki shnong khamtam na Lejri, Lahalein, Huroi bad Hingaria.
Naduh ba shah rong ka jingkieng ki briew ki la ïa kynduh ïa ka jingeh kaba khraw ha ka leit ka wan bad ka kit ka bah.
Ha kine ki ar snem tam mynta, ki skul ki long kynrum kynram bha haduh ba ki bor pynïaid skul, ki kmie ki kpa bad ki khynnah skul ki la ïa ud lut bym long skul thikna naba ka jingwan lynshop jong ka khlam jingpang COVID-19 bad ka jingkhangdam (lockdown).
Mynta u snem 2022, ki skul ki la sdang ban ïaid beit kumba ju long bad bun ki khynnah skul bad ki kmie ki kpa ne nongpeit (Guardians) ruh ki la kham kmen bad ïoh mynsiem pat ba ki skul ki la long biang kumba ju long.
Hynrei, kawei pat ka jingeh bad jingdkoh ha ki katto katne tylli ki skul Deficit khamtam ki Upper/Secondary/Higher Secondary School ka long ka jingduna ki nonghikai ban hikai ha ki Subject bapher bapher ba ka Sorkar ka pynsahteng ïa ka jingthung kam (Appointment) ïa ki, la kumba katto katne snem mynta.
Katkum ka jingtip lyngba ki Dulir Sorkar (official document) na ka ophis District School Education Officer (DSEO) jong ka East Khasi Hills District,Shillong, na ki 1072 ngut ki nonghikai Deficit ha ki skul bapher bapher (lait noh ki Lower Primary Schools) jong ka East Khasi Hills, kynthup ïa ki 85 ngut ki nonghikai na ki 4 tylli ki skul Deficit ha Sohra Sub-Division, 73 ngut ki nonghikai na ki skul bapher bapher, ka Sorkar ka dang pynsahteng ban ai ki Dulir thung kam (appointment orders).
Lada 73 ngut ki nonghikai ba la pynsahteng ka Sorkar tang na ki skul ha East Khasi Hills, katno spah ngut kin sahteng sa ha kiwei pat ki 11 tylli ki District jong ka Jylla Meghalaya.
Ki don bunbah ki daw kiba la pynlong ïa ka jingsahteng ban thung nonghikai ha kine ki skul Deficit.
Don kiba don jingïakajia ne ki kynrum ki kam ba kim pat lah ïa pynbeit satia ki Managing Committee (MC) bad ka Sorkar, kata, kam da leilei than.
Hynrei kham bun na kine ki kam nonghikai ki sahteng namar ka jingpynmih hukum ka Sorkar ban sahngeh shwa ban thung kam namar ka rai jong ka Ingbishar High Court ba donburom ba ka Sorkar kan pynbiang shwa ïa ka jingpynrung kyrteng ne Roster system katkum ka Reservation Policy jong ka Sorkar Meghalaya.
Dei kane kaba la pynlong ïa ka jingduna nonghikai ha ki katto katne ki skul Deficit namarba bun na ki skul kiba shitom ban pynïaid bad ban thung nonghikai hi khlem ka jingsiew na ka Sorkar.
Kumta, kam biang bad kam thikna shuh ka rukom ai jinghikai ïa ki khynnah.
Don ki skul kiba duna haduh 5-9 ngut ki nonghikai bym pat thung ka Sorkar haduh ba la kulmar lut ki nongpynïaid skul ban phah wan ïa ki nonghikai ba shipor (officiating) da kiwei.
Bun ruh ki skul kim don pisa satia ban siew tulop ïa kum kine ki nonghikai da ki bun bun bnai namar lada kim ïoh ïa ka dulir thungkam (Official Appointment) na ka Sorkar kim ïoh satia da ka tulop Sorkar.
Kumno ki skul kin lah ban pynïaid (manage) haba ki nonghikai kiba hikai ha ki sobjek bapher bapher kim pat don.
Nalorkata, ki nonghikai ïa ka sobjek Khasi/English/Social Sciences kim lah satia ban hikai ïa ka Science ne ka Jingkheiñ (Mathematics).
Kumjuh ruh ki nonghikai Mathematics/Science ruh kin shem shitom ban phah hikai ïa ki Art Subjects.
Ka eksamin shiteng snem (Half Yearly Examination) ruh kam slem shuh.
Ka result SSLC ruh kam jngai shuh.
Nalor ba ki khynnah ki la duh ïa ki jinghikai ha ka jingwan lynshop jong ka khlam jingpang COVID-19 la ar snem mynta, mynta ka mih sa ka apot ba duna nonghikai pat.
Kane ka la pyndkoh ïa ka jingïaid beit ïaid ryntih jong ki skul.
Namarba ki skul Deficit ki long kiba kham laitluid bad kham kyrpang (Autonomous Institutions) ba la pynïaid da ki kynhun Niam bapher bapher, ne da ki bor shnong ne kino kino ki kynhun, ka Sorkar ka ladei ban pan jingbit na ka Ingbishar Meghalaya High Court ba kan pyllait (exemption) ïa ki na katei ka Roster system.
Ha kane ka jingai rai bakhatduh, ka Ingbishar Meghalaya High Court ka la pynjynsur ïa ka Sorkar ba kan ïaid noh shakhmat lada ka la pynbiang ïa kata ka Roster system.
Kumta, ka Sorkar ka ladei ban ban pyrkhat kyrpang(special consideration) ïa ki skul ban pyllait noh wut wut ïa ki Managing Committee jong ki skul ba kin thung noh ïa ki kam hikai bathylli (vacant posts) khnang ba ki skul kin ïaid beit noh shaid shaid nangne shakhmat, lym kumta ka jingkordit, ka jingktah bad ka jingpynthut kan don beit bad ka jingïaid beit ïaid ryntih ha kaba ai jinghikai bad jingnang jingstad ïa ki khynnah skul kan dang dkoh bad dang kynrum kynram hi ha ki katto katne ki skul kiba la ngat ha kane ka apot.
Shillong, Jymmang 31 : Haba ïohi ha kine ki sngi lyngba ki lad pathai khubor khamtam ha ki social media ba la sdang mih ki jingïakynnoh bad kynthoh mar kylliang hapdeng ki kynhun ne party kiba ïa synrop lang ha ka sorkar Meghalaya Democratic Alliance (MDA) u MLA ka Mawlai Constituency u bah P.T Sawkmie da ka mynsiem kaba sngewkhia u kyntu ïa ki nongïalam kiba la ih bha ha ka saiñ pyrthei ban ïa burom mar kylliang bad tyngkan bha ka ktien ka thylliej namar u la ong mano ban tip mynta ïalam ka NPP ïa ka sorkar MDA hynrei ïoh ha u 2023 ïalam sa ka UDP bad hap ban ïatrei lang hi bad ka NPP haba kumta ym ïalehrain ban ïatyngkhuh markhmat.
Haba ïakren bad u Mawphor u la ong “ Kum ki nongïalam kiba la ih bha ha ka saiñ pyrthei ngi dei ban don ka jingkitkhlieh bad ban ïa burom mar kylliang khamtam ha ka ktien ka thylliej namar kam long kaba itynnad satia ban ïohi ba lynter kine ki san snem la ïatrei lang hynrei mynta tang namar ba la jan ka election la sdang ban ïathad madan iwei ia iwei.
Nga tharai baroh ki party kiba ïa synrop lang ha kane ka sorkar MDA ki don kajuh ka jingkit khlieh namar khlem pep haba shim ïakano kano ka rai kan don shwa ka jingïamir jingmut hapoh ka MDA bad hadien ba la ïa mynjur sa ïa shim rai lang".
Kumta u la ong “ Lada kynthoh ïa ka NPP ne ïa ka UDP ne ïano ïano ruh kiba ïadon lang ha ka sorkar ka mut ki kynthoh da lade ïa lade namar ki ïadon bynta lang hi haba shim ïa kano kano ka rai ruh".
Nalor kata u bah Sawkmie u la ong “ Ha ka saiñ pyrthei jongka riti synshar paidbah kam i tynnad ban ïathad ne ïa kynnoh, kynthoh ïano ïano ruh da ki kyntien ba khlem akor, kum kata ka jaidbyriew kaba la tip ba ka ri ïa ka akor bad ka burom kumta kan jin da la bha ba ngin ïa tyngkan ïa ka ktien ka thylliej ban ym ïa kren katba lap ba shem da ki ktien kiba ym sngew tynnad wat ha ka imlang ka sahlang namar na ka jingkren jong ki riew rangbah ka lah ban ïalam bakla bad hikai sniew wat ïa ki khyllung khynnah ruh.
Namar ha kane ka juk ba mynta wat ki khyllung khynnah ruh ki la tip lut ban mushlia ha ki mobile phone bad kumta kan bha hi ban ïa sumar bha ïa ka ktien ka thylliej bad kiar na kaba pynmong ïa kiwei da ki ktien khlem akor" pynkut u bah Sawkmie.
Shillong, Jymmang, 31: Ka long ka jingjia kaba la pynsuhjer bad kaba la pynpar ñiangkhriat ïa ka shnong ka thaw bad ïa kawei pa kawei ka longïing ha kaba uwei u kpa runar uba la ïap noh ka mynsiem jingïatiplem la suba ba u la dkhat jubor ïa ka jingim jong ki arngut ki khun trai lajong.
Kane ka la jia ha ka Dong Wahktieh, Nongrah Nonglum, ka shnong kaba don ha khapsor jong ka Sor Shillong.
Ïa ka met jong kine ki arngut ki shipara, iwei i kynthei ba dang ar snem ka rta bad u hynmen jong i, u shynrang uba dang saw snem ka rta, la lap na kawei ka jaka khlaw kaba la tip kyrteng kum ka Lawkynti kaba don ha kane hi ka shnong ha kaba la suba ba ïa kane ka kam la leh hi da u kpa jong ki uba la tip kyrteng kum u Jefferson Jana, 29 snem.
Katkum ka jingïathuh jong u Rangbah Shnong, ka shnong Nongrah u Bah B.Pynrope, u la ong ba ka Dorbar Shnong ka la ïoh jingtip halor kane ka jingjia ha ka sngi Baar ha ka por kumba 7:30 baje mynstep.
Shuh shuh u Rangbah Shnong u la ïathuh ruh ba ka Kmie jong kine ki arngut ki khun ka la pyntip ba une u kpa u ju ïalam kai ïa kine ki arngut ki khun manla ka por bad hynin ka Lah Sngi u Blei u la ïalam kai ïa ki kumba ju long ha ka por janmiet.
Namarba ki khun kim shym la wan phai shuh sha la ing haduh ka por mynmiet ki bahaing hasem ki la leit ujor da ka ejahar sha ki Pulit ka Rynjah Police Station ha ka por 11:30 baje mynmiet hadien ba ki la pyrshang ban telephone ïa u Kpa kim shym la ïoh satia namarba u la pynlip noh ïa ka mobile phone, la ïathuh u Bah Pyngrope.
“Hynrei tang ha ka por 8:30 baje eiei, ngi la ïoh ka khubor basngewsih," u la ong.
“Kum ka shnong ngi sngewsih jur bha halor kane ka jingjia nalor ba ki dei ki khunlung.
Ka la ktah bha ïa ngi kum ka shnong.
Ngi pynrem jur ïa kane ka jingjia bad ïa u nongleh.
Kane ka jingjia kam don shuh ka jingsngewshngaiñ," la ong u Bah Pyngope.
“Ngin ïatreilang bad ki bor Pulit khnang ban ïohkem ïa une u runar," u la ong.
Haba kylli, u la ong, “ngi la suba ïoh ba u (Kpa) leh ïa kane ka kam sniew lehse un leh sniew eiei ruh ïalade, hynrei ngi la pyrshang ban wad kylleng ka khlaw hynrei ngim lap dien satia.
"U la pynpaw ruh ka jinglyngngoh ba une u briew u dei u bym pat ju don satia dak sniew hapoh shnong hapoh thaw bad hynnin baroh shi sngi ruh u dang leit bylla.
“Tang shu ïoh jingtip nga la wan mareh mar mar sha kane ka jaka bad kane kan dei ka jingjia kaba nyngkong eh naduh ba nga la bat ïa ka kam kum u Rangbah Dong," u Bah Shanbor War.
Ha kaba ïadei bad kane ka jingjia, ki Pulit ka nongbah Shillong hapoh ka jingïalam jong u Superintendent of Police (City) u Bah Vivek Syiem kiba la ïoh jingtip na ki bor synshar shnong ki la leit marmar ban pynlong ïa ka jingtohkit kaba bniah bad ban shimti noh ïa ka met jong kine ki arngut shipara ban rah ha NEIGRIHMS Hospital ban pyndep ïa ki jingdonkam katkum ki kyndon jong ka aiñ hashwa ban aiti biang sha ki bahaing hasem na ka bynta ban pyndep ïa ka jinglehniam kaba khatduh.
Ki Pulit kiba la pynlong ïa ka jingtohkit kaba bniah, ki la pynlong ka jingthwet kaba jur ban ïohkem ïa u Kpa.
Tang hapoh khyndiat kynta hadien kane ka jingjia, mynta ka janmiet sngi Baar ki Pulit jong ka nongbah Shillong ki la ïohkem ïa u Kpa na ka shnong Nongrah hadien ka jingthwet kaba jur.
U Superintendent of Police (City) u Bah Vivek Syiem ha ka jingïakren bad u Mawphor lyngba ka telephone u la pynthikna ba ki Pulit ki la ïohkem ïa une u Kpa bad mynta la rah ïa u sha Shillong Civil Hospital na ka bynta ban leh ïa ka Medical Checkup.
U la ïathuh ba ki Pulit kin sa tian bishar ha Kashari ïa u ha ka sngi Balang khnang ban pan jingbit na ka bynta ban ïoh pynlong ïa ka jingtohkit kaba bniah pyrshah ïa u.
Nongpoh, Jymmang 31: Ka HYC, Raid Nongtung Circle mynta ka sngi ka la pynpaw ka jingsngewkhia kaba jur halor ki kam leh donbor ka Assam bad kum ka seng ka la kynnoh ba kumno ki kam pynroi ba wan rah na ka sorkar Meghalaya la hap ban pynsangeh bad katba ki kam pynroi ba wan rah na ka Assam pat ha ki shnong khappud ba dang ïa kajia pud ki ïaid shaid khlem da don kano kano ka jingpynthud.
Ka HYC Raid Nongtung Circel ka la pynpaw ïa kane ka jingsngewkhia ka dei hadien ba ka la lap hi da la ki jong mi khmat ba ka sorkar Assam kam ju sngap ïa ka sorkar Meghalaya bad kino kino ki kam pynroi ba ka thmu ban leh ha ki shnong khappud ka ïaid beit shakhmat khlem da burom ïa ka sorkar Meghalaya.
Ka seng ka la pynpaw ruh bad ka la sakhi ruh ba ka jingkhlaiñ ka sorkar Assam ka pyni shai kdar ba kino kino ki skhim pynroi ba wan lyngba ka sorkar Assam kim shem la shah pynthut ne pynsangeh ha ka sorkar Meghalaya, hynrei ka Assam ka trei ha duh ban da dep khlem jingthud bad kaba ithamula ka long baroh ngi sakhi ba ka jingtlot ka sorkar jylla ka jong ngi ka pynsah teng lut ha man ki project ne ki kam pynroi ba ka Meghalaya ka pyntrei ha poh thaiñ khappud.
Ka seng ka la kynthoh jur ruh halor ki kam pynroi ka sorkar Meghalaya, dang ha ka 9 tarik Jymmang 2017 ka sorkar Assam lyngba ki pulit na poh Sabuda ki la pynsangeh bad khang pyrshah ïaka jingwan pynhap post elektrik ka sorkar Meghalaya ,bad ïakatei ka skhim sam bording ha Sabuda lah ioh na ka sorkar kmie lyngba ka sorkar Meghalaya bad kaba sngewkhia ka long ba ïakatei ka skhim sam bording khlem iohi shuh haduh mynta ba kin bteng ïaka kam bad ka la shukut khlem da ioh jingmyntoi ki paidbah.
Ha kawei ka bynta, ka seng ka buh jingkylli ïaki bor District jong ka Ri Bhoi bad ïa ka sorkar Meghalaya ba kumno ka Assam ka ïaid pyntrei pat mynta shaid shaid ïa ka jingsam bording ha ka shnong Madan Umwang, kaba dang dei ka shnong ba dang kajia pud bad katba ki kam pynroi kiba wan na Meghalaya kumba la jia ha ka shnong Sabuda ka jingthmu ban sam bording sha ki paidbah da ka sorkar Meghalaya ka la pulom kaba dei hadien ka jingwan khang pyrshah da ki Puliit ka Assam.
Ka seng ka la kynthoh ruh jan baroh ki kam pynroi ba wan rah ka sorkar Meghalaya naduh ki skul, ki ing dorbar, ki lynti ki synkien bad ka bording ilektrik la shah pyndik bad shah khang beit ha ka Assam bad katba ki kam pynroi ba wan na Assam pat la ioh lad ban pyntrei suk khlem kano kano ka jingpyrshah da ka sorkar Meghalaya.
Shuh shuh, ka seng ka la buh jingkylli hato ki bor synshar District jong ka Ribhoi ki lah ioh jingtip ne em na ka Assam ha shwa ba kan pyntrei ïakatei ka skhim sam bording ha Madan Umwang bad kiwei kiwei kiwei ki kam pynroi bad lada kim ioh jingtip ladei ka por ba ki bor synshar district na Ribhoi ki hap ban leit kyndang lut ïakitei ki post Elektrik ba la tei da ka Assam namar kane ka ka paw shai bad ka pynti ba ka Assam kam burom satia mar kylliang kum ba la ïakut.
Ïa kane ka kyrwoh la pynlait da u President ka HYC Raid Nongtung Circle, u Samla Hercule Suting bad u General Secretary, u Samla Shemphang Masharing.
Shillong, Jymmang, 31: Da ki spah ngut ki nongshet ja sngi (Mid Day Meal) ha ki skul bapher bapher kiba don ha rilum Jaiñtia kiba don hapoh ka shatri jong ka All Jaiñtia Mid Day Meal Worker Union ki la pynlong da ka jingïakhih kaba shi sngi ha nongbah Shillong ban pynsngew sha ki tyndong skhor jong ka Sorkar ha kaba ïadei bad ka jingdawa ban pynkiew ïa ka jingsiew bainong.
Kane ka jingshah thngan kaba shi sngi ka long shi bynta na ka jingdawa jong ki ban pynkiew ïa ka bainong na ka T.1000 hajar sha ka T.5000 hajar bad kumjuh ruh ban kyntiew ïa ka bainong jong ki na ka 10 bnai sha ka 12 bnai.
Ki nong shetja sngi kiba dei na ka West bad East Jaiñtia Hills District ki la shim ïa kane ka rai ha ka jingïalang kaba la long dang shen ha Jowai ban ïakren halor ki jingeh ba ki ïakynduh na ka por sha ka por kum ki nongshet ja sngi ha ki skul ne kaba ki khot mynta ka ‘PM POSHAN’ skhim.
U President ka Seng u Bah Khroo.
L.Pariat ha ka jingïakren bad ki lad pathai khubor u la ong, “ngi la pynlong ïa kane ka jingïakhih hadien ba la kut ka jingai por ïa ka Sorkar ha ka 21 tarik mynta u bnai ban dawa pynlait noh ïa ka bainong kaba dang sahteng naduh u bnai Naiwieng, 2021 haduh u Ïaiong, 2022.
Hadien ka jingïakynduh jong ki hynnin ka sngi bad u Dr.B.D.R Tiwari, IAS, Commissioner Secretary ka tnad pule ka sorkar jylla bad u Ambrose Ch Marak, IAS, Secretary Education kiba la ong na ka liang ka sorkar kan sa pynlait shen ïa katei ka bai nong ba dang sah jong baroh ki Mid Day Meal hapoh ka Jylla.
Shuh shuh kila ai jingmut ba ïa ka pisa dei ban pynpoi beit ha ki bank Account jong ki nongshet ja hapoh ka Laskeiñ bad Thadlaskeiñ kumba leh ha baroh kawei ka jylla.
“Ngim banse ban pynlong ïa kane ka jingïakhih namarba ka Sorkar Jylla kam shym la siew tikna ïa ka bainong (honorarium), bad kaba ar ka long ban dawa pynkiew noh ïa ka bainong jong ki nongshet ja sngi ha ki skul," u la ong.
Haduh mynta ki nongshet ja sngi ha ki skul hapoh ka jylla ki dang pyndonkam da ki dieng ban shet ban tiew ha ka jaka ban shet da u tyndong lyer shet (LPG) namarba ïa kane ruh ki ladep ban ujor naduh u snem 2019 kum shibynta ban lait na ka jingpom pathar ïa ki dieng.
Ka seng ka la dawa ïa ka tnat Pule Puthi jong ka Sorkar Jylla ba kan leh eiei noh mardor halor kane ka jingdawa jong ki nongshet ja sngi.
Shillong, Jymmang 31: U Director ka Health Services (MI) Dr Aman War, u la dawa ba dei ban pynshitom ïa Indian Institute of Public Health (IIPH) namar ka jingrung jubor sha ka jaka jong ka DHS (MI) ha Pasteur Hills, Lawmali bad ïa u Principal Secretary ka Health , u Sampath Kumar namar ka jingpynkheiñ aiñ jong u.
ïa kane, u Dr.War, u la dawa haba jubab ïa ka show cause notice ba u la ai sha u Commisioner and Secretary ka tnad Health mynta ka sngi, ha kaba u la kyntu ruh ïa u(Commisioner and Secretary) ba un weng noh ïa ka show cause notice ne ka jingpan jingpynshai kaba u la ai ha ka 27 tarik mynta u bnai.
Nalor kane, u DHS(MI) ula pynpaw ïa ka jingbym sngewtynnad ba balei u Principal Secretary ula kheiñ kor bad pynksan ïa ka Director ka IIPH ban ïa u Ophisar bala rangbah jong ka Tnad treikam.
“Sa shisien, nga ban jur ba ka jingjia ba jia ha ka 27 tarik Jymmang ha campus barim ka NIFT ha kaba la kynnoh ba nga laleit bad katto katne ki shynrang bad kyndang ïa ki tiar ki tar bad ki miet ki shuki na ka kamra klas ka dei ka ba shu thaw hi, ba thok bad ba leh da ka jingthmu kaba shai kdar ban pynthohbria ïa nga" ula ong.
Lah ban kdew hangne ba ka Ophis u DHS(MI) kala kyndang ïa ka IIPH na campus barim ka NIFT namar ka jing pyndonkam be-aiñ ïa ki kamra ba ka Ophis kala ai sha ka Meghalaya AIDS Control Society khlem da ïoh jingbit.
Kane ka jia ruh hadien ba arngut ki Doktor Kynthei ka Meghalaya AIDS Control Society ba kynthup ïa i Project Director bad Deputy Director kila shah kren tohmet bad shah kren khor ha u Registrar ka IIPH.Ka jaka jong kane ka campus barim ka NIFT ka dei ka nongkynti jong ka Directorate of Health Service (MI) kaba dei khmih ïa baroh ki Medical Institution ha ka Jylla.
“Ym shym la ai mynno mynno ruh sha ka IIPH", la ong u Dr.War.
Shuh shuh, ula ong ruh, ba u Principal Secretary jong ka sorkar Meghalaya, Health and Family Welfare Department, u la shu shim rai khlem da sngap ne ailad pat ïa u ba shah kynnoh (DHS-MI) ban pynpaw ne ban pynshai na ka liang jong u.
Nalorkata ki la leit sha ki lad pathai khubor khlem da wad ne pynshisha ïa kaei kaba jia tang ban ïoh pynthobria ïa u.
Shillong, Jymmang 31 : U President ka NPP, Meghalaya, Dr.WR Kharlukhi u la ong ba ki sniewbok haduh katta katta ba ki kynhun Balang ki khlem khot lang ïa ki na ka National People’s Party sha ka jingïalang ban ïakren halor ka bamsap.
Haba kren bad ki lad pathai khubor, u Dr.Kharlukhi uba dei ruh u MP jong ka Rajya Sabha u la ong ba ka long kaba itynnad ban ïohi ba don ki nongïalam ha katei ka jingïalang kiba kdew kti ïa ka sorkar.
“Lada don manga, ngam ong ïa kiwei, ai kein ban shah mon sngewbha ban tohkit da ka CBI namar ngi don ha ka politik ka don hok ïa ki paidbah ban tip haba ïa kren ïa ka bamsap," u la ong.
Nalorkata, u Dr.Kharlukhi u la ong ruh ba kum uwei na ki ba la don slem bha ha ka saiñpyrthei ym duna shuh ïa ka 30, 33 snem u ïohi ba lada buddien bha ïa baroh kitei ki jingkynnoh ki nang mih shuh bun kiei kiei.
“Lada ïa buddien bha, yn ong kumno lada wad bha naduh dang ïa heh ïa san ngi ïa ïoh katno bad kumno ki ïing dulan ki mih kynsan.
Nga ruh la trei tulop bad ka tulop jongnga kum nonghikai ruh kam shym duna shuh, hynrei ban ïoh ïa ka ïing dulan te ngam ïoh phi," u la bynrap shuh shuh.
Haba pynshai pat halor ka jingkynthoh halor ka jingkhyllem dang shen jong u Dome jong ka Iing Dorbar ba dang shna thymmai, utei u President ka NPP u la ong, “Ka Assembly ym dei ba peit mangi ka sorkar hynrei dei ba peit ka Assembly hi hynrei la shu kynnoh beit ïa ka NPP."Na ka liang jong u, u la ong ruh ba kim sngew phylla shuh ban ïohi ïa ki jingkynthoh ba harukom kaba ju mih na ka Liang Pyrshah.
“Tangba nga ju ong haba phi kynnoh dei ban kynmaw pat namar haba phi kdew kti ïa kiwei lai tylli ki shympriah kti ki kdew pat shalade.
"Lah ban kdew hangne ba ha kane ka taiew baladep, ka Khasi Jaiñtia Church Leaders Forum (KJCLF) ka la lum ia ka jingïalang ki Nongsaiñpyrthei, ban ïasyllok halor ki ka kam bamsap.
Hynrei na ka liang ka NPP kam shym la poi bad ki nongïalam ka Seng ki la ong ba kim shym la shah khot ne ïoh jingtip.
Shillong, Jymmang 31: Ka jingong u Dr.Jemino Mawthoh, General Secretary ka UDP bad u Bah Bindo M Lanong, Senior Adviser ka Seng ba ka UDP kam kwah ban weng na ka sorkar MDA, ïoh ba ka wan ka President’s Rule, ka la pynlyngngoh ïa kiba bun.
Ka daw ka long ha ka UDP ka don tang 9 ngut ki MLA ha ka ïingdorbar kaba don 60 ngut ki MLA.Katto katne ngut ki nongïalam ka NPP, ki la ong ba ha ka sorkar MDA don haduh 48 ngut ki MLA, kynthup 23 ngut na ka NPP, 9 ngut na ka UDP, kynthup ia uwei u Associate Member, 4 ngut na ka PDF, 2 ngut na ka HSPDP, 2 ngut na ka BJP, 1 na ka NCP, nalor ki 5 ngut ki Congress bad uwei u Independent.
Ha ka Liang Pyrshah ki don tang 12 ngut ki MLA jong ka All India Trinamool Congress.
Ki nongïalam ka NPP ki ong ba lada ka UDP ka mih noh na ka MDA, kaba mut ka MDA ka dang sah hi sa 39 ngut ki MLA.Shuh shuh ki la ong ba lada ka HSPDP kaba don lang bad ka UDP ha ka Regional Democratic Alliance (RDA) ruh ki weng noh dang sah hi sa 37 ngut ki MLA ha ka MDA.Lada weng sa ka PDF kaba don saw ngut ruh dang dah sah sa 33 ngut.
Wat lada weng sa ka BJP kaba don 2 ngut ruh dang sah sa 31 ngut, kaba dei ka jingbun briew ne ka majority ban ïoh synshar ha ka jylla.
Ha ka jingïalang kaba la long ha Jowai ha ka sngi Saitjaiñ, u Dr.Jemino Mawthoh, General Secretary ka UDP, u la ong ba ka UDP kam kwah ban weng na ka sorkar MDA, ïoh ba ka sorkar ka khyllem bad kan wan ka jingsynshar President kaba long ka jingma kaba khraw ïa ka jylla.
Na ka liang u Bah Prestone Tynsong, National Vice President ka NPP, u la ong beiñ ïa ka UDP ba ka tieng ïa ka President’s Rule, kaba dei kaba la buh da ka riti synshar jong ka ri India.
“Balei ym tieng ïa ka President’s Rule haba phi lap ba ka jingsynshar ka MDA ba ïalam da ka NPP ka long kaba sniew", la ong u Myntri Rangbah Symbud jong ka jylla.
Kine ki nongïalam ka NPP, ki la ong ba kane ka jingkren ki katto katne ki nongïalam ka UDP kadei tang ka jingpynbieit paidbah namar ba la jan ka elekshon bad kim kwah ban ngat lang ha kino kino ki jingshah kynnoh lada jia ba ki paidbah ki kynnoh ïa ka sorkar MDA.“Saw snem phi la don lang bad ngi ha ka sorkar, wat mut phin lait lada ka sorkar ka shah kynnoh eiei", la ong kine ki nongïalam jong ka Seng ba ïalam ïa ka sorkar MDA.Kolkata, Jylliew 01: U Coach jong ka Football Team ka India, u Igor Stimac, u la ong ba u don jingkyrmen ba ka India kan lah ban ïalehkai bha ha ki lai tylli ki jingïalehkai Qualifier ne ka jingïakhun ban ïaknieh ban ïong rung sha ka Asian Cup Championship.
Ka India kan ïakhun ïa ka Cambodia ha ka 8 tarik, Afghanistan 11 tarik bad Hong Kong ha ka 14 tarik mynta u bnai ha nongbah Kolkata.
“Lai tylli ki jingïalehkai kam dei kaba suk ban ïalehkai, hynrei ngin hap ban ïakhun tyngeh", la ong une u Coach na Croatia.
Haba batai ïa ka rukom ïalehkai kine ki lai tylli ki ri ba ka India kan ïakhun, u Stimac, u la ong ba ka Cambodia kadei ka ri kaba ju ïalehkai ban pynkhlaiñ bha ka Defence, ha kaba bunsien ki nongïalehkai ki kham pyllut por shadien.
Namarkata ka daw ka India kan hap ban pyndonkam da ki short passing bad wat lada ka team ka don ïa ki nongïalehkai kiba lah ban ïaleh ïa kane ka rukom ïalehkai, kum u Ashique Kuruniyan bad u Udanta Singh, hynrei kin hap pyndonkam da kawei pat ka buit.
Ha ki artylli ki Coaching Camp, kata ka Bellary bad ha Kolkata ki la hikai ïa kane ka rukom.
Nangta ki lai ngut kiwei pat ki nongïalehkai, kum u Ditto Anirudh Thapa, u Mohammed Yasir bad u Brandon Fernandes, haba ki ïalehkai na ki Club ha ka ISL, ki ïalehkai na kiwei pat ki Position, katba ynda ïalehkai na ka India ki ïaleh na kawei pat ka jaka.
Kane ruh ka pynkulmar ïa ki, hynrei shuwa ban poi kitei ki sngi jong ka jingïakhun, hap ban pynbeit ïa kine ki jingkulmar.
U Stimac, u la batai ruh halor ka jingwan ka ISL bad ka jingdon ki nongïalehkai kiba la mih khmat na ka India ha ka Under 17 World Cup ha u snem 2017 ha India, ha kaba ki don na kine ki nongïalehkai mynta ki la rung sha ka Senior Team.
“Ka jingïoh jong ki ban ïalehkai ha kane ka Lympung kan long ka jingïarap kaba khraw ïa ka Team", u la ong.
Nangta u la kdew ruh ïa ka jingïashim bynta jong ki ha ka Qualifier jong ka Asian Under 23, ha kaba ka India kala wan ba ar hadien ka UAE, da kaba ka la jop ïa ka Oman 2-1, ïa ka Krygyz Republic 4-2 bad rem noh pat ha ka UAE da 0-1.
U Stimac u la ong ba um pat lah ban bishar bha ïa ka rukom ïalehkai lane ïa ka jinglah ka team ban ïalehkai, namar naduh u 2019 ba u la shimti kum u Coach, ka India ka la ïalehkai 8 tylli ki jingïalehkai bad baroh 8 tylli kidei kiba la ïakhun shabar ri beit, ym don tang kawei ruh ban ïakhun ha India.
Hynrei u la ong ba ha kine ki lai tylli ki jingïalehkai ba ka India kan ïakhun ha Kolkata kan sa paw sha ha kano ka bynta ka India ka don ha ka jingïalehkai Phutbol.
Ka India ka la ïoh jingkyrmen hadien ka jingwan phai biang u Paten jong ka team, u Sunil Chhetri, uba khlem ïalehkai na ka ri ha baroh ki jingïalehkai paralok ba ka India ka la ïakhun ha kine bnai baladep, namar ka jingmynsaw ka kjat.
Khliehriat rymphang 22: Ki nongïalam bad ki dkhot jong ka Hynñiewtrep Achik National Movement Jaiñtia Zone, hynin ka sngi ki la ioh bat ïa ki briew bad la suba jur ba ki dei ki dkhar na Bangladesh kiba la wan rung beaiñ sha East Jaiñtia Hills District, ka seng ka suba namar kitei ki briew kim tip wat tang ïa ka jaka shong jaka sah ruh, kim don ruh ki kot ki sla kiba biang ban pynshisha ba ki dei ki nong India.
Ki nongialam ka HANM Jaiñtia Zone kynthup u President, u bah Mihsalan Thoo, u General Secretary, u bah Wankishwa Mawlong, ki ong ba halor kane ka jingioh rung kine ki briew, ka seng ka pynrem jur ïa ka jingtlot treikam ki khyrdop talasi mynder, ki Infiltration Check Gate kiba na ri Bhoi District bad na Ratacherra East Jaiñtia Hills Ditrict bad kyntu jur ba ki dei ban shim khia ban peit bha ïa ka jingrung jingmih ki mynder ba kaba kum kane kam dei shuh ban dang jia nangne sha khmat.
Ha kajuh ka por, ka seng ka ong ba ha shwa ban aiti ïa kine ki briew sha thanat, ka seng ka kwah ban pynsngew ba ka seng ka pynrem jur ïa ka company Dalmia kaba don ha East Jaiñtia Hills District kaba wanrah ïa ki nongtrei ki bym biang ki kot ki sla kiba lehse ki lah ban dei ki nong Bangladesh “Kine kiba wan rung beaiñ ki wan knieh ïa ka hok, knieh ïa ki kam ki jam jong ki trai shnong" ong ki nongïalam ka HANM-JZ.Na ka liang ka seng ka kyntu jur ïa ka sorkar ba ka dei ban peit bha ïa baroh ki company kiba don hapoh ka district ba kiba wan trei na bar ki dei ban biang ki kot ki sla bad lada ka sorkar kam shim khia ka seng kan leh da kaba tyngeh bad leit ban khynra hi ïa ki kot ki sla jong baroh ki nongtrei bar jylla kiba trei ha company Dalmia ha Thangskai.
Nongpoh, Rymphang 22: Ki 3 seng ba kynthup ïaka KSU, RBYF bad FKJGP mynta ka sngi kila mih shakhmat ban pynrem jur ïaki riew thrang snam ba donkti pynïap ïa u heprit Kitborlang Marbaniang haka shnong Umtangar, ha kaba kila buh jingkylli ruh kaei ka pap ka sang ba u tei u heprit u la leh haduh ban shim ïaka jingim jong u na kane ka sla pyrthei.
Naka liang kitei ki 3 seng hapoh ka jinglam khmat u Center Doloi President ka FKJGP Western Border Area, Bah Receive Pator President ka KSU Western Border Area, Samla Rishan Nongtri President ka RBYF Patharkhmah Circle mynta ka sngi kila leit ruh ban ïakynduh bad u Officer In charge ka Patharkhmah Police Station ba kum ki bor pulit ki dei ban shimkhia ban thwet bad ban kem ïaki runar ba donkti ha katei ka kam ha kaba naka liang ki bor pulit haduh mynta kim pat shongthaid ban thwet ïaki runar bad sdang ruh ban ioh ksai ïaki runar ba donkti ha katei ka kam.
Naka liang kitei ki 3 seng kila leit ruh ban ïakynduh ïa u sordar bad ki kmie ki kpa jong utei u heprit ba shah pyniap haka shnong Umtangar bad ioh ruh ban leit sngewlem ryngkat ka jingïarap kaba rit khamtam ban tip ïaka jingjia kaba bñiah naki kmie ki kpa ha kaba kum ki 3 seng kin nym shongthaid katba ka aiñ kam pat lah ban ai ka jingbishar kaba hok naka bynta u heprit Kitborlang.
Naka liang ki nongïalam kitei ki 3 seng kila pynrem jur ïa katei ka jingjia ba ki riew thrang snam kin shim syndon ïa ka jingim jong u heprit ba dang 10 snem ka rta u ba dang shong ruh tang haka klas II, ba kum ki bor pulit ki dei ban shimkhia ïa katei ka kam ban thwet bad ban kem ïaki riew thrang snam, kiba ym don shuh ka mynsiem briew haduh ban da shim ïaka jingim jong u heprit bad ban pynioh ka jingbishar ba hok ïaka iing ka sem jong utei u heprit khnang ba kum kitei ki jingjia kim dei ban nang jia nangne shakhmat.
Jowai, Rymphang 22: U Deputy Commissioner & Chairman District Disaster Management Authority West Jaiñtia Hills District, Jowai ula pynbna ïa baroh ki nongshong shnong ba kidei ban long kiba phikir bha haka por bajur lyer ban lait na kano kano ka jingmynsaw khamtam ha ba ïadei bad ka jingpluh ding bad ruh ban peit bha ïa ki wire tan ding elektrik ha ïing.
La kyntu jur ban khmih bad pynskhem bha ïa ki tiar ki tar kiba lah ban shah rong ha ka lyer kum ki thup dieng, ki tin sop lane mawit ba shong synjor, ki tin/ sop theh ñuit, ki sign board bad kiwei kiwei ki mar kiba lah ban shah rong ha ka por bajur lyer.
Lada ka jingba leilieh ka long kaba jur bad neh slem kan bha shibun ban nym pyndonkam ne ban pynmeh ïa ki tiar elektrik kum ki mobile, isteri, radio, telebision bad kiwei kiwei ki tiar kiba pyndonkam da ka bor elektrik.
Khliehriat, Rymphang 22 : Na ka daw ka jinghap, ka la don ka jingtwa khyndew ha surok bah national highway ha Sonapyrdi East Jaintia Hills District , myta ka sngi ha ka por kumba 11 baje mynstep, kumta ka la don ka jingsahkut ki kali ha ka jingdheng kali bad hadien katto katne kynta ynda la pynkhuid ïa ka khyndew ki kali ki la sdang ban lait suki suki.
Kumjuh ruh na ka daw ka jingdap um ka surok ha kiba bun ki bynta ha katei ka surok national highway bad ka jingsniew palat ka surok ha ka thaiñ Narpuh, ka la wanrah ïa ka jingdheng kali kaba jur bha ha shi lynter ka surok, kiba bun ki kali kynthup ki kali rit bad ki kali heh ki la sahkut ha ka jingdheng kali ha ka thaiñ kaba ju jia khah khah, kane ka la buh jingeh haduh katta katta ïa ki nongleit nongwan kiba iaid lyngba na katei ka surok, namar ka jingdap um ha ki thliew ki syar kiba don ha surok ka buh jingma ruh ia ka jingim briew namar ym lah ban tip ki kali ki lah ban kylla ha surok ha kano kano ka por khamtam ki kali heh kiba kit jingkit.
Ki briew jong ka thaiñ Narpuh, naduh Lumshnong ter ter shaduh Malidor, ki dap da ka jingsngew bynñiaw bad sah ha ka umdum namar ka jingbym shim khia ka sorkar bad ka NHAI ban maramot ïa katei ka surok kaba la jot rathai kaba la i kum ka surok khlaw, ym lah ban len ba kaba kum kane ka jinglong jingman ka surok shisha ka buh jingeh bad buh jingma ïa ki nongleit nongwan khatam haba lap ka pang ka shitom haba ki donkam ban leit phah surmar ne leit shim dawai sha ki jaka ai jingsumar sha Khliehriat, Jowai bad Shillong, ki paidbah ki mad tang ka khyndew pum pum ha ka por ba rang ba rkhiang bad ha ka por ba hap slap ki mad tang ka ktieh ba jyrsieh, la sngewthuh ba lada ka sorkar hi kam phah shna bha bad maramot bha ïa katei ka surok, kan buh jingeh shuh shuh ïa ki paidbah nongleit nongwan ynda la poi ka aiom lyiur ba jur bha u slap.
Nongstoiñ, Rymphang 21: Namar ka jingjur palat kiba thang ïa ki lum ha kine ki sngi, ka seng ki Nongrep ka Hills Farmer Union West Khasi Hills District hapoh ka jingïalam u Bah Lumlang Kharsyiemlieh General Secretary West Khasi Hills District, ha ka jingsynran ki para nongrep bad u General Secretary ka HFU Sengkmie Bah Alfonbirth Kharsyntiew, ha ka sngi balang ka la leit ïakynduh ïa u Deputy Commissioner ka West Khasi Hill District Sahep Garod LSN Dykes.
Ki nongrep lyngba ka Hills Farmers Union West Khasi Hills District, ka kyntu na u khlieh ka District ban ïarap lem, lada ka don ka jingpyrkhing katkum ka aiñ, namar kane ka jingjur kiba thang lum ka la ktah eh ïa ki nongrep kiba thung dieng bad ruh na ka bynta ka lawei ki khun ki kti.
Kum ban shu kdew, na ka liang ki nongrep na thaiñ Mawlangkhar, Mawpun, Area Nongkhnum bad kiwei ki jaka, ki la sdang thung dieng khamtam kito kiba don jaka ban thung dieng ne lum syllen.
Hynrei sngewsih pat ki riew pynjot mariang ki bym don ka jingtip lem ïa ki para briew, ki la thang kat ban pynjot ïa ka jingtrei shitom ki nongrep kaba la long ka jingduhnong ïa ki nongrep bad jingtrei shitom ka la duhei.
Na ka liang ka u DC u lah kular ban ban shimkhia bad u la ong ban pynjari 144 CRPC ban khanglad bad ban bthah ïa ki shnong lyngba ki BDO ba dei ban peit bha.
Lada don dei ban aiti ha ka kti ki pulit ban leh kaba donkam.
Lada lap ïa ki ba thang lada ïoh kem kan sa pynduh jait ïa kitei ki jait briew.
“Na ka liang ngi ka seng nongrep ngi ai khublei shibun ïa u DC ba u la shimkhia.
Ngi ngeit nangne shakhmat kan ai mynsiem ïa ki nongrep ban thung dieng, lada ngi ïoh ki Officer kiba ïarap ban don ryngkat bad ki paitbah nongrep.
Kane ka kam thang lum ka long kham palat ban ïa kaba shah tuh ïa ki nongrep", ong u Bah Lumlang Kharsyiemlieh General Secretary HFU West Khasi Hills District.
Nongpoh Rymphang 22: Ka ophis u District Planning Officer ka Ri Bhoi ryngkat ka jingïatrei lang bad ka State Council for Science Technology & Environment, Meghalaya Shillong ki la rai ban pynlong ïa kawei na ka jingïamareh thong ba la tip kkum ka ‘Run For Science’ ba la ai ailad na ka bynta ki samla kynthei bad shynrang kiba la kynjoh sha ka 14 snem shaneng.
Kane ka Run For Science kan long ha ka 26 tarik u Rymphang 2024 ka ban sdang na Dulongnar sha NSCA Indoor Stadium naduh ka por 6 baje mynstep.
Na ka liang katei ka ophis kum ka jingpynshlur ïa ki samla ba wan ban shim bynta ki la pynkhreh ruh ïa ki khusnam ha kaba kiba wan nyngkong kin ioh rah ïa ka song pisa kaba T.7000, kiba wan ba ar kin ioh khur ïa ka song pisa kaba T.5000 bad kiba wan ba lai kin ioh khur ïa ka song pisa kaba T.3000.
Na ka liang katei ka ophis trei kum shi bynta ban pynlong ïa kane ka Run for Science ka la khot la wer ïa baroh ki samla kynthei bad shynrang kiba kwah ban shim bynta ki dei ban poi ha katei ka sngi bad ka jingwan shim bynta shitrhem ki samla kan pynlong ruh ïa kane ka sngi kaba jop halor ka jingpynlong ïa ka ne ka Run For Science.
Jowai, Rymphang 22: Ki dkhot ka Scouts-Guides Movement kiba don ha kylleng ka Ri jong ka pyrthei ha kane ka 22 tarik u Rymphang kila kynmaw burom ïa ka ‘World Thinking Day / Founder’s Day’, na ka liang ki bor pynïaid jong ka Bharat Scouts and Guides, West Jaiñtia Hills mynta ka sngi kila pynlong ïa ka prokram ïakynduh lang ha ophis treikam ka District Association kaba don ha Jowai.
Ha ka jingïalang leh burom la pynïaid da ka C.D.Laloo, District Commissioner Guides, MBSG-WJHD, ha kaba ka Dolly Lamare, District Organiser Guides WJHD kala ai ki kyntien lamphrang halor ka thong jong kane ka prokram kaba dei ka sngi kha u Lord Baden Powell bad ka Agnes Baden Powell kiba long ruh ki nongseng jong ka Scouting ha u snem 1907 bad ka Guiding ha u snem 1910.
U DE Pariat, Commis sioner MBSG, kam u symbud kongsan jong kane ka prokram ula ai ki kyntien shaphang kane ka sngi da kaba ai mynsiem ïa ki dkhot ka Movement ba kin trei ïa ka kam na ka bynta ka jingbha jingmiat haka imlang ka sahlang katkum ka thong bad ka nongrim jong ka Scouts – Guides Movement.
Shuh shuh la ai ka jingkren naka S.Tariang, Vice-President MBSG-West Jaiñtia Hills, kaba la pynsngew ba kane ka jingïakynduh lang mynta ka sngi kan wanrah ïa ka jingïalong kawei, ka jingïatylli bad ka jingïaburom mar kylliang, khnang ba yn lah ban pynïaid shakhmat ïa ki kam khlem kano kano ka jingïapher jingmut.
Halor kane ka phang kaba ong “Our World, Our Thriving Future: The environment and Global poverty", na ka liang ka S.Tariang kala buh ka jingkyntu ïa ki dkhot ba kin wad ki lad ki lynti ban rat diengkhong ïa ka jingduk, kala kyntu ban kyntiew ïa ka pule ka puthi bad ban pynneh pynsah ïa ka jonglong kyrpang jong ki sawsong sawkun jong ka mei mariang.
Ha kane ka sngi la pynlong ruh ka jingsam ïa ki Syrnot sha ki ar ngut ki Scouts Master kiba la pyndep ïa ka HWB Course na Assam kiba kynthup ïa u Adiam u Bthuh, District Secretary MBSG-WJHD bad u Pet Dhar, District Commissioner Scouts, WJHD.Katba ïa ki kyntien ai khublei la ïoh na u C.Gassah, District Organizer Scouts, WJHD.Mawkyrwat, Rymphang 22: Ka long kaei kaei kaba pynkmen shibun ïa ki nongpynïaid skul bad kumjuh ruh ïa ki nonghikai ba ki khynnah ki don mynta ban ïa beh sha ka thong jong ka jingnang jingstad ha kiba kum kine ki sngi jong ka jingïakop ha kiba bun ki liang, ha kaba la sakhi mynta ha kawei ka skul kaba don ha kawei ka shnong ba kham kyndong kaba jngai kumba 16 km ei ei na Mawkyrwat.
Haba phai pat sha ka ‘Pyndenlyngdoh Pres.
Lower Primary School’ kaba dei kawei na ki skul ba don ha shnong Pyndenlyngdoh, South West Khasi Hills District kaba la seng naduh u snem 1960 bad kaba la ïaid mynta la kumba 64 snem ei ei bad mynta u snem ka la shem jingeh shibun ban pdiang ïa ki khynnah nongwan rung skul namar ka jingbym biang shuh ki kamra klas.
Namarkata, ha kaba ïa dei bad kane, u nongthoh khubor haba ïoh ban ïa kren bad ki nonghikai kumjuh ruh bad ki kmie ki kpa ki la pynpaw ka jingsngewsih namar ka jingbym biang bad jingkhapngiah ki kamra klas ka la pynlong ïa ka Managing Committee ban kan shim kyrkih ban pynkha kamra klas tang ban ym pynduh shong skul ïa ki khynnah rit.
“Ha kane ka ‘Pyndenlyngdoh Pres.
Lower Primary School’ ka don tang 3 tylli ki kamra klass bad kawei ka ïing trep ba shu shna kyrkieh da ka Managing Committee bad 7 ki klas, na ka bynta 2 ngut ki nonghikai", la ïathuh u nonghikai.
Shuh shuh ki nonghikai ki la pynpaw ruh ba ha une u snem 2024 haba ïa nujor bad snem 2023 ka jingdon ki khynnah skul ruh ka la kiew sha ka 80 ngut kata 130 ngut ha u snem 2023 bad mynta pat ki la don haduh 210 ngut ki khynnah kiba wan pule.
Kumta ki la pynpaw ba lada ym pdiang shuh shuh ruh kat kum ka hok ban ïoh ka jingnang jingstad ne ka Right to Free Education kam shah ban kyntait namarkata, ym banse ban pdiang bad lada pdiang ruh kumno yn leh namar la khap-ngiah.
Haba phai ha ki jingïarap ha kane ka skul kaba la palat 60 snem naduh ba la sdang ïa ka, kam pat ju ïoh ei ei la ka long ha ka liang ki infrastructure na ka tnad pule puthi jong ka sorkar Meghalaya, hynrei kiei kiei baroh la hap ban kit-khlieh hi da ka Managing Committee bad na ki nonghikai.
Namarkata, ki nonghikai bad ki kmie ki kpa ki la buh ka jingkyrpad ïa ka sorkar lyngba ka tnad pule puthi ba kam dei ban shu sngap halor kane bad kumjuh ruh ïa ki MLA ne ki MP ba ki kular jingïarap tang shwa ka elekshon hynrei kin sngewbha ban phai khmat noh mynta mynta sha kane ka skul namar ka la donkam kyrkih eh khnang ba kan ym long ka jingduh nong ïa ki khynnah rit kiba don ka jingthrang ban wad ïa ka jingnang jingstad naduh ba ki dang rit karta.
Nongstoiñ, Rymphang, 22: Ka tnad shipai jong ka ri India ka pynbna sha baroh ki samla shynrang bad kynthei jong ka West Khasi Hills District, kiba la kynjoh khathynñiew shiteng haduh arphew wei snem ba kin rung sha ka kam shipai.
Ka jingpynrung kam kan long katkum ki kyrdan kata naduh kiba la pyndep ïa ka klass kaba phra (VIII) X bad XII.Ki kam kiba lait ki long na ka bynta kiba la pass 10+2, ki dei ki kam Agniveer Technical (All Arms) Agniveer Adm Asst (Clerk) Store keeper Technical (All Arms).
Ki kam na ka bynta kiba la pyndep ïa ka klass X ki long shipai Agniveer General duty (All Arms).
Na ka bynta ki kynthei pat Agniveer General duty (Women Military Police) Agniveer Trades man (All Arms) kiba la pyndep ïa ka klass VIII pat na ka bynta ki shipai Agniveer Tradesman (All Arms).
Ki samla kiba kwah ban aplai ki lah ban shu applai online lyngba kane ka website www.
joinindianarmy.
nic.
in bad lah ban peit nuksa kumno ban pyndap ïa ki jingdonkam.
Ka jingpdiang ïa ki online registration la dep pdiang lypa naduh ka taïew ba ar jong une u bnai Rymphang.
Ïa ki jingtip ba bniah lah ban wad ruh lyngba ka Recruiting Office Headquarter kaba don ha Shillong da kaba phone ha une u number 03642504177 lane lyngba kane ka email rohgshillong@ gmail.
com lane na ka ophis jong ki Deputy Commissioner jong baroh ki District.
Shillong, Rymphang, 22: Ka Garo Hills Autonomous District Council (GHADC) bad ka Jaiñtia Hills Autonomous District Council (JHADC) ki la shah ktah bha haduh katta katta na ka daw ka jingkhang ban tih dewiong thliewkhnai ha Meghalaya, la ong u Myntri Rangbah ha ka sngi Palei.
“Namar ka jingkhang tih dewiong dang shen ka la ktah bha i aki bad mynta ngi dang ap ban pynsdang noh ïa ka jingtih dewiong katkum ki kor ki bor ka juk stad saïan, dei namarkata, ka jingmih ka duna bha.
Ka jingbym ïohlum khajna ka la hiar arsut namar ki daw bapher bapher kiba ngi mad na ki kyndon tih deiwong bad kiba shah ktah bha mynta ki dei ki Council, kane ka dei ka jingeh kaba ki mad bha mynta," ong u Sangma ha ka jingïakren bad ki lad pathai khubor.
Haba kylli hato ka Sorkar kan lah neem ban weng ïa ka jinghiran pisa jong kine ki ar tylli ki ADC, namarba kim pat lah ban siew ïa ka tulop da ki snem, u Sangma u la ong ba ka Sorkar ka don ban ïarap bad ban ai jingkyrshan ïa ki district councils hynrei kam lah ban shim lut ha lade ïa ka jingkitkhlieh ban siew ïa ka tulop.
“Ngi long kiba kloi ban ïarap bad ban ai jingkyrshan hynrei ngim lah ban shim lut ïa ka jingkitkhlieh ban ai sa ka tulop.
Ngi la pyrshang ban wad ïa ki lad ki lynti ban ai jingkyrshan ïa ki, ïa kane ka kam ngi dang bishar bniah.
Ngin sa peit kaei kaba ngi lah ban leh," la ong u Sangma.
“Hynrei ka jingkitkhlieh ka dei beit jong ki Autonomous District Council ban pynïaid ïa ka pisa pilaiñ," u la bynrap.
U la ong ruh ba ka GHADC bad ka JHADC mynta ki mad ïa ka jinghiran pisa ban ïa ka KHADC bad mynta ki la hap kiar na kaba thung nongtrei thymmai.
Ka GHADC ka la pyrshang ban pynduna ïa ki nongtrei na ka 2100 ne 2300 sha ka 1500 ngut.
Ka Non Gazetted Employees’ Association (NGEA) jong ka Garo Hills Autonomous District Council ka la aipor khatduh 7 sngi ban pyllait ïa ka tulop kaba dang sahteng haduh 32 bnai jong ki nongtrei.
Shillong, Rymphang 22 :U MLA ka Congress na Umsning, Dr.Celestine Lyngdoh ha ka sngi Palei u la kyntu ïa ka sorkar jylla ba kan kyrpad ïa ka Regional Institute of Medical Sciences, Imphal ba kan mang katto katne ki tnad kum ka Radiology na bynta ki jingpule pyntbit ïa ki doktor na Meghalaya.
Kane ka jingkyntu jong u, kadei hadien ba ka Myntri ka tnad ka Koit ka Khiah ka jylla, Dr.Ampareen Lyngdoh ka la pyntip ba ka Bhaitbari CHC kam pat biang satia ki tiar treikam na ka daw ba ym don ki doktor kiba la pyntbit ban pyndonkam bad peit ïa ki tiar sumar.
Halor kane, u Dr.Celestine u la ong ruh ba bun tylli ki jylla ha ka thaiñ shatei lam-mihngi jong ka Ri ki pyndonkam ïa ka RIMS, Imphal na ka bynta ki jingpule pyntbit.
Hynrei u ong pat ba bunsien katei ka jaka pule doktor ka ju mang ïa ki tnad kiba ki doktor ka Meghalaya kim donkam.
“Kumta, ka tnad ka Koit ka Khiah ka lah ban kyrpad ïa u Director ka RIMS, Imphal ban mang katto katne ki tnad ha kaba ngi donkam ïa ki specialist kham kyrkieh kum ha ka Radiology khnang ba ngin lah ban phah ïa ki doktor kiba don ha ka kam ban pyntbit ïalade," u la ong.
Na ka liang ka Myntri haba jubab halor kane, ka la kular ba kan bishar bniah ïa ka jingai jingmut jong utei u nongmihkhmat.
Ha kajuh ka por ka Myntri ka la ong ruh ba ka sorkar ka buh thong ban don ïa ki X-ray bad USG na bynta ka Bhaitbari CHC ha shwa ban kut jong u snem 2024.
Ka pyntp ruh ba ki doktor mynta ki dang shah pyntbit da ka jingïarap jong ka sorkar Tamil Nadu ban leh ïa ka ultrasound sonography.
Shillong, Rymphang 22: U MLA ka Congress na Umsning, u Dr.C.Lyngdoh ha ka sngi Palei, u la dawa ban thung da ka jingtohkit ha kaba ïadei bad ka jingpyntreikam ïa ka skhim Jal Jeevan Mission(JJM) ne ka skhim ai um sha ki ïing briew ha nongkyndong.
Haba wanrah ïa ka Resolution hapoh ïingdorbar, u Dr Lyngdoh, u la ong ba ka jingmut jong kane ka skhim ba la bei pisa da ka sorkar pdeng ka long ban pynïoh um sha ki ïing briew, hynrei ha kiba bun tylli ki shnong ba la lap ba wat lada ki kor um ki la poi ha ïing ruh, pynban ka um ka ju poi ne mih satia na kine ki kor um.
Nangta u la ong ruh ba ki don bun ki jaka kiba ka jingtreikam kam long satia kaba i hun bad kam don ka jingtreikam kaba pynhun ïa u paidbah.
U la ong ruh ba ka JJM kadei ka skhim kaba bun bah ka pisa bad ka donkam ban thung da ka jingtohkit kaba khlaiñ, khnang ban lap ïa ka jingbym biang ka rukom treikam.
U MLA Umsning, u la kdew ruh halor ka jingmih khubor ïa ka jingshahleh shiliang u MLA ka Mawlai ha kaba ïadei bad ka jingpyntreikam ïa kane ka skhim, ha kaba ym shym la khot satia ïa u ha ka por ba pynlong ïa ka jingïalang ha Mawlai ban ïakren ïa kane ka skhim.
“Hato kane ka jingbym khot lang ïa u MLA ka Mawlai kadei ka jingthmu ban set na u ne ban un nym tip ba kam don ka jingtreikam kaba beit ha kaba ïadei bad ka skhim JJMï", u la ong.
U Dr.Lyngdoh, u la ong ba mynta ka jia ïa u MLA ka Mawlai, lashai kan jia sa ïano pat ym lah ban tip.
“Ngim dei ban ailad ïa ki rukom leh kiba kum kine", u la ong.
Ïa kane ka Resolution la kyrshan ruh da u bah Ronnie Lyngdoh, MLA ka Congress na Mylliem, uba la kdew ïa kiba bun ki jingbym biang ha ka jingpyntreikam ïa kane ka skhim, ha kaba u la lap dalade hi ha kiba bun tylli ki shnong ïa ka rukom trei ka bym biang satia.
Nongpoh, Rymphang 22: Ki paidbah na ka shnong Umtangar bad kiwei kiwei ki shnong ba marjan naduh ki riew rangbah, ki longkmie bad ki samla, ryngkat ki khynnah skul na ki skul bapher bapher da ka jingsngewsih mynta ka sngi kila mih shakhmat ban pynlong da ka jingïaid paidbah naduh Umlur sha Umtangar ban pynrem jur ïa ka jingshah pynïap dusmon jong u heprit Kitborlang Marbaniang ha ki riew thrang snam hadien bala lap ïa ka met jong u ha ka janmiet jong ka 18 tarik mynta u bnai na kawei ka kper kaba don harud kane ka shnong.
Kum ban shu pynpaw hangne ba u heprit Kitborlang Marbaniang ba dei u khun ba 4 jong u Bah Synshar Nonghyndah bad ka Diona Marbaniang u la mih nala iing ha ka 17 tarik mynta u bnai, ban leit pynshngaiñ bad la ki paralok khynnah rit ban ap ïa u synsar ha kawei ka sem kaba jngai tang kumba katto katne na ka jaka ing ka jong u hynrei u khlem wanphai iing shuh tad haduh bala lap syndon ïa ka metïap jong u ha ka janmiet jong ka 18 tarik kaba dei ka sngi U Blei na kawei ka kper ki para marjan ryngkat ki dak mong ha ka durkhmat.
Ha kane ka jingïaid paidbah kila mih ruh shibun ki sur pynrem ïa katei ka jingshah pynïap dusmon jong u heprit Kitborlang lyngba ki placard bala rah da ki paidbah bad khynnah skul kiba la dawa ruh ïa ki bor ka aiñ ba ki dei ban shimkhia ban tih bñiah ban pynlong ka jingtohkit bad ban kem mardor ïa ki riew thrang snam ryngkat ki jingthoh bad byrngem “Wat ai jamin ïa u nongpynïap" “Lada ki briew jong ka aiñ kim lah ban ioh kem ïa ki briew beaiñ ngin shim hi ïa ka aiñ ha kti" namar ka jingbitar.
Hadien ka jingïaid paidbah la pynlong ruh ka jingïalang lyngkot ha ka shnong Umtangar ha ka jingdonlang naduh ki nongïalam ka Western Ri-Bhoi Dorbar, nongïalam ka Hima Jirang, ki nongïalam seng bhalang bapher bapher, ki nongïalam shnong bad kiwei kiwei ki riew rangbah.
Haba ai jingkren ha katei ka sngi na ka liang ki nongïalam shnong, sengbhalang na ka thaiñ Western Ri-Bhoi mynta ka sngi kila pynrem jur ïa katei ka jingjia ryngkat ka jingdawa ba ki bor jong ka aiñ ki dei ban shimkhia ban kem mardor ïa ki runar ba donkti ha katei ka kam pyniap briew bad shim ïa ka jingim ba lui lui jong u heprit ryngkat ka jingpynsajia kaba tyngeh.
Ki la ong ruh ka daw aiu ba utei u heprit u la leh tad haduh ban da shim syndon ïa ka jingim na kane ka sla pyrthei ha ka rta kaba dang 10 snem bad ki la pynpaw ruh ba kine ki kam pynïap kam dei shuh ka jingjia kaba nyngkong hynrei ka la don ruh ka jingshah pynïap jong ki riew rangbah, ki kynthei bad kumjuh ki khynnah ha katei ka shnong, hynrei ki khlem paw pyrthei satia kaba la wanrah ka jingsyier bad ka jingtieng jingsmiej khamtam ïa ki kynthei khynnah.
Katto katne na ka liang ki longkmie kila pynpaw ka jingsngewkmen kaba khraw ba watla kane kam dei ruh ka sien ba nyngkong ba jia ki kam pynïap ha katei ka shnong hynrei ka dei ka sien kaba nyngkong ki paidbah naduh ki longkmie, ki rangbah ki nongïalam shnong ryngkat ki khynnah skul ki mih paidbah ban pynrem ïa kum katei ka jingjia kaba pynpar ñiangkhriat ïa kiba bun ba lang ym tang ha katei ka shnong hynrei wat sha kiwei kiwei ki jaka ha kaba la kyrpad ruh ïa ki bor ka aiñ ba dei ban shimkhia ïa katei ka kam ban kem ïa ki runar ba donkti khnang ba kum kitei ki kam kin nym jia shuh nangne shakhmat.
Shillong, Rymphang 22: Ha Meghalaya, ka jylla kaba don tang 60 ngut ki MLA bad tang 12 ngut ki Minister, hynrei ki Chairman pat ki don haduh 175 ngut.
Kane ka long katkum ka jingkheiñ ba la pyntip da ki bor sorkar na Secretariat.
Kine ki 175 ngut kiba bat kam Chairman kidei na ki Political Party kiba pynlong ïa ka sorkar MDA-2, kata na ka NPP,UDP, HSPDP,BJP bad Independent bad kidei kiba bat ïa ki shuki Chairman, Co- Chairman, Deputy Chairman, Vice Chairman.
Hynrei haba ïakren bad u Myntri Rangbah ka jylla, u Conrad Sangma, u la ong ba wat lada ki don haduh 175 ngut ki Chairman pynban u ong ba ka dang biang, namar ka jinglut haba siew ïa ki ha long tang 12 lak tyngka shi bnai.
U la ong ruh ba ha ka jingsynshar paidbah donkam ïa ki briew kiban ïatreilang bad ki paidbah ha ki bynta kiba kham shapoh jong ka jingsynshar.
U Conrad u la ong ruh ka jingbun ki Chairman kam da dei eh kaba donkam, hynrei kaba donkam ka long ka jingtreikam jong ki Chairman kiba don ha ki Corporation, ki Board bad kiwei kiwei ki bor treikam.
“Kaei kaba donkam ka long ba kine ki boe treikam kidei ban treikam bad wanrah ïa u soh bad ka jingmyntoi ïa ka jylla", la ong u Conrad.
U la ïathuh ba dang shen u la ïoh ïa ka jingïalang bad ka Employment Generation Council ha kaba u la bthah ïa ki ba kin leh home work ban treikam na ka bynta ka jingdonkam khamtam eh kaba wanrah ïa ki jingai jingmut ban sha ka sorkar.
Hynrei ka tyllong khubor ba la ïoh da u nongthoh khubor ka ong ba kane kaba kdew u Myntri Rangbah ha kaba ïadei bad ka jingsiew sha ki Chairman kadei tang ka Honorarium, khlem pat kheiñ pat ïa kiwei pat ki jingsiew ba ki ju ïoh.
Shillong, Rymphang 22: U Bah Adelbert Nongrum, MLA ka VPP na North Shillong, mynta ka sngi u la wanrah da ka Privilege Motion ha ïingdorbar Thawaiñ ka jylla ha kaba ïadei bad ka jingshah kyntait ka Special Motion jong u ban ïakren halor ka CAG Report.
Lah ban kdew hangne ba ka CAG Report, kadei ka Report jong u Comptroller and Auditor General of India halor ki jingkheiñ jingdiah jong ki tnad treikam sorkar bapher bapher ha ka jylla.
Ïa kane ka report la ju wanrah man la ka snem ha ïingdorbar thawaiñ jong ka jylla.
U Bah Nongrum, u la ong kane ka jingbym pynrung u Lamphang ka ïingdorbar ïa kane ka Special Motion jong u, kadei ka jingshah pynduh ïa ka hok jong u kum u nongmihkhmat ba la jied da ki paidbah ban kren ha ïingdorbar.
Shuh shuh u la ïathuh ba ka jubab kaba u la ïoh na ka ophis jong u Lamphang, ka long ba u Myntri Rangbah, u Conrad Sangma, u la pyntip ba ïa ka CAG Report mynta ka dang don hapoh ka jingpeit bad jingbishar bniah jong ka Public Account Committee (PAC) kaba dei ka rukom ba ju leh haba wanrah ïa ka CAG Report.
Da kaba kdew ruh ïa ki kyndon bapher bapher jong ka rukom pynïaid ïingdorbar, u MLA ka VPP u la ong ba kam don ha kano kano ka kyndon ba ym lah ban ïakren hapoh ïingdorbar halor ka report jong u CAG.Hynrei tang ka rukom ne kata ka convention.
“Ngam lah ban sngewthuh kumno ka rukom ba ju leh kan kham lah ban ïa ki rukom ba ju leh", la ong u Bah Adelbert.
Hadien kane, na ka liang u Lamphang, u la tyrwa hakhmat jong ka ïingdorbar la kan pdiang ne em ban ïatai ïa ka Privilege Motion.
Na ka liang ka ïingdorbar ka la kyntait lyngba ka voice vote.
Shillong, Rymphang 22 : U Myntri ka tnad Bording ka sorkar jylla u Abu Taher Mondal ha ka sngi Palei u la kular ba ka sorkar kan siew ïa ka bai luksan sha ki bahaiing jong u nongap pahara ka tnad uba la duh noh ïa ka jingim na ka jingshah bat bording ha sub-station kaba don ha Umïam.
“Dalade hi nga la shimkhia ïa kane ka kam bad ka MeECL bad nga kular ba ka bai luksan yn ai sha ki bahaiing jong utei u lanot," ong u Myntri haba jubab halor ka call attention notice ba wanrah da u MLA ka Mawlai, Bah Brightstarwell Marbaniang ha Iing Dorbar.
La ïathuh ba utei u rangbah ba tip kyrteng kum u Kyrshanborlang Muktieh, uba dei u nongap pahara miet u trei bad ka M/s ITD Cementation India Limited u la shah bat bording ha ka 29tarik u Kyllalyngkot hadien ba u la tyngkhuh bad u sainar bording uba wan na u transformer katba u dang rung sha katei ka sub-station.
U Myntri u la ithuh ruh ba une u rangbah ba kynduh ïa kane ka jingjia u trei kum u nongap pahara bad katei ka kompeni kaba peit na ka bynta ka jingtrei ïa ka wah Umïam Stage I kaba dang ïaid mynta shaid shaid.
Halor kane, la ïathuh ba la dep ruh ban ujor da ka FIR sha Mawlai Police Station ba haduh mynta ki dang ap ïa ka report.
U la ïathuh ruh ba katkum ka Accident Report kaba 29tarik Kyllalyngkot, la phah sha u Senior Electrical Inspector ka sorkar jylla ban pynlong da ka jingtohkit khnang ban lap ïa ka daw tynrai halor kane ka jingjia.
La ong ruh ba ka report jong u Senior Electrical Inspector ka kdew ba ïa u Muktieh la lap da ki pulit ba u thiah khlem tip briew shuh hapoh ka distribution sub-station, kiba dang pyndep ïa ka kamram ha katei ka main bad kumta mar mar la pyntip noh sha ki bor pynïaid jong ka ITD Cementation India Ltd.
Shuh shuh la ong ba ka report katkum ka enquiry report la lap ba u Bah Muktieh u la pyndep ïa ka kamram ha ka sentry post, Umïam hapoh ka kompeni ITD Cementation (India Limited) bad hadien kane u rung pat sha sub-station.
Hynrei la ong pat ba ïa ka daw tynrai jong ka jingïap jong u yn sa lah ban pynshisha tad haduh ban da ïoh ïa ka report na ki pulit bad na ki medical officer.
Na ka liang u Myntri u la ïathuh ruh ba ka MeECL ka la kyntu ïa ka kompeni M/s ITD Cementation ba kan pyllait noh kham kloi ïa ka jingkyrshan pisa kum ka EPF bad ka insurance sha ki bahaiing hasem jong utei u rangbah ba khlad ha katei ka jingshah bat bording namar ba u ïap ha ka por ba u don ha ka kam.
La ïathuh ruh ba la bthah ïa u kontraktor ba un pynïaid shakhmat ïa ka kam katkum ki kyndon ba la don.
Shillong, Rymphang, 22: U Myntri ka tnad kam jngohkai pyrthei u bah Paul Lyngdoh haba jubab ha ka kynta kylli jingkylli ïa ki jingkylli ba la wanrah da u MLA jongka North Shillong Constituency u bah Adelbert Nongrum, u la ïathuh ba kiba wan poi sha ka Cherry Blossom naduh ka 17 tarik haduh ka 19 tarik Naiwieng 2023 ki la kot sha ka 72,1699 ngut bad na kine tang kiba wan kyrpang na shabar ne ki nongwan jngohkai kyrpang sha kane ka tamasa kata kynthup na kiwei ki jylla ka ri India bad wat na shabar ri ruh ki la kot sha ka 23 hajar ngut.
U la ïathuh ïa kane ka jingwan kiba na shabar la ïoh jingkhein na kiba pynïaid ïa ki Hotel naduh ki Hotel kiba heh, kiba pdeng haduh kiba kham rit.
Kiba sah ha ki Hotel ba heh kum ka Vivanta, Mariot, Ri Kynjai ki la kot sha ka 1269 ngut, kiba sah ha ki Hotel ba kham pdeng kum ka Poinisuk, M Crown, Tripura Castle bad kiwei kiwei ki la kot sha ka 15205 hajar ngut bad kiba sah ha ki Guest House bad Home Stays ki la kot sha ka 6,517 ngut.
U bah Paul u la ïathuh lyngba kane ka tamasa ka sorkar kala ïoh lum khajna haduh 1.44 klur kata tang ha u bnai Naiwieng 2023.
Lada ïa nujor bad ka khajna ba la mih na ki Hotel ha u bnai Risaw 2023 ka long tang 1.36 klur tyngka.
Lah ban pynkynmaw ba ka Cherry Blossom ka dei ka tamasa ba shisien shisnem ba ju pynlong ha u bnai Naiwieng bad ha u 2023 ruh ka long naduh ka 17 tarik haduh ka 19 tarik Naiwieng ha madan Kurkalang, Bhoirymbong harud ka surok Shillong Bypass.
Ha kane ka tamasa la pynlong ïa ka rwai ka put ka tem ka shad, ki jingïakob rang bad thei bhabriew, jingdie ïa ki bam tynrai, ki tiar tynrai, ki mar rep bad bun kiwei kiwei.
Ha kane ka tamasa ba la dep la wanrah ïa ki nongrwai da ki nongpynïaid ka Rockski EMG kum u Ronan Keating, U DJ bad Music Producer u Jonas Blue, SANAM bad kiwei kiwei.
La wan rwai ruh da ki nongrwai ba pawnam ka jylla kum u bah Lau Majaw, Blue Temptation, Meba Ofillia bad kiwei kiwei.
Na kane ka daw kane ka tamasa ka khring bha ïa ki nongwan jngohkai na shabar ri, shabar jylla bad ïa ki rang bad thei samla napoh ka jylla bad kane ka thaiñ shatei lam mihngi ka ri India.
Shillong, Rymphang 22 : U Myntri Rangbah ka jylla, Conrad K Sangma ha ka sngi Palei u la ong ba ka sorkar jylla kam lah satia ban shu pyllait kumto ïa ka rukom tih maw tih shyiap ba ju leh ha ki por mynshwa khlem da don ïa ka quarry permit lane ka lease.
“Kam don satia kano kano ka kyndon ban pyllait ïa ka rukom tih shyiap, tih maw ba ju leh ha ka por mynshwa hapoh ka Meghalaya Minor Minerals Concession Rules (MMMCR), 2016 lane hapoh ka Mines and Minerals (Development and Regulation) (MMDR) Act, 1957, ka sorkar jylla kam lah satia ban pyllait ïa kane ka jingtreikam khlem da don ïa ka quarry permit lane ka lease ba la poi hapoh ka kyndon jong ka MMMCR, 2016," ong u Myntri Rangbah ka jylla haba jubab ha Iing Dorbar.
Kane ka jingpynshai na u Myntri Rangbah kadei halor ka motion ba la wanrah da u MLA ka VPP na Nongkrem, Bah Ardent Miller Basaïawmoit halor ka jingeh ba ki nongtih maw tih shyiap jong ka jylla ki kynduh.
Tangba, u Myntri Rangbah u la pynpaw ba ki lah pat ban pynstet ban ai ïa ki jingai jingbit sha kito kiba pan jingbit na ka tnad halor kane.
Nalorkata, u ong ba kin don ki nongtrei ka tnad kiban ïarap ruh ïa kito ki paidbah ban pyndap ïa ki kot ki sla ban aplai bad ban batai ïa ki kyndon kiba ïadei na ka bynta ban aplai ïa kitei ki permit.
La ïathuh ba ki kyndon ka MMMCR ka kdew ïa ka jingpynkhreh ïa ka mining plan, ka environment clearance, ka pollution clearance hapoh ka Air bad Water Acts bad ruh ka jingbit na ka District Council.
U Myntri Rangbah u ong ruh ba katkum ka rai jong ka Supreme Court ha ka 03tarik Naitung 2019 ka ong ba ka kyndon Mines and Minerals (Development and Regulations) Acts, 1957 ka treikam lang ha ki jylla jong ka Sixth Schedule kynthup ïa ka Meghalaya bad ïa kino kino ki rukom khlong marpoh khyndew ha Meghalaya bad kiwei ki jylla ba don ïa ka Sixth Schedule ba kin bud katkum ki kyndon jong ka MMDR Act, 1957.
Shuh shuh u ong ruh ba mynta, na ka bynta ban ïarap ïa kito kiba aplai ban tih shyiap, ka Rule 4 jong ka MMMCR, 2016 la dep ban pynkylla da ka sorkar jylla lyngba ka notification kaba 4tarik Naitung, 2022.
Nongpoh, Rymphang 22: Hadien ka jingtrei shitom jong ki pulit ban pynlong ka jingtohkit ban buddien bad ban thwet ïa kiba donkti pynïap ïa u heprit ha ka shnong Umtangar ha Ri-Bhoi District, ki pulit ka Ri-Bhoi kila ioh ban kem noh ïa 2 ngut ki briew ba suba donkti ha katei ka kam.
Na ka liang u heh pulit ka Ri-Bhoi u Jagpal Singh Dhanoa u la pyntip ba tang hadien bala la lap ïa ka met jong u heprit Kitdorlang Marbaniang ha ka janmiet jong ka 18 tarik mynta u bnai ki pulit kim shym la shongthaid ban buddien ïa katei ka kam bad la register mukotduma ha Patharkhmah Police Station katkum ka Case No.01(2)2024 U/S 302 IPC bad la kem ruh 2 ngut ki briew ba suba donkti ha katei ka kam.
Kitei ki 2 ngut bala shah kem ha ki pulit ki kynthup ïa u Pynshailang Warjri (32) na ka shnong Umtangar Ri-Bhoi bad u Banshngai Tynshong (28) na Nongthymmai, Lapalang East Khasi Hills District bad u ba shong ba sah mynta ha Umtangar Ri-Bhoi bad ka jingtohkit mynta ka dang ïaid shakhmat ban lap ïa ka daw ba ki pynïap ïa u heprit bad ban lap shuh shuh kiwei kiwei ba donkti ha katei ka kam.
Shillong, Rymphang 22: Ka mat jingïatai halor ka Lokayukta kaba la wanrahd a u bah Adelbert Nongrum, MLA ka VPP na North Shillong ka la shah kyntait ha ka sien kaba ar hapoh ïingdorbar ka jylla ha ka sngi Palei.
Kane la long hadien ba ka Resolution ba la wanrah da u Bah Adelbert ka la shah kyntait ban pynlong ka jingïatai lyngba ka voice vote.
Lah ban kdew hangne ba u MLA ka North Shillong ha ka 20 tarik mynta u bnai, u la wanrah da ka Private Member’s Amendment Bill na ka bynta ban pynkhlaiñ ïa ka jingtreikam ka Lokayukta Act, kaba u ong la pyntlot noh da ka amendment kaba la wanrah ha u snem 2021.
Hynrei kane ka Amendment Bill ka la shah kyntait khlem da ïoh ban ïatai lyngba ka voice vote, wat haba u Bah Adelbert u ladep ban batai ïa ka jingthmu kane ka Amendment Bill jong u.
Hadien ka jingshah kyntait ka Amendment Bill, u MLA ka North Shillong u la wanrah da ka Resolution ban pynpaw hi ïa kajuh ka jingthmu kumba u la pynpaw ha ka por ba u wanrah ïa ka Bill.
U Myntri Rangbah, u Conrad Sangma, haba pynshai ïa kane ka Resolution, u la ïathuh ba kaei kaba ka sorkar ka la wanrah ha ka snem 2021 lyngba ka amendment ka long ban ailad ïa ka Lokayukta ban treikam, ha ha kaba la ailad ia u Chairman bad kiwei pat ki dkhot ban treikam, wat lada ki dkhot baroh kim don ruh, ym kum ka aiñ jong u snem 2014, kaba bthah badei ban don lut ki dkhot baroh.
Shillong, Rymphang, 22: U Myntri Rangbah ka Jylla u Conrad K.Sangma ha ka sngi Palei u la kular ban buddien na ka Sorkar Pdeng ban pynbna ïa ka North Eastern Indira Gandhi Regional Institute of Health and Medical Sciences (NEIGRIHMS) kum ka Institute of National Importance (INI).
U Sangma u la ong ba naduh ka por ba u JP Nadda u dang long u Myntri ka Koit ka Khiah u ladep ban pynsngew ïa kane ka mat.
“Ngi kyrmen ba kane ka sienjam ka long kaba ïaid shakhmat namarba ladep rah ruh ban ïatai hapoh ka Parliament bad ngi dang ïai buddien ruh na ka liang jong ngi," u la bynrap.
U Myntri Rangbah u la ong ba kam pat long kaba dei na ka liang jong u ban ai ïa kano kano ka jubab namarba kane ka kam ka dang don ha ka kti jong ka Sorkar Pdeng.
Shwa kane, u Nongïalam ka Liang Pyrshah Bah Ronnie V.Lyngdoh u la kyntu ïa u Myntri Rangbah ban buddien na ka Sorkar Pdeng halor ka jingai kyrdan INI ïa ka NEIGRIHMS khnang ban weng ïa ka jingduna doktor bad ka jingmih noh jong ki doktor ha kiwei kiwei ki jylla.
U la ong ba ïa u Neurosurgeon la pynkynriah na NEIGRIHMS Hospital sha kawei ka Private Hospital kaba don ha Guwahati.
Ha ka jingïakren bad ki lad pathai khubor hadien ba la wai ka Dorbar, u Bah Lyngdoh u la ong ba u sngewhun ïa ka jingkular jong u Myntri Rangbah ban buddien ïa kane ka kam na ka Sorkar Pdeng.
Haba kylli, u Bah Lyngdoh u la ong, “kam dei tang ban shu ïoh ïa ka jingithuh kum ka Institute of National Importance.
Kaba kongsan eh ka long lada ka la ïoh jingithuh kum ka Institute National Importance baroh ki doktor, ki paramedical, ki staff nurse kiba trei ha NEIGRIHMS Hospital kin ïoh ïa ki jingmyntoi kumba ka long ka AIIMS."“Naduh ba la pynkha (ïa ka NEIGRIHMS) la ïathuh ïa nga ba kam don ka jingbishar halor ka jingthung nongtrei hapoh kane ka shlem ai jingsumar.
Ka jingbishar halor ka jingthung briew kan pynïohnong hi ïa ki briew kiba trei ha NEIGRIHMS.Hynrei kane kam shym la don satia mynta la bun bun snem kaba mut ba ka jingsiew ba ïaryngkat kam don satia," u la ong bad bynrap kane ka dei ka daw kaba pynlong ïa ki doktor ban mih noh na NEIGRIHMS.Ha 18 tarik Risaw, 2023 u Bah A.L Hek u la phah da ka jingthoh sha u Myntri ka Sorkar Pdeng ba khmih ïa ka tnad ka Koit ka Khiah u Dr Mansukh Mandaviya katkum ka shithi No ALH/M/PER/1/2023/123 ban kyntiew kyrdan noh ïa ka North Eastern Indira Gandhi Regional Institute of Health and Medical Sciences (NEIGRIHMS) kum ka AIIMS ha kaba u Dr.Mansukh u la pyntip sha u Bah Hek ba kam don satia ka jingtyrwa ban kyntiew kyrdan ïa ka NEIGRIHMS kum ka AIIMS hynrei ka jingpynkhreh ban kyntiew kyrdan ïa ka kum ka Institute of National Importance (INI) ka dang ïaid shakhmat.
Kane ka shithi kaba la phah da u Dr Mansukh sha u Bah Hek ka long naduh ka 29 tarik, Naiwieng 2023 katkum ka shithi No D.O.No.Z-11011/14/2023-NE ha kaba u la ong, “la pyntip sha phi ba ïa mynta kam don kano kano ka jingtyrwa ban kyntiew kyrdan ïa ka NEIGRIHMS sha ka AIIMS hynrei ka don tang ka jingtyrwa ban kyntiew kyrdan ïa ka NEIGRIHMS kum ka INI bad halor kane ka jingbishar bniah bad jingpynkhreh ka dang ïaid shakhmat mynta.
"U Bah A.L Hek u la phah kopi ruh ïa kane ka shithi sha u Director ka NEIGRIHMS ba un tip bad buddien ïa kane ka kam.
Shillong, Rymphang 22: U MLA jong ka TMC na Nongthymmai, u Bah Charles Pyngrope ha ka sngi Palei, u la rah da ka Zero Hour Notice ha kaba ïadei bad ka jingshah kren beiñ bad shah pynhiar na Bus kawei ka Sister ha ka por ba la mih na Dudhnoi ban leit sha Goalpara, Assam.
Kane ka jingrah u Bah Charles ha Iingdorbar ka long katkum ka jingmih khubor ha kawei na ki kot khubor Khasi.
Katkum kum ka jingpyntip jong u Auxilliary Bishop ka Tura Diocese, ka Sr.
Rosemary, kaba trei ha St.John’P parish, Siju, West Garo Hills ka la mih na Dudnai sha Goalpara ha ka 17 tarik mynta u bnai bad ka la kiew da ka Bos ha ka por 11.00 baje mynstep na Dudnai bad siew ruh ia ka bai bos haduh Goalpara.
Hynrei tang hadien katto katne por u nongbud jong ka Bos bad ki katto katne kiba shong hapoh ka Bos ki la sdang ban kren da ki ktien ba khlemakor ia ka bad ia ka jaiñ riewniam ba ka phong bad ia ka jingngeit niam jong ki.
Hadien katto katne, ki pynsangeh ia ka Bos ha kawei ka jaka ba kham kynjah bad phah hiar da ka bor na ka Bos.
Kane ka jingjia ka la ktah ia ka jingmut jingpyrkhat bad shah leh bym hok jong ka Sr.
Rosemary kum ka kynthei bad kum ka riewniam.
Da ka jingiarap jong ki katto katne ki briew, ka Sr.
Rose ka la kiew noh da kawei ka Bos ban leit sha Goalpara.
U Auxilliary Bishop u la kyntu ia ka Sorkar Jylla ba kan shimkhia mardor halor kane ka jingjia da kaba iakren bad ka Sorkar Assam khnang ba kum kine ki jingjia kin ym jia shuh hadien habud.
“Ban shu pyndik ia ki briew tang namarba ki phong ia ka riam kaba kyrpang lane ba ki phong ia ki jaiñ niam ka long kaba sngewkhia bha, ka bym pat ju iohsngew bad kaba ym lah satia ban pdiang.
Kine ki jingjia, ki jia tang namarba ka don ka jingialam bakla bad ka jingpeit shiliang khmat kaba pynsaphriang pyrshah ia kano kano ka jait niam," la ong u Bah Pyngrope bad kyrpad ia ka Sorkar ba ka dei ban shimkhia mardor ia kane ka jingjia da kaba ong, “nga sngew ba kane ka sorkar ka dei ban shim ia ki lad ki lynti ban pyrkhing bha kum ia kine ki jingpeit shiliangkhmat.
"Ha kajuh ka por u Bah Ronnie V.Lyngdoh, MLA ka Congress na Mylliem, uba long ruh u nongïalam ka Liang Pyrshah u la ai da ka jingujor lyngba ka jingthoh sha u Myntri Rangbah lyngba ka ïingdorbar.
Haba ai jubab halor kane ka jingjia, u Myntri Rangbah ka Jylla u Conrad K.Sangma u la iathuh ba u la ioh jingtip bad mar mar u la pynsngew ia kane ka jingjia ha u Myntri Rangbah ka Jylla Assam u Himanta Biswa Sarma.
U la iathuh ruh ba ka jingioh lum jingtip kam pat biang satia satia ban buddien ia kane kam.
“Ngi dang ap ia ka jingpyntip kaba thikna namarba ia mynta ka jingtip kaba ngi ioh ka long ia ka tarik, ka por bad ka jaka ba ka (Sr.
Rose Mary) leit jingleit, hynrei ngim pat ioh lum jingtip u nombar kali jong ka Bos lane kano kano ka sakhi kaba pynlah ia ngi ban lapdien ia kiba donkti," u la ong.
U la kular ruh ba un sa shimkhia bha khnang ba kum kine ki jingjia, kin ym jia shuh hadien habud ha kano kano ka bynta jong ka ri.
U Sangma u la ong ba un sa ai jubab tang shu ioh ka jingtip kaba bniah halor kane ka jingjia.
U Myntri ka Sorkar Jylla u Rakkam A.Sangma uba mihkhmat na Rongara-Siju u la pynrem jur ïa kane ka jingjia bad kyntu ïa u Myntri Rangbah ka Jylla u Conrad K Sangma ban tuklar lem halor ka jingshah kren beiñ ka Sister Rose bad shah pynhiar shiteng lynti na ka bos ha ki katto katne ki nongleit jingleit ha Assam.
Ha ka shithi ba la phah sha u Myntri Rangbah, u Rakkam u la ong, “da kaba shim ïa ka jingkhia jong ka jingjia, nga kyntu ïa phi ban pynshitom ïa kiba donkti, ïa u nongniah kali bad ïa baroh ki briew kiba donkti bad nga kyrpad ruh ïa phi ba phin ïakren ïa kane ka kam bad ka Sorkar Assam na ka bynta ka bha ka miat jong ki paidbah baroh.
Shillong, Rymphang 23: Ka kynhun ïalehkai phutbol ba la rangbah jong ka jylla Meghalaya, sa shi sien ki la mad biang ïa ka namrem ha kawei na ki jingïalehkai na bynta ka 77th National Football Championship jong ka lympung Santosh Trophy 2023-24 pyrshah ïa ka Assam na ka thup ïakhun jong ka Group-A.Ha kane ka jingïakhun ka Meghalaya ka la shah pynliem da 2-1 kol ha ka Assam kaba ïalehkai da tang shiphew ngut ki player ha madan phutbol kaba ha Itanagar hynne ka sngi.
Baroh kine ki lai kol (kynthuplang jong baroh ar kynhun) ki la wan ha ka jingïakhun jong ka kylla step, ha kaba ka Assam ka la ïoh ban lamkhmat nyngkong lyngba u Milan Basumatary tang hadien 8 minit ba la ïaid ka por.
Hynrei ka jylla ka la wanphai ban pynïakhaid lyngba u Sheen Sohktung ha ka minit ba 32.
Shuwa ban sa khylliap ïa ka jingïakhun ha ka kylla step, u Joydeep Gogoi u la buh biang ïa ka Assam hakhmat da kaba thep ïa ka kol kaba ar ha ka 45 minit.
Haduh kaba kut jong ka por ka Assam ka la lah ban ïada na ka jingshah thep ban pynthikna ïa ka namjop.
Watla ka kynhun ka la mad ïa ka namrem, hynrei lah ban kdew ba ka Meghalaya ka la long ka kynhun kaba khlaiñbor haba nujor ïa ka rukom lehkai hynrei kam shym la lah ban pynurlong ïa kiba bun ki kabu ba ka la ïoh ha kane ka jingïakhun.
shiphew minit hadien ba la ïaid ka kylla miet, u Birkhang Daimary, rangapkol ka Assam, u la shah sei da ka red card hadien ba u la kum ktah ïa ka bol shabar jong ka phyllaw kol (box) kaba la pynlong ïa ka Assam ban shah pynduna da 10 ngut ki player.
Hynrei watla ka kabu ka long ïa ka jylla na ka jingduna player u wei ka liang pyrshah, ka Meghalaya kam shym la ïohlad ban pynkhihjar.
Da ar tylli ki namrem, ka Meghalaya ka dang ïaineh sha ka kyrdan ba khadduh na ka Group, katba ïa ka Assam kane ka dei ka namjop kaba nyngkong.
Ka Meghalaya kan sa ïalehkai biang pyrshah ïa ka Kerala la Sngi U Blei ha ka por 2:30 baje nohphaisngi.
Lah ban ong haduh kine ki sngi kiba bun ki paidbah ha ki jaka khappud ka Meghalaya ki hap ban mad ïa shibun ki jingeh nalor ka jingeh ba ki ïa kynduh ha kaba ïa dei bad u pud u sam ba ki ar jylla haduh mynta kim pat lah ban pynbeit ïa u pud u sam ba la palat 50 snem tam ba ka jylla Meghalaya ka la ïoh la ka jong ka jylla.
Ka long ruh kaba sngewsangsot tang namar u pud u sam ngi la duh noh ïa bun ki mynsiem ba kordor namar bad mih bun ki jingïakynad haduh ba hap ban ïaleh pyrshah bad ban pyndonkam da ki wait ki sum kaba long ka jingeh shisha ïa ki paidbah ha khappud.
Lada phai sha ki jaka khappud ka Meghalaya lah ruh ban sakhi haduh mynta kiba bun ki shnong kim don satïa ïa ki lynti ki synkien kiba bit babïang bad don ruh ki shnong kiba hap ban pyndonkam da ki surok jong ka Assam namar ba ka sorkar Meghalaya haduh mynta kam pat lah ban shna la ki jing ki surok ban pynsuk ïa u paidbah ha ki jaka khappud.
Ka long ruh kaba sngewsangsot nalor ba ki paidbah ki ïa kynduh ïa ki jingeh ba dei na ka daw u pud u sam, hynrei haba phai ruh sha ki kam pynroi kiba bun ki shnong ha ki jaka khappud ki dang sahdien shisha ha ka lïang ki kam pynroi.
Ynnai ïa kren ïa kata ka kam pynbeit pud pynbeit sam ba ka jylla ka la ïaid lynti mynta la san phew snem tam, hynrei kaba kham sngewkhïa shuh shuh ka long ba tang ki kam pynroi ba u paidbah u dei ban ïoh ruh kiba bun ki shnong ha ki jaka khappud ki dang shah iehnoh bein haduh mynta.
Lada phai sha ki shnong ha ki jaka khappud, naduh ki shnong ba hap ha ki khappud ka Jaintïa Hill, West Khasi Hill bad Ri-Bhoi District bad wat ha Garo Hills ruh ka long kumjuh.
Kiba bun ki shnong ki hap ban sah ha ka jingsohsat bad ka jingeh kaba ym lah ban tip da mano mano ruh, hynrei lait noh tang kito ki paidbah khappud kiba la mad ïa ka jingdung u shïah ha ki kjat jong ki.
Ki shnong ha khappud ki ïa kynduh jingeh ym tang ba kim don ïa ki surok kiba bit babïang, hynrei naduh ka umbam ka umdih, ka pule ka puthi, ka koit ka khïah namar ba ka sorkar haduh mynta kam don satïa ïa ka thong kumno ban kyntiew ïa ki paidbah ha khappud.
Ka long ruh kaba sngewphylla tang ban kyntiew ïa ki paidbah ha ki jaka khappud bad ban nym shah klun ïa ki jaka ki puta ha ki jaka khappud, ka sorkar Assam ka don ïa ka mat treikam ba kyrpang kumno ban kyntiew ïa ki paidbah ha khappud bad ki da shim khïa ruh ban wan rah ïa ki skhim pynroi bapher bapher, hynrei haba phai pat sha ka sorkar Meghalaya la kut tang ka jingïakren bad ka kular, khlem da lah ban pyntreikam da ki kam kumba leh ka sorkar Assam.
Ka jingkylli ka mih ruh hangne, lada ki paidbah ha khappud ki dang shah iehnoh bein ha baroh ki lïang jong ki kam pynroi mynta ba la ïaid lynti la sawphew snem tam, lano pat kin kiew ha ka roi kapar lada kum ka sorkar kaba long ka kmie kam phai ïa ki khmat ban peit kyrpang ha ki jaka khappud.
Kum ka sorkar kaba long ka kmie ka la dei ban phai khmat kyrpang noh ïa ki paidbah ha khappud kata ban peit kyrpang naduh ki jingdonkam ha ki lynti ki synkien, ki umbam ki umdih, ki bording ilektrik, ka pule ka puthi, namar lada ka don ka kam pynroi ha ki jaka khappud ka long ruh shi bynta ba ka sorkar ka lah ban ïada ïa u pud u sam bad kumjuh ruh ba ki paidbah kin dangroi ha ka ïoh ka kot, ka pule kaputhi bad ha baroh ki lïang jong ki kam pynroi ba u paidbah u donkam.
Na ka por sha ka por ruh ka sorkar ka ju pynbna paidbah ba kan shim khïa kyrpang na ka bynta ki paidbah ha khappud, hynrei kumba long haduh mynta kata ka thong ba la buh da ka sorkar ka la kut tang ha ka jingïakren bad khlem da leh da ki kam.
Ban roi jylla bad ka ri, ka sorkar ka donkam ban phai khmat kyrpang na ka bynta ki paidbah ha ki jaka khappud bad lada kum ka sorkar ka kloi ban kit ïa ka eh ka shon bad ka jingsahdien jong ki paidbah, khlem pep kan long ruh ka jingkyrkhu ïa ka jylla ka ban lah ban kiew sted ha ki kam pynroi kumba kiwei kiwei ki jylla jong ka ri ki la kiew sted bah ha ka laing ka roi ka par bad ka ïoh ka kot.
Ka la dei ruh ka por ba ym tang ka sorkar kan phai khmat ïa ka jingeh ki paidbah ha ki jaka khappud, hynrei naduh ki nongïalam seng bhalang, ki riew rangbah ba paw khmat ka jylla ruh ki dei ban noh synnïang da kaba ïa trei lang bad ka sorkar shi bynta ban kyntiew noh ïa ki shnong ki thaw kiba dang sahdien ha ki jaka khappud.
Nongstoiñ, Rymphang 23: Ka seng Hynñiewtrep National Youth Movement Mawshynrut Pyllun hapoh ka jingïalam u bah C.Sohshang President bad u bah B.Marthong Secretary Mawshynrut pyllun, mynta ka sngi ka la leit ban ai da ka jingthoh ha u Branch Manager jong ka State Bank of India jong ka Riangdo Branch, halor ka nongrim ka jingujor ki paidbah kiba la ong ba ha katei ka bank, la ju shah ban plie account tang kumba lai ngut ha ka shi sngi.
Ki nongïalam ki la ong ba ka jingleh jong ka Bank, ka la long ka jingduhnong kaba khraw haba ki paidbah ki mih na la ïing ban pynlut por, pynlut bai kali khnang ban leit pyndep ïa ki jingdonkam ha katei ka Bank.
Phewse bun na ki, ki la hap ban phai thylli namar ka jingshah tang khyndiat ngut ban plie account.
Hadien ka jingïakren jong ka seng bad u Roshan Singh Nongthongbam u ba dei u Branch Manager jong katei ka Bank, lem bad u nongthoh khubor, la ïoh ban kylli pyrthew ïa utei u Manager bad u la jubab da kaba u la ong kam dei kaba ka Bank ka buh kyndon ban pyrkhing thik ban shah plie account tang lai ngut ha ka shi sngi.
Hynrei, dei namar ba ha ka Bank don tang uwei u nongtrei u ba leh ïa ki kam shaphang ki account, ban ai pisa, shim pisa, passbook bad kiwei kiwei ki kam.
Kumta haba don ka por la shah ïa ki paidbah ba kin plie account katba lah teng teng wat 10 haduh 20 ngut ruh.
Haba bun kam bun sien la ailad tang kumba lai ne saw ngut namar ym lah ban pyndep ïa ki kam baroh tang da uwei u nongtrei ryngkat ma u kum u Manager.
Ka tnad ruh kam lah ban buh bun ki nongtrei lada ka Bank kam don ka jingïohnong kaba kham bit.
Pynban wat la katta ruh na ka liang jong utei u Manager u la kular ban shimkhia ïa katei ka phang bad ban phah ha ki bor ki ba halor ba kin khmih lem ïa ki mat jingdonkam jong ka thaiñ.
Nongstoiñ, Rymphang 23: Naduh ba ki skul ki la sdang ban plie, ki kmie ki kpa jong ki khynnah ki la sdang ban durut ha kaba leit sha ki skul ban pynrung ïa ki khun jong ki ha ki klass bapher bapher nalor kata ha ki la ïabeh ruh ban leit sha ki ïew ki hat na ka bynta ban thied ïa ki kot pule na ka bynta la ki jong ki khun.
Haba peit ïa ki dukan die kot ha sor Nongstoiñ khamtam ha ki sngi ïew, ki paitbah naduh ki longkmie haduh ki khynnah ki hap ban ïeng da u lain bad ki dukan ki shu dap briew baroh shi sngi khlem kut.
Haba ïakren bad ki longkmie kiba ïeng laiñ ban thied kot, ki la ong ba ha ka jingshisha ïa ki kot lah ban ïoh na ki skul ruh, hynrei ym lah pat ban ïoh lut ïa baroh kata naduh ki kot pule haduh ki kopi kumta kat ïa kiba lah ban ïoh na ki dukan die kot ki hap ban shu leit thied.
Nalor kata ki la ong ruh ba ha kiwei kiwei ki snem ka jingpoi jong ki kot sha ki skul bad ha ki dukan die kot ka kloi bha, hynrei mynta u snem pat ym tip na ka ei ka daw ba ka jingpoi ki kot sha ki skul bad sha ki dukan die kot ka suki bha.
Haba kylli, ki longkmie ki la ong ruh ba ka dor jong ki kot pule te ka long kumba ju long lait noh ki kopi te ki kham kiew tang kat ban biang ym dei kat haduh ban ong ba ki rem than.
Ha kajuh ka por ki la ong ba ki skul ki la dep ban plie naduh ka taïew ba la dep, kumta ki nongpynïaid skul ki la dei ban pynkynmaw sha ki bor ba dei peit ïa ka pule puthi ba kin kham pynkloi ban pynpoi ïa ki kot sha baroh ki skul kiba dei ban ïoh, khnang ba ki nonghikai kin lah ban pynderp kham kloi ban hikai ïa ki course na ka bynta ki khynnah.
Ki la ong ruh ba lada ka jingpynpoi ïa ki kot sha ki skul ka shim por slem, kan wanrah jingeh ym tang ïa ki khynnah hynrei wat ïa ki nonghikai ruh namar ba kim don por shuh ban hikai bniah khnang ba ki khynnah kin sngewthuh bha bad kin lah ban khreh bha ïa ki lynnong.
Nongpoh, Rymphang 23: Ki 3 tylli ki kynhun sengbhalang ba kynthup ïaka KSU, FKJGP Western Border Area bad ka RBYF Patharkhmah Circle kila shim da ka sienjam ban pynlong da ka jingthang mombati haka 24 tarik (Sngi Saitjaiñ) ha ïew Patharkhmah naduh ka por 2 baje nohphai sngi kum ka dak ka jingsngewlem bad ka jingsngewsih halor ka jingshah pynïap dusmon jong u heprit Kitdorlang Marbaniang haka 18 tarik mynta u bnai haka shnong Umtangar ha Ri-Bhoi.
Naka liang ki nongïalam kitei ki seng naduh u Bah Receive Pator President KSU, Center Doloi President FKJGP Western Border Area bad u Samla Rishan Nongtri President ka RBYF Patharkhmah Circle kila pynpaw ba kum ki seng bhalang na katei ka thaiñ kim lah khlem da pynrem ïaki riew thrang snam ba donkti pynïap ïa u heprit ba dang 10 snem ka rta bad kaei ka daw ba u la leh tad haduh ban hap shim syndon ïaka jingim jong u.
Kila pynpaw ruh watla ki bor pulit kila ioh ban kem noh ïaki runar ba donkti, hynrei kum ka bor jong ka aiñ ka dei ban ai ka jingbishar kaba hok bad ban pynngat ruh ïakitei ki runar ba donkti da ka jingpynsajia kaba tyngeh.
Kumta naka liang kitei ki 3 seng ki khot bad wer ïaki paidbah kiba don ka jingsngewkhia halor ki kam pynïap dusmon khamtam ka jingshah pynïap utei u heprit ba kin wan ban snohktilang ha katei ka jingthang mombati ban pynpaw ka jingsngewsih bad ban dawa ka jingbishar kaba hok naka bynta u heprit Kitdorlang Marbañiang.
Jowai, Rymphang 23: Ka Social and Economic Life Development Committee (S.E.L.D) jong ka Mowkaiaw Presbytery, kala ïoh ban pynlong ïa ka Awareness program halor ka phang ‘Violence Against Women’ ha ka shnong Khatkasla West Jaiñtia Hills ha ka 21/3/2024.
Ha kane ka sngi la ïoh ïa ka jing pynshai bad ka jingai mynsiem ïa ki kynthei ba shah thombor (Abuse) Lyngba ka jing kren na ki Resource Person kiba kynthup ïa ka kong R.Passah- (DSWO, WJH), ma S.Ksoo ( Lawyer OneStop), kong L.Ksoo ( OneStop Centre Manager) bad u ma F.Hujon ( Finance Empowerment for Women through SHG.La pynlong ïa ka jingmareh thong ïa ki kynthei da kaba teh khmat (Blindfold) bad ruh la ai ïa ki khusnam sha ki nong jop.
Ka kong R.Passah kala mait phang halor ki scheme bapher na ka bynta ki kynthei ha ka imlang ka sah lang.
Kaba la ai ka jingkyntu ïa ki khynthei ban wan sha khmat lada shah thombor hano hano, na ka bynta ka hok jong ki.
U ma S.Ksoo Kum u Pleader/Lawyer ula mait phang halor ki hok jong ki kynthei kat kum ki aiñ jong ka sorkar Lada Shah thombor.
Ka kong L.Ksoo kala mait phang holor ki lad jingïarap ba ka ONE STOP ka ïada bad ka ai na ka bynta ki kynthei ba shah thombor.
Katba na ka liang u ma F.Hujon ula mait phang halor ki jingïarap ïaki ki kynthei ba shah thombor ba ki lah ruh ban ïoh ki jingïarap lyngba ki S.H.G kiba don ha la ki jong ki jong ki shnong khamtam ïa kito ki kynthei kiba lehraiñ ban pyntip paidbah shaphang ka jingshah banbeiñ ïa ki.
Nongpoh, Rymphang 23: Ka seng Hynñiewtrep Youth Council (HYC) Ri-Bhoi District mynta ka sngi kala ther tyngeh ïaka sorkar Meghalaya bad kumjuh ruh ka sorkar Assam halor ka jingshah pyndik jong ki paidbah ba shong ba sah haka thaiñ khappud Block II naka por shaka por kiba hap ban im hapdeng ka jingsyier bad ka jingrit mynsiem, watla kitei ki 2 jylla ki dang don hapdeng ka lynti ban pynbeit noh ïa u pud u sam ba thikna.
Naka liang ka seng HYC kum ka jingpynrem ïaka sorkar Meghalaya bad Assam mynta ka sngi kala pynlong da ka jingïaid paidbah naduh Umlyngkdait haduh Nongpoh ryngkat ki placard ban pynrem jur ïaka mynthi ka sorkar halor ka jingeh jong ki paid khappud kiba ju shah pynthud bad pyndik naka por shaka por haki pulit ka Assam.
Hadien ka jingïaid paidbah naka liang ka seng kala pynlong ruh ka jingïalang ba lyngkot hakhmat ka Nongpoh Town Shopping Complex ba kum ki nongïalam ka seng naduh u Samla Enlang Sawian Education Secretary ka Sengkmie, Samla Hercules Suting President ka HYC Ri-Bhoi District, Samla Tony Shylla General Secretary, u Samla Jackson Sohtun President ka MPUF Ri-Bhoi District kila ai ka jingkren ban pynpaw ka jingsngewkhia bad pynrem jur halor ka jingmutlop jong ka sorkar ban peit bad khmih ïaka jingeh ki paidbah ha khappud.
Kum ban shu pynpaw hangne ba naka liang ki pulit ka Assam dang ha kine ki khyndiat sngi kila leit ban thwet biang ïa 4 ngut ki briew naka shnong Jatalong bala kynnoh pynpra ïa u mawnongrim bala tei da ka Assam, katba ka sorkar Meghalaya kam nud ang eiei lada wan pynpra ka Assam khamtam ïaka skul SSA kaba la shah pynpra naduh u snem 2018 haka shnong Khlieh Umwang hynrei haduh mynta ym shym la lah shuh ban shna.
Kitei ki nongïalam seng kila ong ruh ba hadien ka jingioh ïakren bad katto katne ki nongïalam naka thaiñ khappud katno ka mynsiem ka dap da ka jingsngewkhia kaba jur ban iohsngew ba kim ioh thiah suk bad im hapdeng ka jingtieng jingsyier naka jingwan pyndik ki pulit Assam naka por shaka por ba haduh mynta ki pulit ka Assam ki dang bteng ban thwet bad ban kem ïaki briew ba kynnoh donkti ban pynpra ïa u mawnongrim ka Assam.
Kitei ki nongïalam kila ther ruh balei ka sorkar Meghalaya ka sngap jar halor ka jingwan pynpra ka sorkar Assam ïaka skul SSA ha Khlieh Umwang, ka jingshah pyndik ka rep ka riang ka kit ka bah ïaki mar rep watla ki nongshong shnong ka Meghalaya kim ju don kano kano ka jingkyntur pud hynrei dei ka Assam kaba ju wan ban mushlia bad kyntur pud naka por shaka por.
Shuh shuh kila ong ruh ba kane ka jingïaid paidbah mynta ka sngi ka dei tang ka jingsdang ba ka sorkar ka dei ban shimkhia ban pynthikna ba ki paidbah ba shong ba sah ha khappud ki dei ban ioh ka jingshngaiñ khamtam ban pynbeit noh mardor ïa u pud u sam, bad lada ka sorkar ka sngap mynthi naka liang ka seng kala pynkhreh ruh da ki jingïakhih ba tyngeh ha nongbah Shillong, kila bynrap.
Khliehriat Rymphang 23: Ka Meghalaya Joint Action Committee, ka pynpaw ka jingsngew khia halor ka jingleh ki trai jong ki karkhana dewbilat kiba don ha East Jaiñtia Hills District bad ong ruh ba ki trai kharkhana kim ju kham wan jngoh ïa ka East Jaiñtia Hills District hynrei ki khmih beit khmang tang ïa ki mar poh khyndew kiba don hapoh ka district “Kan sa poi ka por ba ka district kan nym don eiei shuh (Have Not) ha kaba iadei bad ka jingdon ki mar poh khyndew bad ha kaba kum kata ka por, kynmaw ïa ki kyntien jong ngi ba ki trai karkhana kin nym tip bad kim nym ithuh shuh kaei kata ka Shillong khlem da kren shuh ïa ka East Jaiñtia Hills District lei" ong ka MJAC.Shuh shuh ka Meghalaya Joint Action Committee ba la lam khmat da u General Secretary, u bah Enrico.
D.
