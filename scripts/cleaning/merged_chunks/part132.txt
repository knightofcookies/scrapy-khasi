U samla Lawanaibok uba pule ha St Anthony Higher Secondary School, Shillong u dei uwei na ki khynnah Khasi, ban ioh ia kane ka kyrdan hadien bun snem ba ki Khasi kim ju kot bor ban bat ia ka kyrdan ba nyngkong ha kane ka lain jingpule.
U dei u khun phrangsngi jong i Kong Pelperu Kharphuli iba trei ha PHE Shillong bad u Bah K Basaiawmoit kiba sah ha Nongkseh, ha tnad Agriculture, Shillong.
U la ioh distinction ha ki sobjek ha ka English, Maths, Physics, Khasi, Chemistry, Biology, da kaba kamai 468 mark na ka 600 mark.
Ha ka jingiakynduh bad u nongthoh khubor mynta ka sngi, u Samla Lawanaibok, u la ong ba ka jingjop jong u ha kane ka jingiakhun ka dei namar ka jingtrei shitom jongu.
Bad kaba kham phylla ban ioh sngew na u, ka long ba um ju don mobile phun bad haba u donkam ban iakren bad ki paralok u pan da ka phun jong ki kmie ki kpa.
“Ha nga shimet, ngam ju kwah bat mobile, ngam kwah ban pyndonkam mobile phun", ka dei ka jubab jong u samla Lawanaibok bad bynrap, lada don ki paralok ba pan number, u ai jong i mei ne i pa jongu.
Katkum ka jingiathuh jongu, um ju kwah ruh ban ia lehkai ha ki social media kum ki facebook, ki whatapps bad kiwei ki kam kai ban pynlut ia ka por hynrei u dem beit khop ha ka jingpule kumba ar kynta man ka sngi.
Ym dei ba u shu pule kot beit baroh shi sngi hynrei u dei ruh u samla uba ieid ban ialehkai kum ka phutbol bad kriket.
“Nga ju sngew tynnad ban ialehkai phutbol, kriket".
U la ai ia ka jingsngewnguh ia u Blei, ia ki nonghikai kiba la iarap ia u bad khamtam ia ki kmie ki kpa.
Nangne shakhmat, u la pynpaw ba u kwah ban leit pule doktor (MMBS) ban saindur ia ka lawei jongu kaban wan.
Ha kajuh ka por, ki kmie kpa jongu, kiba la iakren, ki la pynpaw ba ha ka jingshisha, kim ju khang ia u ban bat ne pyndonkam mobile, ki la phah ia u ban bat mobile ban kham suk ka leit ka wan haba donkam hynrei um kwah ban leh kumta.
“Ngi la ong ia u ban rah mobile namar ban kham suk ban iakren haba donkam kumno kumno ha skul hynrei um ju treh", la ong u Bah Basaiawmoit u kpa jong une u samla.
Ha kajuh ka por, u Rev.Fr.Surjit Tigga SDB, u la pynpaw ia ka jingkmen ba ka skul ka la paw khmat biang ha kane ka result mynta u snem khamtam eh ha ka Science.
Haba kren hynne ka sngi, u Fr Tigga u la ong ba ka jingioh ia u soh ka dei namar ka jingtrei shitom ki nonghikai kiba la don ka jingshemphang, ka jingkitkhia ki kmie ki kpa ia ki khun.
“Ka jingioh ia ka result kaba bha ka long kaba kmen ia ka skul, bad kumjuh ia ki khynnah bad ia ki kmie ki kpa", u la ong.
Ha ka jingpynbna result jong ka kas XII (Science), napdeng ki 10 ngut, kiba wan shakhmat duh, 9 ngut ki dei na St Anthnoy Higher Secondary School, katba iwei la ioh na Laban Bengali Boys Higher Secondary School.
Ha ka Commerce Stream pat la wan nyngkong ka Kavita Joshi na Seven Set Annexe High Secondary School.
Baroh kiba ialeh ia ka HSSLC Science ki don 3662 ngut kynthup 1364 ngut ki kynthei, bad 1447 ngut ki shynrang.
Ha ka Commerce Stream, ki don 1576 ngut kynthup 929 ngut ki shynrang bad 647 ngut ki kynthei.
Ha ka Science stream ka percentage ka long 76.76 percent katba ha ka Commerce ka long 71.87 percent.
ngi Kwah ban ai poetry khasi ha ka ne ka newsphah ha.
Jowai, 9 Jymmang:Ka iing bishar kaba donburom jong ka Jowai District Session Courts ka la rai ban pynrem ia uwei u Shaibor Lyngkhoi halor ka jingdonkti jong u ban leh khlem akor bad leh kynshlien iala ka khunruit kaba dei ka khun jong ka hynmen I lok jong u hi.
Katkum ka rai jong ka iing bishar, u Shaibor u la hap ban siew 25 hajar tyngka bad lada um lah un hap siew ia ka kuna un hap ban shong phatok sa 6 bnai nalor ba u la dep shong lypa la 3 snem 1 bnai hapoh jail ha ka por ba ka jingbishar ka dang iaid.
Dei ha ka 3 tarik u Iaiong, 2014, kawei ka longkmie na ka shnong Ummulong ka la wan ban ujor sha ki pulit jong ka Ummulong Outpost kaba hap ha Jowai Police Station ba u hep kynsi jong ka, u Shaibor Lyngkhoi u la leh khlem-akor bad leh kynshlien ia ka khun kynthei jong ka kaba dang 12 snem ka rta.
Halor kane ka jingujor, ki pulit ki la kem bad tohkit bniah ia ka jingjia bad lyngba ki sakhi sabut kiba biang la phah sha ka iing bishar bad na ka liang ka iing bishar hadien 3 snem 1 bnai, ka la lah ban pynmih ia katei ka rai ban pynrem ia utei u runar.
Shillong, 9 Jymmang:Ka Khasi Cultural & Social Service Society ka kyrshan skul ia i heprit Larihun Rapthap na ka bynta ka pule ka puthi na bynta une u snem.
Katei ka heprit ka la kynjoh sha ka 5 snem karta, ka dei na ka shnong Mawsawa kaba don harum Mawsynram.
Ha ka taiew ba la dep u samla Banshai Marbaniang u Chairman -cum- Programme Coordinator ki la leit aiti ia ka song pisa, jain skul , ki kot pule bad kiwei.
Itei i heprit i dei iba la duh noh ia ki kmie ki kpa jong ki kiba la khlad kyndit na ka daw ka jingbam tit khlaw.
Ka kmie jong i ka dei ka kong Darisda Rapthap bad u kpa dei u bah Synsharlang Dewkhaid -baroh 2 ngut ki la khlad noh na ka daw ka jingbam tit.
Katei ka seng ka la dawa na ki bor sorkar kumjuh ruh ia ka Commission for Protection of Child Rights ban iarap ia katei ka heprit.
Shillong, 9 Jymmang:Ki nongtrei ba ju iarap ha ki kam ai dawai ia ki khyllung bad ki longkmie ba armet, ki Accredited Social Health Activist (ASHA) mynta ka sngi ki la pynlong ïa ka jingïaid paidbah ban dawa na ka sorkar ban ai noh da ka jingsiew ba pura na ka bynta ki kam ba ki trei.
La sdang ia ka jingiaid paidbah na Quinton road bad pynkut pat ha ka jaka ïeng kali ka Additional Secretariat, Shillong.
Ha kane ka jingiaid paidbah da ki spah ngut ki nongtrei ASHA na kylleng ki bynta jong ka jylla ki la wan ban ia shim bynta ryngkat ka jingrah ia ki placard bad ka jingpyrta ba ka sorkar kan pynurlong ia ki jingdawa jong ki.
Hadien ka jingialang ha katei ka jaka, na ka liang ki nongialam jongka Meghalaya ASHA Workers & Felicitator Union bad ka Meghalaya ASHA Workers Union ki la leit ban ïakynduh ia u Chief Secretary ka jylla, u K S Kropha ban ai ia ka dorkhas jong ka jingdawa jong ki.
Haba ïakren bad ki lad pathai khubor, ka president jong ka MAWFU bad ka MAWU, ka Kong Haphilin Pyrtuh ka la iathuh ba ryngkat bad ki nongtrei ASHA ha ka Ri baroh kawei, ki ASHA ha ka jylla ruh ki la pynlong ia ka jingiaid rally ban buh ia ki jingdawa jong ki hakhmat ka ophis u Myntri Rangbahduh ka Ri (PMO).
Ka Kong Haphilin kala pynpaw ba ki ASHA ha ka jylla kiba don palat 6000 ngut kim lah shuh ban shu trei mon sngewbha namar katba nang mih ki sngi ka jingtrei jong ruh ka la nang khia, ka la iathuh ba haduh mynta ki ASHA ki ioh ia ka jingsiew ba T.1000 shibnai bad kata ruh ki hap ban pynbiang ia ki report man la u bnai, bad la kim lah ban pynbiang pat kim ju ioh satia wat ia ka T.1000 ruh.
Ka la ong ba ha kiwei ki bynta jong ka Ri, ia ki ASHA la siew da ki sorkar jylla ha ka dor T.4000 haduh T.6000 bad dawa ba ha kane ka jylla ruh dei ban siew noh ia ki la kumno kumno ha ka dor T.3000 shibnai nalor ka bai leit bai wan ba kin kham im bad kin kham lah shuh shuh ban trei ia ka kam, “Lyngba ka jingdon jong ki ASHA ka jingïap jong ki kmie bad ki khyllung ba dang pun ki la duna bha, kumta ka sorkar kadei ban pyrkhat lem na ka bynta ki ASHA ba kin lah ban trei khambha ia ka kam", ong ka president.
Ka la ïathuh ba na ka liang jong u Chief Secretary um pat shym la ai satia kano kano ka jingkular hynrei u la sngap ia ka jingdawa jong ki bad ong ba un sa khmih bniah ia kane ka jingdawa jong ki.
Nalor ka jingdawa ia ka jingsiew ba pura kane ka kynhun jong ki ASHA ka la dawa ruh ba ka sorkar kadei ban ai shuti ia ki ha ki por ba ki dang ioh khun rit, ban pynioh ia ki ka jingsumar ei lyngba ka scheme ESI, ka pension yn da kim lah ban trei shuh bad kiwei kiwei.
Nongpoh, 09 Jymmang:Ka jingialang jong ki khynnah skul barim (Past Pupil) ka Ri Bhoi Presbyterian Higher Secondary School, Nongpoh, kaba dei ruh ka jingialang na ka bynta ban pynkhreh ia ka jingrakhe dap 50 snem (Golden Jubilee) jong katei ka skul, la ioh ban shna ia ka Alumni Association bad ioh ruh ia ki nongkitkam ba pura jong katei ka kynhun.
Ki nongkitkam kiba la shah jied ha katei ka sngi, ki kynthup ia u Bah M.G.Kharshanlor kum u President, u Bah D.Kharshandi Vice-President, u Bah M.K.Makdoh Secretary lem bad kiwei kiwei de ki nongkitkam.
Shillong, 9 Jymmang:Ka Jaintia Students Union (JSU) Shillong Circle ka kyntu ia ka Sorkar jong u Dr Mukul Sangma ba ka dei ban ai kajuh ka hok ia baroh ki nonghikai kumba u la kular ia ki nonghikai SSA.Ka pynpaw ka jingsngewkhia ba ki 4th Teacher kim ioh T.20,493 tyngka kumba ioh lem kiwei ki nonghikai.
Ka kyrwoh khubor ka la ong ba ka kynhun myntri sorkar ka la dep rai ban pynkyntiew ia ki tulop baroh ki nonghikai adhoc 100 percent kaba mut ba ki 4th Teacher kiba ioh T.6 hajar mynta bad kin ioh T.12 hajar tyngka.
“Ngi kyntu ruh iaka Kong Roshan Warjri kum ka myntri ban peit ia ki jingpule hapoh jylla jong ngi ban shimkhia iaki jingdawa ki nonghikai katkum ka hok jong ki" ong ka kyrwoh khubor na u bah EC Dkhar President JSU Shillong Circle.
Shillong, 9 Jymmang:Ka CORP Jirang Circle ha ka jingialam u President u Bah O Lyngdoh mynta ka sngi ka la lap ba u Asst.Manager ka SBI Patharkhmah Branch u P.Rabha u la bu-aid jaw sheh haduh ba um nang shuh ban treikam.
Katei ka seng ka la ong ba ka SBI Patharkhmah ka dei ka jaka treikam kaba bun ki nongtrei ki dei ki bar jylla bad khyndiat eh ki Khasi bad ka la ong ba ka jingwan ki nongtrei bym dei Khasi ka la buh jingeh ia ki paidbah ka thaiñ Western Ri-Bhoi namar ka jingbym ia sngewthuh ktien.
Ka la kynnoh ruh ba ki nongtrei jong katei ka bank ki leh mon , ki leh ba heh bad haba wan ki paidbah kiba biej ki bym don jingtip kim ju pyni ne kren jai jai hynrei ki shu mai shu tim ia ki bad ka kynhied.
Katei ka seng ka la ong ba kaba paw pyrthei katei ka jingleh jong ki ka dei ka sakhi kaba katei ka seng ka la lap ia u Asst.Manager uba bu-aid jaw sheh ha kamra treikam jong u.
Shillong, 07 Jylliew: Hapdeng ka jing iakhih phaloh ka sain pyrthei ban iakhih pyrshah ia u na ki MLA bad myntri ka Congress, u Myntri Rangbah ka jylla u Mukul Sangma u la kyntait ba un bujli myntri ne em ha kane ka sorkar jongu.
Ha ka jingialang ka kynhun myntri mynta ka sngi, saw ngut ki myntri sorkar kim shym la wan.
Kine ki kynthup ka myntri kam pohiing ka Kong Roshan Warjri, myntri soil Bah Rowel Lyngdoh, myntri ding Clement Marak, myntri social welfare ka Deborah Marak.
Ha ka jingiakren bad ki nongthoh khubor mynta ka sngi,u Myntri Rangbah u Mukul Sangma ula ong ba ka kam ban bujli ban thung myntri ka dei ka kam jongu kum u Myntri Rangbah bad um kwah ban iathuh ia kaei kaba u thmu.
“Balei phi kwah ban ia kata, ka dei ka kam jong nga kaba ngam kwah ban iathuh", la ong u Mukul Sangma haba kylli ki nongthoh khubor la u don ne em ka jingthmu ban bujli myntri kumba la mih ka khubor shane shatai.
U Myntri Rangbah um kwah ban ong hooid ne em ia ka jingkylli, hynrei u la ong ba ka dei ka kam jongu kum u myntri rangbah.
Ha kine ki sngi, la ioh khubor ba namar ka jingjur ka jingiakhih ban pynkhyllem noh na ka shuki Myntri Rangbah, u Mukul Sangma, u la pynkhreh shen ban sa bujli noh ia ka kam myntri jong ki katto katne ki myntri da kaba pynhap noh bad thung bujli da kiwei.
Ha ka jingshisha, ka AICC kam shym la ai bor ia u Mukul Sangma ban pynhap shuki ia ki myntri sorkar ha ki por ba mynshwa, hynrei la ioh jingtip ba ha kane ka kynti, ka jinglong jingman ka sain pyrthei ka la kylla bad ka la hap ia ka ba kan ai bor ha u Myntri Rangbah ban leh ia kaba donkam.
Ka jingpynhap shuki ia ki katto katne ki myntri kan long ka lad ia u Myntri Rangbah ban thaw thymmai ia ka kynhun myntri hadien ba la mih bun ki Myntri kiba ieng pyrshah ia u.
Hynrei katkum ka khubor, don ki myntri sorkar mynta hadien ba la ioh sngew ia kane ka khubor ba u Myntri Rangbah un bujli myntri, kiba pyrshah ia u, ki la sdang ban leit phai biang ban kyrshan ia u.
La iathuh ba ka All India Congress Committee (AICC) ka lah ban bthah ia u Myntri Rangbah ban bujli myntri noh shen ha kane ka jylla, shi bynta na ka jingthmu ban thaw thymmai ia ka party shwa ka elekshon 2018.
Ha kawei ka liang, u president ka MPCC u Bah DD Lapang haduh mynta u dang kren ba ka kam dawa bujli nongialam ka dei ka mat kaba dang beh ding bha.
Shillong,7 Jylliew:U bah Disparsing Rani mynta ka sngi u la kyntait ban long kum u ksiang u ban ia kren ia suk hapdeng ka HNLC bad ka sorkar.
U bah Disparsing uba dei ruh u nongaibuit ai bor jong ka Seng Khasi Mawsynram u la ong ba ka rai jong u ban kyntait ia katei ki jingtyrwa ka seng HNLC ka dei namar ba katei ka seng ka la byrngem ia u myntri rangbah ka jylla u Dr.Mukul Sangma bad namarba ka la byrngem ruh ban pynbthei bom ia ka Congress Bhawan.
“Ka long kaba sngewsih ba ka HNLC ka don ia katei ka jingthmu bad kane hi ka pyni ba kim mon ban iaid katkum ka lynti kaba ki kwah ia nga ban leh, na ka jingiasuk ki la phai noh pynban sha ka Politik" u la ong.
U bah Disparsing u la ong ba lada ka HNLC ka kwah ban iasuk noh bad ka sorkar ka dei ban long kaba iaishah bad kam dei ruh ban pynmih kum kitei ki jingbyrngem khamtam namarba ka sorkar pdeng ka la kren shai ba lada kino kino ki seng lehnoh ki kwah ban ia kren ia suk bad ka sorkar ki dei ban sangeh noh shuwa ki kam pyntriem jong ki.
Ha kawei pat ka liang u bah Disparsing u la pynpaw ia ka jingsngewlyngngoh ba u myntri rangbah ka jylla u la kren ba ka sorkar kan ym treh ban ia kren ia suk bad ka HNLC bad ka lynti ka plie ia ka tang lada ka wan ban pyndem wait, u bah Dispar u la ong ba kaba pynlyngngoh ia u ka dei namarba ka sorkar ka ia kren ia suk bad ki lai tylli ki seng lehnoh na ri Lum Garo,hynrei balei pat ka sorkar kam pdiang ban ia kren ia suk bad ka HNLC.U bah Dispar Sing ula ong ba un pyntip sha ka HNLC lyngba ka facebook ba un nym pdiang ia katei ka jingtyrwa jongka.
Shillong, 7 Jylliew:U Mukul, u tieng ia ka BJP bad kumjuh ia ka HNLC, khamtam ioh kan wan ka jingsynshar President ha ka Jylla, ong ka kyrwoh na katei ka seng, kaba la pynmih da ka ktien Khasi mynta ka sngi.
“Ka jingkob jong u ban phah kyndang ia ka HNLC na Bangladesh ka dei tang ka kam biej,namar kumno un lah ban leh ia kat kata ka kam haba ka foreign affairs ka don ha ka kti ka sorkar BJP kam shym don ha ka kti ka sorkar Congress  jong u.
Kaei kaba jia ha Bhutan, Bangladesh ha ki snem ba la leit kam lah ban pynkut ia ka mynsiem ialeh ki kynhun kieng atiar kane ka thaiñ" ong shuh ka kyrwoh na U bah Sainkupar Nongtraw, uba dei u nongai ktien jong katei ka seng.
Ka HNLC, ka ong ba ka dei ka sorkar india kaba ai jinghikai ia ki seng kiengatiar Chakma kumjuh bad ai jaka rieh ia kiwei ki riew pawkhmat kum ka Talisma Nasrin bad kiwei tang kumno ban ialeh pyrshah ia ka Ri Bangladesh.
Ka HNLC, ka ong shuh ba ka sorkar Meghalaya ka dei tang ka,sorkar tynshop bad ka HNLC kam don jingmut hi ruh ban iakren bad ka sorkar jylla.
“Ban wan pyndem lei kum ka UALA,ANVC,ANVC(B) kam don ha ka agenda ka HNLC.Kine ki seng ki iapher bak ly bak na ka nongrim kaba ka HNLC ka ieng, khamtam ka jingialeh jongngi kam dei kaba dang 5,6 snem hynrei ka lah jan kot sha ka 30snem mynta".
Ha ka bri u 7trep ka HNLC ka don tang kawei bad ka GNLA lei kam dei ka ‘private company’ u CM na kata ka daw ka eh ia u ban khot iakren ia ka.
U Mukul u dei uba dang thymmai ha ka kam seng saiñ hima,kumta haba u pyrkhat lyngkot u leh ruh lyngkot.
Ka Shillong Accord 1975 kaba la iasoi hapdeng ka NNC bad ka sorkar india hangne ha nongbah shillong ha ka 11tarik, Naiwieng 1975 ka dei ka nuksa kaba biang bha ba ka sorkar jong u Mukul ka dei ban pule.
Dei lyngba kum kine ki jait dulir ne jingiakren haka miej ka jia ia ka Nagaland haduh u pud ba naka Seng NNC ba la ialam da u Phizo la kha pat sa kawei ka seng kaba kham khlaiñ arshah ba la tip kum ka NSCN.“Kawei hadien kawei ka jingpynbthei ngi leh kum ka jing pynkyndit ba ngi dang khlaiñ kumba ka jia ha Lad rymbai bad Jhalupara,sniewbok pat ba ka HC bad Secretariat ki dang lait na ka kam pyntriem jongngi".
Ka HNLC, ka ong shu shuh “Kaba eh ia u Mukul ban kyndang iangi na kano kano ka Ri hynrei kaba suk iangi ban pynkylla dujok pynkylla dpei ia kato ka ‘paradise’ jong u kaba don ha Nongrim Hills ha kano kano ka por".
Ka HNLC, ka ong shuh ba ka jingiatreilang jong ki bad ka ULFA kam dei kaba dang thymmai namar wat u Bah John Kharkrang u C in C ba nyngkong ka Seng u pyndep ban pyntbit iaka jinghikai lem bad ka ULFA.Kyntang iawai, ka HNLC ka kyntu ia ki Sengbhalang, ki Seng saiñ hima, khamtam kito kiba pyrshah ia u CM ba kin shimti iaka sap bad ka matti u phadar Sngi(bam kwai ha duwar u Blei) kumba ka la jia ha u snem 1978 na ka bynta ban wanrah sa kawei pat ka ‘Sorkar Lai lama’, kumjuh ha une u 2016, lada lah kum shibynta ban weng ia ka kynrum kynram ka saiñ hima ka jylla ba la wanrah da ka sorkar congress ioh ba ka jingsynshar President kan hap kumba ka jia ha Arunachal pradesh mynta.
Ka HNLC ka ban biang ba kito ki MLA thohbria lada kin dang kyrshan ia une u CM,ka Seng kan nym kitkhlieh lada jia kano kano hadien ia ki namar to tip shai ka sorkar kan nym lah ban ai jingiada iaphi baroh 24 kynta ne baroh 5tylli snem, ong biang ka kyrwoh na U Bah Sainkupar Nongtraw.
Nongstoin, 08 Jylliew:Ka kyrwoh khu bor na ka BJP West Khasi Hills District lyngba U President jong ka Seng U Bah Fridoline Marwein, ka pynbna paitbah ba ka Seng BJP kan pynlong ia ka jingrakhe dap 2 snem ka Sorkar NDA hapoh ka jingialam u Narendra Modi kum u Myntri Rangbahduh ka ri ha ka 15 tarik u Jylliew, 2016 naduh ka por 11 baje mynstep, ha Free Morning School.
Ka kyrwoh khubor ka iathuh shuh shuh ba ha katei ka sngi U President Rangbah ka BJP Meghalaya u Ma Shibun Lyngdoh, Genl.
Secretary BJP Meghalaya u Bah David Kharsati bad kiwei kiwei ki nongialam ka party na shabar ka Jylla kin don ryngkat.
Kumta, ka Seng BJP ka iawer ia baroh ki Dkhot bad nongkitkam jong ka Seng hapoh West Khasi Hills ba kin iawan khnang khnang bad la khot sngewbha ruh ia baroh ki para dkhot lem bad ki Nongkyrshan ba kin iawan sha katei ka jingrakhe bad kan don ruh ka jingialang bad ka jingpynshai ia ki Prokram bad ki Scheme jong ka Sorkar Kmie.
La pynpaw ruh ba yn iatai ruh ia ki mat ba kongsan kum ka jyrsieh bam sap hapoh ka Scheme PMGSY bad kiwei kiwei ba ka Seng shen kan sa ai da ka dorkhas sha ka Sorkar Kmie ha Delhi.
Shillong, 07Jylliew:Ka sorkar jylla ka la rai ban pyntreikam ia ka Meghalaya Public Servants (Furnishing of Information and Annual Return of Asset and Liabilities and the Limits for Exemption of Asset in FillingReturns) Rules 2016 ban pynthikna ba baroh ki shakri ki dei ban ai ia ka jingpynbna ia ka jingioh kamai jongki.
Ia kane la iathuh da u Myntri Rangbah ka jylla u Mukul Sangma hadien ba la wai ka jingialang jong ka kynhun myntri hynne ka sngi.
Ia kane ka ain la donkam ban pyntreikam hadien ba ia ka Meghalaya Lokayukta Act 2914 la mynjur da u Lat ka jylla ha ka 26 tarik Lber, 2014 hadien ba la pas da ka iing dorbar thawain.
Katkum kane ka jingpynkylla ka sorkar ia ka Rules,  ki shakri sorkar ki dei ban ai jingtip ia ka jingkamai jongki hapoh 30 sngi hadien ba ki la rung ha ka kam sorkar.
Shillong, 8 Jylliew:Hadien ba la ioh jingtip kaba biang ba ki don ki nongkhaii drok ha Nongshilliang, ki pulit jong ka Anti Narcotic Task Force (ANTF) ki la ioh kem ia ar ngut ki satar khaii drok na katei ka jaka.
Mynta ka step ha ka por 10:30 baje eiei ki la ioh kem ia kawei ka briew kaba la tip kyrteng kum ka Rechel Ralte, 32 snem karta kaba sah ha Nongrim Hills, Shillong bad na katei ka la ioh kurup ia ki kynja dawai ba la suba ba ki dei ki drok Heroine.
Hadien ba la shah kem katei ka briew ka la ialam ia ki pulit sha ing jong uwei u nongpynioh drok ia ka uba la tip kyrteng kum u John Baglary 33 snem karta uba shong basah ha Nong shiliang Block II bad ha ka jingkhynra ia ka ingsah jong u ki pulit ki la ioh kurup bun ki drok Heroine.
Ki la don haduh 13.1 kram ki drok na kitei ki briew, kumjuh ruh ka pisa T.15012 tyngka bad ka Scooty kaba don ia u nombar ML 05-N-7249 kaba la pyndonkam ban kit drok.
Shillong, 08 Jylliew:Ka kynhun ki doktor na  Apollo Children’s Hospital, Chennai ki la wan sha ka nongbah Shillong ban pynlong ia ka jingpeit bniah lane ka  Free Medical Screening Camp mynta ka sngi ha Ganesh Das Hos pital.
“Hadien ka jingpeit ia san ngut ki khynnah, la lap ba kitei ki khyllung ki don jing shitom ha kaba leit pynjhieh  na ka daw ka jingbym kwah ban leit pynjhieh na ka ba bun ki daw kum ka jingbyrngia palat  ia ki cartoon ha ki TV"  la ong  u Dr V.Sripathi, u ba dei u Senior Consultant Pediatric Urologist bad Robotic Surgeon ha ba ai jingkren ha ki lad pathai khubor ka nongbah.
U Dr V Sripathi u ba dei u doktor ba stad ha ka ba ia dei bad ka Robot Assisted Laparoscopic Surgery na ka bynta ki khynnah kaba dei ka jait jingsumar da ki jingstad saian ban kham lah ban sngewhuh ia ka met u nongshah puid bad ba ki doktor kiba puid ruh kin ioh ia ka lad kaba kham biang ban leh thikna ia ka met u nongshah puid.
Ha ka wei pat ka khubor  la iathuh ruh ba ka sorkar Jylla ka la dep ia teh bad ka  Apollo Hospital ba na ka liang ka sorkar ka lah ban plie ia ka lad ban phah sumar  ia ki briew sha katei ka hospital na ka bynta lai bnai.
“ Ka Shillong Apollo Info Center  ka ai ia ka lad ban ioh jingtip ia ki nongpang ha ka jylla na ka jylla Meghalaya, da kaba ioh jingtip shwa ha u no u doktor u ban sumar ha ka Appollo Hospital, da kaba iohei ha kaba leit ba wan na ki airport sha ka hospital, ka jingiohei ia kia ki ambulance na  airport/railway, ki jaka sah kiba biang , ka jingioh sumar ha Chennai bad peit bniah shwa ia ki lyngba ka video  ka ba dei ka jingiakren hapdeng u nongpang bad u doktor ," la ong u Parag Choudhury, u ba dei u Telemedicine Consultant katei ka Hospital.
Ha ba kren ia ka jinglut ban leit phah sumar  sha katei ka Hospital lyngba ka Robotic Surgery  khamtam na ka bynta kiba duk, u Sripathi ua la ong, “la da kim kot bor ban siew ruh na ka liang ka Hospital kan leh beit.
Ka India ka don mynta haduh 35 tylli ki Robotic Surgery ha ki nongbah bapher bapher bad ym pat don ha ka jylla Meghalaya bad ngi khmih ba kan sa pdiang noh,"  u la ong shuh shuh.
Shillong, 8 Jylliew:Ka Khasi Hills Autonomous District Council (KHADC) ka la pynjlan 45 sngi ia ka samoi treikam jong u Secretary sha ka Executive Committee u bah Welljune Syiemlieh.
U Rupang u la ioh jingtip lyngba ki jingpynbna ka KHADC kaba ka la pyllait ha ka 31 tarik u jymmang ha kaba la ai jingtip sha baroh ki ophisar ka KHADC bad kumjuh sha u Deputy CEM ka KHADC.Katkum ka por ba la buh ka por jong u bah Welljune kum u Secretary sha ka Executive Committee ka la kut noh ha ka 31 tarik u jymmang bad ka la dei ruh ka por ba un shongthait noh hynrei la ong ba namarba ka KHADC kam pat lap ia ki Secretary jong ka kiba kham tbit ia katei ka kam ka la rai ban pynjlan biang noh ia ka por treikam u bah Syiemlieh.
Katkum ka jingtip ba u Rupang u la ioh lum la iathuh ba hadien ba la kut katei ka 45 sngi u bah Syiemlieh ka ban kut ha ka 15 tarik u naitung, ka KHADC ka lah ban pynjlan biang ia ka por treikam jong u sha ka hynriew bnai.
Shillong, 8 Jylliew:Ka skul ka Balang Presbyterian ka K.J.P.Girls’ Higher Secondary School, Shillong, ka la plie ia ka jingrakhe dap 125 snem mynta ka sngi da u Myntri Rangbah ka jylla u Mukul Sangma.
Haba kren ha ka sngi, u Myntri Rangbah ka jylla u la ong ba kane ka KJP ka dei ka skul kaba la sain dur ia ki kynthei kum kawei na ki jaka pule ba paw bha ka jylla.
Ka jingiaid lynti jongka, ka la long lyngba ruh ka jing kyrkhu uba na jrong lyngba ka jingwan mait lynti ki nongialap ne mishoneri.
Ka jingdon kane ka skul ka iahap bha ha kane ka jylla kaba ai jait sha ka kynthei kaba long ruh ka jingpynkup bor ia ki.
U la ong ba wat la ka jylla ka la iakynduh shibun ki jingeh bad ki jingtynjuh, ka dei ka jingpyrshang ka sorkar ban pynlongkam ia ka jingangnud jong ki paidbah na ka bynta ka pateng ban wan.
U la ong ba ka long kaba donkam ia ki skul bad ki kolej ban peit kumno ban bor jong ki samla ka lah ban ialam ban wanrah ia ka jingmyntoi ha ka imlang sahlang.
U la kyntu ia ki nonghikai ban ai ia kaba bha tam ban saindur ia ki na ka bynta ka lawei ka jingim jongki.
U la ong ba ka jingiarap ba la bei da ka Asian Development Bank ym tang ba kan pynkyntiew ia ka iing skul bad kiwei ki jingdonkam hynrei kan ai ruh ia ka jinghikai ia ki nonghikai ban pyntbit shuh.
Katba ka symbud kongsan ka myntri kam pohing ka Kong Roshan Warjri ka la ong ba ka skul KJP ka ieng ha ka nongrim kaba khlain na ka bynta ka jingsuk bad ka jingieid bad ka jinglong shipara.
Ia ka K.J.P.Girls’ Higher Secondary School la seng ha u snem 1892 da ka Welsh Missionary Society ban ai jinghikai ia ki khynnah kynthei.
Ka skul ka la pynmih shibun bah ki riew kynsai.
Ka la pyniar ia ka jingshakri da kaba plie ruh ia ka klas VI-X bad ka Higher Secondary ha ka Arts bad Commerce.
Ha kane ka sngi, ki khynnah skul ki la ai ruh ia ka jingrwai tynrai, bad ka jingshad ha kane ka sngi.
Shwa ia kane u Pastor (Dr) H Rymbai u la ialam ia ka jingrwai katba ka Principal ka Kong H Mawroh, ka la ai ia ka kyntien pdiang sngewbha.
La don lang ha kane ka sngi u  Bah DD Lapang, u MLA Bah R V Lyngdoh.
Shillong, 08 Jylliew:Ki shipai BSF kiba dei peit ha Nongjri, East Khasi Hills District jong ka jylla Meghalaya ki la ioh ban kurup ia ka song pisa jong ka ri Bangladesh kaba kot haduh 3.4 lak taka katba u wei u nong Bangladesh u dang pyr shang rung tuh sha India na Bangladesh ha ka miet ba la dep.
Tang shu poi ki shipai BSF ha katei ka jaka, u tei u khar Bangladesh u la phet krad bad jah noh hapdeng jong ka miet ha ki khlaw ba rben bad na ka jingjur jong u slap.
Ki shipai BSF ki la wad bniah ia katei ka jaka  bad lap ia katei ka pisa Bangladesh ia kaba la thep ha plastik.
Ha ki bnai ba la dep, ki shipai BSF ki la ioh kurup ia ka pisa Bangladesh kaba shongdor 10.83 Lak bad kem lai ngut ki briew na  Balat, East Khasi Hills District.
Kane ka jingioh kurup ia kitei ki song pisa ha kine ki ar tylli ki jingjia la imat ba ka dei jingsiew hapdeng ki nongkhaii tuh ha ki khappud.
Ha kawei pat ka khubor na ki shipai BSF  ha Gumaghat, South West Khasi Hills District jong ka Meghalaya, ki la kurup ia ki dieng cubit (87.59 cft) bad shibun ki siej kiba shong dor  T.93,000/- ha ka miet ba la dep kiba dang thmu ban pynrung tuh na India sha Bangladesh bad katba ki dang thmu ban klan ia ka wah Jadukata.
Ki shipai BSF ki ba pahara ha kitei ki jaka ki la pyndonkam da ki tiar peit bniah katkum ka juk ba mynta bad ioh ban iada ia shibun ki jingjia kiba kum ki jingiakhaii tuh bad kiwei kiwei ki kam be-ain.
Shillong, 8 Jylliew: Lashai ka sngi yn pynduh pyndam noh shi syndon ia ka seng lehnoh United A’chik Liberation Army (UALA) ha kaba ki nongialam bad ki 46 ngu tki dkhot jong katei ka seng kin wan ban pyndem ia ki tiar ia leh jong ki ryngkat ka jingiasoi ia suk noh bad ka sorkar.
Ha katei ka jingialang yn ia donlang u myntri rangbah ka jylla u Dr.Mukul Sangma ryngkat ki myntri sorkar kumjuh ruh ha ka jingiadonlang ki ophisar jong ki tnad sorkar.
U Chairman katei ka seng u Novembirth Marak kumjuh ruh u commander-in-chief u Singbirth Marak kin ia donlang ha katei ka sngi.
Lah ban kdew ba katei ka seng ka la ia soi ia suk bad ka sorkar ha ka 18 tarik u nohprah ha u snem ba la dep bad lashai ka sngi ka 9 tarik u jylliew kin pyndep ia ka rukom da ka jingialang kaba heh.
Ia katei ka seng la seng da u Norok ha u rymphang,2013, u norok u dei u nongialam barim ka A’chik National Volunteers Council (B).
U Novembirth u dei u General Secretary jong ka Garo National Liberation Army (GNLA) hynrei u la wan ia soh noh bad ka UALA ha u risaw, 2013.
Lah ruh ban kdew ba ki dkhot katei ka seng ki dei kiba ngat ha ki kyndon ain bapher bapher ha kikam pyntriem kum ka kam rahbor,ka kam pyniap briew, ka kam lute bad kiwei pat.
Ha ka jingwan ia suk jong ka bad ka sorkar, ka sorkar ka la rai ban weng noh ia ki kes kiba rit ba ria pyrshah ia ki katba ki kes kiba heh pat kan dang iaid shakhmat.
Haduh mynta katei ka seng ka la dep pynithuh sha ka sorkar haduh 17 ngut ki dkhot jong ka kiba la ioh jaka rieh tngen ruh na ka sorkar katba sa 19 ngut pat kin wan lashai ka sngi.
Shillong, 08 Jylliew:Ka tnat kam poh iing, yn ioh biang U bah HDR Lyngdoh? Ka PWD, kan poi noh sha U Bah AL Hek bad yn duh noh U Bah Prestone ia ka tnat khlaw?Katei ka dei ka khubor ka la her mynta ka sngi ha nongbah ba u Myntri Rangbah u Mukul Sangma ula pynkhreh ban bujli kam noh, ia ki myntri sorkar jongu, hynrei ha ka jingtwad jingtip na ki myntri sorkar ki la kyntait ba don kum kane.
Ban pynthikna ia kane, la iakren bad ka myntri pynroi sor ka kong Ampareen Lyngdoh ka la kyntait ba kan don ka jingbujli tnad u myntri rangbah bad kam don kano kano ka jingtip haduh mynta.
“Ngam tip ia kata, nga dang iakynduh ia I (Myntri Rangbah) hynnin ruh ngi iashong jingialang cabinet, hynrei im pat ong eiei", la ong ka Kong Ampareen.
Ka khubor ka la wan ka tyllong kaba iajan bha bad u Myntri Rangbah hynrei imat kumba ka paw, ka jingthmu kam pat urlong namar kano ka daw ym pat tip.
Hynnin ka sngi, Myntri Rangbah ka jylla u Mukul Sangma u la kyntait ba un bujli myntri ne em ha kane ka sorkar jongu.
Ha ka jingiakren bad ki nongthoh khubor hynne ka sngi,u Myntri Rangbah um kwah ban ong hooid ne em ia ka jingkylli, hynrei u la ong ba ka dei ka kam jongu kum u myntri rangbah.
Ha kine ki sngi, la ioh khubor ba namar ka jingjur ka jingiakhih ban pynkhyllem noh na ka shuki Myntri Rangbah, u Mukul Sangma, u la pynkhreh shen ban sa bujli noh ia ka kam myntri jong ki katto katne ki myntri da kaba pynhap noh bad thung bujli da kiwei.
Nongpoh, 08 Jylliew:Tang namar ka jingduna jingthiah ha Civil Hospital Nongpoh, ka pynlong ia ki phew ngut ki nongthiah pang ka thain Ri Bhoi District, ba kynthup naduh ki khyllung khynnah bad rangbah kiba leit shah sumar ha katei ka Hospital, kim banse ban thiah ha madan bad baranda jong katei ka Hospital.
Hadien ba la iohi ia ka jingeh jong ki nongthiah pang ha katei ka Hospital, ha ka jingleit jurip ha ka sngi Ba-Ar, kumta na ka liang ki nongialam ka Ri-Bhoi Nalarympei Youth Front (RBNYF) kaba la ialam da u Bah Apbor Nongrum kum u President, ha ryngkat ka jingsynranlang da ki dkhot ba kynthup ia u Organizing Secretary, u Bah S.Rynghang, Sport Secretary, Bah K.Shadap, bad u Finance Secretary, u Bah P.S Lamare, mynta ka sngi ki la leit ban iakynduh ia u District Medical & Health Officer ban iakren ia ki jingeh kaba la iakynduh da ki nongthiah pang ha katei ka Hospital, namar ka jingduna jong ki jaka thiah pang.
Haba ki nongialam ka RBNYF ki la ioh ban iakren bad u DMHO, u Dr.S.Lyngdoh, na ka liang jong u la ong ba kum ka Hospital ka shem jingeh ban pdiang ia ki nongpang, lada ki jaka thiah ki la dap tang da ki nongpang suda, hynrei kim lah pat ban kyntait ia ki nongpang kiba thmu ban wan thiah pang, namar ba bun na kitei ki nongwan shah sumar ki dei ki briew kiba wan na ki longing baduk bad dei namar kane ka daw ka pynlong ia ki bor pyniaid ka Hospital ba kin pdiang bad ki hap ban pynthiah ha baranda bad madan.
Shuh shuh, na ka liang u Dr.S.Lyngdoh u la iathuh ba na ka liang ka ophis ka la dep ban phah ia ka jingthoh sha ka sorkar ban buh sa 100 tylli ki jingthiah, kumba long mynta tang kitei ki 100 tylli ki jingthiah kiba la don lypa ha kane ka Hospital kim pat biang, namar ba katba nangmih ki sngi ka jingbun paidbah ka la dang kiew bad kumjuh ruh ki nongthiah pang ruh ki dang bun dang bun, ym tang katta hynrei na ka liang ka ophis ruh ki la pyrshang ban shim khia na ka bynta ban pynbiang ia ki jingduna kiba don ha kane Civil Hospital.
Hadien ka jingpynshai da u DMHO, na ka liang u President ka RBNYF, u Bah Apbor Nongrum, ki la ai ka jingiaroh ia u DMHO, namar kum uba dei peit ha katei ka jaka ai jingsumar u don iaka jingkitkhlieh ban ai ka jingshakri kaba paka sha ki nongpang, ha kajuh ka por ka seng ka ai khublei ruh ia ki Doctor kiba don ka mynsiem ban shakri ia ki nongpang wat hapdeng ki jingduna ki jaka thiah pang.
Kumta khatduh eh ka seng ka buh ruh ka jingdawa sha ka sorkar ba kan shimkhia halor kane ka jingeh kaba la iakynduh da ki nongthiah pang ha Civil Hospital Nongpoh, ka por hi ka dawa namar katba nangmih ki sngi ki por, ka jingbun paid ruh ka nangkiew nangkiew, kumta kan bha ia ka sorkar ba kan wanrah noh sa 100 tylli ki jingthiah, na ka bynta ka jingbit jingbiang jong ki paidbah kiba wan ban shah sumar ha katei ka Hospital, pynkut u Bah Apbor Nongrum.
Shillong, 8 Jylliew:Ha ka por ba ki 13 Sengbhalang ki la ia khih ILP, ka nongbah Shillong ka la khynniuh na ka jingiarisa ia kynhoi ki paidbah kiba tuid da ki hajar hajar ngut ngut ha manla ba long jingialang paidbah la ka long ha Madan Student ne ha ka jingiaid paidbah ha surok bah.
Katei ka jingiakhih ban dawa ia ka Inner Line Permit (ILP) ha katei ka por ka la neh kumba katto katne bnai.
Hapoh katei ka por ba ka jingiakhih ILP ka dang iaid ki la don bunbah ki jingjia kum ka jingthang kali, ka jing thang shaka, jingiathang tyngshop, ka jingthang ophis, la don ruh ka jingiap briew bad kila don ruh bun ngut ki dkhot jong ki sengbhalang bapher bapher kiba la shah kem namar katei ka jingiakhih, don ruh ki nongialang kiba hap ban rieh namar ba ki pulit ki thwet jur bha ia ki ha katei ka por.
Hynrei tang katto katne por hadien katei ka jingiakhih ILP ka la kut noh naba ka sorkar kam treh hi tdot ban ai ia ka ILP bad ka la mih da kawei pat ka jingiakren hapdeng ki sengbhalang bad ka sorkar halor ka ain pyrkhing mynder bad ka ain pyrkhing bar jylla bad ia katei ka ain kaba ki sengbhalang ki dang ia kren mynta la tip kum ka ‘Comprehensive Mechanism’.
Ha manla ba ia kren bad ki nongthohkhubor ki nongialam sengbhalang kiba la ia khih ILP ha kito ki por ki la ong ba ka jingdawa jong ki ia ka ILP ka dang iaid haduh mynta tangba mynta shipor kat bym pat ioh ia ka ILP ki ong ba kin dang ia kren shuwa da kata ka Comprehensive Mechanism.
Hadien ba ka ishu ILP ka la kynjah jar la kumba shisnem duna ne tam, ka North East Student Organisation ( NESO) kaba la ialam da u Chairman jong ka u bah Samuel Jyrwa uba dei ruh u President barim ka KSU ka la ai ksai biang ia ka mat dawa ILP ha kaba katei ka seng ki samla pule ka thain shatei Lam mihngi ka la leit ban ia kynduh ia u Lat ka jylla u V.Shanmuganathan ban dawa ba ki jylla ka thain shatei Lam mihngi ki donkam ia ka ain ban iada na ki mynder bad ha katei ka jingleit ia kren jong ki ki la kdew ba ka ILP ka dei ka ain kaba biang eh ban pyntreikam ha ki jylla ka thain shatei Lam mihngi nalor kiwei pat ki jingdawa ba ki la buh bad ki la ong ruh ba ia katei ka jingdawa kin leit ban pynsngew sha manla ki Lat jong ki jylla ka thain shatei Lam mihngi.
Ka jingdawa ia ka Inner Line Permit ( ILP) ha kane ka jylla ka la sdang beh lyer biang ha kaba la mih sa kawei pat ka seng ka ban pynkhih ia katei ka ishu kaba la khluit bha ha ka jylla ha ki snem kiba la dep.
Ka Hynniewtrep Youth Council (HYC) ka seng kaba la pait na ka KSU mynta ka sngi ka la pynbna ba kan sdang biang ia ka jingiakhih ILP.Ha ka jingiakren bad u Rupang General Secretary ka HYC u bah Roberjune Kharjahrin u la ong ba ka HYC kan sdang ia ka jingiakhih ILP da kaba sdang shuwa da ka jingsam paidbah ia ki kot lyngkdop kiba katei ka seng ka la pynkhreh.
Ha kitei ki kot lyngkdop u laong ba ka HYC ka la thoh ia ki jingthoh kiba jrong kiba ka batai ia ki ain ban pyrkhing ia ka jingwan tuid kyrthep ki mynder sha kane ka jylla, bad kawei na ki ain kaba la batai ha katei ka kot lyngkdop ka HYC ka dei ka Inner Line Permit (ILP).
U bah Robert u la ong ruh ba ia katei ka kot lyngkdop ka HYC kan pyllait paidbah ha ka taiew ban wan bad ia kane la rai ha ka jingialang CEC katei ka seng kaba la long mynta ka sngi ha ophis treikam jong ka ha Mawlai.
“Ka dei ka jingsdang jong ka jingiakhih ILP, kaba ngin pynsngewthuh shuwa ia ki paidbah shaphang ki ain iada mynder lyngba ki kot lyngkdop" ong u bah Robertjune Kharjahrin haba ia kren bad u Rupang.
La sngewthuh na ka jingiakren ba ka seng HYC ka la pynap shibun ki jingiakhih ban dawa ILP kiba ki nongialam katei ka seng kim pat tren ban kren lypa ia kiei kiei baroh.
Haba phai sha ka khubor ia khih ILP , lah ban kdew ba ha Manipur mynta ka sngi baroh khoit ki seng saiñpyrthei bapher bapher na Manipur hapoh ka jingialam u myntri rangbah u Okram Ibobi Singh, ki la leit ban ia kynduh ia u myntri kam pohing ka sorkar pdeng u Rajnath Singh ban pynpaw donkam kyrkieh ia ka jingmynjur u President ka Ri ban pynlong ain ia ka ILP ha katei ka jylla.
Ki la pynpaw ruh ba donkam kyrkieh ban ioh ia ka jingmynjur jong u President halor ki lai tylli ki Bill kiba la pyrshah da ki kynhun riewlum jong katei ka jylla, la ong ba ha katei ka jingiakyndh jong ki u Rajnath Singh u la shah shkor bha ia ka jingkren jong ki.
La synranlang ia u myntri rangbah ka Manipur da ki nongialam jong ka seng BJP, LJD, JD(U), CPI(M), bad kiwei pat.
Shillong, 08 Jylliew:Wat la ka CCIB ka dang ieng pyrshah ban ker sainar shiah ha ki khappud bad ka ri Bangladesh, hynrei katkum ka jingtip ba la iohlum, ki trai jaka jong ka thain Elaka Umniuh-Tmar bad ka Raid Lyngkhat ki la pdiang ban ker sainar noh hadien ba ka sorkar lyngba ka ophis jong u Deputy Commissioner ka East Khasi Hills ki la wan ban pynshai ha kaba iadei bad ka jingshim jaka bad ban siew ia ka jingduh jong ki jingthung jingtep bad ka jingheh ki jaka.
Ha ka jingiakren bad ki nongkitkam shnong katei ka thain, kila ong ba ki hap ban pdiang katkum ka jingshem jingeh jong ki trai jaka ha ki briew na Bangladesh kum ha ka jingshah tuh shah thiem, wan pynjot ia ki briew ki bsah bad kiwei kiwei ki kam runar.
Kawei ka jingkyrpad jongki, ka long ba ka sorkar ka dei ban siew ia ka jinglut jingsep shwa ban pyntreikam ia ka jingker sainar ha ki jaka jongki.
Kawei ka jingkyrpad jongki, ka long ruh ban kham pynduna na ka jingthew 150 yard katkum ka jinglong ki jaka.
Kumba long mynta, ki briew na DC ophis bad na ka kompeni NBCC ki la pynlong ia ka jingthew jingwoh shaid shaid ia ki jaka ki puta, ki jinglut jingsep jong ki jingduh shwa ba kin siew pisa.
Ki don ki trai jaka ha ka thain Lyngkhat kiba la sdang ban leit shim jingkhein ia ki jingthung jongki, kum u soh, kwai, bad kiwei de  kumba la bthah da ka ophis u DC bad NBCC.Ki sngew ba ka long sepei ban pyrshah namar ba wat ka sorkar Meghalaya ruh kam lah ban tuklar kaba ju ai daw ba kane ka dei ka kam jong ka sorkar India bad ki sngew artatien ba lada iai pyrshah jubor, kan poi pynban ka jingduh ei ia ki jaka khamtam haba sha kiwei ki jaka la dep ker sainar lut.
Lah ban kdew ba hynnin ka sngi, ka CCIB ka la aiti dorkhas ha u myntri khappud u Bah Prestone Tynsong da kaba ka la dawa ba dei ban shna lain thymmai shwa ban ker sainar shiah bad ka la byrthen ban pyrshah beit lada ka sorkar kam pynbeit shwa ia ka jingai lain thymmai.
Shillong, 9 Jylliew:Ha ka 8 tarik mynta u bnai ha ka por 9:30 baje mynstep ki pulit ki la ioh jingujor na u Rajindra Biswas uba shong basah ha Majai –(Bhola ganj) ba ha ka 6 tarik mynta u bnai ha ka por 6 baje mynstep ka khun jong u ka Bobita Biswas kaba dang 15 snem karta ka la shah rahbor ha uwei u briew uba la tip kyrteng kum u Md.
Salim Khan , 21 snem karta uba na katei ka shnong hi bad laioh jingtip ba utei u briew u la kit ia katei ka khynnah sha Shillong.
Hynrei ha ka 7 tarik mynta u bnai ki pulit ki la ioh ban pyllait im ia katei ka khynnah.
Ki pulit ka Jhalupara ki la ioh kem ia u Salimha Lumpdeng , 3 mer Upper Shillong , utei u ba shah kem u dei u nongniah trok,kane ka long katkum ka jingpyntip u SDPO ka Sohra u bah Ian Onel Swer.
Shillong, 8 Jylliew:Shiphew tylli ki jingkieng thew kali, ki la shah khang lut naduh mynta ka sngi bad ka daw, ka long namar ba kim shym la siew thikna ia ka pisa, ba ki dei ban siew sha ka sorkar.
Ka hukum, kaba ha ka 7tarik Jylliew 2016, kaba la soi da U IW Ingty Commissioner of Transport, Meghalaya, Shillong, ka la bthah ia ki District Transport Officer (DTO), ba kin shimti noh ia kitei ki jingkieng thew kali, naduh ka 8tarik Jylliew bad haduh ban da pynbeit da kumwei pat.
Kitei ki jingkieng, kiba shah khang, ki long kaba ha Dawki, ba la pyniaid da ka kong Chela Pala, ha Mawpun, ba la pyniaid da u Bah Amstrong Paliar, ha Bagli, ba la pyniaid da U bah MS Nongbri, ha Borsora, ba la pyniaid da ka kong Haphibansuk Wankhar, ha Ratacherra, ba la pyniaid da U bah Badapkupar Marbaniang, ha Byndihati, ba la pyniaid da ka kong Patricia Sympli, ha Gasuapara, ba pyniaid da U Tangkam M Sangma, ha Cherragaon ba pyniaid da U G Handerson Syiemlieh, ha 7th Mile, ba pyniaid da ka Kong Mumjulet Passah bad ha Umling, ba pyniaid da u bah Gavin M Mylliem.
Na ka liang jong ka Meghalaya Commercial Truck Owners and Operators Association, lyngba ka kyrwoh, ba la phah da U Bah Augustine Shanpru, ka pynpaw ia ka jingsngewkhia kaba jur, halor kane ka jing pyn sangeh ia kitei ki jing kiengthew kali, namar ba ki trok, kiba mih shabar jong ka Jylla, ki dei ban pynbiang ia ki kot ki sla, kiba dei bad ka jingthew ia ki mar, kiba don hapoh kali, hynrei, lada jia ba kim shym la pynbiang ia kitei ki kot ki sla, ki hap ban shah dain kuna, ha ka dor kaba heh shibun eh.
Katei ka seng, ka ong ba ka sorkar Jylla, ka don mynta ha ka jingkyrduh pisa kaba jur bad kumta, da kaba khang ia kitei ki jingkieng thew kali, kan ailad ba kin lum pisa maphot, na ki trok, da kaba kin kynnoh, ba ki dei ki kali, kiba kit tam.
Shilong, 09 Jylliew:Ki nongshna bad pynmih phlim na ka jylla ki la pynpaw ia ka jing sngew pyrshah ia ka sorkar jylla bad byrngem ruh ban khang ia ka jingpyni ia ka phlim ‘Rock On!! 2’, (kaba dei ka phlim jing rwai, ia kaba la wan ban ring ha nongbah Shil long), ha ka jylla Megha laya ban pyrshah ia ka rukom leh shiliang ka sorkar.
Ka la don ka jing sngew bitar bad sngewkhia bha na ka liang ki nong shna  bad nongpyn mih phim jong ka nongbah hadien ka jubab na jing wad jingtip da ka RTI kaba la pynpaw ba the ka sorkar ka la pynlut haduh T.2 crore kum ka jing iarap ha ka shna bad ring ia katei ka phlim Bollywood.
Ka jubab kaba la pynpaw na ka liang ka sorkar ba ka jingiarap bei tyngka ban shna bad ring ia ka  Rock On! 2, ka long ka jingthmu ban kyntiew ia ki kam jngoh kai pyrthei  ia kaba ym shym la hun da ki nonghsna phim jong ka jylla.
“Ngin hap ban pynsangeh ia kane ka phlim ban rung sha ka jylla jong ngi lada ka sorkar kam lah ban ai jubab kaba biang hapoh shi bnai,", la ong ka kong Simi Simi Khongthiang, kaba dei kawei na ki nongpynmih phim ba kha pawkhmat na Ri Lum Jaintia ha ka jingai jingkren sha ki lad pathai khubor ka nongbah.
Ka kong Simi Khongthiang, kaba long ruh ka dkhot jong ka Meghalaya Film Makers’ Association (MFMA), ka la pynpaw ruh ba ka jingbei tyngka ia ka phlim na bar jylla ka dei ka jingsniew shiliang khmat.
Ka la pynpaw ruh ba ka jingpyrshah ka dei halor ka nongrim ba ka sorkar jylla kam pat ju ai jingiarap ha ka ban kyntiew ia ki nongshna phlim ka jylla.
Hynrei na ka liang u president MFMA Commander Shangpliang khlem da len ia kiwei kiwei ki jngiakren u la pynpaw pat da kaba ong , “Ban pyrshah ia ka jingpyni ia ka Rock On ka dei tang ka jingpynpaw bad jngsngew jong ka dkhot na kane ka Association.
"Ki dkhot ka Association ki la pynpaw ba kin sa ia shong jingialang ban pyrkhat ia ki lad kiba dei ban shim da ka sorkar jylla ban kyntiew ia ki phlim kiba dei ban wan ring na shabar ka jylla.
U Bah Shangpliang u la ong ruh , “Ka sorkar jylla ka dei ban wan sha khmat bad kren da kaba shai halor kiba kum kino ki jingmyntoi kiba ka jyll kan ioh da kaba kyrshan ia ki phlim na bar jylla namar la tip ba ka jingpynlut ka dei lyngba ka pisa paidbah.
Na ka liang ka sorkar bunsien haba ngi ju leit ban iakynduh ki jubab kiba ngi ioh ka long beit ba ym don kita ki lad ki lynti (guidelines) ban kner ban ai jingiarap ia ki nongshna bad pynmih phlim ha ka jylla.
"U la pynpaw ruh ba ka jingkylli ka mih mynta ka long ba kumno bad ha kano ka rukom pat ki la don ki lad ki lynti kiba la shim da ka sorkar jylla ban iarap bei tyngka ia ki phlim na bar jylla bad kane ka pyni ba ka sorkar kam shi khia na ka liang jong ka ha kaba ia dei bad ki nongpynmih phlim jong ka jylla.
Ha kaba ia dei bad ka jingpyntip da ka sorkar jylla ha ki khyndiat bnai ba la dep ba ka sorkar jylla ka la shim ia ka kam pynmih phlim kum kata ka bynta jong ki karkhana, na ka liang u Bah Shangpliang u la pynpaw ba ka dang sah teng bad kan sa wan ryngkat ki kyndon kiba biang bad ki rukom trei kam kiba paka.
Katkum katei ka jingpyntip , la pynpaw ba ki nongshna bad nongpynmih phlim ha ka jylla ki lah ban ioh ia ka subsidy kaba long kum ka jingpynlut ban shna ia ki phlim kiba ym duna ia ka shi klur tyngka.
U Bah Shangpliang u la pynpaw ba katei ka jingai jingtip la pynmih khlem kano kano ka jingiakren phylliew jingmut  ha shwa ban mynjur ia ka.
U la iathuh ba ka dang bun ka jingeh ban shan ia ki phlim tang hapoh ka 10 haduh 15 lak tyngka.
Ka MFMA ka la phah dorkhas ha ki por ba la dep sha ka sorkar jylla kaba kynthup ia ki jingkyrpad ha kiba bun ki liang ha kaba ia dei bad ka jingshna ia ki phlim khamtam ha ka rukom pynbiang ia ka phlim bad ban ioh ia ka jaka pyni phlim kaba dei la ka jong ban peitbniah ia ki phlim na Ri Khasi-Jaintia.
Ha ba kren halor ka jingpynpaw u Myntri Rangbah ka jylla u Mukul Sangma u ba kham ha sha u la dep ong ha ka jingialang jong ka Film Festival ha ka jylla ba ka sorkar kan ia trei lang bad ki nongpynmih phlim, u Bah Shangpliang u la ong , “Ngi kyntu ia u Myntri Rangbah ban pynkylla ia ki ktien jong u sha ki kam".
Ka Association ka la shim lyngba ki lad ai kubor ia ki jingkren jong u Myntri ba dei peit ia ka tnad Information bad Public Relation ka sorkar jylla u Bah  AL Hek u ba la ong ba ki nongshna bad nongpynmih phlim na ka jylla kim ju wan sha khmat ban wad ia ki jingiarap.
Halor kane  u Bah Shangpliang u la ong ba ka jingkren jong u Myntri ka long kaba bakla namar ka Association ka la don shibun bha ki jingialang bad u ha ki por ba la dep.
Shillong, 8 Jylliew:U Myntri rangbah ka jylla u Dr.Mukul Sangma u la iam pait doh nud ha ka sngi rakhe 125 snem ka KJP Girls Higher Secondary School, Shillong kaba la long mynta ka sngi ha katei ka skul.
U Dr.Mukul u la iam pait dohnud shuwa ba un pynwai noh artad ia ka jingkren jong u kum u kong san.
U la ong ba shuwa ba un pynwai ia ka jingkren u kwah ban rwai kawei ka jingrwai bad u la rwai artad ia ka jingrwai “Mynsiem jong nga to iaroh ia u trai,me long bakhraw-me long ba khraw’ kaba u la rwai ha ka ktien phareng kaba ong ‘How Great Thou Art’.
Katba u dang rwai U Dr.Mukul u nang jaw ummat bad dei ha ka por ba u la poi ha ka dkhot kaba saw um lah shuh ban dang bteng ia ka jingrwai namar katei ka jingpait dohnud bad um lah shuh ban set ia ki ummat jong u, dei hangtei ba u la hiar noh na rynsan ba u ieng khlem da ioh ban pynkut ia ka jingrwai bad khlem da ioh ban khublei pynkut ia ka jingkren jong u bad u la leit beit beit sha ka jaka shong jong u bad hangta u la sei ia ka rumal napoh pla bad u la niad ia laki ummat.
Ki paidbah kiba don ha katei ka jingialang ki shu ang lyngngoh khlem nang shuh tang ban thap kti ruh hadien ba ki la iohi ia u myntri rangbah ba u iam pait dohnud bad don katto katne ngut kiba i phylla ia ka jingtbit jong u ban rwai ia katei ka jingrwai ki la thap kti kum ka dak ka jingiaroh ia u.
Lah ban kdew ba ha katei ka jingialang la donlang ruh u bah D.D Lapang u nongaibuit ai bor ka sorkar jylla,ka kong Roshan Warjri myntri kam pohing ka sorkar jylla bad kiwei pat.
Shillong, 09 Jylliew:Ka jingiakhih jong ki MLA ka Congress ka lah ban sdang biang hadien ba ka AICC ka la thung ia u nongpeit jongka ha kane ka jylla ia u Dr CP Joshi uban mih bujli ha jaka jong u V Naraswamy u la shah bynshet noh ia ka kam nongialam jong ka party ha Pudecherry.
Katkum ka khubor ka AICC ka la thung ia u Dr Joshi bad ka la phah ia ka jingtip sha ki heh ka Congress ha kane ka jylla.
La sngewthuh ba une u nongpeit nongkhmih ia ka Congress ha kane ka jylla, un sa wan jngoh shen ia ka jylla Meghalaya ban bishar ia ka jinglong jingman jong ka party ha kane ka jylla bad un iakynduh ia ki MLA ki nongialam party.
Ka jingthung ka AICC ia u nongpeit ka long kaba donkam bha ha kane ka kynti hadien ba la mih ka kynrum kynram ha ka party Congress kham tam ki MLA kiba dawa ban weng noh ia u Mukul Sangma kum u nongialam ka party hadien ba la mih ka jingshah rem kput ha ka elekshon MP dang shen na Tura bad kumjuh ki daw.
Shwa ia kane, u president ka MPCC u Bah DD Lapang ha kane ka taiew u la her khari khari sha New Delhi ban kynduh ia ka Sonia Gandhi bad u Rahul Gandhi ban iakren ia ka jinglong jingman ka sain pyrthei ha kane ka jylla khamtam ha ka party Congress.
Wat u Myntri Rangbah u Mukul u la phah jingthoh sha ka AICC dang shen uba la iathuh ba ka party BJP ha kane ka jylla ka la pyrshang ban pynkhyllem ia ka sorkar ba ialam da ka Congress.
Shillong, 9 Jylliew:Ka Protection and Promotion of Khasi Traditional Medicine Act 2011 ka dei ka ain kaba la don lypa hapoh District Council naduh u snem 2011 hynrei katei ka ain ka la shu sahkut tang hapoh ka bui bad ka almari jong ka District Council naba ki MDC ba dei peit ki shu ioh thiah lyngngai tad haduh ban da kut noh ka samoi treikam jong ki.
Dei ha kane ka kynti mynta ba ka KHADC ka la pynim biang ia katei ka ain bad la thaw thymmai ruh ia ka komiti ka ban peit ban pyn thikna ba kan treikam noh.
Ia katei ka komiti kaba thymmai kaba la thaw mynta la tip kum ka Khasi Traditional Medicine Commission.
Ia katei ka komiti la khlieh da u bah Banteidor Lyngdoh uba ki ju khot ieid u bah Paidang kum u Chairman bad u Secretary pat u dei u bah R.Wanniang u Joint Secretary ka KHADC, katei ka komiti ka don ruh ki dkhot jong ka ba kynthup ia ki nongsumar dawai kynbat bad na ki seng trei mon sngewbha.
Kaei ka jingthmu jong ka KHADC bad kaei ka jingmyntoi ba ki nongsumar dawai kynbat kin ioh nangtei.
u Rupang mynta ka sngi u la ioh ban ia kren bad u EM ka KHADC u ba khlieh ia katei ka komiti u bah Banteidor Lyngdoh ban kylli na u shaphang katei ka kam.
Ha ka jing iakren bad u bah Paidang u la ong ba ka jingthmu ba katei ka komiti ka don ka long ban ithuh ia ki nongsumar Khasi kiba ju sumar baroh shi katta ha kaba yn ai ia ki da ka laisen kaba yn lah ban khot ia ki kum ki doktor bad da ka jingioh ia katei ka laisen ka ain kan ithuh ia ki kum kita ki nongsumar Khasi ne ki nongpynkhiah ne ki Traditional Healer.
U bah Paidang u la ong ba ka KHADC kan khot lut ia baroh ki nongsumar khasi na kylleng ka bri u hynniewtrep ba kin wan ban rejistar kyrteng ha KHADC bad napdeng baroh kiba wan rejistar yn wad ia ki sabut ba biang ban pynshisha ba ki dei shisha ki nongsumar bad yn ai laisen ia ki ka ban ithuh noh da ka ain.
Utei u MDC na Mawkynrew u la ong ruh ba ka thong ba nyngkong eh jong katei ka Commission ka long ban thaw ia ka jaka ai jinghikai (Institute) na bynta ki nongsumar khasi ha kaba kan don ka Library, ki jinghikai ia ki rukom khleh dawai bad kumta ter ter ha kaba kin don ki doktor kiba la tbit ban ai jinghikai kiba la pass ia katei ka lain ki ban wan na kylleng ki jylla.
U la ong ruh ba ka KHADc ka buh thong ban thaw ia ka jaka sumar ne ka Hospital kaba ki nongpang ki lah ban wan phah sumar ha ka Hospital ka KHADC kaba yn sumar da kitei ki doktor ba la ioh laisen katkum ka jingsumar khasi la ka long ha ka jingpang ba hap ban ai dawai kynbat ne ka jingkhein shyieng bad kiwei pat.
U bah Paidang u la ong ruh ba la thong jong katei ka komishon ka long ban ithuh ia ki nongsumar da kaba ai sertiphiket bad kane kan iarapruh ruh ha ka rukom pynneh pynsah ia ki jingthung jingtep kiba long dawai.
“Nga da thrang shisha ban pynurlong ia kane ka kam, nga don ka jingsngewkhia hapoh mynsiem bad nga da kwah eh ba dei ban ithuh noh ia ki nongsumar khasi da ka ain" ong u bah Paidang haba ia kren bad u Rupang mynta ka sngi ha kamra treikam jong u.
Hynrei kawei ka jingeh ba utei u MDC ka Mawkynrew u la kdew ka long ba ka KHADC kam don pisa, “Ngin ia leh katba lah ban pan jingiarap na ka sorkar kum ka na ka DoNER, ka Central Council of Indian Medicine bad na kiwei pat ki lad jingiarap ba ngi lah ban ioh ban pynurlong noh ia katei ka kam" u la ong.
Haba la kylli na u bah Paidang hato kane ka jingthmu jong u kan urlong ne-em hapoh ka ar snem shuwa ba ka samoi treikam jong u kum u MDC kan kut noh , u la ong ba shuwa ban kut ka samoi treikam ka KHADC kan pyni ki dak ki shin ba ka la leh ia katei ka ia katei ka kam bad lada jia ba io jingiarap pisa lei lei u la ong ba yn pynurlong noh hapoh kate ka por naba ki jaka baroh ka KHADC ka la don lypa bad kaba sah tang ka pisa ban tei ia ka jingtei ban pyntreikam.
Kumba ka long mynta u bah Paidang u la iathuh ba ki la don bun bun ngut ki nongsumar khasi kiba dep ban rejistar ha KHADC bad u la khot ruh ia kiwei pat ki bym pat rejistar ba kin wan noh naba ha ka 5 tarik u bnai ban wan kan don ka jingialang bah jong ki nongsumar Khasi ha KHADC ha kaba yn ia syllok kham bha halor katei ka kam.
Shillong, 9 Jylliew:Mynta ka sngi la iohi ba ki la don bun ki Muslim kiba iaid sawari ha Iewduh, u nongthoh khu bor u la lyngngoh ban iohi ia katei ka jingshang iew ki Muslim kiba iaid da ki kynhun kiba i phylla bad kiba la ithuh ba ki dei ki briew kiba dang thymmai ha kane ka nongbah Shillong namar ka sur kren jong ki,ka jingbym tip lynti jong ki ban iaid.
U Rupang u la pyrshang ban wad jingtip na ki nongialam niam Muslim ha kane ka jylla shaphang kitei ki briew kiba i phylla, hynrei la ioh jingtip ba ki dei ki briew kiba wan na bar jylla na bynta ka jingleh niam kyrpang ki Mulsim kaba neh katto katne taiew kaba dei ruh ka jinglehniam shah thngan kaba la tip kum ka Ramadan.
La iathuh ba ha katei ka jinglehniam ki la don bunbah ki riew ngeit Muslim na kylleng ka ri India kiba la wan mynta sha nongbah Shillong ban ia shim bynta ha katei ka jinglehniam kaba shisien shisnem.
Shillong, 9 Jylliew:U wei u rangbah u ba la tip kyrteng kum u Dr.WS Syiem u la ioh jingkoit mynta na ka jingpang Cancer ne ka jingpang bampong tang da kaba sumar hi ialade da ki kynbat.
Utei u rangbah u la shah sumar ha NEIGRHIMS ha u snem 2011.
Ha ka jingiakren bad U Rupang u la iathuh ba ha ka 14 tarik u lber, 2011 u la leit sha NEIGRHIMS ban shah sumar bad la lap ba u don jingpang Cancer ha u ryndang jong u.
“Ha ka 18 tarik u ber, 2011 ki la puid ia ka ngab jong nga, ki la law lut baroh ki shyieng ngab, ki bniat tyngam,nga la sah hangtei shibnai kynthih, hynrei ngam ioh jingiarap eiei, tang shu law ia ki drip nga sngew kum ban shu dkut mynsiem noh" ong u Dr.Syiem haba ia kren bad u Rupang.
U la iathuh ba hadien ba la dap shibnai u la mih noh na katei ka Hospital, wat la ki doktor kim pat pyllait ia u.
U Dr.Syiem u la ong ba mar ia mih na katei ka jaka sumar u la sdang ban sumar hi noh ialade da ki dawai kynbat, namar ba u dei ruh uwei na ki nongai dawai kynbat uba la im haduh 16 snem ha katei ka kam.
Utei u rangbah mynta u la iathuh ba ki shyieng ngab jong u baroh la law lut khait hapoh NEIGRHIMS bad ki ngab jong u kim lah kyrshan shuh naba ym don shyieng shuh bad ki noh shapoh, “Ki la lut ki shyieng ngab, Dei na kane ka daw ba nga teh noh da ka jain ba kan kyrshan ia ki ngab jong nga" ong utei u rangbah uba pyni artad ia ka ngab jong u kaba la shah puid bad u law ia ka jain kaba u tap.
U Dr.Syiem,55 snem karta u la ong ba u ju ai dawai kynbat naduh ki por ba u dang long khynnah samla bad haduh mynta u dang bteng ia katei ka kam bad u don ruh ka dukan ai dawai kaba la tip kum ka Khasi Indigineous System of Medicine bad u don ka dukan ha Mawkhar hajan YMCA.U Dr.Syiem u shong u sah ha Umsohsun ka shnong trai jong u ka dei na Umyiap kaba don hapoh West Khasi Hills.
Utei u rangbah u la iathuh ba katei ka kam ai dawai kynbat ka dei ka kam jong u bad u im jakpoh ruh na katei ka kam kaba u trei haduh mynta badu la iathuh ba u don ka kper kynbat kaba rit kaba u thung ia ki jingthung kiba long dawai hynrei kiba bun hi u ong ba hap ban wad na lum.
Kum uwei na ki nongai dawai Khasi uba tbit ba ki nongpang ki tuid sha ka dukan jong u man ka sngi u la pynpaw ba ka long kaba donkam haduh katta katta ban pynneh pynsah ia katei ka rukom ai dawai Khasi lane dawai kynbat kaba u la blei u la ai kyrpang ia ka sap ka phong sha ki nongsumar tang lyngba ki jingthung jingtep.
doctor ai ki kyrteng Jong baroh khoit ki dawai kynbat kiba phi don bad ki bymdon ruh lada phi tip tikna ia ki kyrteng Jong kinga don kam kyrkih ia ki kyrteng Jong ki dawai kynbat.
Shillong 09 Jylliew:Ka tnad Excise jong u Deputy Commissioner ka East Khasi Hills ka la ong ba ka dukan kyiad jong u Bah Ernest Mawrie kaba don ha 12 Mile (Umnongneng) ba hap hapoh u pud u sam ka shnong Pommura kan neh beit ha katei ka jaka, namar ba ka don ha jaka ba pdiang da ka ain kata katkum ka jingjngai na surok.
Ha ka jingiakren mynta ka sngi bad u Extra Assistant Commissioner ka tnad Excise ka DC ophis u AG Marak, u la ong ba katei katei ka dukan kyiad ka dei kaba la don naduh ka por mynshwa ba la buh naduh u snem 2003 ha kawei ka  jaka kaba don hajan ka surok bad mynta la shu kynriah noh sha kham jngai katkum ka jingthew ba la buh da ka sorkar.
“Hynrei hadien ba la mih ka jingpynkylla ia ka kyndon, bym dei ban buh hajan surok, la kyn riah noh sha ka jaka ba kham jngai", la ong u Marak.
Kat kum ka jingong jong u ophisar ka Excise, ka dukan kyiad jong u Bah Ernest kam shym la pyn khein ia ka ain namar ba ka bor shnong ka la dep ai No Objection Certificate (NOC) da u Rangbah Shnong ha utei u snem bad ka jingpyrshah hadien shiphew snem mynta, kam don jingmut eiei.
“Lada ki pyrshah ki la dei ban pyrshah ha katei ka por ba u dang pan NOC ne mar ia buh ia ka dukan kyaid ha katei ka por", u la ong.
U la ong ba hadien ba la ioh pdiang ia ka jingujor na ki briew ia ka jingpyrshah ia ka jingdon katei ka dukan kyiad, u DC u la phah ia ki ophisar ban leit pynlong ia ka jing tohkit namar ba katkum ka jingujor, la paw ba ka la don eiei ka jingartatien jong ki briew kiba soi kumba 98 ngut.
U la ong ba ha ka 25 tarik tarik Jymmang, ki briew na DC ophis ki la hiar sha katei ka shnong ban pynlong ia ka jing tohkit halor kine ki 98 ngut ki briew ba la phah ia ka jingthoh sha u DC hynrei kaba lyngngoh ka long ba ha katei ka sngi, ki bor shnong ki la pyn long pynban da ka rally bad ki dawa ban pynlong jingbishar paidbah.
“Ngim leit sha katei ka jaka ban pynlong jingbishar paidbah ne ban pynlong jingialang hynrei ngi la leit ban shim tohkit ia ki 98 ngut ki briew kiba la ujor sha u DC namar ba kam long kaba shai bad ym ithikna.
Wat ia ka jingujor ruh, ki la ai da ka xerox copy bad suba jur ba don kiba shu phah soi namar ba ki la tap ia ka sla ba nyngkong ruh", la ong uwei u ophisar ka tnad Excise haba iakren bad u Rupang.
Lah ban kdew ba san tylli ki Dorbar Shnong kata, ka Dorbar shnong Pommura, Mawryngkneng, Ksehpyndeng, Thangshalai bad Kut kila ujor sha u Deputy Comissioner halor  ka jingbuh ia ka dukan kyaid ha katei ka jaka da kaba kam ba khlem ka jingtip bad khlem ioh jingbit naka Dorbar shnong Pommura bad khlem jingmynjur ki shnong ba marjan ruh kumjuh.
Ki la kam ba ka jingdon ka dukan ha katei ka jaka ka la pynkharoi shibun ki dukan die kyiad beaiñ hapoh shnong Pommura bad ha ki shnong ba marjan ruh kumjuh, kane kala ktah ia ka shongsuk.
Tura, 09 Jylliew:Ka kynhun kieng atiar na Ri Lum Garo ka United A’chik Liberation Army (UALA) ka la wan sha khmat ban pyndem noh ia la ki atiar ialeh ha ka jingialang kaba la long ha Tura mynta ka sngi.
Ki dkhot jong kane ka seng lehnoh kiba la wan ban pyndem ha khmat ka sorkar mynta ka sngi ki don 66 ngut, ia kiba la pdiang sngewbha ia ki da u Myntri Rangbah ka jylla u Dr Mukul Sangma.
Ka UALA hapoh ka jigialam jong u Chairman Novem birth Marak, ka la wan ban aiti ia ki tiar ia khun jong ki, kiba kynthup ia k1 2 tylli ki AK-47, kawei ka LMG, kawei ka Rocket Launcher, kawei ka suloi shiktang, lai tylli ki pistol, lai tylli ki Grenades, kawei ka Rocket Propeller, 20 tylli ki jong ka AK-47, 10 tylli ki kuli jong ka LMG, bad phra tylli ki pistol.
Ka jingwan sha khmat ban pyndem noh kine ki dkhot jong ka seng UALA kan long dak jong ka jingsuk ka ba la sdang ban wan biang ha Ri Lum Garo.
Kane ka seng lehnoh la seng ha u snem 2012 bad ka la wan sha ka miej jingiakren jongsuk ha u Nohprah jong u snem 2015, bad ki ksiang ki ba la ia don bynta ban wanrah ia ki sha ka jingiakren ia suk ki long u General Secretary ka Garo Baptist Convention u Rev.Janang R.Sangma, u Pastor Hawakhana Church, u Rev.F.D.Sangma bad Rev.Fr.Januarius S.Sangma katba na ka liang jong ka sorkar pat kiba la don bynta ha kane ka jingiakren ban wanrah ia ki sha ka jingiakren iasuk ki long Chaimran ka MBOSE u ba bat ruh kum u Commissioner & Secretary, ka tand pule u Bah E.P.Kharbhih.
U Dr Mukul ha ba ai jingkren ha kane ka sngi u la ai ka jingiaroh ia kane ka seng kaba la wan sha khmat ban pyndem bad kane ka long ka nuksa ia kiwei ki seng lehnoh ba kin wan sha khmat ban wanrah noh ia ka jingshong suk shongsain.
“Ka jingkutlad ka dei ka daw bah ba la pynlong ia ki ban rung sha ki kam lehnoh bad mynta ngi dei baroh ban ia treilang ban ban wanrah ia ka jingsuk," la ong U Dr Mukul.
Halor ka jingkynnoh ba ka sokar kam shym la leh ei ei na ka bynta ki lehnoh kiba la wan ban ia kren ia suk bad ka sorkar, kumba la pynpaw da u Chairman ka UALA u Novembirth Marak, u Myntri Rangbah u la ong ba ka sorkar ka leh ia kano kano ka kam ka leh haba shai khlem da buhrieh ei ei na ka bynta ban wanrah ia ka jingsuk kaba neh ha katei ka thain.
U Myntri Rangbah u la ai ka jingkular ia kine ki lehnoh kiba la wan aiti mynta ka sngi ba kim dei ban duh jingkyrmen namar ka sorkar kan iarap ia ki ryngkat ka jingbtin lynti ha baroh ki liang.
Ha ka jingkren jong ka kong Roshan Warjri kala kyntu ia kine ki dkhot ka UALA kiba la wan pyndem mynta ka sngi ba kin nym peit shuh sha dien hynrei ki dei ban peit ia kaei kaba nangne sha khmat.
Ka ong ba to ai ka jingsuk kan wan ban shynshar na ka bynta ban wanrah ia ka roi kapar ha baroh ki liang.
U Chairman barim jong ka seng HNLC uba mynta u long u MLA jong ka Mawhati constituency, u Bah Julius K.Dorphang u la kren halor ka jingshem jong u ha ki por ba la leitnoh bad u la ong ba ha dien ba u la wan ban aiti noh sha ialade sha ki bor jong ka ain u la ioh ban mad kaei ka jingsuk bad u la kyntu ia kine kiba la wan ban aiti mynta ka sngi da ki ktien sneng ktien kraw ia ki.
U Chairman jong ka kane ka seng ba la pyndam noh ia ka u Novembirth Marak u la iathuh ia ka jingthmu jong kane ka seng ha kaba seng ia ka bad kumno kila shim ia ka rai ban pyndam noh ia ka, u la ai khublei ia kane ka sorkar kaba la ialam da u Dr Mukul Sangma bad ia u ksiang jong ka sorkar bad kiwei ki ksiang kia la don bynta ban pynpoi ia ki sha ka jingiasoi ia ka soskular iasuk Ha kane ka sngi u Bishop jong ka Tura u Rt.
Rev.Andrew R.Marak u la kren halor ka jingwanphai jong ki sha iing, u Rev.Janang R.Sangma, u la kren halor ka jingiatylli bad ban pynneh ia ka jingsuk katba u Rev.G.B.R.Marak bad Rev.Fr.Januarius S.Sangma kila duwai ban pan ia ka jingkyrkhu jong u Blei.
Ia kane ka jingialang wan aiti kine ki dkhot ka UALA la pyniaid da u Deputy Commissioner ka West Garo Hills u Prabin Bakshi.
Shillong, 9 Jylliew:Mynta ka janmiet ha ka por 5:12 baje kawei ka trok kaba don ia u nombar ML-0E9893 ka la hap ha kawei ka riat kaba la tip kum ka riat Khoh-iar kaba don ha surok bah ban leit sha Pynursla.
Katei ka kali ka dei kaba dang wan phai napoh Nongtalang ban leit sha Shillong.
Ha katei ka jingjia 2 ngut ki rangbah ki la mynsaw jur, bad la pynkit ia ki shapoh Civil Hospital, Shillong.
Katei ka trok ka la hap ha ka riat kaba jrong kumhba 100 mitar eiei na surok bah bad la iohi ia katei ka jingjia da ki nongniah kali kiba iaid lyngba katei ka surok.
Tang mar ia iohi ia katei ka jingjia katto katne ngut ki rangbah ki la hiar wut wut ban leit iarap ha kaba la don ruh kiba hiar sha riat ban leit sei ia kiba mynsaw.
Uwei na ki mynsaw uba ki rangbah na katei ka thain ki la ioh sei u dei u bah Franko Marbaniang uba shong basah ha Lait Mawiong-Laitlyngkot katba uwei pat uba la sei hadien ka jingwan poi ki pulit u dei u bah Lamkupar Kharkongor uba shong basah ha Mylliem-Syllai U Lor.
Katkum ka jingiathuh ki sakhi kiba donlang ha katei ka jaka la ong ba katei ka trok ka la pra phum.
La iathuh ba nyngkong eh la sei da ki riew paidbah ia u bah Franko bad la pynkit ia u da ka Ambulance kaba wan napoh Pynursla sha CH Shillong bad kham hadien hadien ba la wan poi sa ki pulit ka Pynursla PS la pynkit pat sa ia u bah Lamkupar da ka kali pulit.
La ong ba katei ka kali ka dei kaba dei trai u bah Sounder Strong Cajee na Mawlai-Nongkwar.
Shillong, 9 Jylliew:Kin don bun ngut ki MDC ka KHADC ki ban ia aireng ha ka elek shon 2018 na ka seng UDP.Katkum ka jingioh lum jingtip u Rupang katto katne ngut ki MDC ka KHADC kiba lah ban aireng na ka seng UDP ha ka elekshon 2018 ki long u bah Arbinus Lyngdoh- u MDC ka seng Congress na Umroi, nangta la ioh jingtip ba u bah L.G Nongsiej MDC ka Nong stoin, u bah Morningstar Mawsor MDC na Maw shynrut bad u bah Hadrian Lyngdoh u MDC ka seng Congress na Mawkyrwat konstitwensi.
U Rupang u la ioh jingtip ruh ba u CEM ka KHADC u bah Pynshngain N Syiem u lah ban ia khun na ka seng UDP ha kane ka elekshon 2018 lada jia ba um lah ban seng ia la ka jong ka seng sain pyrthei ha ka elekshon 2018 hynrei la thikna pat ba un ym ia khun shuh na ka seng Congress, iathuh ka tyllong khubor.
Katkum ka jingiathuh ki tyllong khubor la ong ba mynta ka la don ka jingiasylla hapdeng kiba bun ki MDC ka KHADC ban ia wer lok ban leit ia soh lang noh bad ka seng UDP ha kajuh ka por hynrei ka jingiakren jong ki ka dang iaid haduh mynta bad la sngewthuh ruh ba nalor kitei kiba la kdew kyrteng haneng dang don shuh ki MDC kiba thmu ban leit ia soh noh bad katei ka seng.
La ioh jingtip ba katei ka jingiasoh jong ki kan long shuwa ba ki seng riewlum kin thaw lypa ia ka kynhun synronp na ka bynta ban ia thaw sorkar lang ha u 2018.
U Rupang u la pyrshang ban ia kren bad katto katne ngu tna kitei ki MDC kiba la paw kyrteng hynrei kim pat treh ban ia kren eiei bad ki la ong “Haba la dei ka por, phi dei ma phi ki ban ioh jingtip nyngkong".
Nongpoh, 09 Jylliew:Kan da long ka jingkmen kaba khraw ia ki briew na ka Niam Hindu ha ka thain Nongpoh, ha kaba ka Nongpoh Town Committee (NTC) mynta ka sngi ka la ioh ban plie paidbah ia ka jaka thang briew ne ka ‘Khnap Thangbru’ kaba don ha Umshangling kaba jngai tang kumba 4 KM na Sor Nongpoh.
Ia katei ka ‘Khnap Thangbru’ kaba la tei katkum jong kane ka juk ba thymmai ha ka jinglut kaba la kot sha ka T.25 Lak, ia kaba la iarap da ka sorkar lyngba ka Forest Department, la wan ban plie pyrda da u Dr.DD Lapang, MLA ka Nongpoh kum u kongsan, ha ryngkat ka jingdonlang jong u MLA ka Umsning, u Dr.Celestine Lyngdoh kum u symbud kongsan.
La sakhi lang ruh ha kane ka sngi da ka jingdonlang ka Kong Rona Khymdeit, MDC ka Nongpoh Constituency, ka Dr.Pooja Pandey, DC ka Ri Bhoi District, u Ma O.R Challam president ka Sein Raij Jowai, ki nongkitkam ba ha khmat ka NTC ba kynthup ia u Bah C.B Syiem, u Bah Raynold Kharkamni, Development Secretary, ki ophisar sorkar, ki dkhot jong ka Hindu Society na Nongpoh, ki heh nongialam ka Central Puja Committee na shillong lem bad kiwei kiwei ki riew rangbah jong ka thain Nongpoh.
U Bah Lapang haba kren kum u kongsan ha kane ka sngi, ha kaba nyngkong eh u la ai ia ka jingiaroh kaba khraw sha ka tnat Forest, kaba la shimkhia ban shna tei ia katei ka ‘Khnap Thangbru’ kaba long ruh kum kawei na ki lad ban iada mariang, namar ka jingdon jong kaba kum katei ka jaka thang ia ki metiap, ia kaba la shna ha kata ka rukom kaba janai, kan kham pynduna ruh ia ka jingpom ia ki dieng ki siej.
Kumta u kyntu ruh ia NTC kaba dei ka nongpeit nongkhmieh ia katei ka jaka bad iaka Hindu Society Nongpoh kaba pyndonkam ia katei ka ‘Khnap Thangbru’ ba kin sumar bha khnang ba katei ka jaka thang metiap kan neh slem, u la bynrap.
Ha kane ka sngi, la ioh ruh ia ki jingkren na u Dr.Celestine Lyngdoh, u Ma O.R Challam lem bad kiwei kiwei, kiba la pynpaw ia ka jingkmen halor ka jingdon jong katei ka ‘Khnap Thangbru’ kaba long ruh ka jingmyntoi kaba khraw ia ki briew na ka Niam Hindu jong ka thain Nongpoh, namar baroh shi katta ki shem jingeh haba wan kino kino ki jingiap briew tang naka jingbymdon jong ka jaka thang briew kaba biang ki hap ban leit thang shaduh Byrnihat.
Shillong, 10 Jylliew:U Chief Executive Member ka Khasi Hills Autonomous District Council (KHADC), u Bah Pynshngain N Syiem, mynta ka sngi u la pyllait paidbah ia ka kot Shillong kaba kyrteng “The Travails and Death of Rev.Thomas Jones, Father of the Khasi Alphabet, the Missionary of the Gospel and Freedom Fighter of the Khasis " ia kaba la thoh bad pynbit pynbiang da u Dr.Iaithrang Nongbri na ka shnong Mawpat ha ophis treikam jong u ha KHADC.Ha kane ka sngi ha kate ka jingialang ban pyllait ia katei ka kot, la ia don lang ruh da u Rangbah Shnong na Langkyrding lem kiwei kiwei ki ophisar.
Haba ai jingkren u Bah Pynshngain ula pynpaw ka jingsngewkmen na ka bynta u Dr Nongbri u ba la pyllait ia kane ka kot ha kaba ia dei bad ka jingim bad jingtrei kam jong u Thomas Jones.
“Haoid ki la bun ki kot kiba la pynmih halor ki kam bad jingtrei u Thomas Jones hynrei ka jingpynmih hadien ka jingioh lum jingtip kiba bniah kum ha kane ka kot ki ong kiei kiei kiba pynshai halor ka jingim u Thomas Jones", la ong u Bah Pynshngain.
Haba ia kren bad u nongthoh jong kane ka kot, u Dr Iaithrang Nongbri u la pynpaw ba ka jingthmu jong u ha kaba pynmih ia kane ka kot halor ka jingthmu ba ki nongpule kin ioh ia ka jinghikai khamtam ia ki khun samla bad bud nuksa ia ka jingim jong u Thomas Jones kum u riewshlur na ka jaidbynriew Khasi.
"Ka kot ka don ha ka ia ka khana shaphang ka jingim bad jingtrei kam u Sahep kum ka jingtrei misteri bad ka rep ka riang bad ka jingialap ia ka ktien u Blei bad bun kiwei kiwei pat kiba nga la lum jingtip na ki jingthoh bad bad na ki riew don jingtip halor ki kam u Sahep", la ong u Dr Nongbri“Ka la shim por ia nga haduh hynniew snem ban pyndep ia kane ka kot naduh u snem 2009 ba nga la sdang ban thoh ia kane ka kot bad ngam shym la pan kano kano ka jingiarap bad mynta ka snem ka dei ka lyngkhuh snem ba 175 jong u Thomas Jone mynba u wan sha kane ka jylla jong ngi,", la ong shuh u Dr Nongbri.
" U Thomas Jones u la hikai shaphang ka rukom rep da kaba pyrshah ia ka rukom rep syrti (thang khlaw) naduh ki por mynshwa bad kane ka hikai ia ngi kuno ban iada ia ka mei mariang ha kane ka juk ba mynta", la pynkut u Dr Nongbri.
Shillong, 10 Jylliew:Ki jylla kiba don ha ka thaiñ shatei Lam Mihngi ka ri India kyn thup ka jylla Meghalaya ki dei ki jylla kiba ki paidbah kim ju kham pyndonkam ia ka ktien Hindi kaba dei ka ktien pdeng ha ka ri india baroh kawei bad kiba bun ki paidbah khamtam ha kane ka jylla kim nang ruh ban kren ia katei ka ktien bad haba ki ia kynduh bad ki briew ki bym dei na kajuh ka jaitbynriew ka ktien pdeng ba ki ju kren ka dei beit da ka ktien Phareng ne ka ktien English.
Ym tang ki jylla ka thaiñ shatei Lam mihngi kiba shem jingeh ban kren ia ka ktien Hindi hynrei ka long ruh kumjuh ha ki thaiñ shathie jong ka India ne ka South India ha kaba hangtei ruh ka ktien pdeng ba ki paidbah ki ia kren ka dei beit ka ktien English.
Dei halor katei ka daw ba ka sorkar pdeng mynta ka lasdang ban thaw ki lad ki lynti ban kyntiew ia ka ktien Hindi ha kane ka thain bad ba kan long ruh ka ktien kaba ki paidbah kin ioh pyndonkam haba ki rung ha ki ophis sorkar.
U myntri ka tnad sorkar u Dr.Jitendra Singh u la ong ba un sdang noh ban kyntiew ia ka ktien Hindi ha kane ka thaiñ da kaba pyntreikam noh ia ka Hindi Advisory Committee.
Utei u myntri sorkar pdeng u la ong ruh ba ki briew kane ka thain ki shem jingeh bha haba ki leit sha kiwei pat ki bynta jong ka ri India khamtam ha ki thain shatei naba ki briew ha kitei ki jaka ki pyndonkam beit tang da ka ktien Hindi.
U Dr.Jitendra Singh u la ong ba ka sorkar kan pynthikna ba ki paidbah ka thain shatei Lam Mihngi kin krelah ban kren ia ka ktien Hindi ka ktien pdeng ha ka ri India bad u la ong ba ka sorkar kan ym pynbor pat ia ki paidbah ba kin pyndonkam Hindi bad ka shong ha ka mon sngewbha jong ki hi.
Shillong, 10 Jylliew:Ka BJP ka la rakhe ia ka jingdap 2 snem ka sorkar pdeng ha kylleng ki District bapher bapher jong kane ka jylla.
Ha ka sngi thohdieng jong ka taiew ki nongialam ka BJP ki la hiar sha Maw kyrwat ban rakhe ia ka jingjop jong ka sorkar NDA ha kine ki 2 snem.
Ha katei ka sngi ki la don kumba 500 ngut ki paidbah ka South West Khasi Hills kiba la wan ban ia shim bynta ha ka jingialang kaba la long ha Dorbar Hall, Mawkyrwat.
La pyniaid ia katei ka jingialang da u President jong ka SWKH u bah Reston Myrthong bad ha katei ka jingialang ka BJP ka la pynshai paidbah ia ki skhim ba ka sorkar pdeng ka la pynmih khnang ba kipaidbah katei ka thain kin ym pynsep ei ia ki kabu ksiar jong ki.
U bah E.Mawrie Incharge jong ka SWKH u la pynshai ia ki skhim bapher bapher kynthup ka Pradhan Mantri Suraksha Bima Yojana kaba dei ka skhim ba ki paidbah kin ioh jingmyntoi naduh T.1 lak haduh T.2 lak tyngka lada jia ba ki ia kynduh ha kano kano ka jingjia aksiden.
U Secretary ka BJP u bah David Kharsati u la pynshai ia kiba bun ki skhim ba ka sorkar pdeng ka dang shu pynmih kum ka Mudra Scheme kaba ki paidbah ki lah ban shimram naduh ka T.10 hajar tyngka haduh T.10 lak tyngka khlem da donkam ban buh bynda lane ban bah khlieh da ki nongtrei sorkar.
Ula batai shaphang ka Pradhan Mantri Jandhan Yojana.
Ha katei ka sngi la pynskhem ruh ia ki nongkitkam jong ka Mahila jong ka SWKH District da ka kong B.Kyndiah President Mahila bad da u President jong ka BJP Yuva Morcha u samla Egenstar Kurkalang.
Ha katei ka sngi u bah Mihsalan Khar Turnia President BJP youth Wing ,Mawkyrwat u la khot ia ki paidbah ba kin sngapjar 1minit kum ka dak ka jingsngewlem halor ka jingshah leh be-i-jot ka khynnah skul ha ka shnong Mawsaw kaba dei ka jingjia kaba la pynpar ñiangkhriat ia baroh ki paidbah katei ka thain.
Hynnin ka sngi palei, une u nongthoh, u leit rung ha Civil Hospital, ha ka por 10baje mynstep, hynrei mar ia rung, la iohi, ia u tyllai uba jrong tasam, naba sdang shaba kut jong ka jaka ieng kali ka Civil Hospital.
Mar kumta, la don sa kiba put rephri, kiba pynher mar mar ia une u nongthoh bad ki da ong “red cross".
Ynda poi kham haneng, haba la mut ban ieng ha kyndong jong katei ka phyllaw hospital, ula ong sa uwei pat “Ka dei ka jaka ieng kali ki doktor" bad kumta la hap mih bak na phyllaw Civil Hospital ban leit ieng sha Red Cross.
Ynda la wan phai na Red Cross, la iohi, ba ki don ki kali kiba ieng sha ka mon bad sha ka diang bad haba la kylli na kitei ki nongput rephri, ki iathuh ba dei tang kiba don sticker lane kiba dei ki nongtrei jong katei ka Hospital.
Ynda 1baje duna, haba la leit iaid biang, na katei ka phyllaw, la iohi, ba ka jaka ieng kali, ka thylli, haduh mar shiteng, hynrei, u tyllai, u dang eh hi skhak ha kitei ki jaka.
Kumta, katei ka jingleh, ka pyn sngewthuh ia une u nongthoh, ba ka phyllaw jong ka Civil Hospital, kam dei satia ia ki nongleit peit nongpang, kam dei satia ia ki nongleit shim dawai, ba kin ioh lad ban ieng kali, hynrei, ka pyni, ba katei ka phyllaw hospital, ka dei ka hok nongkynti jong ki nongtrei ka Civil Hospital, ha kaba lada jia ba ki don ki khep, ba kim ia rah kali ruh, hynrei kan shu sah thylli kumto baroh shisngi.
Donbok ba kan dei tang ka phyllaw, kaba kam kynti tang ki nongtrei, ym ia ka Hospital baroh kawei.
Shillong, 09 Jylliew:Ka Khun Hyn niewtrep National Awakening Movement (KHNAM, Youth Wing bad ka KSU Jaintia Hills, ki dawa na ka sorkar jylla ban khot sha ka miej ia kren ia ka kynhun kieng atiar ka Hynniewtrep National Liberation Council (HNLC).
“Ngi kyntu ia ka sorkar jylla bad kumjuh ia baroh ki nongthawain ha ka sorkar jylla ban khot ia ka HNLC ban ia kren khang ban ioh wanrah ia ka jingsuk" la ong u President ka KHNAM-Youth Wing  u Thomas Passah ha ka sngi Palei.
U Passah u la ong ba la dei ka por ba ia ka HNLC kaba dei ka kynhun kieng atiar na Ri Lum Khasi ban khot sha ka jingiakren ia suk kumba la leh ia ki kynhun kieng atiar ha Ri Lum Garo kum ka ANVC, UALA  bad kiwei kiba la pyndem noh ia ki tiar ialeh ban pynthikna ia ka jingshong suk shong shngain bad ka roi ka par ha ka jylla.
“Hynrei ka jingpyni bad jingeh dohnud u Myntri Rangbah u Dr Mukul Sangma ka pyni ba u pyrkhat tang ia ki kynhun kieng atiar ha Garo Hills," u la ong shuh shuh.
U tei u nongialm ka KHNAM u la pynrem jur ia ka kynhun myntri  jong ka sorkar jylla kiba shu shong sngap jar, wat la ka nongrim ka don na ka bynta jong ki ban leh eiei khang ban wanrah ia ka jingshong suk ha ka jylla.
“Na ka jingiohi ia ka jinglong bad jingleh kyllut ka sorkar ka pyni ba u Myntri Rangbah u leh hi marwei ia ki kam baroh ha ka jylla" la ong shuh shuh u Passah.
Ka KHNAM ka pynrem jur ruh ia ka jingkren u Myntri Rangbah u ba la pynpaw ban ym khot ia kren bad ka HNLC.U Passah u la ong ruh ba u Myntri Rangbah ka Jylla u la pynkylla khongpong ia ka jingkren kaba u khlei ha u bnai Rymphang ha kaba u la pynpaw ba sorkar jylla ka la phah ia ka jingtyrwa ban jied ar ngut ki ksiang ban thaw ki lad ki lynti ban ioh ia kren ia suk bad ka HNLC.Ka Myntri ba dei peit ia ka tnad kam poh-ing ka Kong  Roshan Warjri ka la pynthikna ba la dep phah ia ki kyrteng jong ki ar ngut ki ksiang sha ka tnad ba dei peit ia ki kam pohing ka ri India, bad pynkynmaw ruh ia ka jingkren ka sorkar kaba long kum ka dak jong ka jingplie ia ka jingkhang iakren ia suk.
Na ka liang Ka Khasi Student’s Union Jaintia Hills District Unit ka la kyntu iaka Sorkar jylla ban shimkhia kloi ban khot iakren iasuk ia ka Seng HNLC kaba long tang ma ka marwei ka Seng kieng atiar jong ka bri Hynniewtrep.
Ha ka kyrwoh khubor ba la pyllait da ka KSU Jaintia Hills District Unit ka la ong ba ka Meghalaya ka donkam ia ka jingshngain bad ka jingsuk(peace and security) hakhmat eh lada ka sorkar ka kwah ban kyntiew shisha iaka kam jngoh kai pyrthei.
Ban shu theh pisa ia ka phlim Rock on 2, ka dei tang ka kam pynlut phut suda.
Ka sorkar Congress kam dei ban leh arsap ne leh shiliang ha ka ba kan khot iakren iaka HNLC, namar ka jingduhnong kan dei ia ka Meghalaya hi kumba ka long mynta ka ioh ka kot ka la hiar arsut.
Shillong, 10 Jylliew:Ki jylla kiba don ha ka thaiñ shatei Lam Mihngi ka ri India kyn thup ka jylla Meghalaya ki dei ki jylla kiba ki paidbah kim ju kham pyndonkam ia ka ktien Hindi kaba dei ka ktien pdeng ha ka ri india baroh kawei bad kiba bun ki paidbah khamtam ha kane ka jylla kim nang ruh ban kren ia katei ka ktien bad haba ki ia kynduh bad ki briew ki bym dei na kajuh ka jaitbynriew ka ktien pdeng ba ki ju kren ka dei beit da ka ktien Phareng ne ka ktien English.
Ym tang ki jylla ka thaiñ shatei Lam mihngi kiba shem jingeh ban kren ia ka ktien Hindi hynrei ka long ruh kumjuh ha ki thaiñ shathie jong ka India ne ka South India ha kaba hangtei ruh ka ktien pdeng ba ki paidbah ki ia kren ka dei beit ka ktien English.
Dei halor katei ka daw ba ka sorkar pdeng mynta ka lasdang ban thaw ki lad ki lynti ban kyntiew ia ka ktien Hindi ha kane ka thain bad ba kan long ruh ka ktien kaba ki paidbah kin ioh pyndonkam haba ki rung ha ki ophis sorkar.
U myntri ka tnad sorkar u Dr.Jitendra Singh u la ong ba un sdang noh ban kyntiew ia ka ktien Hindi ha kane ka thaiñ da kaba pyntreikam noh ia ka Hindi Advisory Committee.
Utei u myntri sorkar pdeng u la ong ruh ba ki briew kane ka thain ki shem jingeh bha haba ki leit sha kiwei pat ki bynta jong ka ri India khamtam ha ki thain shatei naba ki briew ha kitei ki jaka ki pyndonkam beit tang da ka ktien Hindi.
U Dr.Jitendra Singh u la ong ba ka sorkar kan pynthikna ba ki paidbah ka thain shatei Lam Mihngi kin krelah ban kren ia ka ktien Hindi ka ktien pdeng ha ka ri India bad u la ong ba ka sorkar kan ym pynbor pat ia ki paidbah ba kin pyndonkam Hindi bad ka shong ha ka mon sngewbha jong ki hi.
Shillong, 10 Jylliew:U bah Ambrose Pala, Inspector, Mines Royalty, Umkiang Check Post (EJH) u la ujor sha kipulit ba ha u Lber, 2016 lai ngut kibriew kiba la tip kyrteng kum u Marshall Biam, Ency Shadap bad u Julius Nongtdu, ki la leit sha katei ka khyrdop khrong khajna bad ki la dawa pisa T.30 hajar tyngka bad ki la byrngem ban ujor ejahar, lada ym siew ia ki katei ka pisa, ha ka jingtieng u bah Pala u la ong ba u la siew sha ki T.30 hajar tyngka bad sa shisien biang ha u bnai jymmang u la ong ba kitei ki briew ki la leit dawa pisa biang na u bad ki la byrngem byrsir ruh kumjuh.
Kitei ki 3 ngut ki dei ki nongialam seng bhalang ha Jaintia Hills.
Shillong, 10 Jylliew: “Kane ka long ka jingbym suidniew ia ka Lama ka Ri India bad ka dei ka jingpynkhein ain kaba long ruh ka ain ban iada ia ka burom ka ri (1971 Act) “, la pynpaw ka Jaintia Student Movement (JSM) Central Body hadien ka jinglap jong ki halor ka jingpynher jong ka Jaintia Hills Autonomous District Council (JHADC) da ka Lama India kaba jot ha phyllaw jong ka.
Ka Seng ka kynnoh ba kane ka dei ka jing khlem burom ia ka Lama jong ka Ri.
Ki khubor ki iathuh ba na ka liang ki nongialam jong ka JSM ki la pyrshang ban ia kynduh ia u Bah Thombor Shiwat u ba dei u Chief Executive Member (CEM) jong ka JHADC ban ai ha u da ka Lama ka ba thymmai ba buh ha ka jaka jong katei kaba la jot, hynrei na ka liang jong u CEM u la kyntait ban ia kynduh ia ki.
“Ka jingleh jong ka JHADC ka long ba kane ka ophis kala pynkhein ia ka ain jong ka sorkar pdeng bad kane ka long ka jingleh bym suid niew bad niew bein ia ki riti synshar ka Ri," la ong ki dkhot ka JSM bad hadien ka jingkdew jong ki ka JHADC kala weng ia kane ka lama bad buh da kaba thymmai.
Nongpoh, 10 Jylliew:Shi bynta ban teh lakam ia ka jingtuid bad ka jingwan kamai spah jubor jong ki bar jylla ha kane ka Ri Lum Khasi, da kaba shim kabu lyngba ka jingtrei ha ki Kompany bapher bapher, mynha ka 8 tarik mynta u bnai ki nongshimwai ia ki Toll Plaza hapoh ka jylla, ki la lah ban seng ia kawei na ki seng ia kaba la tip kum ka All Meghalaya Toll Plaza Contractor Association (AMTPCA).
Ha ka sngi ka AMPTCA ka la ioh ruh ban jied ia ki nongkitkam ba pura jong ka seng, ba kynthup naduh ka Kong S.Shylla kum ka President, General Secretary M.Dkhar, Treasurer B.Nongmalieh bad arngut ki Adviser ba kynthup ia u Ma Thomas Nongtdu bad T.Lapasam.
Haba iakren bad ki nongthoh khubor, na ka liang jong u Bah B.Nongmalieh, Treasurer ka AMTPCA, u la ong ba ka nongrim ba ki seng ia katei ka AMTPCA ka long ban iada ia ka jingtuid jong ki bar jylla sha kane ka jylla, kiba la kjit lut ia baroh ka spah kaba don ha kane ka jylla bad ha kajuh ka por ban plie lad plie lynti ia ki khun samla ka jylla.
Ka AMTPCA ka don ruh ia ka jingthmu ban pynrung kam tang ia ki samla khasi ha ki jingtrei bapher bapher hapoh jong ki Toll Plaza kiba don hapoh ka Jylla, namar kumba ka long baroh shi katta, ia ki kam hapoh jong ki Toll Plaza la trei tang da ki bar jylla suda, kumta hadien ba ngi la iohi ia kane ka jingeh bad kaba pynduhnong ruh ia ki khun samla ba khlem kam khlem jam, ka pynlong syndon ia ngi kum ki Contractor ba ngi seng ia katei ka AMTPCA, ong u Bah B.Nongmalieh.
Kumba ka long mynta ka AMTPCA, ka la lah ban ai kam haduh 50 ngut ki khun samla ha ki Toll Plaza bad nangne shakhmat ka don ruh ia ka jingthmu ban nangthep kam tang ia ki samla khasi ban trei ha ki Toll Plaza, u la bynrap.
Shillong, 10 Jylliew: Uwei u samla na ka shnong Kynton-U-Mon, Nongkrem u bah Joanes Lamare u la ujor sha ka District Consumer Disputes Redressal Forum, East Khasi Hills halor ka jingduh ding kaba khah –khah ha katei ka shnong.
Kat kum ka jing ujor ba u la thoh sha katei ka Forum ha ka 19 tarik u bnai ba la dep u bah Lamare u la ong ba ka jingding lip ding ha Kynton –U-Mon ka lasdang naduh ka 16 tarik bad tad haduh ka sngi u ai ia katei ka jingujor ruh kam pat meh ding satia.
U la pyntip ruh ba u la ujor sha u AEE ka Mawryngkneng (D) Sub-Division kaba dei peit ia katei ka thaiñ hynrei ka jubab ba la ioh ka long ba dei na ka daw ka jing duh kawei ka mashin.
Utei u samla u la ujor ba ka jingduh ding ha katei ka shnong kam dei tang kaba mynta shisien hynrei la ju jia na ka por sha ka por bad u la ong ba katei ka jinglip ding ka la ktah jur ia ki paidbah kiba hap ban shaniah ha ka bor ding naduh ka shet ka tiew, kiba shna jingshna, kiba tan um bad ka ktah jur eh ruh ia ki khynnah pule ha ki skul bad kolej.
Hadien ba la ioh pdiang ia katei ka jingujor ka Consumer Forum ka la khot hajir ia ka tnad MePDCL kaba sam ding ha kate ka thaiñ ha kaba ka la ong ba katkum ka section 12 jong ka Consumer Protection Act 1986 ka Forum ka la ioh jingujor halor ka jingbym pynbiang bording.
Ka Forum ka la khot hajir ia katei ka tnad mynhynin ka sngi ka 9 tarik u jylliew ha ka por 3 baje nohphai sngi bad la phah ia katei ka shithi khot hajir ha ka 25 tarik u jymmang,2016 ha kaba la khot ia katei ka tnad ba kan ai jingshai halor katei ka jingbym lah pynbiang ding jong ka.
Hynrei ha katei ka jingtian bishar la ioh jingtip ba ka Forum ka ailad ia katei ka tnad ba kan ai ia ki daw jong ka bad ba kan ai ia ka jubab jong ka bad la rah biang ia ka sngi tian bishar sha ka 30 tarik mynta u bnai.
Utei u samla u la pynpaw ka jingsngewdiaw ba ha kum katei ka jingeh ba ki nongshong shnong ki ia kynduh pynban u nongmihkhmat jong ki um shym leh eiei hynrei ki paidbah ki hap ban shimia ka jingkitkhlieh ban mih shakhmat na ka bynta ban ia khun ia ka hok jong ki.
Shillong, 10 Jylliew:U MLA shimet u Bah Hopeful Bamon uba kyrshan ia kane ka sorkar MUA-II ba ialam da ka Congress hapoh ka jinglong Myntri Rangbah u Mukul Sangma, um pat pyrkhat eiei ban rung BJP ne sha kawei pat ka seng sain pyrthei.
“Ia mynta ngam pat don eiei ha ka jingpyrkhat ban rung BJP ne sha kiwei ki seng sain pyrthei", la ong u Bah Bamon.
Ha ka jingiakren bad u nongthoh khubor mynta ka sngi, u Bah Bamon uba long u chairman ka Meghalaya Transports Corpration (MTC) ha kane ka sorkar, u la ong ba ia mynta, u dang neh beit kum u MLA shimet khlem kano kano ka party.
“Nga dang neh beit kum u MLA shimet, ngan sa peit hadien kaei kaba dei ban leh", la ong u Bah Bamon.
Ha kine ki sngi, la mih bun ka khubor ba kiba bun ki MLA khamtam na Jaintia Hills kiba la don ka jingiakren ban pyniasoh sha ka seng sain pyrthei ka BJP hadien ba ka lawei jong ka seng Congress ka la don hapdeng ka jingkah lyoh.
Halor ka jingtreikam jong u Dr Mukul, u Bah Bamon, u la ong ba kum u briew uba don ha ka sorkar, u iohi ba kum u Myntri Rangbah u Mukul Sangma u don ka bynta ba u biang ha ka rukom treikam hynrei ki don bynta kiba bym biang satia.
“Ngam lah ban ong, ki don ki bynta kiba u biang, ki don ki bynta ki bym biang", la ong u Bah Bamon.
U la ong ruh ba ka jingiakhih jong ki MLA ka Congress pyrshah ia u Dr Mukul Sangma kam don eiei ka jingiadei bad u kum u MLA shimet, namar ba ka dei ka kam jong ka party Congress.
Haba kylli hato u don eiei ka jingphah khubor na ka liang kiba pyrshah ia u Dr Mukul, u Bah Bamon u la ong ba haduh mynta, ym pat don ba kren eiei ia u.
“Haduh mynta, kim ong eiei, ka jingiakhih jongki, ka dei ha ka seng Congress", u la ong.
Shillong, 10 Jylliew:Ka sorkar jylla ka la don ka jingthmu ban pyntreikam noh ia ka Meghalaya Compulsory Registration of Marriages Rules, 2015 la pyntip u Secretary jong ka tnad Excise, Registration, Taxation & Stamps Department.
Katkum ki kyndon, ki ophis ban pynrung kyrteng ha ka ain shong kha la dep ban jied ha East bad West Khasi Hills, East bad West Jaintia Hills, Mairang bad Sohra Civil Sub-Division.
Ia ki ophis ban pynrung kyrteng ha kane ka ain ha kiwei pat ki District bad ki sub divisions yn sa pyntip kham hadien.
Hapoh ki ain ki kanun, ki shijur kiba la ia dep shongkha kata naduh ka 5 tarik u Risaw 2015 October, 2015 kin hap ban thep ia ka dorkhas (ka kot ban pyndap kyrteng ha ka dor 10 tyngka kaba lah ban ioh na ka ophis ban pyn rung kyrteng ia kiba la ia dep shongkha na ka ophis u Deputy Commissioner jong ki district bapher bapher bad kin hap ban wanrah ia ki dur passport size hapoh 60 sngi naduh ka por ba la dep ban ia shong kha.
Hadien ba la dep pynbiang, na ka ophis kan sa ai ia ka certificate shong kha khlem da hap ban siew dor sha ki nongthep kyrteng kum ka jingpynshisha ia ka jingdep thep kyrteng jong ki.
Ki nongiapoi kurim hadien ka 15 tarik u Risaw 2015 khlem da thep lang ia ka dorkhas bad palat ia ka 60 sngi kin shah dain kuna 100 tyngka u wei u bnai bad 1000 tyngka na ka bynta u wei u bnai hadien ba la palat 120 sngi.
Na ka bynta ki jingtip ba bniah lah ban ioh ki ophis treikam jong u Deputy Commissioner lane na ka ophis Civil Sub-Division.
Shillong, 10 Jylliew:“Nga sait jain nong ha ing ki briew bad nga kamai 180 tyngka shi taiew.
Hadien ba nga la wan skul ngan hap ban mareh leit saitjain bad nga ju pyrkhat lano ngan ioh leit lehkai kum kiwei pat ki khynnah", la ong i wei napdeng ki san ngut ki khynnah na ka Child Rights Movement kaba don mynta ha ka jing iakhih ban nym shah ia ka sorkar ban pyntrei kam ia ka Home Based Employment Act na ka bynta ki khynnah hapoh ka 14 snem.
Ki jingiathuh na ki san ngut ki khynnah na ki spah ngut ki khynnah kiba la shah pyntrei jubor kum ki nongtrei bylla, ka la pynkyndit ia ka myntri ba dei peit ia ka Tnad Labour ha ka sorkar jyla ka Kong M Ampareen Lyng doh, kaba hadien ka jingioh sngew jong ka na kitei ki khynnah ka la kular ban ia kren ia ka sorkar jylla ban ai ka jingpynshitom bad ban pynsangeh ia ka jing pyntrei jubor ia ki khynnah ha kino kino ki bynta ha ka jylla.
“Nga sngew kyndit ba phi hap ban leit trei bylla bad kamai pisa dang ha kum ka rta jong phi," la ong ka kong Ampareen Lyngdoh haba ia kren bad kitei ki khynnah ha ka jingrakhe ia ka sngi ban iada ia ka jingpyntrei ia ki khynnah kiba dang hapoh ka 14 snem ka rta (Anti-Child Labour Day) ba la pynlong haDon Bosco Youth Centre, Laitumkhrah Shillong hynne ka janmiet.
Ha shwa ka jingiakren phylliew jingmut, ki khynnah kiba ha ka rta 13 bad 14 snem ki la pynpaw bad iathh shibun kiei kiei kiba pyni shynna ba ka daw kongsan hi ka dei ka jingduk kaba lam ia ki hi ban hap ban leit trei bylla bad kyntu ruh ia ka sorkar ban pynsangeh shi syndon ia ka jingpyntrei jubor ia ki khynnah la ka long ha kano kano ka byntaDa kaba shim khia ia ka jingkren bad jingiathuh jong kitei ki khynnah, ka myntri ba dei peit ia ka tnad Labour ka la ong ba ka sorkar kan long la kloi ban shim ia ki sienjam ban khanglad kum ia katei ka jingpyntrei jubor bad ban pyllait ruh ia ki.
Ka la bthah ruh ia ka kynhun Child Rights Movement (CRM) jong ka North Eastern Regional Domestic Workers Movement (NERDWM), kaba la pynlong ia kane ka prokram, ban bud dien bniah bha ha kaba ia dei bad kum kine ki jingjia bad ki khynnah.
“Sngewbha ban shim ia ka khan jingjia ha kaba ia dei bad kine ki khynnah bad ngin sa pynlong ka jingbud dien," la ong ka Kong Lyngdoh da kaba ong shuh shuh ruh ba ka sorkar jylla kam kwah ban don kano kano ka jingpyntrei be-ain ia ki khynnah.
Ka la ong ruh ba ka jingkitkhlieh ka shong khamtam ha ki kmie ki kpa na ka bynta kum kane ka jingpyntrei jubor ia ki khynnah, “Kam long kaba khuid bad ngin hap ban shim ia ki lad kiba kongsan namar ka dei ka jingpynkhien ia ki ain jong ka hok longbriew man briew bad jong ki khynnah".
Ka kong Ampareen ka la bthah ia ki khynnah ba ki dei ban ong em ia ka jingpyntrei jubor ia ki khynnah.
Ka la ong ruh ba ka kham bha ban aiti ia kum ki khynnah sha ki jaka ri khunswet hang ban ioh ia ka jingsumar bad jingiarap kaba kham bha hynrei kam shym la lah ban pynkohnguh ia ki nongialam ka NERDWM namar katkum ka NERDWM, ka la pynpaw ba ka jingphah ia ki khynnah sha ki jaka ri khunswet kam long kaba bang hynrei ka sorkar ka dei ban pynhikna ia ki ban ai ka jingiarap kaba biang kumjuh ha ka jingpule.
U Bah Medras Mylliem Umlong 78 karta, kurim ka Kong Worbon Mawlong, Tym men Basan Ka Balang Presbyterian Mawlai Nonglum, Ex MLA ka Sohiong Constituency (1978) bad Ex MDC Mawphlang Diengiei (1984), ula khlad noh hynnin ka sngi ha Nazareth Hospital hadien ka jingpang kaba la bat shipor.
Ka jingleit ontep kan long ha ka 13 Tarik Jylliew 2016 na iing sah kaba ha Mawlai Nonglum Substation.
Shillong, 12 Jylliew:Ka Integrated Development  Basin Development (IDBL) ryng kat ki khynnah skul bad nongshong shnong ka shnong Pyrnai  myn ha ka sngi Saitjain ba ladep  kila thung dieng palat ia ka 20000 tynrai ha kane ka shnong ha ka jaka kaba la shah sngewbha da u Bah Bise Khongtim.
U Chaimran jong ka IDBL haba kren bad ki lad pathai khubor  u la ong ba kine ki dieng symbai kiba la thung ha kane ka jaka ki dei kiba la sara da ki briew ha kane ka shnong, hapoh kine ki  phra bnai ki la sara haduh 25000 tynrai bad mynta ka sngi kiba la thung ha kane ka jaka ki long palat ia ka 20000 tynrai.
“Ban pynneh pynsah ia ki khlaw ki btap ka long kaba donkam ia ka  jingiatreilang bad ki shnong ki thaw", la ong shuh shuh u Chairman ka IDBL bad ua la ong ruh ia kane ka jaka ba la thung dieng mynta ka sngi na ka liang jong ka ophis kan ai jingkyrshan namar ba ia kane ka jaka yn peit yn sumar da ki bor jong kane ka shnong.
Ha kane ka sngi u Bah P S Dkhar Deputy Commissioner jong ka East Khasi Hills u la ia don lang ha ryngkat ki heh jong ka IDBL bad ki khynnah skul, rangbah shnong bad nongshnong shnong ban sakhi ia kane ka sngi.
Shillong, 12 Jylliew:Ka KSU HEHU Unit ka la pynkupburom ia ka samla Ruth Z West Kharkongor kaba dei ka samla Khasi kaba nyngkong eh ban ioh laisen kum ka nongniah liengsuiñ ne ka Pilot bad ka la pynkupburom ruh ia ka samla Dukini Kyndiah kaba dei tang ma ka marwei na kane ka jylla ban pass ia ka eksamin ka UPSC ha u snem 2015.
Ka KSU ka la pynkupburom bad ai khusnam ia ki samla pule ba la pass ha ki kyrdan bapher bapherkiba don 14 ngut kiba la tip kum ki gold medallists na ka Skul Bah NEHU.Ia katei ka khusnam la tip kum ka B.Pakem Academic Excellence Award,2016′.
Katei ka jingialang ka la long ha ka 10 tarik mynta u bnai hapoh Community Center, NEHU, Shillong Campus.
Ha katei ka sngi ka la don ruh ki prokram bapher bapher ba ka KSU NEHU ka la pynlong kum ka jingiathir nia ne ka Panel Discussion halor ka phang, “Challenges Confronting the Students of Meghalaya in the context of Competitive Examinations" bad lapynkut pat ia ka prokram da kaba pyni ia ka phlim Khasi kaba kyrteng ‘U Syiem’.
Ia ka jingthir nia la pyniaid da u Prof.Desmond Kharmawphlang bad la ia shim bynta ha ka jingiathir jingmut da i Dr.Natalie West Kharkongor,Associate Prof.Economics bad Head,CEDNER, IIM,Shillong,i Dr.K.G.Lynrah,Head of the  Department of General Medicine,NEIGRIHMS, i Dr.C.Myrthong,Head of Civil Engineering Department,NIT,Shillong bad u Bah Toki Blah,u IAS ophisar ba la shongthait.
Ka panel discussion ka la wanrah shibun ki symboh pyrkhat kiba la pynkhih ia ka pyrkhat pyrdain ki nongwan shimbynta.
I Dr.Natalie i la ban jur ia ka jingdonkam ban pyniar ia ka jingtip kyllum ryngkat ka jingdonkam ki coaching class lada kwah ban ruh ha ki Management courses.
I Dr.Lynrah i la pynpaw ia ka jingdonkam ban trei minot tista naduh ki class ba dang rit haduh higher secondary level ryngkat ka jingshimkhia ban wad ia ki jingtip ba donkam ha ka por ba dei.
I Dr.Myrthong i ban jur ia ki khynnah engineering ban bteng ban pule ha ki kyrdan ba ha jrong.
U Bah Toki u sngew ba ka jingbymdon ki coaching centre ba bha kiba la bei tyngka da ka sorkar ka long kawei na ki diengpynkiang ba Khraw tam kiba khanglad ia ki khynnah pule Khasi,khamtam ia ki khynnah ba wan na ki longing ba duk,ban jop ha ki exams UPSC.Ka jingmih na kane ka panel discussion ka long ka jingai jingmut na baroh ki nongkren,ba ka jingdonkam kyrkieh jong ka por ka long ban seng noh ia ka Coaching Center ka ban ai jinghikai kyrpang lyngba ki resource person kiba tbit na ki lain ba pher ba pher ban ai ka jinghikai ia ki khynnah ka jylla ban pynkhreh ia lade ha ka rukom ba bha tam na ka bynta ki competive exams ba bun jaid-UPSC,CLAT,CAT, JEE, Advanced JEE bad kumta ter ter.
Ki panelist ki kdew ruh ba ka Skul Bah NEHU ka dei ka jaka ba biang tam ban pyniaid ia kaba kum kane ka Coaching Center.
Ha ka jingialang pynkupburom ia ki samla kaba la sdang ha ka por 1 baje mynsngi la don ryngkat U Bah P.N.Syiem,CEM ka KHADC kum u Kongsan, i Samla Auguster Jyrwa,General Secretary ka KSU, Sengkmie kum u Symbud Kongsan bad i Samla Donald.
V.Thabah,Education Secretary ka KSU,Sengkmie.
Hadien ka jing pynbna jong ka tnat pulit ia ki hajar tylli ki kam, ha ki khyndiat sngi ba ladep, ka la mih, ka jingiakren jong kiba bun ki nong kwah kam, halor ka bai phom, ban aplai ia kitei ki kam bad kumjuh sa ki jingbatai, kiba ki kwah ban tip bha, ia ki kyndon ban ialeh ia ki eksamin bapher.
Kawei kaba ki riew paidbah, kiba la iakren bad U Rupang, ki ujor, ba ia kat katei ka jingpynbna, kaba dei na bynta ki hajar ngut ban rung kam pulit, ym shym la pynbna iar ha ki kotkhubor, kiba poi lut sha ki kyndong kynshrot jong ka Ri Khasi Jaintia; hynrei, la shu pynbna jied tang ha iwei, ar tylli ki kotkhubor bad katei ka long kum ka jingkhanglad ia ki samla wad kam, ba kin shim ia katei ka lad iakhun kam pulit.
Uwei u heh pulit, haba iakren bad u nongthoh, u ong “Ngi mynshwa, ha ka por, ba ngi dang don ha ki thanat bapher, ngi ju rah da ka tynghung bad pynbna iar ha ki iew ki hat, ba ki samla kiba kwah kam pulit, kin shim ia katei ka lad ban tyrwa ialade".
Utei u heh pulit, u kren lyngngoh ruh, ba kumno ha kine ki sngi, ym shym la pynbna iar ha ki kotkhubor, khamtam ha ki kotkhubor Khasi.
Dangshen, ki pulit jong ka Jylla, ki la pynmih khubor, ba ki don bun ki samla sha Garo hills, ki bym tip satia, ia ka jingpynbna thung kam pulit bad katei ka la pynlong ia ki, ba kin leit pynlong ia ki jingialang ba kyrpang, ban khot ia ki samla, ba kin pynrung kam pulit.
La don ruh ka jingkhnium jong ki samla, ia ka jingrem jong ka bai phom, kaba shongdor haduh T.100, kawei ka phom, haba ka jingthmu, kam dei ba ka tnat pulit, kan kamai pisa na ka bai phom, hynrei, ka long ban iarap ai kam ia ki samla kiba kwah rung kam pulit.
Shillong, 12 Jylliew:Ka  Hynniewtrep National Liberation Council (HNLC) lyngba u Bah Sainkupar Nongtraw, Publicity Secretary  jong ka lynba ka kyrwoh ba la phah sha ki lad pathai khubor mynta ka sngi la ong ba ka seng HNLC ka long kaba la kloi ban ia kren ia suk lada ka sorkar pdeng ka khot.
Ha ka kyrwoh la ong ba ka ki la seng ia kane ka seng 29 snem mynshuwa  halor ka nongrim bad dei halor ka nongrim ba ki sa ieng ban ialeh, u sainkupar u la ong ba kiwei ki seng lehnoh ki la mih khlem kano kano ka nongrim bad kane kala pynlong ia ki ba kin suk ban pyndem wait.
Ka HNLC halor ka jingkynthoh u Myntri Rangbah, ka la ong ba kane ka jingkren ka dei ka kam kren khyllung khynnah suda tang namar ba ym kwah ban poi sha ka jingiakren ia suk bad u kwah ban shu pyni ba u dei u khliehduh jong ka sorkar MUA II.Ka seng HNLC ka ong ba ka pynpaw ia ka jingsngewnguh ia u nongialam ka HNYF u Bah Sadon Blah, KHNAM youth wing President Bah Thomas passah, KSU bad u MLA ka UDP na Mawlai u bah  Embhah Syiemlieh ba kila pynpaw ia ka jingsngew ka jong ki ia ka jingleh bym suid niew jong u Dr Mukul  ia ka jingkwah ia kren ia suk jong ka seng HNLC, ha ka juh ka por ka buh ka jingkylli ba lei ki MLA na Khasi-Jaintia ki sngap jar jar.
“Ka jingpdiang burom ia ki seng lehnoh ANVC, ANVC(B) bad UALA ka long ban pyni ba dei tang ki seng lehnoh na Garo Hills kiba lah ban ia soi ia ka sorkarkular ia suk bad u Myntri Rangbah," la ong ka kyrwoh bad  ha ka juh ka por ka HNLC ka pynkynmaw ia kaei kaba u PA Sangma (bam kwai ha dwar u blei) u la ong ba u Mukul u dei u Chairman jong baroh ki Seng lehnoh ha ri Lum Garo.
Ka long kaei kaei kaba sngewlyngoh ban iohi ba u Myntri Rangbah u ong ba ki HNLC ki dei ki seng lehnoh bad ha ka juh ka por u kyntait ban ia kren ia suk.
Ka seng HNLC ka pynkynmaw ba dei halor ka jingkular jong u Myntri Rangbah bad ka Myntri Kam Poh Iing kiba la kular ban thung ksiang  hynrei kumba ka paw mynta kila shah pynbiej ha ki bad kane kala wanrah ia ka jingbita bad lada ka long kumne kumno ka jingsuk kan wan ha ba ki nongialam ki long kiba thok ba jler, la kynnoh ka seng HNLC.Ka HNLC ka don jingkyrmen mynta ha u myntri Rangbah Duh jong ka Ri bad ha u Myntri Khynnah ka sorkar pdeng u Kiran rijiju ba kin pynbeit ia kane ka jingeh bad dei halor kane ba ki khlem khot pakhang shnong ha ka Independence Day ban pyni ba ki kwah ban ia kren ia suk wat la u Myntri Rangbah ka jylla u kren kumno kumno ruh.
U Bah Sainkupar u la ong ba ka seng ka ieng skhem ha ka nongrim kaba ki don, kin nym pyndem wait  wat la ka long ha kano kano ka dur ruh.
Lada ka sorkar pdeng ka long kaba la kloi ban ia kren ia suk na ka liang jong ka seng HNLC ruh kalong kaba la kloi ban ia kren ia suk, la pynkut ka kyrwoh na u Bah Sainkupar Nongtraw.
Shillong, 12 Jylliew: Hadien ba la saphriang ki khubor ba u ruti u dei u jingbam uba lah ban pynioh pang Cancer bun ki paidbah ki lapar niangkhriat bad bun kiba la kiar ban bam ruti.
Katei ka khubor ka la pynkyndit thiah ia ka sorkar jylla ha kaba ka tnad ka koit ka sorkar ka la ong ba shen kan sa phah Test noh ia ki ruti kiba die ha kane ka jylla, hato ki dei ne-em kiba don ia kita ki dawai (Chemicals) kiba lah ban pynioh pang Cancer.
U myntri ka koit ka khiah u bah A.L Hek haba kren sha ki lad khubor u la ong ba u la dep ban ia kren ia katei ka kam bad u Commissioner of Food Safety bad un sa bthah ia u ban wad bniah la u ruti ba ki paidbah ki bam ha kane ka jylla u dei ne-em uba don ia u Potassium bromate u Chemical uba pynioh pang cancer bad ban wad jingtip ruh la u don ne-em u potassium iodate u Chemical ba lah ban pynioh pang Thyroid.
Lah ban kdew ba kiba bun ki ri kumka Japan,China bad ki ri ha Europe ki la khang ban pyndonkam ia u Potassium bromated hynrei lalap ba ha ri India ha Delhi ba utei u dawai Chemical u don hapoh u ruti.
Shillong, 12 Jylliew:“Ia ka Pynursla, la kyntiew sha ka Civil Sub Division" ong U Mukul Sangma, myntri rangbah ka Jylla, haba kren ha ka jingialang shwa ban sdang ka phutbol phainal ha Madan ialehkai phutbol ha Urksew , ha ka sngi saitjain ba ladep.
U myntri rangbah, ula kren ia kitei ki kyntien, ha ka jingiadon lang jong u MLA ka thain u Bah Prestone Tynsong u ba dei u Myntri ha ka sorkar ba ialam khmat da u Dr Mukul bad kiwei pat ki MLA kiba la wan ban ia donlang ha katei ka sngi.
Katei ka jingkren, ka la pynmih ia ka jing ia risa da ka jingkmen; hynrei u Myntri Rangbah u khlem iathuh pat lano yn plie ia katei ka Sub Division ba thymmai.
Ha katei ka sngi, u Myntri Rangbah, u pyntip ruh, ba yn sa pyntrei noh ia ka surok naduh Shillong sha Dawki haduh Bangladesh kan dei kawei na ki surok ba pawkhmat ha ka pyrthei.
Katkum ki tyllong khubor la iathuh ba ka kompeni na ri Japan, ka Japan International Corporation Agency (JAICA) kan shna ia ka surok bah national highway-40 da ka Two Lane na Umhyrpi shaduh Dawki lyngba ka ram ka ban sa siew da ka sorkar pdeng.
Kane ka kompeni ka la pynkhreh mynta shaid shaid ban survey ban shna ia kane ka surok bah bad kaba sah ka long ba kan pynbiang ia ka DPR ban phah sha ka tnad Ministry of Road Transport (MORT) ba kan pyndep ia kaba donkam.
Shillong, 12 Jylliew:U Toshan Kharum nuid u dei u samla Khasi uba la pass ia ka JEE Eksamin Advcance mynta u snem bad un ioh ban rung ha kawei na ki saw tylli ki IIT Centre kiba paw ha ka ri napdeng ki 17 tylli ki IIT Centre.
U Toshan Kharum nuid u dei u khun ba-ar jong u bah John F Kharshiing, u dei ruh uba-ar na kane ka jylla ban ioh rung hapoh ka IIT hadien u hynmen nyngkong jong u uba pass ha u snem 2012.
Ki don haduh kumba 12 lak ngut ki samla pule na kylleng ka ri kiba ia ka khun ia ka eksamin JEE Main ha ka eksamin kaba la long ha u iaiong,hynrei napdeng kitei ki 12 lak ngut la jied tang 2 lak ngut ban ia khun ha ka JEE Advance bad napdeng kitei ki 2 lak ngut la pyniakhun biang ban ia knieh ia ki 10 hajar tylli ki jaka ba lait hapoh IIT bad napdeng kitei ki 12 lak ngut u samla Toshan u dei uwei napdeng ki samla pule ka ri uba la lah ban ioh rung hapoh IIT.Nongpoh, 12 Jylliew: Hato dei ka jingleh meinah ka sorkar Meghalaya kaba pynlong pat ia ka Assam ba kan nangkyntur ia u pud u sam katba nagmih ki sngi khamtam ha ki thain khappud bad ia kane la sakhi hadien ba ka Dorbar Shnong lem bad ki paidbah nongshong shnong Madan Umwang, Block II, Ri Bhoi District, ki hap ban pynlut hi ha kaban shna ia ka skul bad siew ia ka tulop jong ki Nonghikai, tang namar bym don wat tang kawei ruh ka skul kaba la ithuh da ka sorkar mynta la kumba 30 snem.
Katei ka skul kaba la tei da ka Dorbar Shnong, lyngba ka jingiarap jong ki kmie ki kpa ha katei ka shnong la tip kum ka Madan Umwang UP School, kaba don haduh kumba 60 ngut ei ei ki khynnah skul naduh Nursery haduh klas VII, katba ia kitei baroh 60 ngut ki khynnah skul la hikai tang da ki lai ngut ki nonghikai.
Kum ban shu ong hangne, ka shnong Madan Umwang, Block II, ka dei kawei na ki shnong kaba ju mih bun ki jingiakaja hapdeng jong ka sorkar Meghalaya bad Assam, ha ka liang jong u pud u sam, hynrei kane ka jingieh meinah da ka sorkar Meghalaya khamtam ha ki lad pynroi, shano kan ialam ia ki paid nongshong shnong ha katei ka thain.
Ha ka jingialang kaba la long ha ka sngi Thohdieng ba la dep hapdeng jong ki kmie ki kpa jong ki khynnah skul lem bad u rangbah shnong ka Madan Umwang, ki la pynpaw ia ka jingsngewkhia kaba jur halor kane ka jingshah iehbein ha ka sorkar jylla.
Haba ioh ban iakren bad ki nongshong shnong, ki la ong ba ka jingbun jong ki khynnah skul kiba pep skul tang shiteng por ha katei ka thain ka dei na ka jingbym don jong ki skul kiba biang, namar katei ka skul kaba don ha katei ka shnong ka don tang haduh ka klass VII bad bun na ki khynnah hadien ba ki la lait na katei ka skul, kim ioh shuh ban bteng biang ia ka jingpule, namar ban ioh leit sha ki skul ba kham biang ki hap ban iaid ia ka jingjngai kaba 30 KM, kata shaduh Mawlasnai bad Bhoirymbong.
Katba na ka liang ka Kong D.Mawlong, kaba dei ka Headmistress jong katei ka skul, ka la pypaw ia ki jingeh haba iadei bad ka jingduna jong ki nonghikai, ka la ong ruh ba kam dei kaba suk ban hikai tang da ki lai ngut ia ki khynnah kiba la palat ia ka 60 ngut, kata naduh klass Nusery haduh klass VII.“Lada ka sorkar ka don shisha ia kata ka jingthmu ban kyntiew ia ka jingnang jingstad hapoh ka jylla, ka la dei kan phai khmat lem sha katei ka shnong na ka bynta ban kyntiew ia ka jingnang jingstad ia ki khynnah, kumta nga da kyrpad eh ia ka sorkar khamtam ia ka tnat kaba peit ha ka liang ka pule puthi, ba kin ialeh shitom na ka bynta ban pynioh noh ia ka skul kaba biang ha katei ka shnong kaba don ha khappud bad ka Assam" ong ka Kong D.Mawlong.
Na ka liang u Bah Blikshon Mukhim, Rangbah shnong ka Madan Umwang, u la pypaw da kaba ong ba ka shnong ka shem jingeh bad iakynduh ia shibun ki jingjynjar ban pyniaid ia katei ka skul, khlem kano kano ka jingiarap na ka liang ka sorkar.
U la ong ruh ba ki la dep ban phah ia ki kat ki sla sha ka tnat pule puthi ka Ri Bhoi District, na ka bynta ban kyntiew noh ia katei ka skul sha ka SSA, khnang ba ki khynnah kiba don ha katei ka shnong kin ioh jingmyntoi, hynrei kane ka jingkyrpad ka jongngi kam shem la poi shano shano ruh bad ym la don kiba shimkhia ban kyntiew lem ia katei ka skul, u la bynrap.
Namarkata, na ka bynta ka lawei jong ki khynnah ha kane ka thain, u la kyrpad ia ka sorkar jylla bad ia ka tnat kaba peit ia ka pule puthi ba kin shimkhia ban phaikhmat lem sha ki nongkyndong ruh, ym ban shu kyntiew tang ha ki jaka ba la long sor lypa, bynrap u Bah Blikshon Mukhim.
Nongstoin,12 Jylliew: Myn ha ka sngi saitjain jong ka taiew ba la lah kawei na ki dukan die dawai hapoh sor Nongstoin, ka la lap ia uwei u briew u ba la pyrshang ban thied ia ki dawai ba kynja drok ha ryngkat ka slip dawai bad na ka liang jong ki nongdie dawai katei ka dukan haba peit thuh ia ka rukom leh jong u la ithuh shai ba u dei uba ju mlien ban dih ia kum kitei ki dawai pyn buaid.
Kat kum ka jingiathuh kitei ki trai dukan la ong ba u tei u briew u dei u ba ju mlien ban dih ia kitei ki jait dawai bad la ong ruh ba u la wanrah ruh ia ka slip dawai napoh Robert Hospital, ha kaba la thoh ruh ia ki dawai pyn iohthiah kumjuh bad ar tylli kiwei pat ki dawai, kiba ha ka pyrthei hi ym don doctor u ban thoh haduh 3 bilor ia u dawai Bronolac kumjuh bad ki dawai pyn iohthiah uba la tip kum u Diazetam.
Shuh shuh la ong ruh ba ka jing thmu jong utei u briew ban thoh lang ia kiwei pat ki jait dawai ka long tang ba kin nym tharai sniew khnang ban ioh ia kitei ki dawai, hynrei ki nongdie dawai jong katei ka pharmacy hapoh Nongstoin ki la dep tip lypa tang mar ia iohi ia katei ka slip dawai bad ki la pyrshang ruh ban bat ia u, hynrei u la iohlad ban phet krad noh.
Kum ban shu pynkynmaw ba hadien ka jingioh kem jong ki Pulit ka Nongstoin PS ia ki nong die ia ki dawai pyn buaid kiba don ia u Codein phosphate hapoh ka sor Nongstoin dang shen.
Na ka liang jong ki bor pyniaid jong ka tnad ka koit ka khiah ruh ki la ialeh ban teh lakam bad la mana jur ia baroh ki dukan die dawai ba kim dei ban die klumar kum ia kitei ki jait dawai khlem da ioh jing bit na ki doctor.
Kum kitei ki kam thok ki lah ban jia ha kiwei kiwei ki dukan dawai lada kim ithuh namar ka long kaba eh shisha ha kaba ki wan ban thied ia kum kitei ki dawai pyn buaid da ka slip jong ki hospital bad ka jing kylli ka mih ba nang no utei u briew u ioh ia ka slip original na katei ka hospital, namar la suba sniew ba ia kitei ki dawai ym shym la thoh da u Doctor hynrei la shu pyndap hi da utei u briew.
Nongstoin, 27 Nailur:Ka seng Congress na Mawthadraishan Konstitwensi, ka la pynthikna ba u bah Pios Kurbah un long kum u kyrtong jong ka seng u ban ia aireng ha ka election MLA, na katei ka Konstitwensi bad katei ka paw shai ruh ha ka jingialang jong ka Mawthadraishan Block Congress Committee (MBCC) kaba la pynlong ha ka 25 tarik mynta u bnai ha Markasa West Khasi Hills District.
Ha katei ka jingialang la wan ruh ia shim bynta da ki nongkitkam na ki dong bapher bapher jong katei ka Konstitwensi lem bad ki spah ngut ki paitbah bad ha katei ka sngi da ka wei ka sur ka MBCC kala ioh ban pynithuh bad pynbna ruh ia ka kyrteng u bah Pios Kurbah kum u kyrtong ba ia monlang da u nongpeit pyrman jong ka DCC u bah J.T.S.Thongni.
Na ka liang jong ka MBCC ha katei ka sngi kala ioh ruh ban pdiang sngewbha ia ki spah ngut ki nongkyrshan jong ki wei ki seng, kiba la leit ban pyniasoh noh bad ka party congress ha katei ka Konstitwensi da ka President jong ka Party ka kong Irene Lyngdoh.
Ka President jong ka party ka kong Irene Lyngdoh, ka la pynpaw ruh ba kan ai ia ka jing kyrshan met bad mynsiem ia u bah Pios Kurbah kum u kyrtong ka party na Mawthadraishan bad ha katei ka sngi la iadon lang ruh u bah Manbhabok K.Raswai Youth President AYC, bah Nathaniel Marshiangbai General Secretary ka MBCC, bah JTS Thongni u pyrman jong ka seng na ka DCC bad ki wei kiwei kiba la ai ka jingkren.
Shillong, 27 Nailur:La pynlong ia ka jingleh burom ia ki riewshlur jong ka Ri India kiba kynthup naduh ki shipai bad ki pulit, kiba la trei shitom ban wanrah ia ka suk ka sain ha ka Jylla.
Ha kane ka sngi u kongsan u long u Lieutenant General D.S.Ahuja, General Commanding 101 Area, uba la iaroh ia ka AMDA bad ki dkhot, kiba hikai ban ieit bad burom ia la ka jong ka Ri bad u la ai khublei ruh ia baroh ki shipai iada Ri kiba la trei shitom na ka bynta ban iada ia u pud u sam jong ka Ri bad kumjuh ruh ka Police Department kaba la trei shitom kumno ban khanglad ia ka jingsniew kaba kha roi ha ka Ri.
La ioh ruh ia ka jingkren na u Bah Kitbok Thabah, President jong ka All Meghalaya Dancer’s Association, ha kaba u la iathuh ruh ba kane ka dei ka sien nyngkong kaba ka Seng ka pynlong ia kum kine ki jait prokram, kum shi bynta ban kynmaw burom ia ki riewkhraw jong ka Ri India kiba la ialeh ban wanrah ia ka jinglaitluid na ka kti ki shipai Phareng.
Ha kane ka sngi u kongsan, U Lieutenant General DS Ahuja, General Commanding 101 Area, u la sam ia ki syrnot sha kiba haiing u (L) Keishing Clifford Nongrum uba dei napoh Indian Army bad sha kiba haiing jong u Lt.
Major David Manlun napoh Indian Army uba dang shu dep khlad shen bad la sam ruh sha ki pulit, kiba la trei shitom ha kaba iadei bad ki kam pyniaid kali bad kitei ki long U Bah Ribar Singh Lyngdoh, Head constable Meghalaya Police, Bah Ebinson Kharakor, Armed Branch Constable/1612, Meheshwari Basumatary, Armed Branch Constable/1728, bah Bahshanlang Marbaniang, Armed Branch Constable/2761, bah Markdonald Kharkongor -Armed Branch Constable/2706, Asistn N.Arengh – Armed Branch Constable/1096.
Shillong, 27 Nailur:La katto katne sngi u bah D.D Lapang u la don hapoh Bethany Hospital, Shillong namar ka jingpang kaba ban ia u, hynrei mynta ka sngi la pynkit noh ia u sha International Hospital, Guwahati.
Ki lad khubor ki la iathuh ba ka jingpang kam da dei kaba jur, hynrei kiba ha ing hasem ki kwah ba pynkynriah noh sha Guwahati ba un shongthait bha, naba ha Shillong la ong ba ki bun palat kiba wan peit bad um ioh lad ban pynjah thait ialade.
Nongpoh, 27 Nailur:Ka lyer Ilekshon ha Ri Bhoi ka la sdang ban khihwin bad halor kane la sakhi ruh ha ka jingialang kaba la pynlong da ka People’s Democratic Party (PDF), ha kaba da ki hajar ngut ki paidbah nongshong shnong ka Umsning Constituency, ki la tuid ban wan sakhi ia kane ka jingialang kaba la long ha Madan Umsning, Ri Bhoi District.
Ha kane ka jingialang kaba la wan ban ai mynsiem da ki Heh nongialam ka Party, kiba kynthup ia u Bah Ivanlumlang Marbaniang, President ba Rangbah, u Bah Asspicious Lyngdoh, General Secretary ka PDF, ki arngut ki MDC kiba kynthup ia u Bah Victor Ranee, MDC ka Jirang, U Bah Albinus Lyngdoh, MDC ka Umroi, u Bah Emlang Lytan, u Bah Jayson Mawlong, uba dei ruh u kyrtong u ban sa ieng na Umsning Constituency, ki riew rangbah, ki Rangbah shnong lem bad kiwei kiwei.
Haba kren sha ki paidbah ha kane ka sngi, ki heh nongialam ka PDF ki la pynshai paidbah ia ki nongrim ba kum ka party ka ieng, na ka bynta ban iada ia ka jylla bad khamtam eh na ka bynta ban pynneh pynsah ia ki Riti Dustur ha ka Ri Khasi Jaintia hi baroh kawei.
Kiba la ai jingkren ha kane ka sngi ki kynthup naduh u Bah Ivanlumlang Marbaniang, u Bah Asspicious Lyngdoh, u Bah Victor Ranee, u Albinus Lyngdoh lem bad kiwei kiwei, ha kaba kine nalor ba ki la pynshai paidbah ia ki nongrim ba kum ka Party ka ieng, hynrei ki la kyntu ruh ia ki paidbah kiba la wan ha kane ka sngi ba kin ai ka jingkyrshan kaba pura ia u Bah Jayson Mawlong, u ban long u kandidet jong ka seng PDF.Jan baroh na kine kiba la ai jingkren, ki la ong ba na ka bynta ban pynshai khambha sha ki paidbah ia ki nongrim ka Party, kin leit ha manla ki shnong ki thaw bad kyndong kynshrot ban pynshai ia ki paidbah bad ruh ban poi syndon sha ka thong ha kane ka Ilekshon ka ban sa long shen.
Na ka bynta ban nangpynkhlain ia ka Party, ha kane sngi ki heh nongialam ka PDF, ki la lah ruh ban pynskhem ia ki nongkitkam bapura ka Zonal Committee ka PDF Umsning Constituency, ia kaba la phiah ha ki kyrdan kiba la tip kum ka Parent’s Body, Women’s Body bad Youth Body, khnang ban wanrah sha ka thong ha kane ka ban sa long la shem snem.
U Bah Jayson Mawlong, u Kyrtong ka PDF ban aireng pyrshah ia u Dr.Bom bad Don Sumer na Umsning ConstituencyWat la kiba na ki paidbah kiba la ai ka jingkyrshan ia u Bah Jayson Mawlong, kim pat tip la na kano ka seng un ialeh ban iakhun ha kane ka Ilekshon 2018, hynrei ka jubab kaba shai ia ki paidbah ka la wan mynta ka sngi ha kaba ki heh nongialam ka People’s Democratic Party (PDF), ki la pynbna ba kin pynieng ia u ban iakhun pyrshah ia u Dr Celestine Lyngdoh na ka Congress bad Bah Donkupar Sumer na ka UDP na Umsning Constituency.
Ha kane ka jingialang kaba la long mynta ka sngi ha Madan Umsning, la iohi ruh ba da ki hajar ngut ki paidbah ki la wan bad dei ha kane hi ka sngi ki heh Nongialam ka PDF ki la pynbna syndon ba u Bah Jayson Mawlong, un long kum u Kyrtong u ban sa aireng na Umsning Constituency ha kane ka Ilekshon 2018.
U Bah Jayson haba kren ha kane ka sngi, u la ong ba ka nongrim hi kaba la pynlong ia u ba un rung sha ka PDF, ka dei hadien ba u la iohi ba ka dei shisha ka Party kaba biang bad kaba I don jingkyrmen, khamtam eh na ka bynta ban tei bad pynneh pynsah ia ka Ri bad Jaidbynriew.
“Wat la nga tip ba ka dei ka Party kaba dang thymmai, hynrei ka dei pat ka Party kaba don shisha ia ki nongialam kiba biang bad kiba don ia kata ka jingkitkhlieh na ka bynta ka Ri bad jait bynriew" ong u Bah Jayson.
Namarkata, nga kyntu iaphi ki paidbah ba phin ai ka jingkyrshan kaba pura ha kane ka kynti kaba mynta bad kumba nga long ngam dei uta u briew uba hap ban buh Agent ne Leader, hynrei lada ki paidbah hi ki donkam nga long uba kloi ban iatrei ryngkat, u la bynrap.
Shillong, 27 Nailur:Ka Voluntary Health Association Of Meghalaya (VHAM), kan shah tohkit halor ki jingshah kynnoh ba ka la don ka jingpyndonkam bakla jong katei ka ia kiba bun ki pisa ba la bei da ka National Aids Control Society (NACO) lyngba ka Meghalaya Aids Control Society (MACS) ha ki 2 snem shiteng.
VHAM IDU Targeted Intervention (TI) cum OST kaba don ha Jowai bad ka VHAM CC TI kaba don ha Ladrymbai ki la shah kynnoh ba ki la pyndonkam bakla ia ka pisa kaba haduh T.15 lak naduh u 2015 haduh mynta.
Ka khubor, kaba la mih ha ka website jong ka North East Today, la ong ba dang shen ka Fact Finding Team na ka Northeast Technical Support Unit (NETSU) ka la leit jngoh ia kitei ki ar tylli ki Centre kiba don ha Jowai bad Lad Rymbai hadien ba la ioh jingtip ba ka don ka jingbyn treikam bha ki IT bad OST.La kynnoh ba kitei ki Centre ki la pynrung kyrteng bun ngut ki briew ban pyni ba ki treikam bha bad ban ioh jingbei tyngka shuh shuh na ka MACS bad NACO hynrei la ong pat ba ha ka jingshisha ka jingdon ki kyrteng briew bad ka jingioh ia ki tiar iarap kam ia hap eiei ruh em.
La kynnoh ruh ba katei ka Centre ka la pyndonkam bakla ia ka kyrteng ki Pharmacy kiba don ha Jowai ban pyni ba ka pynlut ha ka ban thied thyrnia injek bad kiwei pat ki tiar donkam.
Kitei ki Pharmacy kiba la paw kyrteng ba ki dei kiba ju die tiar sha ka VHAM ki long ka Daloi Pharmacy, ka RB Pharmacy bad ka Passah Medicure kiba don ha Jowai.
La kynnoh ruh ba ka VHAM ka la pyni da ki laisen jong ki Pharmacy ban pynksan ia ka jingthied tiar jong ki , kawei dei ka laisen u Ram Passah u trai jong ka M/s Remedy Pharmacy, Ialong kaba don ia u laisen nombar JH/395-396-397 bad kawei pat jong ka M/s K.Chyrmang 12 Daloi Pharmacy, KNB Road, Jowai (License no.
JH/395-396-397.
La iathuh ba ki bor ba dei ban tohkit ki dang ngam jylliew ia katei ka kam ban lap kumno ba ar tylli ki ki Pharmacy kiba dei trai da ki 2 ngut ki briew kin don ia kijuh ki laisen nombar.
La iathuh ruh ba ki bor bahalor ki dang tohkit bha namarba kim sngew tikna ia ka rukom long trai ia kitei ki Pharmacy ruh ha kaba ka VHAM ka la pyni ba ia ka pisa la siew sha u Korder Chyrmang hynrei kim shym la lap satia ia ka Pharmacy kaba kyrteng ka M/s K.Chyrmang 12 Doloi Pharmacy kaba la ngeit ba long trai da utei u briew, ki la lap tang kawei ka Pharmacy kaba kyrteng ka 12 Doloi Pharmacy kaba don ha KNB Road Jowai hynrei la ong ba u trai jong katei ka Pharmacy u dei u bah N.Khonglah.
Katkum ka ripod jong ka North East Today, katei ka lad pathai khubor ka la ioh ban ia kren bad u bah N.Khonglah uba dei trai hynrei u la ong ba kitei ki jingkam ka VHAM ki dei kiba thok bad um pat ju die thyrnia injek sha ka VHAM.“Nga kyndit ha ka por ba ki Fact Finding Team ki wan sha Pharmacy jong nga ban kylli jingkylli ia ka jingdie thyrnia injek sha ka VHAM" u la ong.
Shuh shuh la ong ba ka VHAM ka la pyndonkam ia ka kyrteng jong ka RB Pharmacy ban pyni ba long trai da u Lucky Bareh hynrei haba la wad ia ka jingshisha la lap ba dei kaba long trai da ka kong R Swer bad kam don jingtip eiei shaphang ka jingdie dawai sha ka VHAM.La lap ruh ba ka Passah Medicure kam pat ju die tiar ne dawai sha ka VHAM kumba la kam ha ka jingthoh bad la pyni da ki jingthoh ba thok ba ka VHAM ka la thied tiar da ki hajar tyngka na katei ka Pharmacy.
Shuh shuh ka VHAM ka la pyni ia ki jinglut pisa ba ka la pynlong ia ka jingsumar ei, hynrei la lap ba la shisnem mynta ym don kano kano ka Camp ba ka la pynlong ia ka jingsumar ei.
Halor kitei kiei kiei baroh ka Meghalaya Aids Control Society (MACS) ka la pynthikna ba ka l aioh ia ka ripod na ka Fact Finding Team jong ka NETSU bad la ong ba ka jingtohkit ka dang iaid shakhmat.
“Ngi dang ia kren na ka por sha ka por halor kane ka bynta bad lada lap ba ki jingkynnoh ki long kiba shisha ngin pynshitom ia kiba donkti" ong u Acting Project Director ka MACS u Dr RE Donn uba la ong ba ka jingtohkit ka dang iaid shakhmat halor katei ka bynta.
Ka Project Director ka VHAM ka Eudora Wanda Warjri ka la ong ba kam pat shym la ioh ripod halor katei ka bynta, hynrei ka VHAM ruh kan pynlong jingtohkit nalade ruh ban lap ia ki jingshisha.
Haduh mynta ka la ong ba ka kam kam pat poi sha kaba kut bad ym pat lah ban ong eiei.
Ka la ong ba ym pat lap jongshisha satia haduh mynta hynrei ki dang dei tang ki jingkynnoh.
Ka la ong ba ka lah ban don ka jingbakla ha ka rukom pyniaid kam hynrei kam da dei eh ka kam kaba heh bad kim kwah ban pynheh ioh ka ktah ia ki nongtrei bad ki nongpang ruh.
Nongstoiñ, 27 Nailur:Ka seng Hyññiew-trep Youths’ Council (HYC) Lai Lyngdoh area Unit, ha ka sngi ba ar jong ka taiew, ka la leit ban iakynduh ia u JE ka Bharat Sanchar Nigam Limited (BSNL), Nongstoiñ halor ka jingbymbiang bad ba thut khah khah ka Network ha ka thain Byrki mynta la katto katne bnai.
Katkum ka kyrwoh khubor na u Samla Fullbackstar Shangrit, nongialam ka HYC u la ong ba katei ka jingleit ia kynduh ia u JE ka BSNL kadei ruh hadien ba ka Seng, ka la ioh pdiang ia ka jingud jingnam jong ki paidbah halor ka jingthut jong ka network ha katei ka thain.
Shuh shuh u la ong ruh ba ha katei ka jingleit ia kynduh jong ka seng na ka liang jong u JE ruh u la kubur ba kadon shisha ka jingthut jong ka network ha katei ka thain bad ka daw kadei ruh namar ka jingshah ot noh ka bor ding ilektrik na u tower u ba don ha ka shnong Sangriang na ka daw ba ka ophis jong ka BSNL ha kitei ki khyndiat bnai kam shym pat la lah satia ban siew dep ka bai bording sha ka MeECL.Hynrei na ka liang jong u tei u Enjiniar u la ong ba ruh ba ia mynta na ka liang jong ka ophis BSNL kala dep ban leit siew ia ka bai bording jong u tei u tower sha ka ophis MeECL ia kaba ki dang hap ruh ban ap mynta tad haduh ba ka MeECL kan leit ban ai bor ding biang ha u tei u tower ha kaba u la kular ruh ba ha kine hi ki taiew ban wan un sa pynbiang noh ia ka network kumba ka ju long.
Nongstoiñ, 27 Nailur:Ka Peoples Democratic Front (PDF) Nongstoiñ Konstitwensi, ka la pynbna ba kajingialang paidbah (General meeting) jong ka party kan long ha ka 30 tarik mynta u bnai bad katei ka jingialang kan long hapoh Bishop Hall Nongstoiñ ha kapor 10:30 AM.Ka kyrwoh khubor lyngba u Dmikstar Lyngdoh Adhoc Joint secretary ka PDF Nongstoin u la ong ba kan don ruh ka jingpdiang sngewbha ia kiba wan ban pyniasoh sha ka seng PDF ha kaba yn wan ruh ban pdiang sngewbha da ki Nongialam PDF Central Body.
Shuh shuh u bah Lyngdoh u la kyrpad ruh iaki ki paitbah ban shim ia kane kum ka kum ka lad jingpyntip ia ia baroh.
Shillong, 27 Nailur:Ka jingialap elekshon ha Mawshynrut konstitwensi ka la shongshit bha hapdeng ki 2 ngut shi para, kiba mynshuwa ki dei na ka juh ka seng, hynrei mynta pat ki don ha la ka jong ka seng saiñpyrthei bad kin ia khun pyrshah iwei ia iwei.
Kitei ki 2 ngut shi para kur ki dei u MDC ba mynta u bah Morning Mawsor bad u MLA ba mynta u bah Witting Mawsor.
Kitei baroh 2 ngut mynshuwa ki donlang hapoh ka seng HSPDP hynrei kham hadien u bah Morning u leit ia soh noh bad ka seng saiñpyrthei kaba thymmai ka PDF ban ia aireng ia la u jong u para kur ha ka elekshon MLA 2018.
Mynta ka sngi u MLA bah Witting Mawsor u la ther kylla ia u MDC da kaba ong ba ha kine ki khyndiat sngi ba la dep u MDC u la kynnoh ba dei u MLA ka Mawshynrut uba la pynsahkut lut ia ki skhim MDC kumta um shym la ioh ban wanrah skhim ha Mawshynrut konstitwensi.
U bah Witting u la ong ba katei ka jingkren jong u bah Morning ka dei ka bym don nongrim haei haei ruh, “Kumno u MLA un lah ban tuklar ia ka kam u MDC, ym lah ban shu thok ha ka pyrthei stad mynta, ka pyni pynban ba ka dei ka jingkren khyllung khynnah" u la ong.
U bah Witting u la ong ruh ba u bah Morning haba u la long nongmihkhmat u dei ban tip kaei ka bynta jong ka District Council bad kaei ka bynta jong ka Assembly, " Kumno u long nongmihkhmat um tip tang ia kata ruh, lada tang ia kata ruh um tip te dei hangne kein ki paidbah ki dei ban stad ia kaba kum uno u nongmihkhmat kin jied" ong u bah Witting Mawsor haba ia kren bad u Rupang.
Utei u MLA u la ban biang da kaba ong ba haduh mynta katba u lah ban kynmaw ym pat ju don ha ka khana pateng jong ka jylla ba u MLA un tuklar ia ka skhim u MDC.Haba phai sha ka jingiakhun hapdeng kitei ki 2 ngut, u bah Witting u la ong ba kan long kumba ha Uttar Pradesh ha kaba u khun uba ia leh pyrshah ia u kpa un rem bad u la shim nuksa ia ka jingjia hapdeng u Mulayam Sing Yadav bad u Akhilesh Yadav.
Jowai, 27 Nailur:“Ngam ju poi pyrkhat lane ngam ju phohsniew ba ngan long u nongmihkhmat paidbah lane ban rung sha ka kam Sain hima Sima, wat lada nga don ka mynsiem ban shakri ia ki paidbah", la ong u ma Awhoi Andrew Shullai, u CEM ba thymmai ka JHADC haba iakren tang bad U Rupang mynta ka sngi.
U ma Andrew Shullai u la jop suk ia ka shuki CEM mynta ka sngi ha ka dorbar kyrpang na ka bynta ban iajied ia u nongialam hadien ba u ma Thombor Shiwat u la hiar shuki.
U ma Andrew udei u CEM uba 26 jong ka JHADC bad udei ruh u CEM uba dang khynnah tam na baroh kiba la bat ia katei ka shuki synshar ha JHADC.U dei u khun jong ka Doctor JN Shullai, ka nongsumar bad kaba treimon sngewbha.
U Kpa jong u u dei u Pastor ba bna nam ha rilum Khasi Jaintia uba la mih noh na ka Balang Presbyterian ban seng ia la ka Balang ba thymmai.
U ma Andrew udei uba im sngi ban pule sha bar jylla.
La kha ia u ha ka snem 1981 bad naduh u snem 1998 u la leit ban pule sha Bangalore, Delhi bad Mumbai bad dei ha u snem 2008 u la wan phai sha shnong ban iathoh bad ka samla kaba u la ieid thep mynsiem.
“Nga la wan phai sha Jowai ha u snem 2008 bad khlem poi pyrkhat nga la rung sha ka kam Sain hima ban iakhun ia ka Election MDC ha u snem 2014", u la ong.
Dei ha u snem 2014 u la jop salit da ka khalai nusib- kaba dei ruh ka History kaba nyngkong eh ha ka JHADC.U la jop ia u Kyrtong jong ka UDP na ka Jowai Central District Council Constituency.
Mynta ka sngi ha ka dorbar kyrpang, namar ba ym shym la don satia kiba ia khun pyrshah ia ka shuki CEM, u Chairman ka JHADC, u ma Arborhima Darnei u la pynbna ba u ma Shullai u la jop suk ia katei ka shuki.
Na ka liang kiba bun ki MDC ki la ai khublei kitbok kitrwiang ia u ma Shullai halor katei ka jingjop suk jong u ia ka shuki CEM.U CEM barim, u ma Thombor Shiwat haba kren ai khublei ia u ma Shullai u la ong ba u la bat ia katei ka shuki 3 snem 7 bnai bad u la trei shitom ban kyntiew ia ki kam ka JHADC khlem kano kano ka jingleh Shilliang Khmat.
“Namar ba ki bor ba halor kim ibit shuh ia nga ban bat ia katei ka shuki, nga la hap ban hiar shuki bad nga khmih lynti ba u CEM ba thymmai u shakri khambha ia ka Council", la ong u ma Thombor.
Jowai, 27 Nailur:U Myntri khynnah ka sorkar India uba dei peit ia ka tnad kam pohiing, u Kiren Rijiju uba dei u MP ka BJP na Arunachal un wan sakhi ia ka lehniam Durga Puja ki paid Pnar jong ka Shnong Nartiang ha kane ka sngi Saitjain 30 tarik ha Durga Temple ha Nartiang.
Utei u Myntri khynnah ka sorkar India u wan sha katei ka lehniam ba kyrpang ki Pnar kum u kongsan, la iathuh ka khubor na ka bor shnong.
Ka shnong Nartiang Pohshnong kaba dei ka shnong kaba dang bun kiba bat ia ka niam tynrai kim pynkut ia ka lehniam Durga Puja katkum ka Dustur ka Riti ha ryngkat ka Niam Khasi tynrai ha ka 30 tarik une u bnai bad ka program pom blang kan long ha ka sngi Thohdieng kata haka 29 tarik une u bnai.
Ha kane ka shnong ka ieng ka Durga Temple kaba la rim bha kaba la tei da u Syiem Jaintiapur naduh ka spah snem kaba 16.
Kane ka Mandir ka la palat ia ka 500 snem eiei bad ha kane ka Mandir la ju pynlong ruh ia ka jingkhia briew ha ki por hyndai hynthai.
Shillong, 28 Nailur:Ka People’s Democratic Front (PDF), ka la rai ban pyniakhun da u bah Judah JM Wahlang na Sohiong, ha kane ka elekshon MLA ban wan.
U Bah Wahlang u dei ruh u khun jong u Pastor PBM Basaiawmoit uba ju iakhun elekshon MP teng ha ki snem ba la dep.
Ia ka rai ban pyniakhun da u Bah Wahlang, la pynbna ha ka jingialang kaba long ha ka 28 tarik u Nailur ha Sohiong.
U Bah Judah u wan pyniasnoh sha ka PDF ryngkat ka jingwan ia synran lang u kpa jong u hi u Pastor PBM Basaiawmoit, ka kmie jong u, ki kni, ki meinah meisan lem ryngkat ki paidbah nongkyrshan jong u na kylleng ki dong bad shnong jong ka Constituency, ha ka jingialang kaba la pynlong ha ka shnong Nongbsap ba la pdiang burom da u President ka PDF State Executive Committee u Bah Ivanlumlang Marbaniang bad kiwei.
Ha kane ka sngi wat hapdeng ka jingslap jong ka suin-bneng, ki paidbah ki la wan ban ia donlang ban sakhi ia ka jingthaw ia ka PDF Zonal Committee Sohiong Constituency, ha kaba la thung ruh ia ki nongkitkam.
Nongpoh, 27 Nailur:Tang hadien ba u Deputy Commissioner ka Ri District, u la pynbna sngi tyrkhong kyiad ha ka District, hynrei haba iadei bad katei ka jingpynbna Dry Day u DC Ri Bhoi, na ka liang ka HNYF, Northern Region, ka la pynpaw ia ka jingsngewkhia, namar kat ha man ba pynbna sngi tyrkhong kyiad, hynrei bun na ki dukan kyiad beain ki bteng ia ka jingdie kyiad jong ki ha shilynter ka surok National Highway bad khamtam eh ha Sor Nongpoh kaba dei ruh ka Head Quarter ka District.
U Bah Marcus Marten, President ka HNYF, Northern Region, haba kren sha ki nongthohkhubor, u la ong ba imat u DC ka Ri Bhoi u tip tang ia ki Licensing, hynrei um tip pat ia ka jingdon jong ki dukan kiba la mlien ban die beain ia ka Kyiad ha kiba bun ki jaka ha ka distrik hi baroh kawei.
U la ong ruh ba ka seng ka sngewdei ruh ban kyntu bad kyrpad ruh ia u DC ba un bthah ia ki briew jong u Pulit bad Excise ba kin leh ei ia kine ki dukan kyiad kiba mlien ban die beain bad ki bym niewkor shuh wat haba la pynbna ia ka sngi tyrkhong kyiad, namar kumba ka ju long ha man ba pynbna Dry Day, hynrei ki dukan beain ki bteng beit ban die bad kane ka jia tang namar ka jingbymshimkhia da ki bor ba dei peit.
Namarkata, ban tehlakam ia kine ki dukan kyiad kiba ju mlien ban pynkhein ain, ka seng ka kyntu ia u DC ba un shimkhia bad khamtam eh ia kito kiba mlien ban die beain wat ha ki jaka kiba don marjan bad ki jaka kyntang jong ki niam bapher bapher bad ha kajuh ruh ka por khnang ban lait na kino kino ki jingkulmar khamtam eh ha kane ka por ba kiwei pat ki jait niam ki dang don ha ki jinglehniam ki jong ki, u la bynrap.
Shillong, 27 Nailur:Ka seng BJP jong ka Meghalaya, ka la thoh sha U PP Choudhury, myntri kam ain jong ka sorkar India, ha kaba ka pynsngew ba ha Meghalaya, na ki 11 tylli ki District, ki don tang 8 tylli ki Consumer Redressal Forum bad ha ki hynriew tylli ki District, la khlieh ia kitei ki Forum da ki Deputy Commissioner.
Ka BJP, ka kren artatien namarkata ia ka bor bishar jong ki Deputy Commissioner, namar ba ki dei ruh ki khlieh jong ka tnat marbam ha ki District bad kumta kin nym lah ban shong bishar dalade, ha kaba iadei bad ka kam sam sharak, sam khaw, sam lyer shet bad kiwei de ki kam, ba la khlieh hi da ki Deputy Commissioner ha ki District.
La ujor ba ha East Khasi Hills District bad ha West Garo Hills District, la jied ia U District & Session Judge(s), u long kum U President ki District Consumer bad la iathuh ba ha East Khasi Hills, ka District Forum, ka ia kynduh tang arsien ha ka shitaiew.
Ka BJP, lyngba U Tilok Dasgupta, uba peit ia ka kam ain ha ka Jylla, ka dawa namarkata, ban pynkylla noh ia ki ain, na ka bynta ban pynthikna ba ki treikam bha ki District Forum ha ka Jylla.
Nongstoiñ, 28 Nailur:U wei u rangbah uba la tip kyrteng kum u bah K.Paliar uba la thmu ban leit shim bor ding noh ha ka Iing ka jong u, na ka tnad treikam jong ka MeECL ha Nongstoiñ, u la hap ban mad ia shibun ki jingeh bad shah kyntait ruh ban ai bording ilektrik na katei ka ophis tang na ka daw ba um don ia u Adhar, wat la u tei u rangbah u la don bad pynbiang lut ia baroh ki kot ki sla ba donkam.
“Da ka jingthmu ban tan bad ring bording noh ha la Iing nga la pynbiang lut ia ki kot ki sla kiba donkam baroh ha kiba kynthup naduh ki Epic bad kiwei kiwei bad haba nga la leit ban ai ha katei ka ophis MeECL ha Nongstoiñ, uwei na ki ophisar u la kyntait mardor bad u la ong pynban ia nga, ba lada ngam don Adhar da lei lei yn nym ai bording ia nga kumta na ka liang jong nga haba ngam pat kwah ban leit shon Adhar nga la ong ba ngam don hynrei u la pynbor ia nga da kaba phai ktien biang bad ong ruh lada phim wanrah Adhaar ngin ym ai satia ia ka bording" ong utei u rangbah haba iakren bad ki nongthoh khubor.
La iathuh da utei u rangbah, ba ym pat da donkam than ban shon lada ym pat mon, kumta u la leit biang sa shisien ban kyrpad ia u tei u ophisar, hynrei u tei u rangbah u hap ban phai thylli biang.
Ki nongialam jong ka KSU, ki la iakren bad u SDO bad ki nongthoh khubor, ki la iohlad ban iakren bad u tei u ophisar ha kaba u la ong “Ha ka jingshisha na ka liang jong nga nga shu pyrshang ban iakren bad utei u bah Paliar da kaba nga shu ong ba u dei ban wanrah ia ka Adhaar card lada u don namar katkum ka phom la don ia ki bynta ban pyndap la ngi don ne ngim don ia ka Adhaar card bad ngam shem la ong ba u dei ban wan rah lem kumta ngin ym pdiang kata ka long kaba u la kum sngewthuh bakla".
Ka Seng KSU ka la pynpaw da kaba ong, ba haba ym pat ioh ia ka hukum na ki bor kiba halor ba ia u Adhaar Card dei ban pynlong kongsan (mandatory) pynban kiba bun ki jingiatyngkhuh, ki la long pynban kum ka jingpynbor lypa ha ki kam kiba bunjait kumta na ka liang jong ka Seng ka kyntu ba katba u Adhar um pat long treikam, ki ophis sorkar kim dei ban pynbor iano iano ban don Adhar ailad ha ka jingkwah bad ka mon laitluid jong kiba shem bad kina sngewdonkam ban leh.
Shillong, 28 Nailur:Ka Peoples Democratic Front (PDF), ka mih namar ba ki ain ba shna ka District Council (ADC), ki shah khylliap lut ha ka sorkar jylla ban pyniada ia ka jaitbynriew, la ong u MDC ka PDF u Bah Latiplang Kharkongor.
Haba kren ha kane ka sngi Palei, u Bah Latiplang u la ong ba kum ki MDC kiba la don ha ka KHADC, la lap ba ki ain ba shna ka Council, kim shym la lah ban ieng namar ba la shah khylliap lut, ynda la poi ha ka sorkar jylla bad na kata ka daw, ki MDC ki la rai ban iakhun noh da ka elekshon MLA ha ka kyrteng ka PDF na ka bynta ban iasaid ha ka iing dorbar ban iada ia ka jaitbynriew.
“Ngi hap mih ha u 2018 ban iada ia ka jaitbynriew.
Bun ki mat kiba iadei ban iada da ki ain ia ka jaitbynriew ki shah khylliap noh ynda la poi ha ka sorkar jylla", la ong u Bah Latiplang.
U la ong ba ka PDF ka kwah ban ieng ha la ka nongrim, katkum ka rukom pyrkhat jongka ban iada ia ka jaitbynriew da kaba thaw da ki ain kiba khlain na ka jingshah banbein naduh ka jingkhang dewiong, jingkhang shyiap, ka jingkyntur ka MUDA, ka kam rangbah shnong bad kiwei.
U Bah Latiplang u la ong ba ka donkam ban mih da ka kynhun namar ba lada iakhun marwei kan nym poi shano shano ruh hynrei ka donkam da ka kynhun ban iasaid bad ban iada ia ka jaitbynriew.
“Ngi la thaw ia ka PDF, namar ba ngi donkam ban mih da ka kynhun, namar marrwei ym lah ban leh eiei", u la ong.
U la kynthah ia kane ka sorkar jylla da kaba ong ba ka la leh shibun ki kam kiba ktah jur ia ka jaitbynriew bad lada ailad biang kaei kaban jia ia ka ri bad ka jaitbynriew.
U la ong ba kumba ka long mynta ka jingdon ka ain bat khyndew ne ka Land Transfer Act 1972, ka jylla ka la ngam lut, namar ba ki bar jylla kin sa thied duh ia ki jaka ki puta ha kane ka jylla.
Ha kaba iadei bad ka jinglong nongialam u Bah Pynshngain N Syiem, u Bah Latiplang u la ong ba ia mynta u kitkhia bad sngew khia bha ia ka jaitbynriew hynrei ym lah pat ban tip ia kaba hadien.
Shillong, 28 Nailur:Ki riew ngeit na ka Balang Mawphlang Presbytery ka la kyntu ia ka Balang ban ym pdiang ia ka pisa ba la noh synniang u Chief Engineer barim ka PHE u Bah SK Sun kaba T.6 lak.
Ha ka jingshisha, u Bah SK Sun u la noh synniang sha ka Khraw Sing College da ka mon sngewbha ha kane ka taiew ba la dep.
Ha ka jingpynlait kyrwoh, ki riew ngeit Balang kynthup ia ki Pastor bad ki nongialam Balang jong ka Presbyterian Church, ki la ong ba ka Balang kam kwah ban pyniakhleh ia ka pisa ba shu ioh ei bad ka pisa ba la pynlang da kawei na ka shiphew jong ki para bangeit katkum ka jinghikai jong u Jisu Khrist.
Ki nongialam Balang ki la kdew ia ka kaiphod jong u CAG ba u Bah SK Sun, u la pyndonkam bakla da ki klur ha ka kyrteng ki skhim ba shu thok na ka tnad PHE.Halor kane, ki la kyntu ia ki nongialam Balang ban kyndit thiah bad ban buh jingkylli, la ki tip tynrai ne em, naei u Bah SK Sun u ioh pisa ban ai sha ka Balang.
Lah ban kdew ba u Bah S.K Sun dang shen ha ka sngi balang mynta ka taiew u la noh synniang da ka song pisa T.6 lak, lai tylli ki Computer bad kawei ka Printer/Xerox Machine sha ka Khrawsing Christian College, Mawngap kaba dei ka Project jong ka Presbytery Mawphlang.
Ha kane ka sngi la sakhi lang da ki dkhot ka Governing Body jong ka College, Christian Education Department, ki nongkitkam ka Jingïaseng Kynthei, Jingïaseng Samla, Presbyrtery, ki nonghikai bad ki samla pule ha kaba la pynïaid ïa ka jingïalang da u President ka Governing Body u Tbn.K.Lyngkhoi.
La ïoh jingkren lyngkot na ka Presbytery kynthup na ka Jingïaseng Kynthei, Jingïaseng Samla kiba la pynpaw ka jingsngewnguh ïa une u rangbah uba la noh synniang ïa ka pisa bad kine ki tiar kiba la long ka jingkyrkhu ïa ka College ha ka por kaba dang donkam eh.
U Bah SK Sun u la rai ban iakhun ia ka elekshon MLA 2018 na Mawphlang kaba mihkhmat mynta da u MLA ka Congress u Bah Kennedy C Khyriem.
U Pastor Newyear Mawlong, uba dei u dkhot jong ka College, haba iakren bad U Rupang, um mynjur satia ia katei ka jingthoh pyrshah, ha kaba u ong “Ka dei ka jingai sngewbha ba ki ai ki briew, ngin leit bishar lei mangi.
"U iathuh ruh ba ka jingai pisa, ka dei beit halor ka jingpynbeit jong ka College, ha kaba ka Balang kam don bynta eiei.
Uwei pat u rangbah jong ka Balang Presbyterian, Mawphalng, haba iakren bad u nongthoh, u ong “Haba ioh balei ban kyntait"hynrei ha kajuh ka por, u ong shuh shuh ba ki shu bun kiba sngew lyngngoh, ba U bah Sun, u mih ban iarap, ha kane ka kynti, katba ha ki snem kiba mynshwa, um juh leh eiei.
Nongstoiñ, 29 Nailur:Ka Seng People’s Democratic Front (PDF), ka la jied mynta ka sngi, ia U Ma Synran Nongshlong, ban iakhun pyrshah ia u bah KP Pangniang u ba dei u MLA ba mynta jong katei ka Konstitwensi.
U tei u samla, u dei uwei na ki nongpan tiket na ka seng HSPDP ban iakhun ia ka election shiteng samoi sha ka KHADC na katei ka Konstitwensi bad u ba la bat teng ruh kum u President ki samla joong ka HSPDP na Rambrai Jyrngam Konstitwensi.
Katei ka rai jong ka PDF ka la paw shai, ha ka jingialang kaba la long mynta ka sngi hapoh ka Iing Dorbar jong ka RL Iew Rambrai ha kaba ki heh nongialam jong ka PDF na Shillong, ki la pdiang ia u bah Synran Nongshlong lem bad ia ki nongbud u bad ha katei ka sngi la ioh ruh ban thaw ia ka Zonal Committee jong ka PDF ha Rambrai Konstitwensi bad u bah Nongshlong un long kum u President.
U bah Ivanlumlang Marbaniang President Rangbah jong ka PDF, u la ai khublei kyrpang ia u bah Synran, uba la kohnguh ban mih shakhmat bad kumjuh u la ai khublei ruh ia kiba ha Iing ha seng bad ki nongbud jong u, ha kaba u la pynpaw ruh da kaba u ong ba lada ym don ka jingiasngewthuh na Iing na sem kam myntoi ban iamih madan na ka bynta ban ialeh election.
Katba na ka liang jong u bah Synran haba ai jingkren ha katei ka jingialang u la ong “Nga la don ka jingthmu la kham slem na ka bynta ban iatrei bad ban ia kit ia bah ia ki kam jong ka Konstitwensi ha kaba nga la pyrshang ruh ban pan tiket na ka HSPDP ban iakhun ia ka election shiteng samoi sha KHADC, hynrei ngam pat ju iohlad satia bad mynta kala plie ka lad ia nga lyngba ka jingwan ban wad hi ka PDF".
Shuh shuh u la ong ruh ba jia katba jia long katba long lada u Blei u i bit ia u ban un long kum u nongmih khmat, kam don jingeh ia ki paidbah bad kumjuh ia u kum u samla wat la ka Rambrai Konstitwensi ka dei ka Konstitwensi kaba heh bad kaba iar kaba don ruh kumba 228 tylli ki shnong bad hadub 60 tylli ki Polling Station, hynrei kum ki briew ngin shaniah ha ka jingpyniaid ba stad jong u Blei nongbuh nongthaw.
U bah LG Nongsiej MDC ka Nongstoiñ haba ai jingkren u la ong ba lada ki paidbah kin ailad bad lada ka PDF kan wan ha ka bor khlem pep ngin sa lah ban pynduh noh ia ki ain khyllah, ba la wanrah da ka sorkar Congress da kaba ngin pynduh da kaba ngin tar syndon ia kitei ki ain khyllah hapoh ka Iing dorbar thaw ain jong ka Jylla.
Nalor kitei kiba la ai jingkren ha katei ka jingialang la iadon lang ruh u bah Morning Mawsor MDC ka Mawshynrut, u bah Aibor L Nonglait Secretary PDF Central Body, u bah Auspicious L Mawphlang Secretary ka PDF sengkmie, u bah H.S.Marngar Adviser ka PDF bad kiwei kiwei kiba la ai jingkren bad pynshai ia ki nongrim jong ka party PDF.Ha katei ka jingialang la wan ban iashim bynta ruh da ki spah ngut ki paidbah na kylleng ki dong jong ka Rambrai Jyrngam Konstitwensi bad ha katei ka jingialang ka ioh ruh ban jied ia ki dkhot jong ki nongkitkam ka PDF Zonal Committee jong ka Rambrai Jyrngam Konstitwensi, ha kaba la pynskhem da u President ba rangbah jong ka party PDF.Shillong, 19 Nailur:“Kum u Khristan nga don ka jingiadei bad ka Balang, ngan leit iakynduh ia u Archbishop, Ki pastor ka Presbyterian bad ia kiwei ki kynhun niam", ong U Alphons Kananthanam, myntri ka sorkar India mynta ka sngi.
U myntri ka sorkar pdeng, u leit iakynduh ia u Arch Bishop mynta ka janmiet bad ruh ia ki Pastor ka Balang Presbyterian kum shi bynta ka jingwan iuhkjat jongu sha ka jylla hadien ba u la shah thung kum u nongpeit ia ka BJP Meghalaya na ka bynta ka elekshon ban wan.
Haba kren sha ki nongthoh khubor hadien ba la iakynduh ia ki nongialam ka BJP ha ka nongbah mynta ka sngi, u Alphons u la ong ba un leit iakynduh ia u Arch Bishop mynta ka janmiet bad ruh ia ki Pastor ka Presbyterian nalor kiwei pat ki nongialam jong ki jait niam.
U la ong ba ym tang ban iakynduh ia ki nongialam niam hynrei un leit iakynduh ruh ia baroh ki kynhun bapher bapher ban iakren ban iaphylliew jingmut bad ki.
Kumjuh ruh u President ka BJP u Amit Shah u la buh prokram ban iakynduh ia baroh ki nongialam niam ha ka jingwan jongu shane ka jylla tangba ym pat thikna ia ka jingwan jongu hadien ba u la weng noh namar ka jingdonkam kyrkieh.
Ha ka jingshisha, u Amit Shah u la thmu ban wan sha ka nongbah ha ka 7 tarik u bnai ban wan hynrei la hap ban kynriah noh namar ba um pat lait.
Jowai, 29 Nailur:Mynta ka sngi, ki nongshong shnong ka Ummulong, ki la ïa ïaid paidbah bad pynpaw ia ka jingpyrshah jongki, ia ka jingtrei kam jong U Rangbah Shnong ka Ummulong lem bad kiwei de, kiba don ha ka kynhun U Rangbah Shnong.
Kitei ki paidbah, kiba don da ki spah ngut, ki dawa ba U Ma Shelsing Langi Rangbah, U Chairman ka shnong Ummulong, U Ma Briwon Pohshna bad u Secretary Shnong u Pyrkhatbha Lamare ba kin hiar shuki noh mardor.
La kynnoh ba kitei ki nongialam shnong, ki la ïalam bakla ïa u Dolloi ka Elaka Jowai, ha kaba ki iathuh ba u paidbah ka shnong Ummulong, um kwah satia ban pynlong dorbar Shnong; katba ha kawei ka liang, ki paidbah katei ka shnong, ki la kynnoh ba hadien ba ki la ujor sha u Dolloi ba kim ju ïoh Dorbar, kumta u Dolloi ula bthah ïa u Ma Langi, ba un khot noh ha ka 28tarik une u bnai ban pynbeit ia huri hura hapoh katei ka Shnong.
Shuwa ban ïaid paidbah, la don ka jingkynduh lang ha ïing dorbar ka Ummulong bad hadien kata ki sa ia mih paidbah, ha ryngkat ki jingthoh placard ban pynrem ïa ki nongïalam shnong.
Ki Pulit ka Ummulong, ki la pyrshang ban pynsangeh ïa katei ka jingiaid paidbah, hynrei ki paidbah kim shym la patiaw ïa u pulit bad iaid la iaid paidbah ha ryngkat ka jingpyrta pynrem ïa ki nongialam shnong.
Shillong, 01 Risaw:U MLA ka Congress na Nartiang u Bah Sniawbhalang Dhar u la ong ba un sa peit ban pan tiket ne em na ka Congress bad yn sa leh ia kane hadien.
Haba jubab ia ka jingkylli halor ka jingbym pan tiket na ka Congress, ha kane ka sngi Saitjain hadien ka jingialang ha Nartiang, u Bah Sniawbhalang u la shu kren lyngkut, “Ngan sa peit ngan sa pan hadien ruh".
Haba kylli biang, u la jubab da kaba ong, “Phi ( nongthoh khubor) phi kham tip kham bha".
U MLA ka Nartiang um kren jrong shuh hadien kane bad u la iaid noh.
Lah ban kdew ba san ngut ki MLA ka Congress kynthup u Bah Sniawbhalang na Nartiang kim shym la shim phom satia na ka party ban pan tiket na ka bynta ka elekshon MLA ban wan.
Kiwei pat ki kynthup ia u Bah Prestone Tynsong na Pynursla, u Bah Rowel Lyngdoh na Mawkyrwat, u Bah Ngaitlang Dhar na Umroi, bad u Bah Pynshngain N Syiem uba shah sospen na Mawsynram.
Ka jingthep phom ka la kut naduh ka 15 tarik u bnai ba la dep bad kumba ka paw, na kine ki jaka ba kine ki MLA kim pan tiket, la don da kiwei pat ki briew kiba la pan tiket na ka Congress.
Katba ka kynhun jong u Bah Sniawbhalang, Bah Prestone, Bah Rowel bad bah Ngaitlang ki la lah ban leit iakhun noh na ka NPP katba u Bah Pyshngain u lah ban iakhun noh na ka party thymmai ka PDF.Shillong, 29 Nailur:“Phi la ioh sngew ba ki don ki Khristan kiba shah shoh shah thang, ka jingshah pynpra ki iingmane ne ki mosque?" kylli U Alphonse Kananthanam, myntri ka sorkar India mynta ka sngi, haba kren ha ki nongthoh khubor mynta ka sngi.
“Haba ka BJP ka wan ha ka bor ha u snem 2014, ki paidbah ka ri ki la ong ba ki Khristan kin shah shoh shah dat shah thang bad ki iingmane kin shah pynpra bad ki Mosque" ong biang U Alphons uba long u Khristan na Kerela uba la pule college ha St Anthony College Shillong bad ia ka post graduate na NEHU, Shillong ha ki snem ba mynshwa.
U Alphonse, ula wan iuhkjat ha ka sien ba nyngkong, hadien ba u la shah jied ban peit ia ka BJP Meghalaya na ka bynta ka elekshon ban wan.
U la kyntait ruh, ba ka jingsaphriang ha ki lad social media ba shah shoh shah thang bad shah pynpra ki iingmane, ka dei ki kam mutlop ban pynjah burom bad pynbudnam ia ka BJP.“Ka dei ka jingpyrshang mutlop suda ki bym shisha haei haei ruh.
Ym don tang iwei I iingmane ba shah pynpra ne u riewngeit Khristan ba shah shoh shah dat.
Nga dei u Khristan nga la long uba husiar ban peit ioh don shisha kum kane ka jingjia ha kylleng ka ri", la ong u Alphons.
U la ong ba kum kane ka jingpynsaphriang ha ki lad sam khubor, ka dei tang kumba leh ka Pakistan, kaba kynnoh khlem nongrim ia ka India ha ka dorbar UN da kaba pyni ia ka dur jong ka briew kaba bym dei satia ha IndiaU la ong ba u Myntri Rangbahduh ka ri u Narendra Modi u la burom ia baroh ki jaitbynriew bad ki jingngeit ha ka ri.
“Ngi burom ia ka jingngeit jong phi, la ong u Modi, ngi la don 7 ngut ki MLA Khristan ha Goa, 2 ngut ki Khristan kiba dei ki myntri BJP ha ka sorkar ha Manipur, 2 ngut ha Nagaland bad 7 ngut ha Arunachal Pradesh", la ong u Alphons.
U la ong ruh ba u Myntri Rangbahduh ka ri u la shim khia da kaba pynlait im ia u Phadar Tom na kaba shah rahbor ha ki runar ha ri Yemen, kane ka sorkar ka la pynlait im ruh ia kawei ka sister kaba na Kolkata na ka jingshah rahbor.
“Kane ka sorkar ka long na ka bynta ki paidbah baroh khlem kano kano ka jingsngew niam bad ngi kwah ba ki paidbah ka Meghalaya kin mad bad shim kabu ia kane ka jingangnud jong u Myntri Rangbahduh ka ri ban pynlong ia ka ri India kaba roi bad kaba khlain bym don bamsap", la ong u Alphons.
Halor ka jingkhang bam doh masi, u Alphons u la ong ba kane ka sorkar pdeng kam don bynta eiei ban khang ban hukum ia ki briew ban khang ne ban nym bam doh, hynrei ka shong ha ki briew kane ka jylla kumno ki kwah ban bam, ban riam.
“Ki paidbah ka jylla ki dei ban rai hi, kaei ki kwah ban bam, kaei ki kwah ban riam bad kane ka dei ka nongrim jong ka BJP", u la ong.
U la ong ba ka jingkhang bam doh masi ka dei ka kam jong ka sorkar jylla bad ka sorkar pdeng kam don eiei ka jinghukum ban leh ia kane.
Halor ka jingrakhe ia ka 25 tarik Nohprah kum ka Good Governance Day kaba dei ka sngi kyrpang ki Khristan, u Alphons u la ong ba kam dei ka good governance day hynrei ka Good Governance Week.
“Ka sorkar kam kwah ban pynthut ia ka jingsngew jong kiwei ki jingngeit, ngi burom ia baroh ki jait niam", u la ong.
Halor ka jingthung myntri ia u da u Myntri Rangbahduh ka ri, u Alphons u la ong ba kane ka sorkar BJP ka burom ia baroh ki jaitbynriew rit paid bad na kata ka daw, ki don ki myntri sorkar ba dei na ka jingngeit Khristan kum ma u bad don ruh ki Muslim kiba long myntri ha ka sorkar u Narendra Modi.
“Ngam dei u MP hynrei nga shah thung kum u myntri sorkar, kaei ka pyni, ka pyni ba u Myntri Rangbahduh ka ri u kwah ba kane ka sorkar ka dei ia baroh ym ka jongno jongno", u la ong.
Shillong, 01 Risaw:Ka UDP ka la thalain tyngeh ia ka jingleh sting ka sorkar jylla ia ka tnad ka rep ka riang, haduh ba ka la pynbat director ha kawei ka briew haduh lai tylli ki tnad kiba don ha ka.
Haba pyntip ia kane, u General Secretary ka UDP u Dr Jemino Mawthoh u la ong ba mynta la shi snem tam, ka director jong ka tnad ka Rep ka riang ka la bat lang ia ka kam director jong ka Agriculture and Research & Training bad ruh ia ka tnad Horticulture.
“Kane ka dei ka jingleh sting ka sorkar jylla khamtam ia kine ki tnad kiba donkam bha kiba iadei bad ki paidbah nongrep", la ong u Dr Jemino haba kren mynta ka sngi.
U la ong ba ka sorkar jylla ka pyrta man ka por ban pynkiew ia ka rep ka riang ha ka jylla hynrei kaba lyngngoh ka long ba ia ki kam ba kongsan ba dei ban pyniaid sted ia ki kam ki jam, la bynshet tang ha kawei ka briew khlem pyndap haduh kine ki sngi.
Ym tang katta, ha ka tnad Horticulture, wat ia ki kam District Horticulture ba bun la shu pynthylli kai kumto bad kane ym tang ba ka pyndkoh ia ka jingtreikam hynrei kan pynduh lad ruh ia kiba dei ban ioh kiew kyrdan ha kane ka tnad.
“Ym tang ia kine, ia ki 3 tylli ki kam joint director ruh khlem pat pyndap ka sorkar ha kane ka tnad", la ong u Dr Jemino.
U la ong ba ha ka por ba u wanrah ia ka jingkylli balei ka sorkar kam shym la pyndap ne thung ia ki 73 tylli ki kam ba lait ha ka tnad ka rep ka riang hynrei ka jubab ka long ba ka dang don ha ka jingiakhun mukotduma.
Katkum ka jingong u Dr Jemino ka sorkar ka lah ban leh da kawei ka lynti ban thung kam ia kiba biang wat haba ka don ha ka mukotduma namar ba ki lah ban palat rta lashai bad kim lah shuh ban aplai kam.
Shillong, 1 Risaw:Naduh u Snem 1971 shaneng ki don kumba 8,54,038 ki Bengali Hindu kiba lah wanphet sha Meghalaya, kata tang kiba la pynrung kyrteng,hynrei ki don bun bah sa kito kiba khlem don jingkhein shuh, ong ka HNLC, ha ka kyrwoh mynta ka sngi bad katei ka seng, ka kynnoh, ba ka dei ka jingleh jong ka sorkar Congress, ba ka kwah ban iarap ia ki hindu Bangladesh, kiba long ki sohpdung ha ka Pakistan.
Katei ka seng, ka ong namarkata, ba lada ka sorkar India, ka beh ia ki Rohingya, kiba don kumba 40hajar ngut, ka dei ban beh ruh ia ki poiwir Hindu, kiba don ha Meghalaya.
Ka HNLC, ka ong ba lada ka Sorkar kam patiaw, ka jaidbynriew kan hap ban khyrwait na tdong u khla ka India, kumba ki la jia ki jingiakhih mynder ha ki snem 1979, 1987 lane 1992.
Katei ka kyrwoh, ka ong shuh shuh, ba kat kum ki lad pathai khubor ha ka 6 tarik, Nailur 2017, U Brigadier ki shipai u kam ba ki len shipai ki don ka jingma na ka HNLC, kumta hap ban pyrkhing iaki paidbah bad ka seng, ka ong ba kane ka jingkam jong u ka long tang ban tap eitmiaw khnang ba ka tnadshipai kan nang ioh shuh shuh ban skud jubor iaki jaka paidbah, ong ka kyrwoh na U bah Saiñkupar Nongtraw, Publicity Secretary, HNLC.Shillong, 01 Risaw:U Myntri sorkar barim u Bah Robert G Lyngdoh u lah ban long kum uwei na ki nongialap elekshon lem ia ka UDP ha kane ka elekshon ban wan.
