Ka jingieid palat ia ka tnga ruh, ka pyn long ba kan isih kylla pynban bad katei ka jingjia, ka dei ha United Arab Emirates (UAE), haba u tnga, ula ieid tasam ia la ka lok bad um shah shuh, wat tang ba kan trei kam ha iing ruh bad nangta, u wan rah ia ki jingai bapher ia ka.
Katei ka tnga, ka leit sha ka kashari Sharia ha Fujairah, ha kaba ka la ujor ia ka jingiaid palat pud jongu ia ka, ha kaba ka la iathuh ba ka jingim jongka, ka long kaba sngew jlep shi katdei, namar ba um ju pyndik satia ia ka, wat tang shisien ruh, ong ka khubor Khaleej Times.
Kumta, ka dei halor katei ka nongrim, ba ka kwah ban ia pyllait sanshyieng noh.
Ka ong ha kashari “Nga lyngngoh ba ka jingieid jongu, ka la palat liam haduh katta katta bad u ju iarap kam ruh ianga ha iing ban sait ban khlieng, ban shet ban tiew, wat haba ngam ju ong satia ba un iarap".
Katei ka jing ia poi kha jongki, ka long la shisnem tam mynta.
Haba ka ujor shaphang ka jingsngaid jongu, hangta ruh, u da duriap shi katdei ban pynsting ia ka met lajong, haduh ba ki khohwah jong, ki la lait doh, ka iathuh.
“Nga shait kwah ban ia mai tyngkhat, hynrei ngam ju iohlad bad kumta, kam iahap ban shu ia ieid palat haduh katne" bad kumta ka la rai ban ia tar kot noh hapdeng jong ki shi tnga.
Hynrei hangta ruh la iathuh ba wat ha kashari ruh, ym shah satia ban ia tar kot, namar ba u ong, ba ki dang ia shong, dang shisnem eiei, kumta um pat sngewthuh bha ia ka jingieid kaba don hapdeng jongu bad ka tnga jongu.
Shillong: U bah VGK Kynta, u riewsaid ba pawkhmat jong ka Jylla, ula leit rah myn hynnin ka sngi ha Meghalaya High Court, halor ka jingwah ia ki doh syiar, ha kaba la pyndem da khongpong ia kitei ki syiar ha ki lynti iaid kjat ha ki bynta bapher jong ka nongbah, kum ha Motphran, ha Iewduh bad ha kiwei de ki rud surok.
U Bah Kynta, ula ujor ruh ha kashari, halor ka jingjyllei jong ki nongdie madan, ha ki lynti iaid kjat ha ki bynta jong ka nongbah, ha kaba U SP Mahanta, uwei na ki riewsaid ba rangbah jong ka Jylla, u iahap jingmut bha halor katei ka jing ujor jong U bah Kynta.
Ha kawe pat ka liang, mynta ka sngi, ka la don ka jingiakren ha Meghalaya High Court, halor ka mukotduma, kaba dei halor ka ka jingkhuid jingsuba jong ka nongbah Shillong, ha kaba la leit rah da U SP Mahanta, uwei na ki riewsaid ain ba paw jong ka Jylla.
U Bah VGK Kynta, u riewsaid uba mihkhmat na ka Khasi District Council, u iathuh ha ka kashari, ba ka District Council, ka la nang iaid ia la ka jong ka bynta, na bynta ka khuid ka suba, da kaba ka la nang buh ia ki kyndon ban pynkhuid ia ki iew ki hat, kiba hap ha ki saw tylli ki District, kiba hap ha u pud u sam jongka.
La pyni ruh ha kashari, ia ka hukum, kaba la pynmih da ka Khasi District Council, ha kaba iadei bad ka Iewduh, kaba dei ban long noh ka iew, kaba ym lah shuh ban pyndonkam plastic, naduh ka 1tarik Nailur 2019.
Well done, May God bless you.
Shillong:   Ka HYC, Ri Bhoi District  ka pynpaw biang sa shisien ba ka pyrshah jur ia ka jingdawa ki Tiwa ne Lalung ban ioh long Scheduled Tribe (ST) bad ka pynrem ruh ia ka jingshim khia jong u MLA ka Mawhati ban pynksan ia ka jingdawa jong ki.
Ka seng ka kyntu ia une u MLA ba u dei ban weng noh ka jingkyrshan ia ka jingdawa ST ia ki Tiwa bad ka la ai jingmut ba wat leit ngop ia ka kper tyrso 4000 tam vote ki tiwa.
“Ngi iohi ba u MLA ka Mawhati u ong ha ki khubor ba lada kita ki Tiwa ki ioh ST, kan nym ktah ia ka jingioh kam ki Hynniewtrep bad ki Garo ha ka bhah kam ne reservation policy, hynrei ka seng ka kwah ban iathuh ia u MLA ka Mawhati ioh kumno re kumno um tip ba ka hok jong ki jaidbynriew ba ioh Schedule Tribe kam kut tang ha ka reservation policy hynrei kin ioh thied khyndew katkum ka Meghalaya Land Transfer Act, kin ioh bhah ka sorkar pdeng na ka bhah ki ST, kin ioh bhah na ka 44 % ha ka thungkam ha ki Grade C bad D jong ka sorkar pdeng ha Meghalaya", la ong u bah Hercules Suting u General secretary ka HYC.Ribhoi District.
U la ong ba nalor kata, ki lah ban lait siew khajna ne ka income tax, ki lah ban ioh thep vote bad long MDC namar ka AD rules jong ka KHADC bad JHADC ki shah lada ki long ki ST, ki la lait na ka Trading By Non-Tribal Act jong ki district council bad kiwei kiwei ki hok kum ki tribal.
“Lada kin ioh long ST kita ki tiwa kan ktah ia ki hok kyrpang Jong ngi ki khun Hynniewtrep", la ong u bah Hercules.
U la buh jingkylli, tang ba ki la sah slem ha them Ribhoi kam mut ba ki la dei ki trai muluk Ki don bun ki khar Bangladesh bad kiwei ki bar jylla kiba la sah slem ha Meghalaya, Hato une u MLA ka Mawhati un leit dawa pynlong ST sa ia ki bar jylla bad ki khar Bangladesh ruh namar ki la sah slem?’.
Shillong:  Ka Society for Urban and Rural Empowerment (SURE) ha ryngkat ka jingïatreilang bad North East Slow Food and Agrobiodiversity Society (NESFAS) kila pyntreikam ïa ka projek kaba hikai ïa ki paidnongshongshnong ha kaba ïadei bad ka jingdonkam ban bam ki jingbam batei met da kaba pynim bad pynkhlaiñ ïa ka jingbam tynrai.
Lyngba jong kane ka projek la hikai ïa ki paidbah shaphang ki shiphew thup ki jingbam kiba tei met bad ba donkam ban bam ym duna ïa ki san jait haka shisngi khnang ba ki briew kin ïoh ïa ka jingbam kaba bit babiang ne kaba tei ïa ka met.
Ka jingdawa ban shimkhia ban bam ïa ki jingbam kiba tei met ka dei hadien ka National Family Health Survey (NFHS-4) bala leh ha u snem 2015-2016 kala lap ba 63.8 % na ki khynnah ba don haka rta naduh 6-59 bnai ki don ka jingpang duna snam, kumjuh ruh 45 % ki kynthei ki bym armet kiba don ha ka rta 15-49 snem ruh kumjuh ki ïoh ïa kane ka jingpang.
Kumjuh ruh 58% ki kynthei kiba armet kiba don ha kane ka juh ka rta (15-49) ki ïoh jingpang duna snam.
Nalor kata 44 % ki khynnah kiba don ha rta hapoh san snem ki duna ka jingjrong jong ki haba ïa nujor bad ka rta jong ki bad 15% ki don ka jingshitom duna jingkhia.
Kane ka pynshisha ba ki nongshong shnong ha kane ka jylla khamtam ki kynthei bad ki khynnah ki ïoh ïaka jingpang kaba mih naka jingduna ka bam kaba tei met.
Khang ban pynsngewthuh ïa ki nongshong shnong ha kaba ïadei bad jingpynmih ïaki jingbam batei met, ka NESFAS bad ka SURE kila pynlong ïa ka jingïathir jingmut bad ki (Participatory Guarantee Scheme) PGS group, kumjuh ruh ki nongïalam shnong ka Shkenpyrsit haka 21 tarik une u bnai ïa kaba la lamphang da u Pius Rani u Senior Associate ka NESFAS.Ka jingmih na kane ka jingïathir jingmut ka long bala lap ba ki briew ha kane ka shnong ki rep jin haduh 25 jait ki jait jhur bad khyndai jait na kine ki dei ki jhur khlaw.
Nalor ki jhur kum u tyrso, ki jeit presbin babun, piskot, sohkhia, pathaw babun jait bad kiwei kiwei, ki jhur khlaw kiba don ha kane ka shnong kidei Jajew/ïajaw sñiuh, Tynkhieh, Salachet, Panai, Slashan, Jaraiñ, Tyrki, Jali bad ka Ïarut.
Lada ki briew ki briew ki bam tang ïa kine ki jhur kiba don ha shnong, kim dei shuh ban dang ïoh ïa ki jingpang duna snam ne kiwei pat ki jingpang kiba mih naka jingduna bam ïaki jingbam batei met.
La lap ruh lyngba kane ka jingïasam jingmut ba kiba bun na kine ki jingthung ki dei kiba biang bha ban rep bad ba kam don jingeh ban ïoh symbai namar ki nongrep ki dang ïa buh symbai hi.
La kyntu namar kata ïa ki nongrep ba kim dei ban rep tang ban die ne tang ban ïoh pisa, hynrei ba ki dei ban pyrkhat ruh ha kaba ïadei bad ka jingkoit jingkhiah la jong ba jong ki khun ki kti.
La kyntu ruh ïaki ba kin nangrep khambun ha ki snem kiban sa wan khnang ba ki ïoh die bad ban ïoh bam pura ïalade ruh.
Ha kane ka jingïamir jingmut la ïadonlang ruh u Secretary ka shnong Shkenpyrsit u ma Smenlang Kyndait, kiwei pat ki dkhot ka shnong, ki nonghikai haki skul ha kane ka shnong bad nongtrei jong ka SURE.U H.H.Mohrmen Seretary ka SURE haka jingkren jong u ula pynkynmaw ba ki briew ki lut pisa ha kaba leit shim dawai, hynrei lada ki bam ka jingbam kaba tei met kata hi kan ïada ïaki nakiba bun ki jingpang.
Ula ong ruh ba ym dei shuh ban ong ba ki nongrep baduk, kim ïohlad satia ban bam ki jingbam bateimet namar ki jingbam ki don ha ki shnong jong ngi.
Shillong:  Myn hynnin ka sngi, ka Seng KSU Nongkrem Circle ka la pyllait paidbah ia ka kali kit nongpang, ha ka tei ka thiañ khnang ban ai jingshakri khambha na bynta ban rat dyng khong ia ki jing kynduh mawsiang ki paidbah ka thaiñ ha kaba iadei bad ka koit ka khiah.
Ha ka tei ka jingialang la pyniaid da u President ka seng KSU  Nongkrem, u ba bat ruh ia kum u GS ka eastern Central u samla Kheinkor kharrngi bad la ioh ka jingkren maitphang lyngkot na ki nongkitkam ka KSU na u samla Micheal lawai bad na u Vincent makri kiba dei peit ia ka tei ka thaiñ.
Hadien sa ioh ia ki wei pat ki nongkren kynthup ia u syiem khynnah ka Hima khyrim u paiem Habapan sing syiem bad la ioh ka jingkren lyngkot da u finance secretary ka KSU sengkmie samla Manly nongpluh, bud sa ka jingkren na u chairman ka Nongkrem Dorbar pylllun u bah B.lyngdoh,  nangta na u organising secretary jong ka KSU sengkmie samla Biangbor paliar bad khadduh la kren da U ma Rocky Dhar, uba long u nong noh synniang  ia ka Ambulance bad u kongsan ha kane ka sngi.
Na ka liang U bah Rocky Dhar, u la ban  bad ai mynsiem ia ka seng KSU, namar ka lalah ban jing iai shakri  ha ka imlang sahlang bad ka jing don jong ka seng ka wanrah ia ki jingshñgaiñ, wat hapdeng ka jing duh mynsiem bad ki jingeh kiba bun.
U la ong ruh ba kadei ka sien ka ba nyngkong eh ia u ba un ioh ban kren  ha kum kane ka sngi namar u iohi shisha ba ka ksu ka trei nabynta ka eh ka shon ki paid ka bri u hynniewtrep bad u ban u kyntu da kaba ong “Phi ba riewspah te ai beit hynrei u kren shai ba ym dei ka spah dei ka  mynsiem ka ba heh i don ka mynsiem ban ai na bynta kiba dei hok ban shakri ia ki paidbah"Khatduh la pynwai da ka jingkren khublei na u samla Raymond kharjana   samla u nongialam ka KSU ba dei peit ha katei ka thaiñ Nongkrem.
Shillong:  Myn hynnin ka sngi, lyngba ka mukotduma, (WP(c)No.161 of 2019, U Billu Singh, uba na Harijan Colony, ula leit rah ha kashari jong ka Meghalaya high Court, ha kaba u dawa ba dei ban pynduh noh ia ka soskular, kaba la iasoi hapdeng ka Hima Mylliem bad ka Shillong Municipal Board, kaba la ia soi ha ki snem 50.
Katei ka dei ka soskular, kaba la mynjur, na ka bynta ban ai jaka sah ia ki kharmetor, kiba trei hapoh ka Shillong Municipal Board.
Ka jing dawa jong U Billu Singh, ka long ban pyrshah halor ka jing ujor na U bah VGK Kynta, uba ia said na bynta ka Khasi District Council, ba katei ka mukotduma, ka dei kaba don jingduna ha ka rukom pynkhreh bad kumta ka kashari, ka la pynkut noh ia katei ka mukotduma, wat la kam khang pat ban ai da ka jing ujor ba thymmai, lada don kiba sngew iahap ban leh kumta.
La sngewthuh ba ka jingkwah jong U Billu Singh, ka long ba katei ka jing iateh, la dei ban pynduh noh, namar ba ki kharmetor, ki la don lypa ha katei ka jaka, naduh ba wan rah ka sorkar phareng bad kumta ka jing iateh hapdeng ka Hima Mylliem bad ka Municipal kam dei ban trei kam satia.
La sngewthuh ba katei ka jingthmu jong ka mukotduma, ka long ba lada pyntrei kam ia katei ka jing iateh, ka long ba lada ki kharmetor, ki mih noh na katei ka jaka, kumta, ka jaka, kan hap ban leit phai biang noh sha ki trai, kaba mut sha ka hima Mylliem.
Kham mynshwa, ha U Jylliew 2018, U Pa’iem Ricky, U Acting Syiem jong ka Hima Mylliem, u iathuh ba  ka Hima ka la wad bniah ia ki kot ki sla kiba ia dei bad katei ka jaka hangtei bad la lap ba ka don kawei ka jingiasoi soskular hapdeng ka Hima Mylliem bad ka Municipal ha u snem 1954 bad katkum katei ka soskular u la ong ba ka la ia soi ba ka hima Mylliem kan ai ia ka jaka kaba don ha Them Iew Mawlong na ka bynta ban shna jaka sah ia ki khar metor kiba trei hapoh ka tnad Municipal bad ha kiwei pat ki tnad sorkar.
Hynrei ia katei ka soskular u la ong ba la ia soi ha ki ar bynta, kawei ka dei ban ai ia ka Municipal ban shna jaka sah ia ki khar Metor ha ka jaka kaba heh 10 hajar Sq.
ft bad kawei pat ban shna ia ka iew ia die ia thied (Complex) jong ka Municipal ha ka jingheh kaba 21 hajar Sq.
ft.
Hynrei katkum katei ka jingiasoi kular u la ong ba la kren shai ba lada ka Municipal kam pyndonkam ka jaka kan leit biang sha ka Hima Mylliem bad ka hima Mylliem kan shna pynheh ia ka ïewduh kaba la khapngiah palat.
Shuh shuh u Acting Syiem u la ong ba ki la don 218 ngut ki riew shimet kiba la pan pata ha them Metor hynrei ka hima Mylliem kam ai ia ki bad u la iathuh ba ka hima Mylliem kam ju lum khajna na ki khar Metor kiba sah hangtei ha ka jaka kaba heh 1 akar.
Halor ka jingkam ki ar Kur ia katei ka jaka, u Syiem u la ong ba katkum katei ka jingiasoi kular ha u snem 1954 kam shym la pyni satia ia ka jinglong trai jong ki kur ia katei ka jaka, hynrei ka pyni beit ba ka Hima Mylliem ka dei ka trai jaka bad kim shym la don bynta eiei ha ka jingiasoi soskular.
Shillong:  Ha ka 20tarik mynta u bnai, ki nong lute kiba na Bangladesh, ki la wan rung sha u pud u sam jong ka India, ha ryngkat bad ki lieng kiba la pyndait bad ki  05engine, ha ki bynta jong ka wah Hari(Myntdu) jong ka West Jaintia Hills district, da ka jingthmu ban tuh.
Ki BSF, ki la pynsangeh ia kitei ki nongtuh, hynrei kim shym la shah shkor satia bad ki la siat pynban ia ki shipai khappud bad ki BSF ruh ki la siat kylla da ki jingsiat Pump Action Gun(PAG) bad dei ynda haba ki la shah siat, ba ki sa leit phai noh bad la iathuh ba ki la mynsaw ruh malu mala.
Ki BSF, ki iathuh ruh ba ki la ioh kurup ia lai tylli ki dieng kiba don ia ki shana motor, kiba la tyrkhong.
Ki BSF, ki la ujor tyngeh sha ki Border Guard Bangladesh bad ki la bthah ba kin pynshitom ia kitei ki runar.
Nongpoh:  Ha ka sngi kaba u Conrad K Sangma, Myntri Rangbah ka sorkar jylla, u la hiar sha Jirang bad uba la leit ruh ban jurip ia artylli ki shnong, kata kaba kynthup ia ka shnong Nongsier bad Umlakro, la mih shibun ka sur jingiaroh na ki paidbah jong katei kiba la sakhi ha kane ka sngi bad kiba la ong ruh ba u Conrad K.Sangma, u dei u Myntri Rangbah uba sngewrit, stad bad uba biang eh ban ialam ia ka jylla.
Haba u Conrad K.Sangma, u la hiar sha Jirang, nyngkong eh u la leit ban jurip ia ka PHC ha Jirang Mynnar, nangta sha ka shnong Nongsier bad ha ka jingialang kaba khyndiat por, u la ioh ruh ban kren sha ki paidbah bad kane ka la long kumjuh ha ka shnong Umlakro, hadien kata pat sa don ka jingialang ha phyllaw ka ophis u BDO ka Jirang Block.
Haba iadei bad katei ka jingiaroh kaba la mih na ki paidbah, ka nongrim kaba la pynlong ia ki paidbah ba kin iaroh, ka dei hadien ba ki la iohi ba utei u Myntri Rangbah, u la pynpaw ia ka dur kaba phuhsamrkhie bad dap jingkmen, haba u poi sha kitei ki shnong kiba don ha ka thain Jirang bad katno tam haba ki iohsngew ia ka sur, kaba u ong ba u kwah ban rung sha ki shnong nongkyndong na ka bynta ban sngewthuh khambha ia ka jingeh ki paidbah.
Haba u ai jingkren ha ka jingialang ha Jirang Block, u Conrad K.Sangma, u la ong ba katei ka jingleit jong u sha Jirang, ka long kum ka jingsdang jong u ban pynurlong ia ka thong kaba u don bad kata ka long ban leit jurip ha manla ki Block hapoh ka jylla, khnang ban iohi ia ki jingeh ki paidbah bad ruh ban wanrah ia ka roi ka par ha ka jylla hi baroh kawei.
U la ong ruh, ba kumba ka la long ha ki snem kiba la leit, bun na ki kam pynroi kaba la mang ban pynpoi sha ki shnong nongkyndong, la shu shim ia ka rai na ki kamra ban don (Air Condition) ha Secretariat, hynrei khlem da tip pat ia ki jingshisha, kaba ki paidbah ha ki shnong nongkyndong kiba don ha ka jylla ki donkam.
“Na ka bynta ban wanrah ia ka jingkylla bad ka roi ka par ha ki shnong nongkyndong, ka donkam ia baroh kata naduh Manga kum u Myntri Rangbah, ki Myntri sorkar, ki MLA, ki DC lem bad kiwei ki heh ophisar, ba kin hiar dalade sha ki jaka kyndong khnang ba sngewthuh bad ban lap ia ki jingshisha, hynrei ym ban shuh heh nia tang na ki jaka treikam" ong u Conrad K.Sangma.
Kiba la synranlang ha kane ka sngi, ki kynthup naduh u Bah Sosthenes Sohtun, MLA ka Jirang, u Sampath Kumar, Commissioner & Secretary ka C&RD jong ka sorkar jylla, ka Kong RM Kurbah, DC ka Ri Bhoi, u Bah C,.
Syrti SP ka Ri Bhoi, ki heh ophisar sorkar, ki nongialam shnong lem bad kiwei kiwei.
Shillong:  Ka Khasi Jaintia Deficit School Teachers Association (KJDSTA) ka la ai burom kyrpang ia ar ngut ki nonghikai kiba la shong thait kata u bah ED Nongsiang u President barim bad u Babu Ranjit Singh Marbaniang u vice president barim ka seng.
Ia kane ka jingpynkup burom, la pynlong ha kane ka sngi Palei ha kaba ka seng ka la pynlong  ia ka jingialang kut snem jongka ha State Central Library, Shillong.
La pyndon burom kyrpang ha kane ka jingialang ia kine ki ar ngut da u president ka KJDSTA u Babu Kular Khongjirem uba ai da ka ksiar kum ka jingsahkynmaw nalor ka jingthoh jingpynsah kynmaw.
La sakhi ruh da u nongshah khot kyrpang u bah Robert G Lyngdoh uba dei u Myntri sorkar barim ka jylla.
Haba kren ha kane ka sngi, u babu Ranjit Sing Marbaniang uba hikai ha Sacred Heart Boys School, Mawlai u la ong ba u la sdang ia ka kam hikai ha u snem 1979 ha ka jingsiew kaba 300 tyngka shi bnai.
U la ong ba kum ki nonghikai ka donkam ban don ka jingiatylli bad ka jingiaburom na ka bynta ban pyniaid shaphrang ia ki kam.
U la ong ba u la long kumba u long mynta dei namar ka jingdon ka KJDSTA.Ha kajuh ka por, u babu Ranjit u la kyntu ba ka donkam ban don ka jinghikai kaba paka ha ka jylla namar ba ka kam hikai kam dei kum ka iew ia kiba shu wan tang namar bym ioh kam.
Katba u babu ED Nongsiang uba hikai ha H.Elias Skul, Shillong u la ong ba ka High Court Meghalaya ka la ai jingkynthoh ba ki nonghikai bym dei skul sorkar, ki kham aiti bad kham trei shitom ban ia ki nonghikai ki skul sorkar.
Hynrei ha kajuh ka por, u la ong ba kaba sngewsih ka long ba ki nonghikai ki trei ia ka kam kaba iaryngkat hynrei kim ioh ia ka jingsiew kaba biang ne kaba iaryngkat bad kiwei ki jingioh.
“Ha ka jingiaid lynti jong ngi, ym ju ioh eiei na ka sorkar lada ym pynlong ia ka jingiakhih", la ong u babu Nongsiang.
Shillong:  Ka Khasi Students’ Union (KSU) lyngba kane ka kyrwoh ka ai ka  jingiaroh bad ka jingkyrshan kaba pura ia ka tnad pulit khamtam hapoh  East Khasi Hills ha ka jingialam jong ka Superintendent Of Police ba  mynta ka kong Claudia Lyngwa halor ka jingtrei borbah jong ki ban teh   lakam ia ka jingrung kyrthep u drok shapoh ka jylla.
Ka seng ka sngewtynnad ba ha kane ka kynti kaba mynta ka tnad pulit lem bad ka Anti Narcotics Task Force (ANTF) ki la ioh ban kem ia ki nongkhaii  drok kiba snar bad ha kaba ka jingioh kem ia une u jingdih ba shyrkei ruh ka la long kaba bun.
Ka KSU kum ka seng kaba la leh pyrshah ban pynduh jait ia ka jingrung jong une u jait jingdih naduh u snem 1994  bad haduh kane ka khyllipmat kaba mynta ka ai mynsiem ia ki bor pulit ba kin iai trei borbah shuh shuh ban kem ia ki snar khaii dork kiba hajrong duh tad haduh ba une u jait jingdih un duhjait bad ym ioh rung khlieh shuh ha ka jylla Meghalaya.
Ka KSU ha ka jingiaid lynti ka jong ka ban iakhun pyrshah ia u drok ka la shem ba ha kine ki khyndiat snem ba la dep u drok u la suhthied syndet syndet ha ki khun samla ha sor Shillong bad mynta u la suhthied ruh wat shaduh ki shnong ba long nongkyndong.
Ka daw tynrai hi ka long ban naduh ba la jyllei ka jingdih drok ha sor Shillong ym ju don ki snar nongkhaii drok kiba shah kem hynrei kiba shah kem hi ki bun beit kito kiba die khutia mutia hapoh 1 gram bad ki nongpyndonkam ia u drok.
Shuh shuh ka seng ka la shem ruh ba kham bun hi ki samla kiba la kyrni ia u drok ki ju pyngngop ia ki paralok bad ki khynnah ba kham rit ban mad ia drok khnang ba kin ioh ban die kylla ia u drok ha ki ynda ki la kyrni.
Kane ka jingthmu ka long beit tang ban kamai pisa khnang ba kin ioh bai drok ia lade.
Ka seng ka shem ruh ban mynta ha ka jingiakhun pyrshah ia u drok la shimti da kiba bun ki kynhun naduh ki Dorbar Shnong, Ki Seng Samla, ki sengbhalang bad kumta ter ter kumba la jia ha ka shnong Lapalang ba ka poi haduh u pud ba ki longkmie jong katei ka shnong ki la pynap shrip ban ioh kem hi ia ki nongkhaii drok.
Hynrei ki bor kiba biang eh ban teh lakam bad pynduh jait ia u drok ka shong eh ha ki bor sorkar bad ka seng ka shaniah skhem ba ha kane ka kynti kaba mynta ka tnad pulit kan lah ban pynduh jait ia u drok lyngba ka jingiatrei lang jong kiba bun balang, ong ka kyrwoh na U bah Donald V.Thabah, General Secretary, Khasi Students’ Union.
Shillong: Ka ophis jong u District Sports Officer (DSO), East Khasi Hills District ka lah pynlong iaka prokram kaba la tip kum ka 1st East Khasi Hills District Level Youth Exchange Programme 2019 ha ka 21 tarik u Nailar, 2019 ha U So So Tham Auditorium, Shillong.
Ka jing pynlong ia kum kine ki prokram ka long kum shi bynta ban ai ka rynsan ia ki samla pule kiba don ha ki skul,college bad youth club bapher bapher ban iatai bad ia phylliew jingmut ha kiba bun ki liang la ha ka imlang sahlang, ka culture bad kiwei de.
Ka long ruh kum shi bynta ban sei madan ia ki sap ki phong jong ki bad ki samla kiba tbit, kin iohlad ban mih khmat ia ka District sha ka State Level bad ruh shaduh National bad International Youth Exchange Programme.
“Ong em ia u drok" ka dei ka phang pdeng jong kane ka prokram bad ha kaba iadei bad kane ka phang la ai jingkren da U Bah Arborlang Thangkhiew na Meghalaya Aids and Control Society.
U Fr.Anthony Kharkongor Principal ka St.Anthony’s Higher Secondary School, u la ai jingkren halor ka phang ki jingeh ba ki samla ki iakynduh bad kumno ban ieng ha la ki jong ki kjat bad kumjuh ruh ban iarap kylla ia kiwei pat.
Nalor ki jingkren la pynlong ruh ia ki jingiakob rwai kynhun, put besli, tem guitar, shad tynrai, jingkyntip bad ia tyrko.
La don kumba 150 ngut ki samla kiba wan ia shim bynta ha kane ka prokram na ki skul, ki college bad kiwei pat ki kynhun.
Ha ka jingiakob rwai kynhun la ioh rah da rah da ki khynnah jong ka Arts & Culture, ba ar Shillong College bad balai St.Mary’s Higher Secondary School.
Ha ka jingiakob shad tynrai la ioh rah da ka St.Anthony’s Higher Secondary School, ba ar Shillong College bad ba lai Seng Khasi Higher Secondary School.
Ha ba iadei pat bad ka jingiakob put besli la rah da samla Banehskhem Nongrang na Shillong College, ba ar Bikonsing Nongrum na State Institute jong ka Arts & Culture bad balai Ikmenrahmi Tyngkon na St.Anthony’s Higher Secondary School.
Ha ka iakob tem guitar la ioh rah da u samla Phibanraiphang Kharkongor na Shillong College, ba ar Thunopalu Lohe na St.Anthony’s Higher Secondary School, balai Mebarilang Khonglam.
Ia ka jingkyntip la rah da St.Anthony’s College ba la mih khmat da U Ricarldy Dkhar bad Roger Vincent Kharbamon, ba ar St.Edmunds College ba lah mihkhmat da U Juhiwanki Pala bad Kumam Shane Paswett bad ba lai ka State Institute jong ka Arts & Culture ba la mih khmat da ka Balakyntiew Kharsohnoh bad Kyrshanlang Lyngdoh.
Ha ka jingiakob Tyrko ba nyngkong Mahima Sinha na St.Anthony’s Higher Secondary School, ba ar L.Rebeca Lhungdim na St.Edmunds College bad ba lai Jethro J.Roy Jyrwa na St.Anthony’s Higher Secondary School.
Haba iadei bad kane ka prokram, na ka liang ka ophis jong u DSO, Shillong ka ai khublei ia baroh ki samla kiba wan iashim bynta, ki nongbishar ha ki jingiakob bapher bapher bad kumjuh ruh ia u kongsan Rangbah Mark A Challam(MCS) E.A.C ka East Khasi Hills District, uba la ai ruh ka jing kren kaba sngewtynnad bad kaba iahap bha ia ki khun samla.
Shillong: Ka Apollo Tyres kala ai jingïarap da ki jersey ïalehkai football sha ka Ladthadlaboh Dorbar Shnong, kaba ïalehkai mynta ka aiom haka kyrdan 1st Division Football kaba pynïaid da ka West Jaiñtia District Sports Association (WJDSA).
Ïa kine ki jersey ne ki sopti ïalehkai football ka Apollo Tyres kala aiti sha ka Ladthadlaboh Dorbar Shnong haka sngi Balang haka jingïalang kaba lyngkot kaba long ha ophis jong ka dorbar shnong.
Ïa kane ka jingïalang la pynïaid da u Ma FC Chyne, Chairman ka Sports Committee haka jingïadonlang u Area Manager jong ka Apollo Tyres u ma Embhah Dkhar, u Ma Blooming Lytan Delear jong ka Apollo Tyres (Lytan Automobiles), u Acting Waheh Shnong Ladthadlaboh Dorbar Shnong u ma Russel Nongrum, Symbud Waheh Shnong u Ma S Bareh, u General Secretary Ladthadlaboh Dorbar Shnong u ma ABM Shullai, u Sports Secretary Ladthadlaboh Dorbar Shnong u ma Helpme Shylla bad kiwei kiwei ki samla ïalehkai ka shnong.
U Area Manager jong ka Apollo Tyres u Ma Embhah Dkhar, ula ong ka jingthmu jong ka company ban synñiang da kine ki sopti jersey kadei kum shibynta ban ai mynsiem bad pynshlur ïaki nongïalehkai football ka Ladthadlaboh SC.Ula ong ba ka company Apollo Tyres ha kylleng ki ri ka pyrthei ka don bynta ban kyntiew ïaka kam ialehkai bad kane ka dei ka sien kaba nyngkong ba kila synniang sha ki bor shnong ha kane ka thain.
“Watla ka jingai ka company kalong kaba rit, nga kyrmen ba phin pdiang hun ïa kane ka jingai ka jongngi bad kyrmen ba ngin nang ïa treilang shuh shuh nangne shakhmat," la ong u Area Manager ka ApolloU Waheh Shnong ka Ladthadlaboh Dorbar Shnong u ma Russel Nongrum haba kren ula ong ba ka dorbar shnong, ka jingpynlut jong ka haka kam ialehkai ka long kaba bun bad ka shem jingeh bha ban pynmih pisa ban kyrshan ïaka kam ïalehkai ki khynnah bad ki samla ka shnong.
Ula ai khublei ïa u Area Manager ka Apollo Tyres bad dealers ha Jowai ïaka jinglong lakloi jong ki ban kyrshan ïaka shnong bad kyrmen ba kane ka company kan nang theh ki lad jingïarap jong ka na ka bynta ban kyrshan ïaka kam ïalehkai ka Ladthadlaboh.
U General Secretary Ladthadlaboh U ma ABM Shullai ula ong ba ka dorbar shnong katkum ka jinglah ka bor kam ju khang lad ïaki khynnah bad ka samla ka shnong ban ïashimbynta haki kam ïalehkai khnang ba kin lah ban kiar na ki jingmlien kiba sniew kiba la jyllei haka imlang ka sahlang, hynrei ka jingeh pat kalong ba ka shnong ka ïakynduh kadei haka liang ka pisa pilain.
Ula ai khublei ïaka Apollo Tyres bad uba buh ka jingkyntu ba kan kner shuh shuh ïaka jingsynñiang sha ka shnong ban myntoi ki khynnah bad samla ïalehkai.
Shillong:  Ka District War Sepngi Christian HSS (DWSC) na Dangar (Balat)  ka la sdang ia ka  lympung ïalehkai jong ka Subroto Cup Football ba la long ha nongbah Delhi hadien ba ka la lah ban ïakhaid mar ar kol pyrshah ïa ka Brajbhoomi International School, Gujarat, ha ka jingïalehkai ba dei jong ka Group H, ba la long hynne ka sngi Balang, ha nongbah Delhi.
Ïa ki kol ka District War Sepngi Christian HSS (DWSC) la thep da u Shaniahskhem Rangdkhew ha ka minit kaba 18 bad u Wansamlang Rynjah ha ka minit ba 28, katba ka Brajbhoomi International School ka la pynphai kylla ar kol da u Rudra Patel ha ka minit ba 36 & 49.
Ka jingïalehkai kaban wan kan long ha ka 23 tarik bad kawei pat ka kynhun kaba ki bor pynïaid kin sa pyntikna pat hadien ba la dep ban pynbeit thymmai ïa ka prokram ïalehkai jong kane ka lympung.
Nongpoh: Lehse kan dei kaba u kwah ban mad ia ka jingeh kaba la iakynduh da ki paidbah ka thain Ri Bhoi Sepngi bad kaba hap hapoh ka Jirang Constituency, kiba la shait pyndonkam ia ka surok na Jirang bad mih sha surokbah ha Umling, ka surok kaba sniew bad kaba dap tang da ki thliew ki syar suda, ha kaba hynne ka sngi u Conrad K.Sangma, u la iaid lyngba jong katei ka surok, hadien ba u la dep ka jingleit jngoh jong u ia ka thain Jirang.
Lah ruh ban kdew hangne, ba ki heh ki hain ne ki ophisar sorkar, bunsien haba ki leit sha katei ka thain Jirang, ki kham kiar ban leit lane wanphai na katei ka surok, ha kaba ki kham pyndonkam da ka surok na Jirang sha Rani bad wanphai sha Nongpoh, namar katei ka surok na Jirang shaduh Umling ka sniew shaba palat bad ka ktah ruh ia ka por khamtam eh haba iabeh por ban poi kloi.
Ki la don ruh kiba ong, ba tharai katei ka jingpyndonkam Conrad K.Sangma, ban leit phai na katei ka surok sniew ka dei namar ba u kwah ban mad dalade bad kata ka dei hadien ba u la shait iohi ha ki Kot khubor halor ka jingud ki paidbah haba iadei bad ka jingsniew katei ka surok, kaba la pynshem jingeh shikatdei eh ia ki paidbah ha ka thain Ri Bhoi Sepngi.
Ka long hi ka jingshisha, haba iabeh por ban poi sha surokbah ne sha Nongpoh, ka kham kloi ban iaid lyngba ka Guahati, namar ba ka surok ka bha bad kloi ka leit ka wan, hynrei mynta ka sngi, u Conrad K Sangma, u la iaid lyngba jong katei ka surok bad ka la shimpor shislem eh ia u ban poi sha Nongpoh, namar ka jingsniew ka surok bad ym long ban iaid stet ka kali kaba u shong.
Lyngba ka jingiaid u Myntri rangbah ka sorkar jylla, la khmieh lynti ba kan long ka jingkyrmen kaba khraw ia ki paidbah ha katei ka thain bad katna tam ba halor katei ka surok, lwat na ka liang u MLA ka Jirang, u la dep ban buh da ka dorkhas sha u Myntri rangbah na ka bynta ban pynbha bad ban pynheh ia katei ka surok kaba donkam tam jong ki paidbah ka thain Ri Bhoi Sepngi.
Shillong:  Ka Shillong Lajong FC ka la shah pyniem ha ka Nangkiew Irat da 1-2 kol ha ka jingiakhun ka Shillong Premiere League kaba long mynta ka sngi.
Ia ka Lajong la thep da u M.Singh 77 minit katba 2 kol ia ka Nangkiew la thep da u S.Tariang 21″ bad u  B.Nongdhar 57″.
Lashai ka sngi, ha ka 1st division, ka Sawmer SC vs  Marbisu SC katba ha ka 2nd division,  kan long hapdeng Sohryngkham SC  vs  Umphyrnai SC.Shillong: Ka Deputy Commissioner jong Ka East Khasi Hills ka kong M.W Nongbri mynta ka sngi ka la plie paidbah ia ka Swachh Survekshan Grameen 2019 ha  Shillong.
Ka jingthmu jong kane ka  jing plie ia ka Swachh Survekshan Grameen, ka ban don ia ka jing ianujor ha pdeng ki district jong ki jylla baroh ha ka ri bad ia kane yn sa bishar ha ka jing khuid jing suba bad ka jing pynneh pynsah ia ka mariang.
Ka jingthmu ka long ruh ban peit ban pynneh pynsah ia ka mariang lyngba ki lad pathai khubor hapoh ka Swacch Baharat Mission-Gramin.
Ha ba ai jing kren ha kane ka jing ia lang, ka kong M.W Nongbri ka la og ka dei ka kamaram jong uwei pa uwei u briew ban pynneh pynsah ia ka jing khud jing suba jong ka mariang ha ka jylla bad ka dei ruh ka kamram  jong baroh ki ophisar BDO ophisar ban pynshlur ia ki paidbah na nongkyndong ruh ba pynneh ia ka jing khud jing suba ha baroh ka jylla.
Ka la bynrap da kaba ong ia ka jing bishar bniah ia ka jing khuid jingsuba kin shim  na ka jingtip lyngba ki paidbah bad kumjuh na ka jing lum jingtip lyngba ka ophis.
la ong ruh ba ki riew shimet kin sa ioh ia ka jing shah telephon ban kylli naki nongshongshnong, ha ka ba ia dei bad ka khuid ka suba.
Kumta la kyntu ia baroh ki BDO ba kin pynshai ia kane sha baroh ki shnon kiba hap ha poh ki jingpeit jong ki.
Jowai: Ki pulit ka Khliehriat ha ryngkat ka jingiatreilang ka EJH Anti Narcotic Task Force (ANTF) ka la ioh ban kurup haduh 123.73 gram u drok Heroin bad 400 ml u dawai jyrhoh Codeine na uwei u khar muslim katba ki dang wan da ka kali bad khang talasi noh ha ki pulit kiba la pynlong talasi mynta dangstep sngi Palei.
Ki pulit ki la kem ia ki ar ngut ki briew kiba la wanlang ia kiba la tip kyrteng kum u Saharul Islam Laskar (28) bad u Mamon Ahmed Laskar (30) snem kiba dei ki nongshong shnong ka shnong Barenga kaba hap ha Silchar Assam.
Ki pulit ki la ujor mukotduma bad ka jingtohkit ka dang iaid haduh mynta.
New Delhi: U  P Chidambaram, myntri kam poh iing barim ka sorkar India, un don na ka bynta san sngi kynthih ha ka jingtohkit ka CBI, halor ka jingdon kti jongu, ha ka kam bamsap jong ka  INX Media.
U Chidambaram, un don ha kti ka CBI, haduh ka 26tarik Nailar 2019.
La kem ia U Chidambaram, hynnin ka miet bad hynnin, u don ha ophis jong ka CBI baroh shimiet.
Mynta ka sngi, la ialam ia U Chidambaram ha kashari jong ka CBI bad ka CBI, ka kynnoh ba u myntri barim, um iatrei lang satia bad katei ka kynhun tohkit.
Ka CBI, ka iathuh ba ka jingtohkit ia U Chidambaram, ka long kaba donkam ban lap kham jngai ia ka jingtohkit halor ka bamsap jong ka INX Media.
Na ka liang U Kapil Sibal, uba dei u riewsaid jong U Chidambaram, ula iathuh ha ka kashari, ba ka CBI, kam lah ban khmih lynti ba U Chidambaram, un phla.
“Ka CBI, kam lah ban kynnoh ba U Chidambaram, um ia trei lang.
Ka jing bym phla, kam dei ba um ia treilang bad um donkam ban ong hoid ia baroh ki jingkylli" ong U Sibal ha kashari.
Khliehriat: Ka seng Meghalaya people’s United Front-East Jaintia Hills District (MPUF-EJHD) ryngkat ka Khliehriat Circle, hapoh ka jingialam u President jong ka seng u Michal Chyrmang bad u president ka Khliehriat Circle u Kyrshan Blah,  ka la leit ai jingsneng ia uwei u bar jylla uba shong die juti ha kawei ka dukan ha Khliehriat uba kyrteng u Abdul Karim na ka shnong Silchar.
Katkum ka jingiathuh jong kawei ka longkmie, katba ka dang peit juti ia ka khun jong ka ha ka dukan utei u Abdul , utei u Abdul Karim ula pyrshang ban pynjan sha katei ka longkmie da kaba u leh mynleh kumba pyni ia ki juti kiba u don bad nangta pat u kren sa da ki kyntien kynshlein bad da ki ktien khlem akor ruh ia katei ka longkmie.
Ymtang katta u tei u barjylla u la nud haduh ban pynbor ia katei ka longkmie ban ai u number phone jong ka.
Ym tang katta, hynrei  U Abdul ula leh buit tuh ruh da kaba thep tang shilliang ka juti ha ka synduk jong katei ka juti.
Ka jingmut jong utei u bar jylla, ka long  ba katei ka longkmie kan wan biang ha ka dukan jong u bad un pyrshang biang ban leh ia ki kam jong u ban khroh bad ban pan ia u number  phone jong ka.
Kaba sngew phylla haba ka seng ka pan ia ka trading license utei u barjylla um lah ban pyni sha ka seng.
haba um pyni ia ka trading license,hato ka seng kamlah seh ban khang khyrdep ia ka dukan jong u.
Shillong: Ka UDP Shella circle mynta ka sngi ka la pynskhem ia ka kyrteng u bah Balajiedkupar Synrem ban mih bujli ha jaka jong u kpa jongu, u Dr Donkupar Roy ban iakhun ia ka elekshon shiteng samoi ban sa long shen.
Ia ka kyrteng u bah Balajiedkupar ba 31 snem la pynskhem da ka jingialang ka party kaba long mynta ka sngi ha Saitsohpen, Sohra.
Nalor ki nongialam ka UDP Shella circle, ba la don lang u bah Balajiedkupar, la sakhi ruh ki nongialam ka UDP na Shillong kynthup u Vice president u bah Allantry Dkhar.
La don lang u bah Teinwel Dkhar, u CEM, u bah TW Chyne, MDC.U bah Balajiedkupar u dei u khun jong u Dr Donkupar Roy uba la khlad noh dang shen.
U Bah Balajiedkupar u la pyndep ia ka MA, LLB.Haba kren ha kane ka sngi, u bah Balajiedkupar u la ong ba i pa jong u, u la trei 31 snem na ka bynta ka konstitwensi bad un mih bujli ban pyndep ia ki kam ba la ialam u kpa.
U la khot ia ki paidbah ban ai ka jingiatreilang ban kyrshan ia u khnang ban poi sha ka thong ka jingjop ba un lah ban pyndep ia ki kam ba la maitphang u kpa jong u.
Da U Bah Philip MarweinKi surok bad ki lynti ki synkien ki long     u budlum jong ka ioh ka kot bad ka     roi ka par ha kano kano ka jaka la ha sor ne ha nongkyndong.
Ki surok hi ki long u shabi ba plie ban pynstet ia ka leit ka wan bad ka kit ka bah bad kiba pynstet ia ka ioh ka kot.
Ka Meghalaya mynta ka la kynjoh 47 snem ka rta bad haba phaidien sha ki 47 snem mynshuwa ka Meghalaya ka la kiew bha ha ka jingdon ki surok.
Hooid, ka dang dei ban ioh shibun ki surok khamtam ha ki jaka kyndong.
Ngi la don mynta kawei ka surok Four Lane, ngi la don ruh bun tylli ki surok double Lane bad ngi la don bun tylli ki state road bad ngi la don ruh bun tylli ki PYMGSY road hynrei la katta ruh ngi dang donkam bun tylli ki surok bad ka road connectivity ha Meghalaya haduh mynta ka dang poi tang kumba 38 ei ei na ka 100.
Ngi dang donkam shibun ki surok Four Lane bad ki Double Lane (two lane) ha ka jylla ban pynstet ha ka leit ka wan ka kit ka bah bad ka roi ka par.
ngi dang donkam ban pynbha bad pyniar ia ki state road bad kumjuh ruh ia ki PYMSY namar kiba bun na ki mynta ki la jot rathai bad ki la tor shibun.
Ka jingroi stet jong kano kano ka Ri lane ka jylla ka shong ha ka jingdon jong ki surok kiba bun bad kiba bha.
Ka Amerika ka ka la roi stet haduh katta katta dei na ka jingdon bun ki surok kiba bha, kiba paka bad kiba iar ha manla ki jaka, la ha sor bad ha ki jaka kyndong.
Dei na kane ka daw ba ka jylla Meghalaya ruh ka donkam shibun ki surok bad ki dei ban long kiba iar bad kiba bha.
Ka jingdon ki surok kiba bha bad kiba iar ka iarap ban poi stet na kawei ka jaka sha kawei pat.
Mynshuwa ka ju shimpor 12 kynta ban poi na Shillong sha Tura hynrei mynta la lah ban poi tang hapoh ka 6 kynta ne duna.
Na Shillong sha Guwahati ka ju shimpor 4 kynta mynshuwa hynrei mynta tang shi kynta shiteng lane 2 kynta.
Na Shillong sha Nongstoin la ju shimpor haduh 4 kynta tam ban poi mynshuwa hynrei mynta ka shimpor tang 2 kynta.
Ka long kumne kein lada ki surok ki la iar bad kiba kham bha.
Mynta ki don ki surok kiba kham kyrkieh bad ki dei ban pyndep noh, pynbha bad ban pynlong ki Two Lane.
Kine ki dei ka Umtyngar-Sohra-Mawlong-Ichamati-Bholaganj, Lad Mawreng-Mawphlang-Weiloi-Mawsynram-Balat-Ranikor-Moheskola-Baghmara, Mairang-Patharkhmah-Ranigodown, Nongstoin-Rambrai-Kyrshai, Nongstoin-Maweit-Kulang-Nongjri, Riangdo-Athiabari-Hahim, Nongstoin-Rangblang-Wahkaji-Phlangdiloin-Ranikor, Nongstoin-Mawkyrwat, Weiloi-Mawkyrwat-Rangthong-Nongnah-Ranikor, Nandipur-Tikrikilla-Medhipara-Rongsai-Bajengdoba, Resubelpara-Damra, Baghmara-Nengkhra-rongjeng, Dalu-Baghmara, Tura-Garobadha-Phulbari-Tikrikilla, Umsning-Mawhati-Jagi Road, Pasyih-Garampani-Haflong, Ummawlong-Nartiang-Kdiap-Khanduli, Tura-Dalu-Chokpot-Sibabari, Garabadha-Ampati-Zigzag-Mahendraganj bad kiwei kiwei ki surok kiba donkam kyrkieh noh ban pyndep.
Lada pyndep ia kine ki surok kan iarap shibun ia ka Meghalaya ban pynstet ia ka leit ka wan bad ka roi ka par.
Ka jingeh kaba khraw ha Meghalaya ka long ban ioh jaka lane khyndew ban shna surok, namar ka jaka ka dei jong ki paidbah ym jong ka sorkar.
Ban shna surok bad khamtam ban pyniar ia ki surok la donkam shibun ka jaka.
Ki trai khyndew ruh ki bynnud ban ai namar ka khyndew ka long kaba kordor bad ka surok ka bam jaka shibun.
Ka sorkar ka shem jingeh ban siew bai khyndew namar lada ka siew, tang ka bai khyndew ruh ka la donkam peisa da ki bun klur tyngka bad ha kaba kut nangno yn ioh sa ka peisa ban shna surok.
Namar ban shna surok ka rem bha, khamtam lei lei lada shna ia ki surok Four Lane bad Two Lane.
Ka sorkar ka shna pynstet ia ka surok lada ki trai jaka ki ai ei bad lada ioh ia ki trai jaka kiba ai ei ban shna surok ka long ka jingkyrkhu kba khraw ia u paidbah kynthup ia ki trai jaka.
Dang ha kine ki sngi ngi iohsngew ba u Chief Minister jong ka Meghalaya ryngkat kiwei ki Minister ki la leit sha Delhi ban leit iakynduh ia u Minister jong ka Ri India u ba dei khmih ia ki surok ha ka Ri bad ban leit pan peisa na ka bynta ka jingdonkam ia ki surok ha Meghalaya kynthup ia kitei ki surok haneng.
Ngeit skhem ba u Minister jong ka sorkar pdeng un shah shkor ia ka jingkyrpad jong ki bad ka sorkar pdeng kan bei peisa na ka bynta ka jingdonkam surok palat jong ka Meghalaya.
Essay ba kham Shai shaphang ka surok u budlum ka ioh ka kot.
Shillong: Ka la don ka jinghap slap ba shipor, ha ka por 3baje nohsngi eiei, kaba la neh kumba shi kynta, hynrei ka la don ka jingshlei um ha ki bynta bapher jong ka nongbah.
Ka Iew Mawlong, ka la shlei um, ki bynta jong ka Umsohsun, Polo bad Wahingdoh; hynrei kam dei tang katta, ka kynroh ha Rilbong, ka la khyllem bad ar tylli ki kali, kiba ieng hangtei hajan, ki la julor, ha kaba la iathuh ba kawei ka kali Alto, ka la julor jur bad ka maruti van, ka la julor malu mala.
Shillong: “Ka long ka eiei ka ba sngewsih ba ka Sorkar,  ha kawei ka liang  ki ong ba ia ki nonghikai la peit kum ki nongsain dur kiba pynwan dur ia ka lawei jong ki khynnah, hynrei ha ka wei ka liang pat ki peit ia ki kum ki jingwit"la ong da u bah R.G Lyngdoh u Myntri ka kam poh ing barim jong ka Jylla ha ka jingialang ka ba shait pynlong shi sien shisnem bad ruh la pynkup burom ia ki ar ngut ki nonghikai ba la pynlong da ka Khasi Jaintia Deficit School Teacher’s Association (KJDSTA) mynta ka sngi ha ka SoSo Tham Auditorium.
U Bah RG Lyngdoh u la ong ruh ba ka la dei ka por ia ngi ba ngin bud ia ka nuksa jong ka Ri China ka Ri Bhutan ki nuksa jong ki Ri Europe, ki ba  buh ia ka kyrdan jong ki nonghikai kaba halor duh ban ia kiwei kiwei ki nong trei kam sorkar.
Ka long kaei kaei ka ba sngew sih ba lada u peon u lah ban ioh ram na ki dukan, hynrei ki nonghikai kin ym ioh namar ba u trai dukan u tip ba u peon lano un ioh tulop ban siew ia u hynrei ki nonghikai kin ym tip ba lano kin ioh ia ka tulop.
ka la dei ka por ia ngi kum ka imlang sah lang ba ngin kyntu ia ki nongialam kiba ngi la jied ba ngi dei ban leh eiei ban iarap ia ki nonghikai, kumta kan wanrah ia ka jingkylla.
Ngi la shait ioh sngew ba ka jingsiew ia ki nonghikai ka long ka barit ban ia ki nongbylla.
“Ka jing hikai kam dei tang ka kam kaba ngi ioh da ka jingsiew, hynrei ka kam hikai ka long tang ia ki briew ki ba la ieid bad burom bad ki ba don ka sap ban trei ia ka.
Ym ha baroh kin don ia kata sap kum ba don ha ki briew ki ba trei ia ka kam nong hikai.
Ki nong hikai ki don ia ka bor ka jing iaid shah ki don ka sap ba pynwad dur ia ki jingmut jingpyrkhat jong ki khynnah" u la bynrap.
Shillong: U Bah Hamlet Dohling, u myntri, u ba dei peit ia ka Urban Affairs, mynta ka sngi u la leit ban hiar jurip ia ka jaka bret niut “Marten"ka ba don ha Mawlai kane ka long hadien san bnai ia ka jingwan jurip jong u ia ka tei ka jaka.
“Kum ba ngi shait ioh sngew ia ka jing ud jing nam jong ki nong leit nongwan bad ki nongshong shnong jong ka shong Mawlai ia ka sma iwtung ka ba mih na ka ne ka jaka kumta ka kamram jong nga kam dei tang ba ngan shong ha secretariat hynrei kadei ruh ban ngan wan jurip ruh ia ka jinglong jing man jong kane ka jaka bret niut.
Mynta ka sngi ngi la lap ba ka don ka jng twa jong ka kynroh kumta kim lah  ban pynhap ia ki niut sha poh ka ba wan rah ia ka jingmih ia ka jing sma ka ba la jur.
Hooid wat lada ngi pyndonkam da ki dawai (chemical) hynrei ka ta kam lah ban pynjah lut ia ka jingsma.
"“Na ka liang jong ngi lashai ka sngi hi kin sdang noh ia ka jing shna jong ka kynroh bad ngin ialeh kat ba lah ban kin lah ban pyndep noh kloi khnang ba kin lah ban pynhap noh ia u niut sha bapoh bad kan kham duna ka jingsma.
’’U myntri u la kular ruh ba kin leh kat ba lah ba kane ka jingsma ruh da kumno kumno  hapoh mynta u snem ngin ia leh katba lah ban pyn duna  noh, bad ba kan ym  don jing ktah  shuh ia ki nongleit nongwan, khamtam ia ki paidbah nongshongshnong ka shnong Mawlai.
U myntri u la ithuh ruh ba ha ka ne ka jing leit jurip u la lap ba ka kam ka la iaid shakhmat bad ki kor ki bor (machine) kin ba dei ban pyntrei kam ia ka Compose Plan ruh ka la poi kawei bad sa tang ki khynniat por hi kan sa poi noh sa ar tylli ki machine ban pyntrei kam noh ia ki Compose Plan.
Patna: Ka dei ka jingjia, kaba da sngew shutia tasam bad katei ka long ha ka jingleit on thang ia U  Jagannath Mishra, myntri rangbah barim ka Bihar.
Ka la don ka jingleh burom ia utei u nongialam, hynnin ka sngi, ha kaba la dei ban siat suloi 22 sien sha suin, kum ka dak jong ka jing burom ia utei u nongialam.
Hynrei, haba ki 22ngut ki pulit jong ka Bihar, ki la siat ia ki suloi jongki, kam don wat tang kawei ruh kaba bthei.
Katei ka dei ka jingjia ha  Balua Bazar, kaba dei ka shnong jong U Mishra, kaba ha  Supaul district.
Mar kumta, la iohi ba uwei na ki heh pulit, u leit mar mar ban leit peit dalade hi ia kitei ki suloi, ba kumno tang kawei ruh kam treh siat sha suin,  hynrei utei ruh, um shym la lah satia pynriew ia ki ktang suloi.
Katei ka jingjia, ka la pynlehrain jur ia U Nitish Kumar, myntri rangbah ka Jylla, uba don lang ha katei ka jaka, kaba pyni ia ka jing bym lerkam kaba la  jubor than jong ki pulit ka Bihar.
Ka pyn jynjar ia ki paitbah lada pyn kylla khah khah ia Ka Pisa, la kyrpad ba kin pynneh shuwa ia kaei kaba la dep leh.
Shillong:  Ka Congress kaba don ha ka liangpyrshah ha ka jylla, ka la pynkhreh ban iakhun ia ka shuki Lamphang, wat la ka tip ba kam don ha ka jingbun paid bad kane ka dei ka rukom ha ka synshar paidbah.
Hynrei ha kajuh ka por, u nongialam ka Congress ha ka jylla, u bah Charles Pyngrope u la pynjem mynsiem da kaba ong, “Ngi long kiba la pynkhreh ban iakhun ia ka shuki Lamphang ka iing dorbar hynrei lada ka liangsynshar (Meghalaya Democratic Alliance (MDA) ka ioh ia u  briew uba biang, ngi lah wat ban shu kyrshan lang noh".
Ka shuki Lamphang ka iing dorbar ka la sah thylli noh hadien ba u Dr Donkupar Roy ula khlad kyndit dang shen uba dang don ha kane ka kam.
Katkum ka jingong u bah Charles, ha ka jingsynshar paidbah kano kano ka party kaba don bun eh ki MLA ka bat ia ka shuki Lamphang hynrei kampher lada ioh kiwei ruh.
“Mynta kan shong ha ki MLA 60 ngut, ka party kaba don bun eh ki MLA, bunsien ka ju jop ia ka kam Speaker hynrei kam pher ka shong ha ki MLA ban jied", la ong u bah Charles.
Ha kajuh ka por, u la ong ba ka la donkam ban jied ia u Lamphang namar ba haduh katno bnai, u Symbud Lamphang u lah ban pyniaid ia ka dorbar ka iing khlem da don u Lamphang ba pura.
“Ngin hap ban pule bha ia ki ain halor kane, namar ba ngam da tip bha", la ong u bah Charles.
Ha kawei ka liang, u la ong ba ki MLA ka Congress ki dang shaniah tylli ha ka jingialam u Dr Mukul Sangma kum u nongialam ne Congress Legislature Party (CLP).
“Kam don eiei ban pynkylla nongialam, u Dr Mukul u dei u nongialam jong ki MLA bad kiwei kin shimti tang lada u Dr Mukul u kwah ban aiti ha kiwei, bad lada ka don ka jingtyrwa ngam lah ban kyntait", la ong u bah Charles.
Shillong:  Hapdeng ka jingmih ki khubor hamsaia ba ki don ki MLA ka Congress ki ban mih noh na ka party, u nongialam ka seng Congress, u bah Charles Pyngrope u la ong ba ki MLA ka party baroh kin neh beit haduh kaban kut kane ka samoi san snem kata haduh 2023 bad kan nym don kano kano ka jingiaphet shane shatai.
Haba kren myn hynnin ka sngi sha ki lad pathai khubor, u bah Charles u la ong, “Ha ka jingsngew jong nga, bad haba nga la iakren bad ki katto katne ki MLA, ngam shym iohi ba kin don ka jingsngew ne ka jingkwah jong uno uno u MLA ban mih na ka seng haduh ka snem 2023 bad hadien kata te ngam lah ban batai".
Ka khubor ha kine ki sngi ka la pur sted bha ba ki don ki kynhun ki MLA ka Congress kiba thmu ban mih noh na ka seng hadien ba ka la shah syllad ha ka lyer ka BJP ba ialam da u Myntri rangbahduh ka ri u Narendra Modi ha ka sorkar pdeng.
Haba kyntait ba ka kong Ampareen Lyngdoh kan mih noh na ka party, u bah Charles u la ong, “Ha ka jingiakynduh jong ngi ha ka party, im (Kong Ampareen) shym la pynpaw ia kata ka jingsngew ka jong I, ban mih noh na ka seng hynrei ka jingkren shabar te ngim tip".
U la kyntait ruh ba ka Congress kan ngam noh tang namar ba kam don shuh ha ka bor ha ka sorkar pdeng ne ha ka jylla.
“Ka jingpynïaid ia ka jylla ka shong ha ki paitbah bad tang bym ioh ban thaw sorkar, kam mut ba ka party kan jah noh", la ong u nongialam ka Congress uba long teng u Lamphang ka iing dorbar.
U la ong ba u Lat ka jylla Meghalaya ruh u Tathagata Roy  u la iathuh ba ha ka por ba u long u president ka BJP ha West Bengal ha 2006, tang uwei u MLA/MDC ka party kam don ha katei ka jylla hynrei mynta ki jop.
“Mynta phin phet tang bym don ka sorkar ha Delhi, ka long kam kai", u la ong bad bynrap, “Ka Anti-Defection law ka long kaba bha ban tehlakam ia ki MLA namar ba mynshwa ki MLA ki ia phet katba kwah.
U la kam ba ka lawei ka Congress kan long kaba phyrnai bad ka nuksa kaba jan tam ka long ba ka elekshon MP 2019, ka Congress ka don ka nongrim kaba skhem naduh Khliehriat haduh Ranikor.
“Te kumno phin ong ba ka Congress ka tlot.
Ngim dei ban shim ba tang bym don ha ka bor ha ka jylla ne ha ka ri, ka party kan jah kan dam noh, kam dei kumta", u la bynrap.
Nongpoh:  Ki nongialam ka HNYF, Northern Region, hynnin ka sngi ki la hiar sha Khanapara, ban leit jurip ia ka jaka kaba ka thung Mawbynna da ka Khasi Hills Autonomous District Council (KHADC), kaba dei ruh ka jaka kaba la thoh pdiang sha ka jylla ‘Welcome to Meghalaya’ ha shnong Khanapara ka shnong kaba don ha khappud ka Meghalaya bad Assam.
Ha katei ka sngi kaba ka HNYF, ka la leit ban jurip ia katei ka jaka, la sakhi ruh da ka jingdon u Ken Syiem, Syiem ka Raid Marwet, nangta ka Kong Bankerlyne Rumnong, ka Longkmie kaba la ai sngewbha ia katei ka jaka, na ka bynta ban buh ia kitei ki Mawnongrim bad ruh ban buh ia katei ka Signboard pdiang sngewbha sha Meghalaya.
Lyngba jong katei ka jingleit jurip, ki nongialam ka HNYF lem bad u Syiem ka Raid Marwet, ki la shim ia ka rai ban thung noh da ka Committee kaba kyrpang, na ka bynta ban peit kyrpang bad ban pynneh pynsah ia ki tei ki Mawbynna bad katei ka Signboard kaba don ha katei ka jaka, kaba long ruh kum kawei na ki lad ban khang halor ha jingwan kyntur pud da ka Assam.
Hadien ka jingiakren kaba sani bha u Syiem, ka trai jaka lem bad ki nongialam ka HNYF, ki la shim ruh ia ka rai ban shong pyrkhat bha bad lada long kaba lah ban pynkynriah noh ia kitei ki Mawbynna bad Signboard sha kawei pat ka jaka kaba kham biang bad kham kylluid, namar ha katei ka jaka kaba don mynta, ka la khapngiah namar ba la kah da ki dukan.
Kiba la donlang ha kane ka sngi, ki kynthu ia u Edilbert Nongrum, General Secretary, u Bah Donroy Kshiar Asst.General Secretary, Iaineh Wahlang, ki Seng Longkmie na Khanapara lem bad kiwei.
Nongstoiñ:  Ka ophis jong u Block Development Office Mawshynrut C&RD Block ha ryngkat ka jingiatreilang bad ki VEC jong ka shnong Seinduli kaba hap hapoh ka Mawshynrut Civil Sub-Division myn hynnin ka sngi, ki la ioh ban pynlong ia ka prokram thung diengsoh ha shi lynter ka surok bah National Highway kata naduh na Riwiang shaduh Nongshram.
Ka jingthmu jong katei ka prokram ban thung da ki diengsoh ha shi lynter ka surok bah ka long ruh kum shi bynta ban pynitynnad ia ka surok khamtam ia ki nongleit nongwan bad katei ka sngi la ioh ruh ban thung haduh 7 hajar tynrai ki dieng soh.
Ha shwa ban pynlong ia ka jingia thung ia kitei ki diengsoh la ioh ruh ban pynlong ia ka jingialang kaba lyngkot hapoh ka shnong Seinduli ha kaba u Deputy Commissioner ka West Khasi Hills District u bah T.Lyngwa IAS u la long kum u kongsan ha ryngkat ka jingiadon lang ruh u bah S.Warjri EAC ka Nongstoiñ bad Mawshynrut, u BDO ka Mawshynrut u bah T.Diengngan u bah  W.Thongni Secretary Synjuk Nongsynshar Shnong, u bah P.Lyngkhoi Sordar ka Seinduli u bah S.Lyngdoh DHO Nongstoiñ kong K.Jyndiang APO bad kiwei kiwei.
Haba ai jingkren kum u kongsan ha katei ka jingialang u bah T.Lyngwa DC ka West Khasi Hills, u la ai ka jingiaroh ia katei ka sienjam, ba la shim da ka ophis u BDO ka Mawshynrut lem bad ki VEC ka shnong Seinduli da kaba u la ong ruh ba kitei ki diengsoh, ym tang ba kin pynitynnad bad ai soh ia ki nongleit nongwan hynrei kin iarap ruh ban iada ia ka mei mariang.
Shuh shuh u la ong ruh ba ka jingnang kylla jong ka suin bneng ka la long ka jingma ia ki pateng ki ban dang wan ha kaba ki briew kin sa iakynduh ia shibun ki jingeh khamtam ha ka jingkyrduh um bad kan sa poi ruh ka por ba ka um kan sa kham rem dor ban ia u khaw bad ki jingbam.
U DC, u la ai ruh ia ka jingiaroh ia ka Synjuk ki Nongsynshar Shnong kaba la shim ia katei ka sienjam ban pynurlong ruh lyngba ka skhim MGNREGA bad u la kyntu ia ki nongshong shnong katei ka thain bad kumjuh ia ki khynnah skul ba kin sumar ia kitei ki diengsoh.
Shillong:  Ka Dorbar Shnong Riatsamthiah, Shillong, ka la pynbna paidbah ba kan ym shah shuh ïa ki kali saw shaka ne ki kali ar shaka (two wheelers) kiba nabar shnong ban pynïeng kali baroh shimiet (overnight parking) ha shi lynter ki surok shnong jong ka Riatsamthiah.
La pynbna ruh ba ka surok na Wahingdoh sha Jaiaw lyngba ka Riatsamthiah ka dei ka bym shah rung (No Entry) baroh arphewsaw kynta.
Kumta, baroh ki kali kynthup ïa ki kali ar shaka (two wheelers) ki dei ban kiew na Wahingdoh sha Mawkhar najan ka ophis jong ka Dorbar u Syiem Mylliem, ong ka  ka kyrwoh ba la phah da u Rangbah Shnong, Riatsamthiah mynta ka sngi.
Jowai:  Kawei ka longkmie kaba 55 snem ka rta bad uwei pat u rangbah ba 45 snem ka rta ki la duh ei la ka jingim ba kordor hadien ba ki la shah ban ha u maw bah eh uba la khyllem haka por bad ki dang trei ha ka par maw jong ki.
Katei ka longkmie ka dei kaba la tip kyrteng kum ka Sumarbha Lipon bad utei u rangbah pat la tip kum u Meker Lipon kiba dei na ka shnong Pynthorlangtein West Jaintia Hills.
Ki pulit ki la iathuh ba kane ka la jia ha ka por shiteng sngi myn hynnin ka sngi bad hadien ba ki la pynlong ia ka jingtohkit ym lap ban  don kano kano ka jingsuba sniew namar la lap ba kadei ka jingjia aksiden kumta na ka liang kiba haiing ruh ki la kyrpad ia ki bor pulit bad bor District ban pyllait ia ki na ka Post Mortem.
Shillong:  Ka jingkhlad kyndit u Dr Donkupar Roy uba long u Lamphang ka iing dorbar ka la pynkulmar thlim ia ki paralok ka sorkar MDA ban ioh ia u Lamphang.
U Dr Donkupar Roy u dei u nongthaw ne architect ka sorkar MDA kaba ialam ka NPP ha kaba ka UDP ka dei ka paralok kaba kongsan bha.
U MLA ka Hill State People’s Democratic Party (HSPDP) uba dei ruh u MLA ka Mawkyrwat constituency, u bah Renikton Lyngdoh Tongkhar u la ong  ka don ka jingsngew kulmar jingmut ha ka MDA ban ioh da u briew uba don ia ka jinglong kpa kum u Dr.Donkupar uba tbit ruh kum u Lamphang.
“Kumba long mynta sngew shem jingeh ban ioh ia u briew kum u Dr Donkupar Roy", u la ong u bah Renikton haba kren mynta ka sngi.
U la ong ba na ka liang ka HSPDP ka kwah ban ioh ia u briew uba hun lang da baroh ki kynhun ba don ha ka sorkar.
U la pynpaw ba watla ka HSPDP ka don lang ha Regional Democratic Alliance (RDA) bad ka UDP, hynrei ia kane ka mat khlem pat iakren satia ha ka RDA.U bah Renik u la kubur ba ka kam Lamphang ka dei hok hynrei u la ong ba lada ka UDP kam ioh ia u briew, dei ban rah iakren ia kane ka kam ha ka RDA hashwa ka jingialang jong ka MDA.U nongialam ka HSPDP u la ong ruh ba lada ioh da u briew ba hun kang da ka MDA katei ka shuki kan poi suk biang sha ka liang synshar namar ia u Lamphang hap ban da jied da baroh ki MLA, ym ban shu thung kumto da kano kano ka kynhun.
U la ong ba lada ym ioh da u kyrtong ba mon lang, ka lah ban poi sha kaba bakla namar ka liang pyrshah ruh kan buh ia la ujong u kyrtong na ka bynta katei ka shuki.
Ka shuki Lamphang ha ka ïing dorbar Meghalaya Legislative Assembly ka sah thylli hadien ka jingkhlad noh u President ka United Democratic Party (UDP), u Dr Donkupar Roy ha ka 28 tarik Naitung.
Shillong: U Lat ka jylla Meghalaya u Tathagata Roy u la ong ba sa tang 8-9 bnai un sa dap pura ia ka jinglong Lat ki jylla san snem kynthih.
“Nga don sa  8-9 bnai ba sah ba ngan pyndep ia ka jinglong Lat san snem pura kum u Lat.
Nga la long Lat lai snem ha Tripura.
Ha kine ki snem, nga la long Lat katto katne por ha Arunachal Pradesh kumba 2 taiew bad la shi snem tam ha ka jylla Meghalaya", la ong u Lat haba kren ha ka jingialang pynkup burom ia ki samla pule da ka Martin Luther Christian University (MLCU) mynta ka sngi ha Shillong.
U la ong ba ha ka por ba u don kum u Lat ha Arunachal Pradesh, hynrei ki long ruh ki por ban sah kynmaw.
Ha kajuh ka por, u Lat u la ong ba ka jingioh ia ka syrnot kam dei ban khein troin kum ka kot lyngkhot hynrei kum ki samla ki dei ban sngewthuh ba ki la rung sha ka thup ki rang bad ki thei da jied ha ka pyrthei jingstad ha ka ri.
Ki don shibun ki samla pule ba la pyndep ia ki jingpule bapher bapher bad ka jingpule kam dei tang ban pass hynrei ban pynlait luit ia ki samla.
U la ong ba ka long ka jingkmen ia ka skulbah kaba la lah ban iaid lynti haduh kine ki sngi bad kyrmen ba kan nang lah ban shakri khambha shuh shuh bad kane ka skulbah kan sa ioh ia ka nam ha ka ri baroh kawei ha ki snem ban wan.
La ioh ruh ia ka jingkren na ka Mercy John, kaba la shah khot kyrpang bad kumjuh na u Dr.Johnny Oommen.
Ha kane ka sngi, la don lang u Dr.Johnny Oommen bad ka Mercy John, kiba dei shi jur na ka Christian Hospital, Bissamcutack  nalor u Chanchellor u Dr Glenn C Kharkongor, u Vice Chancellor u Dr Vincent T Darlong, bad kiwei ki riew pawkhmat nalor ki sampule.
Haduh 663 ngut ki samla pule graduate bad 369 ngut ki  undergraduate, post graduate  bad diploma ki la shah pynkup burom.
Ka MLCU ka la ai kyrdan doktor ha ka Philosophy of Education ruh ia ka kong Billiancy Lamare, kaba dei ka nonghikai bad ka ophisar ka tnad pule puthi ha ka jylla Meghalaya.7 ngut la pynkup kyrdan kum ki Doctor of Philosophy bad 1 ha ka MPhil degree.
La ai khusnam ruh sha ki 4 ngut ki nongpule barim  na ka bynta ka jingnoh synniang jongki ha ki bynta bapher bapher.
Shillong:   Ka BBS College ka la pynliem ia ka St.Anthony’s College, Byndihati da 5-1, katba ka Shillong College  ka la pylliem ia ka Nongstoin College  da 4-1 ha ka jingiakhun jong ka NEHU Inter College Football (Men) Tournament 2019 kaba long ha madan JN Stadium, Polo.
Ha kawei ka jingialehkai, ka  Mendipathar College  ka la pynliem ia North-East Adventist College da 3-1 kol da ka shut bol hadien ba la iakhaid ha madan 2-2.
Lashai ka jingialehkai, ka St.Edmund’s College v/s Sohra Govt.
College, Thomas Jones Synod College v/s St.Francis “D" Assisi College bad ka Iaikyntiew College v/s Jaintia Eastern College.
Shillong:  Ka East Jaintia Hills District Football Association (EJHDFA)  kala pyndep ia ka jingpynlong ia ka Pre-AIFF License Referees  Clinic Cum Exam 2019 naduh ka 6-10 tarik Nailar 2019 bad myn hynnin ka sngi, la pynlong pat iaka eksam naduh ka theory haduh practical.
La pynlong ia kane ka clinic hapoh ka ing bad ha madan ialehkai jongka Dkhiah West Sports Club.
U rangbah Romoniam Syngkon, National Referee ula shim iaka bynta kum u Instructor naka bynta ban batai, ruh ban pyniaid  iaka Eksam.
La iarap ia u instructor da ki referees kynthup  u bah James Sutnga.
Sawphew ngut ki khynnah ka District kila wan ban iashim bynta haduh ka eksamin.
Kaba kynthup ruh iaki 5ngut ki khun samla kynthei ka District.
Ha kane ka sngi khatduh la ioh ruh iaka jingkren pynshlur iaki kynnah da u general secretary u rangbah Coming TM Tlang.
Na ka liang u nonghikai u la pynpaw iaka jingsngewnguh ban iohi ia ka mynsiem ba thrang ki khun samla ka district  bad u kit bok kit rwiang ruh iaki haka jingim jong ki.
La iadonlang ruh ha kane ka sngi ki rangbah ka Association.
Shillong:  Ka Shillong Lajong FC kan sdang ia ka jingiaid lynti jongka ha ka Shillong Premier League Super Division 2019 da kaba iakhun sdang pyrshah ia ka Nangkiew Irat mynta ka sngi ka 22 tarik Nailar ha JN Stadium Shillong por 3:30PM.Ki nongshnongshnong jong ka shnong Ratacherra,East Jaintia Hills District kiba la shah pynduh syrnod shnong ne Residential certificate ha u Wahehshnong u bah D.Pohshna,myn ha ka 19 tarik u nailar ki la leit ban buh da ka shithi ujor ha ophis u Deputy Commissioner East Jaintia Hills District,kiba bun na ki ki dei ki khynnah skul kiba mut ban aplai Birth Certificate.
Kiba la shah pynduh syrnot ki kynthup u Guidance Mukhim,16 snem,uba mut ban aplai Birth Certificate,ka Satarday Nyalang kaba mut ban aplai Epic,u ma Ombli Suting,70 snem ka rta bad kiwei kiwei.
Ki la ïathuh ruh ba kim shym la ïohlad satia ban leh ïa ki Smart Card myn ha ka 16 tarik mynta u bnai,ha ka por ba ki briew sorkar ki wan ban pynrung kyrteng smart card hapoh shnong,namar ka jingbym ai jingthoh u Wahehshnong.
Kaba sngew lyngngoh ka long ba ki kmie ki kpa jong kitei ki khynnah ki don ka Epic ha Ratacherra Pooling Station katba ki khun pat kim ïoh ïa ka syrnod shnong na u Wahehshong.
Kumjuh ruh u bah Ombli Suting u la ïathuh ba u don ka Epic,ka Land Holding,ka licence suloi kaba dei na shnong Ratacherra katba ïa ka syrnod shnong na u bah Desos Pohshna, wahehshnong pat um lah ban ïoh.
Ki la ïathuh ruh ba ki dang don shuh shuh ki briew kiba dei shisha ki nongshongshnong jong ka shnong Ratacherra ki bym shym la ïoh ïa ki syrnod shnong na u Wahehshnong.
Kane ka jingle utei u wahehshnong kala pynlynga haduh katta katta ïa kitei ki nongshongshnong kiba donkam ban ïoh ïa ka Residential Certificate na ka bynta ki kam ki jam ba ki dei ban pyndep.
Halor kane ka ujor,na ka liang ka ophis u Deputy Commissione myn ha ka 26 tarik u naitung 2019 ka la phah ïa ka shithi pan jingpynshai sha u bah D,Pohshna,Wahehshnong Ratcaherra ban pan jingpynshai na utei u Wahehshnong Ratacherra bad ong ba ‘katkum ka aiñ jong ka Jaintia Hills Autonomous District.
Smr Hun Ti.
U P Chidambaram, myntri pla pisa barim jong ka sorkar India, ula shah kem mynta ka miet, ha ki pulit jong ka CBI, na ka iing sah jongu ha Jor Bagh ha New Delhi.
Katei ka jingshah kem jongu, ka long hadien shi kynta, ba ula iakren bad ki kotkhubor ha ophis jong ka seng Congress.
La ialam noh mar mar ia u Chidambaram sha ka ophis ba heh duh jong ka CBI, ha New Delhi.
Ki pulit ka CBI, ki la kiew ia ka kynroh jong U Chidambaram, ban poh sha ka kamra kaba u don bad hangta, ki la ioh ban kem noh ia u.
U Chidambaram, ula shah kynnoh ba u donkti ha ka bamsap INX Media.
Shillong: Ka Congress ha kane ka kynti ka la pynkhreh ban iakhun na ka bynta ka elekshon shiteng samoi na Shella konstitwensi ka ban sa long shen ha ki bnai ban wan.
Ka elekshon shiteng samoi na Shella, kan sa long hadien ba la khlad kyndit noh u MLA u Dr Donkupar Roy dang shen.
Haba kren bad u nongialam ka Congress na Nongthymmai, u bah Charles Pyngrope u la ong ba kumba ka long mynta ka party ka la pynkhreh ban iakhun, hynrei ym lah pat ban iakren, namar kan hap ban sngap shwa ia ka sur na ka Block Congress na Shella.
“Ngi la pynkhreh ban iakhun ia ka elekshon tangba ngam lah ban ong eiei ia mynta namar ba ngi hap ban iakren bad ka Block Congress na Shella", la ong u bah Charles.
U la kam ba ka Congress ka la don ki ktem kiba skhem bha ha Shella bad ka don ka jingkyrmen ha kane ka kynti.
“Ka Congress ka don ki ktem ba khlaiñ bha ha ka Shella bad ka don ruh ka jingkyrmen ban jop", u la ong.
U Amitabh Bachchan, uwei na ki khlur ba khraw jong ki phlim bollywood, u phla mynta ba u dei uwei na kiba la ioh jingpang TB bad mynta, u im ia ka jingim, ha kaba u trei kam tang 25 percent, u liver lane u dohnud jongu.
U iathuh ba ula kyndit ba haba u lap ha u snem 2000, ba u don ia ka jingpang tuberculosis bad mynta la 20 snem, u im, ha ka jing treikam, kaba tang 25 percent u dohnud jongu.
Ula iathuh ruh ba haduh phra snem kynthih, um shym tip satia, ba u don ia ka jingpang tb.
U Amitabh Bachchan, u iathuh ia katei ka jingshisha ha ka jingim jongu, ha ka prokram jong ka  NDTV, ka ‘s Swasth India, ha kaba u iakren bad U Dr  Harsh Vardhan bad kaba u pynpaw ia ka jingdonkam ban phah peit doktor ialade man ka por.
Ha u snem 2016, U Bachchan, u la sdang ia thuh nyngkong, ba u don ia ka jingpang TB bad ka jinglap jongu, ia katei ka jingpang tb, ka dei ha ka por ba u sdang ia ka prokram Kaun Banega Crorepati ha u snem 2000.
“Ka dei ka tb kaba ktah ia u shyieng budlum, ka dei kaba shitom ban shong ne ban dem ruh.
Nga hap ban die dawai pyniap jingpang haduh 8-10 tylli ha ka shisngi, ba ngan lah ban pyniaid ia katei ka jingialehkai" ong U Bachchan.
Bengaluru: Ka kompeni, kaba pynmih ia u jingbam Parle, kan beh kam noh ia  10,000 ngut ki nongtrei jongka, na ka daw, ba ka jingdie ia utei u biskit ka la hiar haduh katta katta, ong ka khubor na katei ka kompeni.
Ka jinghiar ka ioh ka kot ha kine ki sngi, ha ka ri, ka la ktah shibun ia ka kamai jong kito kiba pynmih kali, kiba pynmih jain, ha kaba ki la don bun bah, kiba la nang pynhiar ia ka kamai kajih jongki.
U Mayank Shah, uba dei u khlieh jong ka kompeni Parle, u iathuh ba kin don kumba 8 haduh 10hajar ngut, ki ban hap ban shah weng kam, na katei ka jinghiar jong ka kamai kajih jongki.
“Ka jinglong ka kamai kajih, ka hiar shaba palat bad lada ka sorkar, kam leh eiei noh, ngim banse ban shim ia ka rai kaba tyngeh" ula ong shuh shuh.
La seng ia ka kompeni Parle, ha u snem 1929 bad ka don shi lak ngut ki nongtrei, kiba trei ha ka kompeni bad kiwei kiba trei ha ki rukom bapher bad ka don 125 tylli ki jaka trei bapher jongka.
U Shah, u ong ka jing kamai jong U Parle, uba la tip kum U Parle-G, ka dei hadien ka jing pyntrei kam ia ka GST ha u snem 2017, kaba buh ia ka khajna kaba heh, ia u biskit uba shongdor tang san tyngka shi song.
Ka kompeni Parle, ka don ia ka kamai kaba $1.4 billion ha ka shisnem bad katei ka kompeni, ka la iakren bad U Arun Jaitley, myntri pla pisa barim jong ka sorkar India, ban pynbeit ia ka khajna, hynrei ka sorkar India, kam shym la sngap satia.
Shillong: Ka dorbar synrai jong ka Jylla, kan ia kynduh naduh ka 6tarik Nailur 2019, ong ka kyrwoh na U Dr Andrew Simons, Commissioner & Secretary ka ophis jong ka Meghalaya Legislative Assembly mynta ka sngi.
Ka Business Advisory Committee, kan ia kynduh ha ka 23tarik Nailar 2019, ban rai ia ki sngi bad ki kam ban iakren ha katei ka dorbar.
Shillong: Haduh 40% ki karkhana kiba hap hapoh ka EPIP ha Ri bhoi ki ba la khang khyrdep khlem pyntrei kam.
Ki karkhana ki ba hap ha ka Export Promation Industrial Park (EPIP) ha ki thain Byrnihat Ribhoi District, ki la shu khang khyrep klem da pyntrei kam shu ka long na ka daw ka jing duna palat ka bor ding elektrik ban pyntrei kam ha kine ki karkhana.
Kat kum ka jing ioh lum jing tip kalong naduh u snem 2005 ka la don kane ka jing duna haka ba ka la dang bteng kat ha duh kine ki sngi ha ka ba bun na ki karkhana ki la shu khang khyrdep khlem da pyntrei kam shuh tad kine ki sngi.
Ki don na kine ki karkhana ki ba la sdang ban pyntrei da ka jing pyndon kam ia u dewiong hynrei ka jng khang noh ia u dewiong ha ki ne ki 6snem ka la pynlong ia kine ki karkhana ba kim ioh shuh ban pyntrei kam bad la hap shu khang khyrdep noh.
Ki karkhana ha kane ka jylla kim lah ban kiew ki long tang namar ba ka jingduna palat ka bording elektrik.
Shillong: Ka HYC Shillong City mynta ka sngi hapoh ka jingialam u Bah John Lyngdoh President, ka la pynlong ia ka jingleit khynra ia ki dukan kiba don ha iewduh kiba die ia u choco dose u jingbam chocolate uba la saiñdur ha ka dur u inject.
Ka jingleit jong ka seng,  ka dei hadien ba ka seng ka la ioh ia ki jingujor halor une u jingbam na kiba bun ki kmie ki kpa, namar ka jingsaiñdur jong ka Company ia une u jingbam choco dose ha ka dur u inject ka long kumba pynshlur pynban ia ki khynnah kumno ban pyndonkam ia u drugs, ia kaba kum ka jylla ka mad mynta ia ka jingeh halor ka jingjyllei jong une u kynjah jingdih pynbuaid uba la pynjot ia shibun ngut ki khynnah bad ki samla shynrang bad kynthei.
Kumta ka seng ha kane hi ka sngi ka la knieh lut noh ia une u jingbam na baroh ki dukan kiba die ia une bad ka la maham ruh sha baroh ki dukan la ki dei kiba don ha iewduh ne ha ki shnong ki thaw ba kim dei ban buh lane ban die sha ki khynnah bad lada ka seng ka dang lap ia kiba leh pyrshah ia ka jingmaham ka seng kan leh da leh tyngeh ia ki trai dukan, ong ka kyrwoh na U bah Enlang Sawian, General Secretary.
Shillong: Na ka liang ka tnad PWD kam don jingthmu  ban weng ia ki nongtrei bylla Muster role ha kylleng ka jylla  ki ba hap ha ka jingpeit jong ka tnad PWD hynrei ki lah ban pynkynriah noh sha ki jaka ki ba don kam namar ka PMGSY ki ba dei  ban peit ia ki contractor tang  5 snem ia ki surok  la iathuh da u chief Engineer jong ka PWD Road u bah L.D Suchiang.
U bah Suchiang u la iathuh ruh ba na ka liang ka tnad PWD kan ym thung kam thymmai shuh ia ki Master role,wat lada ki la shong thait noh ne ki khlad noh ki ba la trei lupa, hynrei ki ba trei kin trei beit kumba ju long kan ym don ka jing weng kam ia ki.
Da U Bah Philip MarweinKumba ju long ka Jammu bad Kashmir (J&K) ka iai-mih shi iai-mih ha ki      Kotkhubor jan manla ka sngi, ym na ka bynta kiei kiei kiba bha hynrei ki bym sngewtynnat suda.
Tang ki khubor iakhih bad iakyan iakynat suda, ki jingiashoh iadat, iapyniap briew, shah siat iap ha ki lehnoh lane ha ki pulit ne shipai, ka jingiather kuli hapdeng ki shipai bad ki lehnoh ba wan mih borabor na ka liang ka Pakistan, ka jingshah siat iap jong kito kiba iashah ia ka Pakistan, ka jinglun maw ha ki surok bad jaka pdeng ba iaid ki paidbah hapdeng ki paidbah kiba iashah ia ka Pakistan bad ki pulit ne shipai- tang ka jingiakynat bad ia-umsnam suda.
Kine kiei kiei ki la iaid la bun bun snem.
Kano kano ka sorkar kaba synshar ia ka Jammu bad Kashmir ruh kam lah ban wanrah ia ka jingshongsuk shongsain.
Ka sorkar India ka la pynlut peisa la jhor bad ym lah ban khein shuh.
Phewse ka lynti ban wanrah jingsuk kam wan satia.
Ban shu thom da ka bor shipai ruh ki rule ki ain kim shah.
Nalor ki kam pyntriem na J&K ki wan sa ki kam pyntriem jong ki lehnoh na Pakistan.
Nangta la ban sa ki kam pynkulmar jong kito kiba iashah Pakistan kum na ki Hurriyat bad kiwei kiwei.
Ym don jingshongsuk shuh bad ki sorkar J&K kiba synshar hangtai kim lah satia ban teh lakam ia ka jingkhlem ain bad ki jingkulmar kiba bun.
Lada wan da ka synshar President ruh kam man iarap satia.
Kumta ka sorkar India kam banse ban iit ki lad ki lynti kumno ban wanrah noh da kawei pat ka rukom SYNSHAR hapoh ka J&K.Kane ka rukom synshar bathymmai ka long ban weng noh ia ka Article 370 bad 35A jong ka riti synshar ka Ri India kiba pynduh noh ia kiba bun ki kabu ba la ai ia ka J&K.Kane ka rukom synshar bathymmai ka long ban phiah noh ia ka jylla barim J&K kaba kynthup lang ia ka Ladakh sha ka J&K la ka jong bad ka Ladakh la ka jong, nangta kine baroh ar kin long noh tang ki Union Territory, ym ki jylla.
Kane ka mut kin hap noh hapoh ka jingsynshar jong ka sorkar India.
Nalor ba la weng noh ia bun ki kabu ba la ai mynshuwa da ka Article 370 bad 35A.Mynta ka jingkylli ka long kan jia aiu ia ka J&K bad ka Ladakh nangne shakhmat ba la weng noh ia kitei ki Article.
Ym lah ban ong ei ei ia mynta aiu kan jia, Hooid, ngi tip malu mala bun ki jingjia ki ban wan jia-long.
Kawei ka long lehse kan wanrah ia ka shongsuk shongshngain bad ka roi ka par na ka bynta ki nongshongshnong jong kine baroh ar-J&K bad Ladakh, bad kawei ka lah ban long ba kan wanrah ia ka ka jingbymhun bad ka jingiakhih phaloh namar ba la shim noh ia ka kabu jong ka jylla bapura bad ba la weng noh ia kitei ki ar tylli ki Article.
Nangta ioh nang mih shuh shuh ki jingiakhih phaloh bad ki kam pyntriem bad kam lehnoh ki nang jur.
Ka jingkyrmen jong ka sorkar India hapoh ka jingialam jong u Modi hi ka long ba kane ka rukom synshar bathymmai kan wanrah ia ka suk ka sain bad ka roi ka par.
Ngi bad ki paidbah jong ka Ri India hi ki khmih lynti ba yn wan noh ka shongsuk shongshngain.
Ka don ka jingkhmih lynti ruh ba ki kam ki jam kin iaid beit iaid ryntih bad ba ki nongshongshnong kin don ha ka jingshngain, namar ym don ba kwah ba kan don tang ka jingkulmar suda ha shnong ha thaw.
Tang kawei kaba lah ban jia ia ka J&K bad kata ka long ba ka jingbuhai shnong jong ki paidbah na Ri India kan jur bha ha J&K namar ka khyndew ka shyiap ha J&K ka la laitlan namar la weng noh ia ia ki lad jingiada da ka Article 370 bad 35A.Ka mut ba ki paidbah na kylleng ka Ri India ki lah ban thied khyndew ha J&K bad ha Ladakh ruh.
Namar mynshuwa ym lah ban thied jaka puta ha J&K bad Ladakh namar la khang da kitei ki Article.
Namarba la laitlan ha ka khyndew ka shyiap ka dor jong ki jaka puta ruh kin sa kiew bun shah.
Hynrei kata ruh ka shong ha ka jingstad jong ki trai shnong kiba dei ki Kashmiri bad kiwei ki traishnong la kin die ne em ia ki jaka puta jong ki sha kiwei ki nong India.
Hynrei wei ba la weng da ka ain kan don beit ka jingiadie-iathied jaka bad ka lah ban don ka BENAMI ruh, ym lah ban tip.
Lada jia ba ki traishnong J&K ki die ia ki jaka jong ki sha kiwei ki nong India, kane kan wanrah suki suki iaka jingduh noh ia ki jaka puta ha ki nongwei bad kane kan wanrah ia ka Landlessness ba ki nong ha ka ktien nongwei.
Don bok ba kan ym jia kumta, hynrei lada ka jia ka long kaba sniewbok shibun na ka bynta ki traishnong bad hab ban kynnoh ia ki traishnong hi.
Sa kawei pat kaba lah ban mih na kane, kan jyllei ka jingwan tuid ki briew na kiwei pat ki jylla jong ka Ri India ha J&K.Kane ka ailad ia ka Influx kumba ong ha ka ktien nongwei bad kane ka long kaba ma.
Kane kan ktah bha ia ki trai shnong kiba don ha J&K.Ki kin kylla ritpaid bad ki nongbuhai shnong na kiwei pat ki bynta jong ka Ri India kin kylla ki heh paid bad kane kan ktah jur ia ki bun ki bynta, ia ka niam ka rukom, ia ki Riti ki Dustur, ka shongkha shongman bad kumta ter ter.
Ka J&K ka lah ban kylla kum ka Assam ha kaba ki trai muluk trai jaka ki kylla ritpaid hala ka jaka lajong.
Lada jia kumne kan long kaba sniewbok haduh katta katta.
Ngi ngeit skhem ba ki Kashimiri bad kiwei ki trai shnong ki lah ban iada ialade na kine ki jingma kiba bun.
Kong Linda Kongwang[ba bteng]Ki riam ne ki jaiñ phong iing:- Khambun ki por phi sngew tynnad ban pyllut ha iing namar kata phi lah ban jied daki jaiñ kiba phi sngew tynnad ne sngew iahap ban phong kum ki phrok, ki skirt,ki patlun lyngkot ne ki riam stang kiban pynsuk iaphi ban trei ban ktah.
Ban phong da ki jaiñ kiba rben ki lah ban pynthut iaphi shibun khamtam lada phi trei iaki kam iing kam sem.
Watla kidei tang ki jaiñ phong iing hynrei phi dei ban nang pat kumno ban pyniadei iaki khnang bakin long kiba itynnad ban peit khamtam lada phi don ki ba haiing ne ki paralok kiba wan jngohkai khlem iathuh lypa (unexpected guest).
Phim donkam ban pyllut Pisa shibun ban thied daki jaiñ kiba rem namar phi sngewthuh ba phin phong beit tang ha iing, hynrei haka juh ka por phi lah ruh ban thied daki jaiñ kiba bha bad neh slem ban phong.
Ka rukom riam haki jaka pule:- Ka jaka pule kadei ka jaka kaba jynjar tam bad kaba sngew tynnad tam ban riam ban beit.
Katba phi dangdon haki jaka pule, kynmaw ki riam shisur kidei kiba khring shibun ban peit.
Phi lah ban phong ki jaiñ kiba duna jingthaba bad ban nym pyndonkam iaki jingtah pynbhabriew shaba palat namar kine kilah ban pynsniewdur noh iaki riam shisur jongphi.
Lada manka sngi phin riam phin beit shaba palat Kane kan pynjlep kloi iaphi bad wat iaki paralok kiba iohi iaphi man ki por, namar kata kan bha lada phin phong daki jain ba simple bad don akor kan pyn suk,pyn kmen bad pynshlur iaphi ha kino kino ki jaka baphi pule.
U Dwayne Johnson, ula iathoh shong kurim don burom bad ka samla jongu, kaba ula ia shong la 12 snem kynthih.
U Johnson (47), uba dei uwei na ki nong ia lympat ha ki por ba mynshwa, ula pyndep ia ka jing ia poi kha ha ka Sngi U Blei ba ladep.
U Johnson, ula ia poi kha bad ka Lauren Hashian (34), kaba dei ka jong ki arngut ki khun kynthei jongu, ka Jasmine (4) bad ka Tiana (1).
U Johnson, u don ruh ia ka thong ban ia khun ia ka shuki President jong ka Ri America.
U Johnson, u dei uwei na ki aktor kiba riew spah tam ha ki phlim hollywood, ha kaba u wan ba ar, hadien jong U George Clooney.
Ki phlim U Johnson, ki la kamai pisa haduh 8.2 billion ha kylleng ka pyrthei bad la shim ba ki dei ki phlim kiba bun eh, ka jing kamai pisa haduh ha kine ki sngi.
U Dwayne, u iathuh ba u don ia ka thong jongu, ban leit rung sha White House bad ula kren teng kham mynshwa, ha u snem 2017, ba u don ia ka jingthmu ban iakhun ia ka shuki President jong ka Ri America.
Ia U Dwayne, la ju tip kum U Rock, ha kaba u dei uwei na ki nong ia lympat, uba satar bha bad uba la ju don kiba khot ieid ia u, kum u  “People’s Champion".
Jowai:  Ka bor District West Jaintia Hills myn hynnin ka sngi ka la pynpait ia u Tala jong ka HANM kaba la khang ia ka Toll Gate kaba don ha Ialong naduh hyn shisngi.
Ki Pulit naduh u OC ka Jowai PS, IC ka Phramer bad ka Magistor ka kong D Jungai nalor u Manager ka Agency ba pyniaid ia katei ka Toll Gate, ki briew na ka NHAI nalor kiwei kiwei ki la leit lang mynta ka sngi.
Kum ban shu pynkynmaw ba ka HANM ka la khang tala ia katei ka Toll Gate lane ka khyrdop lum khajna na ka daw ka jingsniew u surok NH-6 naduh Dkhiah shaduh Malidor.
Naliang u nongmihkhmat ka NHAI haba kren sa ki lad pathai khubor, u la ong ba ia utei u surok yn maromot tang sangeh u slap.
Wat lada um treh ban kren sha ki lad pathai kubor namar ba um ioh bor, u la iathuh ba u project Manager u don ha Delhi bad un sa wan phai sha Shillong ha kine ki khyndiat bad un sa ai ia ka report halor kane ka jingdawa ki seng bhalang halor ka jingsniew utei u surok.
Shillong:  Ka Seng Meghalaya People United Front, Central Governing body MPUF-CGB, hadien ba ka ioh ia shibun ki jing ujor na ki paidbah bad ka rukom treikam, ki nongtrei ka Jowai Civil hospital, kumta ka seng hynnin ka sngi, ka  leit ban ia kynduh bad ki nong pyniaid jong katei ka hospital ban wad ia ki jingshisha.
Haba kylli na ki ia ka rukom bthah ka jong ki ia ki nongtrei,  ban iarap iaki paidbah ba wan  phah sumar ha katei ka hospital na ka liang jong ki nongpyniaid ki ong ba ki la bthah ia baroh ki nongtrei, ban iarap ia ki paidbah bad ruh ban burom ia ki paidbah ba wan phah sumar haka tei ka hospital.
Hynrei kaba lyngngoh ba ka Seng ka ioh shibun ki jing ujor na ki paidbah ia ka rukom kren khlemakor bah leh ba heh ki nongtrei bad ruh ki khlem burom ia ki paidbah ba wan phah sumar ha katei ka hospital.
Na ka liang ka Seng ka maham jur ba nangne shakhmat lada, ka ioh ia ki juh ki jing ujor na ki paidbah, kan nym shong kli kti, hynrei ka seng kan leh da kaba tyngeh pyrshah ia uno uno lane kano kano, ki nongtrei jong ka hospital, pynkut ka kyrwoh na U Publicity & information secretary ka seng u samla H.Bhoi.
“NGA DANG KHMIH LYNTI BAN IOHI NA PHI, KABA KUMNO KATA KA AKOR KHASI." Said to an old man once, when saw him throwing garbage in the veranda of the hospital.
Is that; 1.
Kren khlemakor 2.
Leh baheh, or 3.
Khlem burom.
?.
Shillong:   “Ka Ri  Bangladesh ka pyrshah ia baroh ki kam lehnoh bad na ka liang jong ka Bangladesh kan ialeh ban rat dyngkhong ia baroh ki jaitkam lehnoh kiba don hapoh ka Ri ka jong ki" la ong u Deputy Commissioner jong ka Jamalpur District jong ka Ri Bangladesh, ha ka ba u la  ialam ia ka kynhun jong ka tei ka ri sha ka jingialang hapdeng ki Deputy Commissioner, District Magistrate, ki Superintendent  ki Pulit hapdeng kine ki ar tylli ki ri ka India (Meghalaya) bad Bangladesh  kaba la long mynta ka sngi ha Shillong.
Ha kane ka jingialang la wan ia shimbynta da baroh hynniew tylli ki District jong ka ri Bangladesh kiba ia mar jan  bad ka jylla Meghalaya, ka District Jamalpur, Sherpur, Netrakona, Mymynsing, Shylet, Sunamganj, Kurigram bad na ka tnad ba dei peit ia ka khyndew na ka Ri Bangladesh.
Ha kane ka jingialang la don lang ki Deputy Commissioner jong kitei ki hynniew tylli ki District bad kum juh ki Superintendent ki pulit jong ka Ri Bangladesh, Baroh ki ophisar jong ka  ri Bangladesh kiba la ia poi sha kane ka jingialang ki long 52 ngut ia kaba la ialam da u Ahmed Kabir DC jong ka Jamalpur District.
Kane ka jingiakynduh kaba long mynta ka sngi ha Shillong, ki ia kren halor ki kam ia rung ia mih tuh jong ki briew ha pdeng kine ki ar tylli ki ri, ki ia kren kumno ban peit peit ia ki mawthum, ka jingiakhaii beain bad kumjuh ka jingia khaii ia u dewiong na kane ka Ri.
Nongstoiñ:  Ka Western Youth Federation (WYF) Central Body ka la leit ban iakynduh ia ka Medical Superintendent  jong ka Civil Hospital Nongstoiñ halor ka jingkynnoh ba u Doctor K.Slong u ba dei peit ia ka nongpang ba armet u la phah mih jubor noh ia ka, na katei ka Hospital ha katei ka miet jong ka 16 tarik mynta u bnai ha ka por kumba 9:45 PM ei ei bad phah ruh sha Shillong.
Shuh shuh katkum ka kyrwoh khubor ba la phah da u Mawkordor Kharsyiemlieh President ka WYF, la kynnoh ruh ba ka jingleh jyndat bad leh jubor jong u tei u Doctor ka la mih ka jingiania hapdeng jong u nongniah ia ka kali 108 bad u tei u doctor tang namar ba u tei u nongniah ia ka 108 u pan jingiarap ban pyn phone sha Ganesh Das bad sha Neigrims ia kaba u tei u Doctor u la bthah ba kin leit sha kitei ki Hospital, hynrei u la ong ba u tei u Doctor u la kynhit bad dom kylla ia u tei u nongniah 108 ha kaba kala pynlong ruh ban mih ki jingiania ktien.
Ym tang kata la kynnoh ruh ba u tei u Doctor u la kyntait ban phone bad pyntip sha kitei ki bor nong pyniaid jong kitei ki Hospital, hynrei u dang don por pat ban ujor ia u nongniah sha ka ophis jong ka 108, namar katkum ka protocol jong ki 108, kim lah ban shu leit buh ia uno uno u nongpang khlem da ai shwa ka jingtip ba bniah (information) nalor ka jingphah (refer letter) hap ban phone ruh ban pyntip namar bun na ki Hospital ha Shillong kim pdiang lada khlem ioh ban pyntip lypa shaphang u nongpang ba la wanrah ha ki por mynmiet.
Na ka liang jong u tei u nongialam ka WYF, u la ong ruh ba ia katei ka jingartatien ka la pynsakhi ruh hadien ba katei ka longkmie ka la poi ha Ganesh Das Hospital ha kaba la ong ba katei ka hospital kam pdiang ban sumar, namar bym biang ka jingai jingtip na ka liang u Doctor ba sumar,  hapoh Civil Hospital Nongstoiñ bad da ka jingkyrpad ka ba jur na ka liang ki nongtrei 108 bad ki ba ha iing ki sa ioh ban leit buh noh hapoh Hospital bah Neigrims haduh ka por 2:00 AM ei ei mynstep bad dei hangne ba katei ka longkmie ka sa ioh ban kha ruh ia ki khun synrap (twins) tang hapoh ki kynta ba la poi ha Neigrims Hospital.
Kumta na ka liang jong ka Seng halor kane ka jingjia, ka maham jur ba na ka liang jong ka tnad ba dei peit ka dei ban leh ei ei ia u tei u Doctor u bym burom shuh ia ki paidbah.
Ha kajuh kapor ka Seng ka mana ruh ba nangne shakmat lada ka Seng ka lap biang ia kino kino ki nongtrei hapoh ki Hospital kiba leh tohmet ia ki nongpang,  kam banse ban leh da kaba tyngeh.
Shillong:  U Shankar Prasad, ula ujor sha ki pulit, ba ha ka 11tarik mynta u bnai, u nongtrei jongu, U  Rajiv Kumar (30), ula rah ei ia ka pisa kaba na ka ophis jongu, kaba shongdor  T.3,50,000/- na ka ophis kaba don ha  Barapathar, Shillong.
Nongpoh:  Ki katto katne ngut ki rangbah lem bad ki Longkmie na ka shnong Tyrso Pdeng ha Ri Bhoi, ki la kynnoh ba ka rukom pyntreikam ia ka skim MNREGA ha katei ka shnong ka long kaba thurmur bad khlem da pyntreihok.
Ia katei ka kam bamsap la lap lyngba ka RTI jong u Bah Lespher Mawlong, uba dei ruh u riew rangbah jong katei ka shnong.
Haba iakren bad ki nongthohkhubor mynta ka sngi ha Bhoirymbong, kitei ki rangbah bad ki longkmie, ki la iathuh ba ia katei ka kam la leh donbor da u Rangbah shnong, uba dei u Chairman ka VEC ha katei ka shnong, ha kaba ki la iathuh ba ka rukom pyntrei ia ka skim MNGRGA ka la long kaba thurmur shaba palat, namar lyngba katei ka RTI la lap ba ki la don ki nongbat ia ka Job Card kiba khlem trei, hynrei ia ka pisa pat la leit ban sei da u Chairman ka VEC.Lyngba katei ka RTI, la lap ba kawei na kiba la shah ktah eh ka dei ia kawei ka Longkmie ba la khlad noh u Lok naduh u snem 2016, ha kaba la pynim beit ia katei ka kyrteng jong utei u Lok, da kaba pyni ba u trei beit bad utei u Chairman ka VEC, u leit beit ban sei ia ka pisa.
Katei ka Longkmie kaba la tip kyrteng kum ka Kong Meristila Masharing, ka la iathuh ba naduh ba la khlad u lok jong ka, kam shym la ioh ban bat ia ka Job Card ne leit trei bad yn nai iakren shuh haba iadei bad ka jingioh pisa, ha kaba ka la pynpaw ia ka jingsngewsih kaba jur halor katei ka jingshah banbein ia ka bad katno tam ba ka dei ka briew kaba duna ha ka ioh ka kot.
Ki la don kiwei ruh, kiba la iathuh ba ka jinglehdonbor da utei u Chairman ka VEC ka la long shaba palat put, namar ka la don ka khep kaba katei ka shnong ka la ioh ban pyntrei ka kawei ka surok iaid kali ha katei ka shnong, hynrei haba iadei bad katei ka jingpyntrei ia katei ka surok, ki la don haduh 45 ngut ki nongbat Job card kiba la shah kyntait bad khlem ioh trei.
Haba iadei bad katei ka kam pyntrei thurmur da utei u Chairman jong katei ka VEC, kitei ki rangbah bad longkmie, ki la kyntu ia ki bor ba halor ba kin shimkhia bad ban leh ei ei halor katei kaba la jia ha katei ka shnong, khnang ba kan da long ka jingmyntoi ia ki paidbah ba bun balang.
Ki briew kiba bamsap ia ka hok jong kiwei bd ki ba shukor dei bn thep ha ruhnar ha kti jong ka Ain….
K.KyndaidHa ka state Meghalaya don 3 tylli ki jait bynriew ri lum ba bun pait kata ka long u khasi, u Garo bad u Jaintia.
Ia kane la ai jingpynbna la kham slem da ka sorkar Meghalaya.
Ha uwei na ki kot khubor Khasi la thoh dang shen da u Bah G.Sing Syiemlieh, uei u Khasi? Bad u la batai katkum ka jinglah jong u.
Mynta pat la don kiba kylli, uei u Jaintia? U jaitbynriew Jaintia u la wan buhai shnong da ki hajar snem mynshwa sha kane ka thain ba mynta.
La iathuh u la wan beit beit na ka Ri Pershia bad la tip ia u kum u Jaintia.
U pher bak la bak na kiwei pat ki jait bynriew bad wat kiba marjan ruh.
Hoid don katto katne ba la iasyriem ruh.
Ia ka jingiapher jong u la pynpaw iathuh shai kdar da ka Jerman commission.
Ha ka Ri lum Jaintia don 3 (lai) tylli ki sub-tribes ia kba la batai shai ha ka kot Khasi Geography ba la thoh da u (L) Andromuney, Retired Inspector of School.
Kaba long ka jingbatai kaba shisha bad kaba don nongrim.
U batai kumne – “Ia ka Ri Jaintia la pyniabynta ia ka ha ki 3 (lai) bynta.
Ka bynta kaba hapdeng la khot Pnar, ka bynta sha ka liang East Pakistan (kaba khot mynta Bangladesh) la khot ki War, kaba ngi tip mynta kum ka War Jaintia bad ka bynta kaba shaphang shatei la khot Bhoi (kaba khot mynta Karbi Anglong).
Ia kine la khot ki Jaintia.
Ki don hapoh u pud u sam ka Jaintia Hills Autonomous District Council.
Kane ka ia syriem kum ka England, Scotland bad Wales la khot British.
Shuwa ban ioh ia ka Meghalaya State, ka sorkar Assam ka la ithuh ba u Jaintia u dei u jaitbynriew bapher na kiwei pat.
Kumta la ai District Council ba kyrpang ia u ha u snem 1964 kaba ngi tip ha kato ka por kum ka Jowai Autonomous District Council hynrei la pynkylla noh da ka Sorkar Meghalaya sha ka Jaintia Hills Autonomous District Council.
Mynshuwa ia ka ri lum Jaintia la pyniasoh lang bad ka Ri Khasi la ha ka synshar khaddar bad District Council ruh kum ka United Khasi and Jaintia Hills District lane District Council.
Na ka ktien UNITED bad AND la sngewthuh hi.
Ha ka por ba long u Chief Minister u (L) Purno Sangma la don ba dawa separate District Council hynrei um lah ban ai namar ba dei u juh u ri lum Khasi.
Hadien ba ka sorkar Assam ka la ai separate District Council ia u Jaintia, u ma (L) E.Bareh, u Chief Executive Member, ka United Khasi and Jaintia Autonomous District Council Shillong u la ai case ha High Court pyrshah ia ka sorkar Assam ha ka nongrim ba u Pnar, War bad u Bhoi (kum la batai haneng) u long u juh u jait bynriew Khasi, u la apil sha ka Supreme Court hangne ruh kam sei soh ei ei ruh.
Khadduh u la long pynban kum u C.E.M uba nyngkong eh ka Jaintia Hills Autonomous District Council kaba u la pyrshang ban pynduh.
Kumta ka iing bishar ki la pynskhem ia u Pnar, u War bad u Bhoi ba ki long ki Jaintia bad la pynskhem ia ka jinglong Jaintia jong ki ha u snem 1970.
Nangne ka District Council ka la treikam haduh mynta lyngba ki elekshon.
Kynmaw ho ba ym ju don jaitbynriew Khasi – Pnar kaba long tang ka jingbatai stad ki Pseudo Scholar.
Batai stad te leh, ia ki Scotland bad Wales kim ju khot British ki knot Scottish bad Welsh.
Nongstoiñ: Ka Lyngngam Presbyterian College Mawthengkut hynne ka sngi ka 4 tarik u risaw ka la pynlong ïa ka jingrakhe pynkup burom kaba nyngkong eh ïa ki samla pule kiba la pyndep ia ki jingpule lane ka ‘1st Graduation Day Cum Celebration’ na ka bynta ki 23 ngut ki samla pule kiba la pyndep ïa ka jingpule na katei ka College kiba long ruh artad ki soh ba nyngkong jong ka College bad ia ka jingioh Affiliation jong ka College bad ka North Eastern hills University (NEHU) kata naduh ka Acedemic Session 2019-2020.
Ha katei ka jingialang rakhe pynkup burom bad lehkmen jong katei ka College ka Prof Ceclile Mawlong Dean of Social Science North Eastern Hills University I la kong kum I kongsan ha ryngkat ka jingiadonlang ruh I Dr.CAR Diengdoh Director College Development Council NEHU, Tbn B.K Laitflang Principal jong katei ka College, I Dr.I.Mawthoh Principal ka Nongstoiñ College, u Rev.B.K Shangpliang, Rev.P.R Marthong, ki nonghikai ki samla pule bad kiwei kiwei.
Haba kren ha ka jingïalang kaba la pynlong ha ka Hall jong ka Lyngngam Presbyterian HSS na ka liang jong u Tbn B.K Laitflang Principal jong katei ka College u la ai ka jingiaroh ia kitei ki 23 ngut ki soh nyngkong jong ka College da kaba u la ong ruh ba “Kane ka sngi kadei ka sngi jong phi ki 23 ngut bad ka jingiadon ka jong ngi baroh hangne kadei namar kane ka sngi ba kyrpang jong phi".
Na ka liang jong U Dr.CAR Diengdoh Director College Development Council NEHU haba ai jingkren ha katei ka jingialang u la ai ka jingiaroh ia ki bor pyniaid jong katei ka College kata naduh u Principal ka Management bad ki nonghikai kiba la ialeh shitom ban kyntiew ia katei ka College kat haduh ba kala lah ban sei ia kitei ki 23 ngut ki soh nyngkong jong ka College bad ha kajuh kapor I la ai mynsiem ruh ia kitei ki 23 ngut da kaba ong ba kila plie ia ka jingkhang bah sha ka lawei kaba phyrnai ka jong ki.
Katba na ka liang jong I kongsan I Prof Ceclile Mawlong Dean of Social Science haba ai jingkren ha katei ka jingialang I la sam ruh ia ki katto katne ki jingai jingmut kiba kongsan khamtam na ka bynta kitei ki 23 ngut ki samla pule da kaba I la kyntu ruh ia ki ba kin long kiba ithuh shwa ia lade da kaba kin ïit bad peit bniah ia lade.
Shuh shuh u la ong ruh ba sa kawei pat ka mat kaba donkam ka long ban pyrkhat janai namar dei na ki jingmut jingpyrkhat kiba pynlong ia ki briew ba kin leh lada ki pyrkhat ia kaba bha kila leh ia kaba bha bad kumjuh lada ki don ha ka sawdong bad ki briew kiba ai ia ki jingmut jingpyrkhat ban kyntiew kin sa kiew kumjuh ruh lada ki don pat ia ka jingmut jingpyrkhat kaba sniew kin leh ia kaba sniew.
Ym tang kata I la ong ruh ba kaba kongsan tam kadei ban shong bad ruh ban bat ia ka jaka ñiah khnang ba yn lah ban tehlakam iala ka jingim da lade bad ym dei ban ailad ba kiwei kin pyniaid ia ka jingim jong phi bad phi dei ruh ban shim iala ka jong ka rai namar ba ka jingim ka bun bah ki rai ia kaba kan sdang na phi hi bad kan kut ruh ha phi hi bad phi dei ban shim ia ka lad ka kabu haba phi ioh namar ki lad bad ki kabu ki leit bad kiwan ban ban leh ia kata phi hap ban long kiba phikir bad ban long kiba phikir phi hap ban tip ia lade.
Na ka liang jong I I Prof Ceclile Mawlong bad I Dr.CAR Diengdoh kila la ioh ruh ban sam ia ki momentos sha kitei ki 23 ngut ki soh nyngkong jong katei ka College.
Ha katei ka sngi la pynphuh pynphieng ia katei ka prokram da ki jingrwai bala aishim bynta da ki samla pule jong katei ka College.
Shillong:  U President jong ka seng ki nongrep Hill Farmers Union (HFU), u bah Commander Shangpliang, u la iasaid halor bun tylli ki ishu kiba ki nongrep ka jylla ki iakynduh ha ka jingialang jong ka National Level Conference Consultative Group kaba la long ha Lucknow, Uttar Pradesh.
Ha kane ka jingialang ba la iadon lang ruh ki ophisar jong ka tnad ka rep ka riang jong ki Nongrep jong ka sorkar India bad ki heh jong ka National Bank for Agriculture and Rural Development, u bah Commander Shangpliang, uba mihkhmat ia ka jylla hatei ka jingialang, u la kren halor ka jingdonkam ia ki symbai kiba bha, ban pynpoi um sha ki jaka rep, jingthung uba koit ba khia bad kumjuh ruh ia ka Iew kaba biang.
U la kren ruh halor ka jingdonkam ban kyntiew ia ki symbai tynrai na ka jylla bad kumjuh ruh bna iarap halor ka rep kaba khlem pyndonkam dawai (chemical fertilizer) lane ka rep organic.
U la kren ruh halor ka jingdonkam ban pyntreikam bha ia ki skhim ka sorkar India kum ka PM Kisan, ka skhim shongthait na ka bynta ki nongrep, ka crop insurance nalor kiwei kiwei.
Halor ka iew ka hat u Bah Commander Shangpliang u la pynsngew ia ka jingdonam ban ioh ia ka iew kaba biang bad ban lait n aka jingshah ban bein ha ki middle man bad u la ban jur ba dei ban plie ia ka Iew khappud bad ka Bangladesh kyrpang na ka bynta ki mar jong ki nongrep bad kiwei ki rukom pyniaid iew ia ki mar rep mar riang.
Na ka liang jong ka ka liang jong ki bor ba dei khmih jong ka tnad ka rep ka riang jong ka sorkar India ki la sngap halor kitei ki jingpynsngew kynthup ruh ia ki jingeh ba la kren da kiwei pat ki nognrep na kawei ki jylla bad ki la kular ban sa bishar bniah kawei hadien kawei pat bad khamtam ban pynsngew sha ki bor ba halor jong ka sorkar India ba dei khmih ia ka rep ka riang.
AIS SujaNgi im ha ki sngi ba khadduh tam eh,      ki sngi jingpyndep ia ka ktien u Blei      ba ia kaei kaei kaba ka ktien u Blei (Bible) ka la kren, ka la jia bad long ruh kumta.
Kawei na kita dei ka jinglum lang pat ia ki Israel ba la kyntait.
Ka Kitab Salm ka ong kumne: “U Trai u tei ia ka Jerusalem; u lum lang ia kiba la tait jong ki Israel" “The Lord builds up Jerusalem, He gathers the exiles of Israel" Salm 147:2.
U Blei kumba u la kren u la pyndep ruh ia kata.
Isaiah 46:11.
Mynta ka pyrthei hi baroh kawei ka tip bad ka iohi ia ka jinglum lang pat ia ki Israel sha ka ri lajong hadien ba u Blei u la pynsakhma ia ki sha kylleng ki ri ka pyrthei naduh 70 AD ha kaba wat ia ka Temple ka ba Ar ki la duh noh la pynjot thiaw ia ka bad ym shym la iehnoh maw halor u maw ia ka.
Mynta pat ki la don ha la ka ri kumba 70 snem ei ei naduh ba ki la ioh ia ka ri kynti lajong bad la pynbna da ka UNO ha u 1948 AD.Hapoh kine ki 70 snem.
Ka Israel ka la kiew irat ha ki liang baroh bad ha ka jingstad science and technology jong kane ka juk.
Ki ri shyiap jong ka kiba 65% ki la sei soh bad shong briew kumba u Blei u la dep kren.
Kiei kiei ki long kiba pawnam bad phylla ha Israel mynta ha kaba kiba bun bah ki nongshangkai Tourist na kylleng ka pyrthei ki sngewtynnad bad leit jngoh ia ka ri Israel ia ki jingphylla ba maian ha ka.
Ka long ka ri kaba khlain bor ha ka pyrthei mynta ha ki tiar thma baroh, bad ka lah ban iakhun ia kiwei pat ki ri kiba la biang ki bor shipai bad tiar thma kane ka juk.
Lah ban ong ba ka la biang nadong shadong.
Hato kane ka shu jia ryngkhat? Em ka don ha ka jingthmu u Blei na ka bynta ka ri kaba u la kular naduh ki por u Abraham u Isaak bad u Jakob.
La ka long ka ri kaba rit tam hynrei ka long kaba khraw tam namar ka don hapoh ka jingkular jong u Blei, na kata ka daw, la ong ia ka ka Promise Land ne ka ri jingkular jong u Blei naduh hyndai haduh mynta, bad ia kata ngin iohi mynta, ka pyrthei hi kan tip bad kan iohi.
Ka jinglum pat jong u Blei ia ki Israel (Jiws) na sawdong pyrthei sha ri Israel, ka dei ka history kaba la shem bah slem san bad ka la jia hapoh kine ki 70 tylli ki snem, bad hapoh kine ki 70 snem ka Israel kam dei shuh ka mraw hynrei ka kynrad halor kiei kiei baroh.
Ka jingwan phai pat ki Jiws sha ka ri lajong ka long ka dak jong ki por bakhadduh (end times) namar kin wan kin tei kin shna bad pynkhreh lut nadong shadong wat ia ka Jerusalem hi.
Na kata ka daw la pynbna da u President ka America Donald Trump ba ka Jerusalem ka dei ka Nongbah Capital jong ka ri Israel.
Ia kine kiei kiei baroh ka ktien u Blei ka la kren lypa – “U Trai un tei ia ka Jerusalem" Salm 147:2.
Hooid, la kin mih bun ki jingkynthoh ki jingkynad na ki ri ba marjan jong ka, ki ri Arab kum ka Iran, Syria, Lebanon, Egypt bad kiwei, hynrei namar ka ktien u Trai ba u la kren, yn pyndep ha ka ban tei pat ia ka Jerusalem.
U Blei u ong – “Na ka bynta ka Seion (Jerusalem) Ngan ym sngap jar" Isaiah 62:1.
“Haduh ba un da pynskhem bad un da pyllong ia ka Jerusalem ka jingiaroh ha ka pyrthei" Isaiah 62:7.
Ka Jerusalem ha Israel kan neh haduh kata ka por ba yn iaroh ia ka da ki briew ka pyrthei baroh ha kaba u Jisu kum u Syiem u Nongsynshar un wan ban iuh kjat biang ha Jerusalem da kaba wan hiar halor u lum ki Olibs.
Sekharaiah 14:4-5.
Mynta hi u Blei u la dep lum lang pat ia ki khun Israel na sawdong pyrthei bad ki la tei pynbha ia ka Nongbah Jerusalem.
Hynrei kaba ki Jiw ki dang ap mynta ka long tang ban ioh noh ia ka hukum ban tei pat ia ka Temple kaba Lai, bad ia kane ka Temple ba yn sa pynieng, u Blei u khlem ong ei ei bad u khlem hukum ma u hynrei tang ka jingkwah jong ki Jiw hi ban ioh pyndep ia ka jingthoh jong kata ka por “ka shitaiew Bakhadduh ne ki 7 snem" ba la ong ha u Daniel 9:27.
Ka por kam jngai shuh ba kiei kiei kin urlong ha kane ka pateng ba mynta hi.
Bad ngi long ka pateng ba iohi ia kine kiei kiei ia ka jingkhielung u Diengdumbur, kaba thew ia ka ri Israel.
Mathaios 24:32-35.
“Kane ka pateng bynriew kan ym leit noh tad ynda la pyndep noh ia kine kiei kiei baroh" Mathaios 24:34.
Yn pyndep ia ka tad haduh ba u Jisu kum u Trai bad u Syiem un wan ban synshar ia ka pyrthei na Jerusalem haduh ba un pyllong ia ka Jerusalem ka jingiaroh ha ka pyrthei" Salm 62:7.
Hadien ka jingsynshar bad jingbishar jong u, un ai pat ia kata ka Bor ha u Blei u Kpa ba ha Bneng.
“Kata ka hima ka jong ka pyrthei ka la jia long ka jong u Trai jong ngi: Te un synshar kein sha ki bymjkut ki bymjukut" Jingpynpaw 11:15.
Ha kata ka por yn ym don jingsynshar briew shuh yn ym don world Government shuh, kan dei noh ka por jingsynshar u Jisu Khrist ka pyrthei baroh kan kohnguh ia u.
Daniel 7:27.
Kumta ka jinglumpat ia ki Israel bad ka jingkhie im pat jong ki ka long ka dak jong kaba la jan kut (The end of climax) jong kiei kiei kiba ha ka pyrthei, kumta ka donkam ia uwei pa uwei uba la ngeit ban pynkhreh namar ym lah lait na kane ka por kaba u Blei u la buh ia uwei pa uwei kawei pa kawei.
Amen.
Imphal: Ki shipai Assam Rifles, ki la ioh kem ia ar ngut ki nong khaii droks lem  bad ki  WY tablet ha Khudengthabi Check-Post jong ka Tengnoupal District ha ka 2tarik Risaw jong ka Jylla Manipur.
La iathuh ba hadien ka jing ioh jingtip, ki shipai, ki la ioh bat ia kawei ka kali  Eeco Van, kaba don ia u number  DL 04 AS 4404, kaba la niah da u  Jamminlian Vaipheu bad hadien ba la talasi, la lap ia  u brown Sugar uba don  3.336 kilo bad sa  20000tylli ki  WY tablet, kiba shongdor baroh sha ka T.7.2 klur.
Shillong: Ha ka miet jong ka 2,3 tarik Risaw, ki riew runar, ki la rong tuh ia ka  motorcycle (ML-05R-9828) kaba dei ka jong U Bah  Kyntiewbok Lyngdoh Mawphlang na ka iing sah jongu ha  Dongkadiang, Nongmensong, Shillong.
Shillong:  Ka bor ba dei khmih ia ka iaid beit iaid ryntih ki kali ha ka nongbah shillong ka la pynbeit ba na ka bynta ban um don ka jingdheng kali ha kane ka taiew ban wan na ka jingrakhe ki paid riewngeit Hindu ha ka jinglehniam Puja ka la buh da ka ‘NO ENTRY’ ha ki katto katne ki kyntoit ka sor shillong ka ban sdang naduh ka 5 tarik haduh 8 tarik u October, 2019.
Bad kiba leh pyrshah ia kane ka jingpynbeit kin shah pynshitom katkum ka Ain jong ka section of Motor Vehicle (Amendment) Act 2019.
Ki kyntoit ki long kumne harum:Sardar Area: NO ENTRY: naduh Jail Road Petrol Pump ter ter shaduh ka Iew jail Road, na Forest Colony shaduh C.R.P.F Camp, najan Gandhi Bunyadi Higher Secondary School shaduh Pynthor rit, na lad Oakland shaduh Oakland Puja Pandal, na Bamboo Hut shaduh Keating Road.
Laban Area: NO ENTRY: na Lawsohtun/CID quarter shaduh Iew Bishnupur, na lad Oxford shaduh Railbong Beat House, na Office Shillong Times shaduh Railbong Beat House, na Last Stop shaduh lad Oxford, na Harrison bridge shaduh Office Shillong Times, na Batti Bazar shaduh Hari Sabha Puja Pandal, na MGCC sahduh lad Oxford.
Lumdiengjri Area: NO ENTRY: na District Council shaduh MES bad yn shah ia ki kali heh tang lada kylluid ka surok, na Trenching ground shaduh Round Building Jhalupara, na Kyrbom shaduh Mawbah,Rynjah Area: NO ENTRY: na main road 1 shaduh main road 2, na Lumshngain shaduh Rynjah Dispensary, na Lumsohphoh shaduh Iew NongmensongMadanrting Area: NO ENTRY: na Garoline shaduh Ram Krishna Mission bad hakhmat ka P.S, na khmat ka P.S shaduh  Puja Pandal, na Fire Brigade shaduh Puja Pandal, na Law College shaduh Main road, na New Colony shaduh lad Puja Pandal.
Nongpoh:  Ki nongialam ka Hynniewtrep People’s Federation (HPF) na Ri Bhoi, myn hynnin ka sngi ki la leit ban jurip ia kawei ka jaka kaba don ha syndah ka Madan Kurkalang, Bhoirymbong, kaba dei ruh ka jaka kaba ki briew jong katei ka thain, ki pynlong ia katei ka jaka kum ka jaka ban bret ia ki jaboh jabain, kiba la mih na ka Iew Bhoirymbong.
Haba leit ban jurip ia katei ka jaka, ki la don ki nongialam ka HPF, kiba kynthup ia u Bah Apbor Nongrum, President ha Ri Bhoi, u Bah Sylverious Masharing, President ka Eastern Zone lem bad kiwei ki dkhot na ki Unit ba Circle.
Ha katei ka jingleit jurip, la lap ba katei ka jaka ym tang ba ka don marsyndah bad ka madan Kurkalang, hynrei ka don ruh hajan jong ka shong Lumdaitkhla, ha kaba la lap ruh ba ka jingbret jaboh ha katei ka jaka, ka la long kaba pathar shaba palat bad kaba lah ruh ban ktah ia ka koit ka khiah jong ki paidbah kiba don ha katei ka shnong.
Haba kren sha ki lad pathai khubor, kitei ki nongialam ka HPF, ki la ong ba ka seng ka sngewkhia ban iohi ba ki briew, ki la pynlong ia katei ka jaka kum ka Marten ne ka jaka ban bret ia ki jaboh jabain, namar ba ka dang jan eh bad ka shnong bad khamtam eh bad katei ka madan ialehkai.
Ki la ong ruh, ba ka seng kan sa buddien bha halor katei ka jingbret jaboh ha katei ka jaka, da kaba iakren ia ki briew ka shnong bad lada donkam kin sa leit ban kynduh ia ki bor ba kham halor, na ka bynta ban khang noh shisyndon ka bret jaboh ha katei ka jaka, namar kan sa ktah ia ka koit ka khiah jong ki briew kiba sah hajan jong katei ka jaka.
Thiah dang shai khie dang step wat klum sah hapoh ka nep.
Ia kine ki kyntien la hikai iangi naduh dangrit bad kadei kajinghikai kaba kongsan tam kaba ngi dei ban kynmaw baroh shirta.
Lada phi lah ban khie thiah step kan ai jingmyntoi shikatdei eh, lahaka jingkoit jingkhiah ne ka span ka phew bad ka jing nang jingstad ruh de.
Kat kum ka jingshem naki jing pule, ka jing iohthiah bha bad ban khie step ka iarap iaka met bad jabieng ban pynjah thait bha bad kalong ruh kaba donkam naka bynta ban ioh baroh ki jingkoit jingkhiah haka met jongphi.
Haka jingshisha, naka bynta kiba bun kam long kaba suk ban khie step khamtam lada ka bneng ka dang dum ngiew.
Hynrei ki riewstad ki ong ‘lada phi jop iaka step phi jop iaka sngi ruh’.
Haba peit bniah ki don shibun ki jingmyntoi phin ioh naka jingkhie step.
Hangne kidon katto katne ki jingmyntoi kiba kham kongsan phin ioh na kaba khie step:—.
Shillong:  Ka Hynñiewtrep Youths’ Council Sohïong Circle myn hynnin ka sngi ka 4tarik Risaw, 2019 hapoh ka jing ïalam jong u President, Samla Purningstar Shabong ka la leit ïa kynduh ia u General Manager Telecom District, Meghalaya jong ka BSNL ha kaba ïadei bad ka jing ujor ki paidbah nongshong shnong ka Sohïong sha ka Seng ïa ka jing pynduh kynsan ka BSNL ïa ka network ha Sohïong mynta lah kumba shi bnai eiei.
Na ka liang jong ka HYC kala pynsngew ïa ka jingeh kaba ki paidbah kiba pyndonkam ïa ka SIM card jong ka BSNL ki ïa kynduh na ka jingkhang kynsan jong ka ïa ka network ha poh Sohïong.
Bad haba ïakren ha kane ka sngi na ka liang u GMTD ula kubur ba ka don ka jing khang kynsan ïa ka Network da ka GTL Infrastructure Provider bad na ka liang jong u ula kular ba un shim ki lad ki lynti kloi katba lah ban pynïoh biang ïa ka network ha Sohïong.
Halor kane, na ka liang jong ka Seng kala ai jingmut ba katba ym pat lah ban pyndep ïa ki jingdnkam ban pynbiang ïa u Tower uba don ha jan Sohïong, dei ban tan network noh shwa na Laitlulong kaba kham jan da kaba pynkiew ia ka bor(power) jong u Tower uba don ha Laitlulong, namar ba u  don kham jan bad kham suk.
Haba ïadei pat bad ka pisa kaba la lah dep recharge da ki paidbah ha ka tei ka thaiñ, na ka liang jong ka HYC kala ong ba ïa ka pisa kaba la dep recharge da ki paidbah kiba pyndonkam BSNL ha ka tei ka thaiñ ym dei ban pynduh ei bad dei ban pynphai biang sha ki paidbah namar ba ka jingleh jong ka BSNL ka long kaba khlem da tip lypa.
Halor kane na ka liang jong u GMTD ula kular ba un pynbteng biang ïa ka jingtreikam (services) jong ki kat kum ka sngi kaba kin kut (validity).
Kumta na ka liang jong ka Seng ka kyrpad ïa ki paidbah ha Sohïong ba kin buh jingthoh mynno la thep pisa (recharge) bad lano ne katno sngi kan kut bad ban phah sha ka Seng ryngkat bad u number phone khnang ba na ka liang jong ka Seng kan leit rah sha ophis jong ka BSNL ban pynbteng biang ia ka jingtreikam kat kum ka validity jong ki ynda la lah ban pynïoh biang ïa ka network ha ka tei ka shnong.
Shillong:  Ka Meghalaya Boxing Association (MBA) ka la pynbna ia ki hynñiew ngut ki nongiakura ki ban mihkhmat ia ka Jylla sha ka jingiakhun jong ka BFI Elite (Senior) Men National Boxing Championship ka ban long ha Baddi, Himachal Pradesh ka ban sdang naduh mynta ka sngi Palei.
Kumta na ka liang ka MBA ka sngew ban kitbok kitrwiang ia kine ki nongiakura baroh ba kin ialeh bha bad kyrmen ruh ba kin ioh ban khur takma ia ka Jylla.
Ki kyrteng ki nongiakura ka Jylla ki long Phiban Wallamkupar Soh – tun (46- 49kg), Shanborlang Marbaniang (52kg), Pynskhemlang L.Nonglait ( 57kg), Laitpharlin Hoojon (60kg), Subam Gurung (63kg), Arthur Cornelli N.Khongmawio (69kg) bad u Pinku Kalita (75kg).
Ia kane ka kynhun la ialam da u Daniel Marbaniang bad u Teibor Kharkongor.
Kane ka lympung kan kut ha ka 10 tarik mynta u bnai.
Shillong:  U MLA ka BJP u bah Sanbor Shullai, u la ong ba un leit sah miet sha Shella  na ka bynta ban ialap elekshon ia u kyrtong ka BJP u bah Joshua Warjri, namar ba ka BJP ka don ka thong ban rah ia ka jingjop ha kane ka elekshon shiteng samoi.
Haba kren sha ki lad pathai khubor myn hynnin ka sngi, u bah Sanbor u la ong ba ha ka taiew ban wan, un hiar ban sah miet sha katei ka thain Shella ban leit ialap elekshon.
“Ngan leit sahmiet sha Shella ban ialap elekshon ia u kyrtong ka party", la ong u bah Sanbor.
U bah Sanbor u la ong ba ka party ka la iakren ruh ban khot ia ki katto katne ki nongialam na Delhi ba kin wan ban ialap elekshon ia u bah Joshua kum u Dr Jitendra Singh uba dei u myntri ka DoNER, u Himanta Biswa Sarma u myntri sorkar Assam, u Arjun Manda u myntri ba peit ia ki riewlum bad kiwei.
Haba kam ba ka BJP ka don ha ka thong ban jop, u bah Sanbor u la ong ba ka party ka don ki nongkyrshan kiba khlain.
Haba kam ba u kyrtong ka BJP u bah Joshua u don ka jingkyrmen ban jop, u bah Sanbor u la ong ba ha ka MP elekshon ba la dep,  ma u uba la iakhun  kum u kyrtong, u la khur haduh 4 hajar vote tam tang na Shella konstitwensi bad khlem pep, lada kine ki 4 hajar ngut kiba la kyrshan ia ka BJP ha ka MP elekshon kin ioh sa tang mar 2 ngut ki nongkyrshan, ka BJP kan don ha ka jingjop.
“Ha ka elekshon MP nga la khur 4 hajar tam tang Shella bad ngi don ka jingkyrmen ha kane ka elekshon MLA ban poi sha ka thong", la kam u bah Sanbor.
Ha kane ka elekshon shiteng samoi, ka Shella kan sakhi ia ka jingiakhun hapdeng ki 6 ngut ki kyrtong ba kynthup u bah Joshua Warjri ka BJP, bah Balajiedkupar Synrem ka UDP, bah Batyngshain Laitmon Ryngnga ka Congress, bah Mosjo Rock feller Wanswett na ka PDF,  bah Komen Laitmon bad ka Kong Grace Mary Kharpuri kum ki kyrtong shimet.
Ka elekshon kan long ha ka 21 tarik mynta u bnai bad ka jingniew kan long ha ka 24 tarik.
Ha kawei ka liang haba twad jingmut halor ka Citizenship Amendment Bill (CAB), u bah Sanbor u la ong ba ka BJP Meghalaya kan iasaid beit ha ka BJP seng kmie ba lada kan pyntreikam ia ka Citizenship Amendment Bill (CAB) ha ka ri, ka dei ban pynlait ia ka North East ban aiti ha ka mon jong kano kano ka sorkar jylla ba kan rai ban pdiang ne em.
“Dei ban ai ha ka mon laitluid ki sorkar jylla ban rai la kin pdiang ne em lada wanrah ia ka CAB", la ong u bah Sanbor.
U bah Sanbor u la ong ba un leit ban iakynduh ia ki heh ka BJP ha Delhi shen ha kine ki taiew ban wan ban pynsngew ia kane.
Nongpoh: Ha ka jingjia aksiden kaba la jia hynnin ka miet ha Nongpoh, uwei u samla uba la tip Jahangir Lyngdoh (21) snem uba sah ha ki thain Nongpoh, u la khlad noh hashen hadien ba katei ka Bike kaba u niah, la suba jur ba ka la shah rat ha ki kali heh, namar halor katei ka jingjia ym shem la don mano mano kiba la iohi.
Katei ka jingjia kaba la jia ha ka por 11 baje ei ei mynmiet, ha kaba ki nongleit nongwan ki la shu iohi ba utei u samla u la thiah lyngktar hapdeng surok bad ki tiar lyngkhot lyngkhai kiba la pra na katei ka Bike, hynrei ia ka metbah jong katei ka Bike kam shem la don satia ha katei ka jaka.
Hadien katto katne por, ba la wan ki Pulit bad kiba haiing jong utei u Samla, la pynkit noh sha Civil Hospital Nongpoh, hynrei haba la poi ha jaka sumar la pynbna ba utei u samla u la khlad noh.
Hapdeng ka jinglyngoh kaba khraw, namar ba katei ka Bike kam shem la don ha katei ka jaka, hynrei hadien katto katne por, ki la don ki nongleit nongwan kiba la lap ia katei ka Bike ba ka la don ha Pahamrioh, kaba la don ia ka jingjngia kumba 4 KM eiei na katei ka jaka, kaba la jia katei ka jingaksiden bad kaba la pynsuba ruh ba imat katei ka Bike ka la shah rat ha ki kali heh.
Haba iadei bad katei ka jingjia, ki Pulit ka Nongpoh Police Station, kin dang pynlong ia ka jingtokit, khnang ba lap ia ki jingshisha baroh.
Nongpoh:  U Acting Syiem ka Hima Myllien lem bad ka Dorbar Hima Mylliem, Shillong, ka la pynbna ia ka hukum katkum ka No.MS/V-67/89-19/1936, July 2019, ia kaba la pynmih da ka Executive Dorbar bad ruh kaba la pynbud da ka hukum No.MS/V07/89-19/2368-74 u August 2019 ba ia ka Sanad No.MS/V-57/98-15/1836 u November 2015, ka la pynduh pyndam noh bad weng noh ia u Bah Ioanis Narleng ba un dang long kum u Rangbah shnong ka Baridua.
Ha ka shithi kaba ki la phah sha u Bah Ioanis Narleng, ka Hima Mylliem, ka la phah kopi lut sha baroh ki tnat treikam kiba peit ia ka shongsuk shongsain bad kiba peit ia ki kam shnong kam thaw, ha kaba katkum katei ka shithi la iohi ba ka Hima Mylliem hadien ba la weng ia u Bah Ioanis Narleng, ka la thung ia u Bah Augustine Nongrum ba un long kum u Acting Rangbah jong ka Baridua.
Ka Hima Mylliem, ka la kyrpad ia ki paidbah ba lada don kino kino ki kam, ba kin leit kynduh ia u Bah Augustine Nongrum bad ha kajuh ruh ka por la pynbna ruh ba ki kot ki sla ba soi da u Bah Ioanis Narleng, ki long kiba beain bad ki paidbah baroh kim dei ban leit shim kot shim sla na u Bah Ioanis Narleng, shuh shuh u Bah Ioanis Narleng, um dei shuh ban tuklar ia kino kino ki Skim sorkar hapoh jong katei ka shnong.
Shillong: Ka Dorbar Shnong Umkiang, ka pynpaw ia ka jingsngewkhia jur, halor ka jingbym shim khia ka NHAI /GRIL ban maramot ia u surok National Highway ha ki thain Umkiang.
Kane ka jingleh sting jong kiba dei peit ka pynlong ia ki paitbah ban shem jingeh ha ka leit ka wan khamtam ia ki khynnah skul.
Ka Dorbar Shnong Umkiang ka pynrem jur ia ki nongtrei / company ki bym shym la maramot ia u surok NH – 6 katba ia ka pisa ki khrong thik thik khlem da map wat tang shi tyngka ruh ha ki khyrdop lum pisa.
Ka Dorbar Shnong ka maham ia ka Company GRIL ba lada kam lah ban maramot hapoh shitaiew, ka shnong kan shim da kiwei pat ki lad kiba tyngeh pyrshah ia katei ka Company, ong ka kyrwoh na U Ma Lasting Pala, Waheh Shnong Umkiang.
Shillong: Ka party BJP hapoh ka jingialam jong u Narendra Modi, ka long  ka sorkar kaba lait na ki kam bam sap bad kata ka dei ka nongrim kaba ka BJP ka ieng bad kane ka la kdew shai ha ka kular ilekshon jong ka party.
“Ka jingkren ka jong nga ha kato ka sngi nga kren ia ka nongrim, nga khlem kren iano iano ruh nga kren ia ka nongrim ba ka party ka ieng", balei u bah Hamlet u khynniuh, ka party jong nga ka don ia ka hok bad kum u MLA jong ka BJP nga don ia hok ban ia kynduh ia ki nongialam ne ki myntri ban kren ia ka jingeh ki briew ka konstitwensi bad jong ka jylla".
“Balei ki tieng lada ki buddien ia ki skhim, balei u Bah Hamlet u tieng" kylli U bah Sanbor.
La ong shuh shuh U bah Sanbor, ba  ka dei ka jingshisha ba ka jylla Meghalaya kam dei jong ka BJP, ha ka juh ka por kam dei ruh jong ka PDF, ha ka por ba thaw ia ka sorkar dei jong ki paidbah ka jylla Meghalaya.
U bah Sanbor u la ong ba u Bah Hamlet um dei ban tieng, hynrei un pyntrei kam bha ia ki skhim bad u kloi ban iarap ban peit lem bad ki jingtrei ki dei ban long ki lad ai kam aijam bad lada don kano kano ka jingtrei dei ban ai shuwa ia ki briew na ka jylla, ym ban pynshlur ia ki briew ba na shabar ka jylla.
Shillong:  Ka “Forum of Council under Sixth Schedule" (FOCUSS) kaba kynthup ia baroh shiphew tylli ki Autonomous Council kiba don ha kane ka thain shatei lam mih ngi jong ka Ri India ki la ia kynduh ha kane ka nongbah Shillong mynta ka sngi ban ia kren kumno ban iakren bad ka sorkar pdeng na ka bynta ki Council tang kawei ka sur sha ka sorkar pdeng kane ka jing ia kynduh ka long ka sien kaba lai naduh ba la seng ia ka.
Ha kane ka jingiakynduh ki la ia iatai  halor ki lai tylli ki bynta kiba ktah lang ia baroh ki Autonomous Council ha kane ka thain shatei lam mih ngi jong ka Ri India.
Haba kren ha ki lad pathai khubor u Chairman jong ka FOCSS u bah Pynshngainlang Syiem Chairman jong ka KHADC, u la ong ba “Ki Autonomous Council ha ka ne ka thain ki don hapdeng ka jingeh ha ka liang ka pisa namar ba ka jingbei pisa na ka sorkar pdeng kam wan beit sha ki Council bad la ong ba ha ka jingkwah ka sorkar pdeng ban pynkylla ia ka Sixth Schedule kila buh ia ki Council hapoh ka artikle 280 haba ia dei bad ka jingbei pisa na ka sorkar pdeng ba hap ban iaid lyngba ki sorkar jylla.
"Kawei pat ka phang kaba ki la ia kren ka long  ban phah ia ki jingai jingmut jong ki ha kaba ia dei bad ka jingkwah jong ka sorkar pdeng ban wanrah ia ka jingpynkylla ia ka Sixth Schedule hapoh mynta u bnai bad ha u Naiwieng u ban wah ki lah ban leit ai sha ka Parliamentary Standing Committee, ha ka juh ka por kin pan por ban pynjlan lada long kaba lah.
Naduh ba la seng ia ka FOCSS, ka la iaid mynta khlem don kino kino ki riti pyniaid ia ka kumta kane ka jingialang ka la rai ban don noh ia ka riti pyniaid ia ka namar kan long kaba iaid beit, haba ia dei bad kane la aiti sha ka sub committee ba kan peit bniah ban sain dur ia ki kyndon trei kam.
Haba jubab ia ki jingkylli na ka liang jong u Bah PN Syiem u la ong ba ka jingkwah jong ki Autonomous Council baroh ka long ba kin ia don ia ka juh ka bor trei kam, namar kumba ka long mynta ka bor trei kam ka iapher na kawei ka jylla sha kawei pat, ki kwah ba baroh ki Council kin don  ia ka juh ka bor.
Ka khynnah kaba dang 14 snem ka rta, ka la iap ei ha  Kazakhstan, na ka daw ba ka bthei ka smartphone jongka, kaba ka buh ha syngkhlieh.
Katei ka khynnah, ka thiah ialade bad ka sngap jingrwai, ha ka shnong  Bastobe, Kazakhstan.
Ha ka step kaba bud, la lap ba ka la iap bad ka daw, ka long namar ba ka bateri jong ka phone jongka, ka la bthei ha syndah jong ka khlieh jongka hi.
La iathuh ba katei ka khynnah, ka sngap jingrwai bad ka pynbam ding syndon ia ka phone jongka.
La ngeit ba ka jing mynsaw, ka jur bha ha ki bynta jong ka khlieh jongka, na katei ka jingbthei, kat haduh ba kan da iap syndon.
La iathuh ba ka jingbthei jong katei ka phone, ka dei namar ba ka la khluit palat, na katei ka jing pynbam ding.
U Hrithik Roshan bad U Tiger Shroff, ki la pynkhluit tar ia ki iing cinema, lyngba ka phlim jongki, kaba kyrteng War, kaba kamai T.20 klur ha ka sngi ba ar, ba la pyllait paidbah ia ka.
Ia ka phlim War, la pyllait ha ka ktien  Hindi, Tamil bad ka Telugu.
Ka jingioh kamai jong katei ka phlim, ha kine ki ar sngi ba ladep, ka poi sha ka  T.77.70 klur.
U Taran Adarsh, uba khein ia ka jing ioh kamai jong katei ka phlim, u pyni, ba ka ktien hindi, ka kamai T.23.10 klur, ka ktien Tamil, ka ioh  T.1.25 klur.
La iathuh ba ha ka sngi nyngkong, katei ka phlim, ka ioh kamai T.53.35 klur ha baroh ki jait ktien.
Ka phlim jong U Hrithik Roshan bad U Tiger Shroff, ka mih ha ka sngi Gandhi Jayanti bad ka dei kaba la thaw da U  Siddharat Anand.
Katei ka phlim, ka pyni ia ka khana jong ka jing don bynta jong ki arngut ki snar runar, kiba iaid beit tang ban pyniap briew bad ka ia syriem ia ka jingialehkai hapdeng ka miaw bad ka khnai, ha kaba la ak da kitei ki arngut ki khlur ba khraw jong ka bollywood, U Hrithik bad U Tiger.
AIS SujaU Blei u la ai ia u khun na Israel, ban  pynim ia ki jaidbynriew ka pyrtheibaroh.
U Blei u la mut ruh ban pyllong syiem ia ka Israel bad synshar halor ki ri ka pyrthei bad kan long ma ka ka syiem ha ka pyrthei, namar ha Israel ki don ki briew jong u Blei kum u Abraham, u Isaak bad u Jakob bad kiwei, bad dei namar ba u Blei u la dep kular ha u Abraham bad ki kaba ong – “Ha u symbai jong me yn kyrkhu ia ki jaidbynriew ka pyrthei baroh" ki kam Apostol 3:25.
Ka por ka la jia, “Haba la jia ka ia ba biang u Blei u la phah ia la u khun uba la kha na ka briew, ia uba la kha hapoh ka hukum.
Galatia 4:4, mynba dang trei kam ki ain u Moses.
U Blei u la phah ia u khun (Jisu Khrist) sha ka pyrthei lyngba kawei ka jaid bynriew Jiw ha Israel.
Kumta ka ong ka ktien u Blei : “U la wan sha kiei kiei la ki jong (jaid bynriew Jiw), kita kiba dei la ki jong kim pdiang ia u" Ioannis 1:11.
La kha ia u Jisu ha Israel ha Bethlehem Judia, “U la don ha kane ka pyrthei ka pyrthei ka la don bad u pynban ka pyrthei kam shym ithuh ia u" Ioannis 1:10.
Ki Jiw ha Israel kim ithuh ba uta u Jisu u dei u khun u Blei ba la phah da u Blei na bneng, kim shym pynbna ne ngeit ha ka kyrteng jong u, hynrei ki kyntait pynban ia u.
Ka jingkyntait jong ki Jiw ia u Jisu Khrist ka long ka jingduh bakhraw jong ki, namar ki la ialeh pyrshah ia ka jingpynim bakhraw.
Na kata ka daw u Jisu u hap ban phai sha kiwei pat ki bynriew ka pyrthei ba kin pdiang ia u.
ka ktien u Blei ka ong – “Hynrei kat kiba la pdiang ia u, ha kito u la ai bor ban long ki khun u Blei, kata kiba ngeit ha ka kyrteng jong u (ha ka kyrteng Jisu)" Ioannis 1:12.
Kiba ngeit ha ka kyrteng u Jisu dei ban kha pat ia ki: “Kiba la kha ym na ka snam, lymne ka mon ka doh, lymne ka mon u briew, HYNREI NA U BLEI" Ioannis 1:13.
Kumta ka jingkyntait jong ki Jiw ia u Jisu, ka long pat ka lad ia ki Jentil (bym dei Jiw) ban pynim ia ki lada ki ngeit bad pdiang ia u Jisu namar ha u Blei te ym don Jiw ym don Jentil ym don Krik.
Ka jingkyntait ki Jiw ka la pyllong ia u Blei ban sngewsih bad bitar halor kane ka jaid bynriew.
Dei na kata ka daw ki Jiw ki la sakma sha kylleng ka pyrthei bad ki laduh artad ia ka Temple haba la thang ia ka khlem da iehnoh maw halor u maw ha ka snem 70 A.D.Mynba u Jisu u dang don ha ka pyrthei, u la leh shibun kiei kiei, u la leh ki kambah kam phylla, ula beh ia ki ksuid u la pynim ia kiba iap, u la pyniaid ia kiba dkoh, pynpeit ia kiba matlah bad shibun kiwei pat ki kam phylla.
Bun na kine ki Jentil ki pdiang hynrei ki Jiw ki kyntait bad kren bein ia u haduh ka jingsah narphna.
Mynba u Jisu u dang don ha pyrthei u la ong ba ia kine ki kam bah baroh u briew ruh u lah ban leh.
“Shisha shisha nga ong ha phi, uta uba ngeit ha nga, kita ki jingleh kiba nga leh, uta ruh un leh bad kham khraw ia kine un leh" Ioannis 14:12.
Ia kane u Jisu u la kren ha ki synran bad ha ki Apostol ha kito ki por, hynrei u kren ha ngi ruh mynta da ka ktien jong u.
Hadien ba u Jisu, u la kiew noh sha bneng, u la ai bor ha kito kiba ngeit kiba pdang ia ka ktien jong u lyngba u Mynsiem Bakhuid ban leh ia kine kiei kiei.
Kumta ngi iohi ba hadien ba u Jisu u la kiew noh sha bneng ha u lyoh ki Apostol ki la leh shibun ki kambah bad jingphylla uwei na kita dei u Petros bad u Ioanis, u Petros u la pynkhiah ia uba dkoh, u Petros u ong – “Ha ka kyrteng u Jisu Khrist uba na Nazareth, to iaid.
Uba dkoh te u la ieng u la iaid, ki Jiw bad ki Pharisi ki sngew phylla ia kane.
U Petros u ong – ko rangbah Israel balei phi sngew phylla ia kane? Balei phi ia khmih phylla namar ym dei da ka bor ne jingriew blei jong ngi, hynrei uta u Blei jong u Abraham, u Isaak u Jakob, u la pyndon burom ia u khun jong u – U Jisu, ia uba phi la aiti noh, phi la len ia u hakhmat u Pilat, phi la len ia uba khuid uba hok, ia u Syiem ka jingpynim phi la pyniap noh …….
Ngi ngi long ki nongphla.
Kata ka jingngeit kein kaba ngeit ha ka kyrteng u Jisu, ka la pynkhiah ia u hakhmat jong phi baroh" Ki kam ki Apostol 3:1-16.
Hangne ngi iohi ba ki Jiw ki peit lyngngoh ia ki kambah ba la leh da ki Apostol ha ka kyrteng u Jisu, namar ialade kim shym pdiang ia ki jinghikai u Jisu Khrist bad kim ioh ruh ia kane ka bor phylla.
Dei ka jingbymngeit bym pdiang ia u Jisu Khrist ki la duh noh ia ki kambah bad ia kiei kiei kiba ki dei ban ioh.
Na kata ka daw u Petros u ong ha ki Jiw “Nga tip ba na ka jingbymtip phi la leh ia kata, ki nongsynshar jong phi ruh ki leh" ki kam ki Apostol 3:17.
Namar kata uno uno uba kwah ban ioh ia ka bor na u Blei, u dei ban ngeit bad pdiang ba u Jisu u dei u khun jong u Blei da kaba ngeit ha ka ktien jong u Blei namar ha ka ktien u Blei, u don u Blei, u Apostol Petros u ioh ia kane ka bor ki kam bah dei namar u ngeit bad u pdiang.
Kumta ha ki Jiw u la ong – “To kylla kaba mut to wan phai khmat ruh ban ioh pyndam noh ia ki pop jong phi" ki kam ki Apostol 3:19.
Kane kajuh ka ktien ka dang kren bad ka khot ia kito ki bym ngeit mynta, ba ki dei ban kylla kaba mut (repent) khnang ba u Blei un pyndam noh ia ki pop ia kiba u la thoh mynta ha ka kitab ka jingiap, da kaba pdiang kloi ba u Jisu u dei u khun jong u Blei uba la wan khnang sha kane ka pyrthei ban pynim, pyllait ia ki briew na ki bor ki ksuid bad u soitan bad ka pop.
U Blei um dawa ei ei na u briew, hynrei tang ka jingngeit, tang ban ngeit ba u Jisu u long u khun u Blei, uba ka kyrteng jong u ka long halor ki kyrteng baroh, bad ha ka kyrteng u Jisu ki khohsiew kin dem khrup, u thylliej un phla ba u Jisu u dei u Trai" Philipi 2:9-11.
“U Blei um shym la phah ia u khun sha ka pyrthei ba un pynrem ia ka pyrthei, HYNREI BA YN PYNIM IA KA PYRTHEI DA U" Ioannis 3:17 – “Uta uba ngeit yn ym pynrem hynrei u bym ngeit u la rem lypa" Ioannis 3.
Ki dak ka por ki long hajan ba u Jisu un wan pat sha kane ka pyrthei.
Un wan, un hiar ha u lum ki Olives pyrshah Jerusalem" Sekharaiah 14:1-4.
Dei hangta kein ba ki Jiw ne Israel kin sa tip bad pdiang ba u Jisu u dei pleng u Messiah jong ki ia uba ki la kyntait 2000 snem tam.
Ong u Jisu “Kin ia khmih ha nga ia uba ki la sum bad ki Jiw kin iam briew namar u Messiah jong ki …….
Ha kata ka ngi kan long kaba iam briew kaba khraw ha Jerusalem" Sekharaiauh 12:10-11.
“Kata ka ia ka la jan" Jingpynpaw 1:3.
Washington:  U Kevin Howard, ula kordit sat ha ka jingim jongu, haba ka tnga jongu, kaba ki la ia shong 12 snem kynthih, ka la iehnoh jyndat ia u bad ka daw ka long namar ba ka ia ieid sop sop bad uwei pat, uba ka ia trei lang ha kajuh ka ophis.
Hynrei, haba u leit sha kashari, u nongbishar jong ka kashari ha  North Carolina, ula ai ia ka rai, ba utei u shynrang, uba dei u paralok nongtrei jong ka tnga jongu, u dei ka daw, kaba pyn ia pait ia ka shongsha shongman jong U Howard bad ka tnga jongu bad kumta, ula rai ksan ia U Howard lem bad ka bai nong kaba  $750,000.
“Ka iathuh ia nga, ba ka kwah ban ia pyllait sanshyieng noh bad nga bad ka ai daw, ba nga trei shitom eh bad ba ngam ju don ha iing" ong U Howard.
Hynrei haba la wad jingtip, la lap ba ka tnga jongu, ka don jing iadei bad uwei na ki para nongtrei jongka.
“U shait juh bha ban wan kai sha iing bad ngi ju ia bam ja miet lang bad iathuh khana ruh shaphang ki jingim jongngi" ong U Howard.
Ka ain ban ujor ia ki shynrang pyrshah ia ki tnga jongki, ka dang trei kam, ha ki san tylli ki Jylla ha America bad kitei ki long ha  Hawaii, Mississippi, New Mexico, South Dakota bad ha Utah bad ka daw ka long, lada ki shem ba ka jing ia pait ka shongkha shongman, ka dei na ki daw bym shongnia lane ki kam leh arsap.
Shillong: U Bah Hamlet Dohling, nongialam ka seng PDF, ula kren pyrshah jur, halor ka jingkren jong U bah Sanbor Shullai, ha ki khyndiat sngi ba ladep, ha kaba kyrshan ia U Bah Joshua Warjri, uba dei u kandidet jong ka seng BJP na ka elekshon shiteng samoi na Shella.
Ha ka jingkren hynnin ka sngi, U bah Dohling, u ong ba ka Meghalaya, kam dei ka hok nong kynti jong kano kano ka seng sain pyrthei.
“Ka Meghalaya, kam dei ka hok nong kynti jongno jongno ruh bad ki skhim, kiba la tyrwa da ka sorkar Jylla, ki dei hi ban iaid ruh lyngba ka sorkar Jylla" ong U bah Dohling, uba dei u myntri kam pynroi sor ka sorkar Jylla.
Ka jing kynthoh jong U Bah Dohling, ka long namar ba U Bah Sanbor Shullai, u ong ba ki skhim, kiba dei ban leit sha ka sorkar India, ki dei ban iaid shwa lyngba ka jing peit bniah jong ka seng BJP bad  u iawer ruh ia ki paidbah ka Shella, ba kin jied ia u kandidet jong ka seng BJP, ha kane ka kynti, na ka bynta ba ki skhim jong ka sorkar India, kin iaid beit na Delhi sha katei ka Constituency.
Shillong:  Ka jingiakhun na ka bynta ka elekshon shiteng samoi ha Shella kan long 6 ngut.
Haduh mynta ka sngi, kaba dei ka sngi khadduh ym don ba weng satia ia ki kyrteng na ka lympung iakhun bad ia kane la pynthikna da u Returning Officer ka Shella u bah L Kynjing myn hynnin ka sngi.
Ki hynriew ngut kiban iakhun ki long u bah Balajiedkupar Synrem na ka UDP, Bah Batyngshain Laitmon Ryngnga na ka Congress, Bah Joshua Warjri na ka BJP,  u bah Mosjo Rock F.Wanswett na ka PDF, bad 2 ngut ki kyrtong shimet bah Komen Laitmon, bad ka Kong Grace Mary Kharpuri.
Ka jingjied ia u MLA ba thymmai ia ka Shella kan long ha ka 21 tarik mynta u bnai bad ka jingpynbna kan long ha ka 24 tarik Risaw.
Ha kajuh ka por, u bah Kynjing u la iathuh ba haduh mynta, kam pat don kano ka jingujor ba ka don ka jingpynkhein ia ka ain elekshon.
Ka Election Department, ka la ai ruh ia ka kong Grace Mary Kharpuri, da ka Road Roller, kum ka shap jongka, katba ia U bah Komen Laitmon, da ka shang soh.
Kitei ki long ki arngut ki kyrtong shimet.
Ka dur ba la dro ia ka iing dorbar jong ka England lane ka House of Commons, ba ki don da ki shrieh heh suda lane ki  chimpanzees, ka iaid iew haduh £9.9 million lane T.9klur ha ka pisa India bad la shim ba katei ka dei ka jingdro kaba remdor tam haduh ha kine ki sngi.
Katei ka dur, kaba la dro ia ka Parliament, ka dei kaba heh 4 metre ka pyngkiang, la pyniaid iew ha ka Sngi Palei, ha London bad la die  £9,879,500, tang hapoh ka 13 minit jong ka jing ia khlieh dor.
Katei ka dur, la iathuh ba ka dei kaba la pynmih da ka kompeni Banksy, kaba ju pynmih ia kitei ki jingdro kiba itynnad bad ba la die ha ka dor kaba rem shibun, ong ka khubor jong ka Daily Mail.
Shillong:  Ka Amlarem Sub Divisional Sports Association (ASSA) ka la pyntip ba shen kan sdang noh ia ka Amlarem Football League mynta u bnai ha Mini Stadium Ladjaplem, Amlarem.
Ka synjuk ka la pyntip ba ki kynhun ba kwah ban iashim bynta ki lah ban phone ia u General Secretary u Bah Dapmon Tariang -8974405178, bad ia u Bah Daniel Khongsit, Sports Secretary -7005906100.
Jowai:  Ki trai trok ki la dawa na ki nongialam ka JHTOA ban khot kloi kloi ka General Meeting  na ka ka bynta ban ia kren halor ki jingeh jong trai trok  bad ki driver bad ban pynthymmai ia ki nongkitkan jong seng.
Ki trai trok ki la maham jur ia ki nongialam ka JHTOA ba lada kim lah ban khot ia ka jingialang halor kane ka jingeh kim banse ban thaw lane wad dawei pat ka lynti.
Ki trai trok ki ka ai por 7 Sngi ia u President bad Secretary ka JHTOA ban lum ia ka jingialang namar la 5 snem ym ju ioh meeting shuh.
Lada kim lah la kyntu ia ia ki ban iehnoh lane weng noh ia lade na kane ka kam ba la bat baroh shi katta.
“Ngi ki trai trok ngi la sah khun swet namar la 5 snem mynta ngim ju ioh meeting shuh", ong  ki katto katne ki trai trok.
Shillong:  Ka Meghalaya Football Association (MFA) ka la iashim bynta ha ka tamasa tam niut ba la pynlong da ka Meghalaya State Olympic Association bad ka bor synshar ka East Khasi Hills district ban rakhe ia ka lyngkhuh sngi kha ba 150 jong u kpa ka ri India u Mahatma Gandhi.
Ki nongtrei ka MFA bad ki nongtrei mon sngewbha ka Meghalaya Baby League nalor ki nongkitkam ka seng kila iashim bynta ha kaba tam niut plastik na Shillong Golf Course sha State Central Library ha ka step sngi Balang.
Ha kane ka jingtam, la ioh ban pyndap ia 20 byrni ki jaboh plastik.
Shillong:  Ka Lumshken SC ka la rah ia ka nam lahduh jong ka lympung 2nd division ba la pyniaid daka East Jaintia Hills District Football Association (EJHDFA)  hadien ba ka la pynliem ia ka Pamra Paithlu SC ba la long ha kane ka sngi Balang.
Ka Lumshken ka la pynliem da 4-2 kol lyngba ka jingiashut bol hadien ba ka jingiakhun ha madan ka la iakhaid.
U Dr.Sankey Shangpung, MDC ka Bataw Lakadong Constituency u la long u Kongsan ha kane ka sngi.
Kine baroh ar tylli kin dei ruh kiba la iohlad ban kiew kurdan ialade sha ka First Division  haka aiom kaba bud.
Ia ki khusnam la pynsam da u Kongsan lem bad kiwei ki rangbah.
Mawryngkneng : Ka Dorbar Shnong Mawryngkneng,Khyrim Syiemship ha ka 2 tarik ka la shim ka rai ban nym shah shuh ban pyndonkam plastik hapoh ka shnong Mawryngkneng baroh kawei kaba kynthup hapoh  ka Iew Pomtiah Mawryngkneng naduh katei ka sngi.
Na ka liang   ka Dorbar Shnong  Mawryngkneng ka pynpaw kumba ka sorkar kmie  ka la don ka thong ban pynduh noh ia ka jingpyndonkam ia ka single use plastik kaba la wanrah shisha ia ka jingeh ia ka mei mariang khamtam  Ki um ki wah bad ban buh jingeh ia ka lawei jong ki longdien ka Dorbar Shnong duh  ka shim ia kane ka sienjam ban khang noh ia ka jingpyndonkam ia ka plastik hapoh shnong ha ka dorbar hynnin ka step da ka jingiamynjur lang jong ki paidbah nongshong shnong.
Bad ha ka Dorbar ki paidbah nongshong shnong ki lah shim ruh ka jingkular (pledge) ka jingkular ba la lamkhmat da u bah Peter J Lawai, Sordar Shnong ba kin nym pyndonkam plastik shuh.
Ha kane ka sngi la ioh ka pynshai bniah na u Secretary ka Dorbar Shnong Mawryngkneng u bah Wanlambok Kharsati ia ka jinpynsniew dur ka plastik ia ka mei Mariang bad ka jingkhuid jingsuba bad u la pynshlur ia ki paidbah ban pyndonkam da kiwei ki lad kum ki sla, ka pla iew bad ki pla organic bag ki bym ktah ia ka meimariang.
Hadien ba la wai katei ka Dorbar ka la don ka jinglum plastik da ki paidbah nongshong ka shnong Mawryngkneng ha shilynter ka surok Highway.
Bad ha kane ka sngi U BDO jong ka Mawryngkneng u bah Roney Wahlang,MCS  ruh u la wan jngoh da lade ia kane ka jinglum plastik bad u pynshai ruh ia ki paidbah bad Ki nongdie dukan ia ka jingma na ka plastik bad ka jingpynshitom  ia kiba ialeh pyrshah ia kane ka jingmana ban pyndonkam ia ka.
Na ka liang ka Dorbar Shnong Mawryngkneng ka khot ka iawer ia ki paidbah nongshong ba kin ai ka jingiatreilang bad ka Dorbar Shnong bad ha ka juh ka por ka maham ruh ia kito ki briew kiba nabar ba kimdei ba wan theh niut ne jaboh ha kino ki bynta jong ka shnong Mawryngkneng.
Ha kawei ka liang ka Dorbar Shnong ka kyntu ruh ia ki nongdie kiba dang don ki plastik song ba kin wan aiti noh ha ophis jong u Sordar khnang ba ka shnong kan aiti pat sha ka sorkar.
Shillong: Ha ki 24 kynta ba ladep, ka jinghap slap ha Sohra, ka poi sha ka 77.2 millimetre bad ka bteng biang hi ban long ka jinghap slap kaba jur tam ha Ri Khasi Jaintia.
Katba ka jinghap slap, ha ka nongbah Shillong, ha ki 24 kynta ba ladep, ka long tang 16.7 millimetre bad ha Umiam lei, ka long tang 3.0 millimetre.
Ka tnat peit mariang, ka iathuh ba ki 24 kynta ba ladep, kin dei ki kynta ba kan jur ka jingtied pyrthat kan jur bha bad kumjuh, kan don ruh ka jingtied leilieh.
Shillong: U bah Hameshaniah Suiam, uba dei u nongjop ha ka jing ia kura ha Russia, ula wan phai mynta ka sngi.
La pdiang burom nyngkong eh da U General Manager Airport Authority Guwahati bad nangta sa ka Assam Kickboxing Association bad ka Deputy Commissioner Kong R M Kurbah IAS ha Nongpoh.
Nangta la pdiang burom ruh da U Technical Adviser MSKA bad President Muay Thai Association of Meghalaya Bah Angelus Sun ryngkat bad ki Nongialehkai MSKA ha Nongpoh.
Ha Hotel Assembly la pdiang sngewbha da U Bah Allantry Franklin Dkhar, Political Secretary & Adviser to Chief Minister uba la pynwandur ha kata ka rukom ban ai ka jingiaroh ba dei ia U Hame Shaniah Suiam da ka jingïaishah bad ïeng beit haduh ban da poï sha ka thong.
U Bah Allantry u la ai khublei kyrpang ïa ki kmie Kpa U Hame bad kiba ha ïing bad ki nongialam bapher bapher kiba la noh syñniang lem ban pyn poi ïa U Hame shaduh Russia ban ïoh Gold Medal ha ka below 57 Kgs Point Fighting bad Silver Medal ha ka Light Contact jong ka jingialehkai kilanmet Kickboxing X Diamond Cup WAKO World Kickboxing Cup 2019 ba long ha Anapa Russia naduh 24 – 29 Nailur 2019.
U Bishop ka  Garo Hills, U Rt.
Rev Andrew Marak u ia kynduh ia u kpa ba khuid jong ka balang katholik, U  Pope Francis mynta ka sngi, ha ka nongbah Vatican.
Guwahati: U Ranjeet Kumar Das, u heh duh ka seng BJP ha Assam, u ong ba ka ain  Citizenship Amendment bill (CAB), ka donkam bha, namar ba ki don palat 19 lak ngut kiba la shah weng noh, na ka  national register of citizens (NRC), kaba la pynmih ha ka 31tarik Nailar 2019.
U Dass, haba kren ha ka jingrakhe ia ka lyngkhuh sngi kha ba 150 jong U Mahatma Gandhi, u ong ba ki don bun bah ki nong India, kiba la shah weng kyrteng ha ka NRC bad ynda la pyn trei kam ia ka CAB, kane ka jingeh, kan nym mih shuh satia, namar ba ia kitei yn kynthup ha ka CAB.Shillong: Ka Khasi Students’ Union Narpuh Circle bad ki paidbah ka thaiñ ki pynpaw ka jingsngewdiaw ia ka jingsma iwtung ha ki bynta u surok bah NH 44 (NH 6) ha ki bynta shaneng Myndir bad sha jan ka Sub Station jong ka MeECL ba don ha khlieh Kuliang.
Ki paidbah ba leit ba wan kim lah shah ia ka jingsma iwtung tang shu poi ha kito ki jaka.
Haba pyrshang ban kylli kaei kata kaba sma iwtung haduh katta katta, ki paidbah ki kynnoh ba bret masi pyut kito ki nongkhaïi masi.
Ki paidbah ki iathuh ba kito ki nongkhaïi shalan masi sha Bangladesh haba jia ba iap masi hapoh kali ba ki kit ki shu bret pathar sharud nala ne shapoh riat.
Kane ka wanrah ka jingsma iwtung bad ka ktah ia ka jingsngew ki paidbah namar mano hi ba lah ban iaishah ha ka sma iwtung, ka ktah ruh ia ka koit ka khiah jong ki.
