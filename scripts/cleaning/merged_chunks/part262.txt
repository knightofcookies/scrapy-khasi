Kine baroh ki dei kiba donkam katkum ka NEHU Statute and Ordinance kaba donkam ruh ïa ka jingmynjur jong ka Academic Council," ula bynrap.
“Khlem kine ki lynti kiba shongaiñ, ka jingpyntreikam ïa ka NEP ha ki College ba la pynïasnoh bad ka NEHU kan long ka bym don jingmut satia bad kan wanrah pynban ïa ka jingjynjar bad ka ban pynjot ruh wat ïa ka lawei pule jong ki samla pule ha ka 1st Semester," ong shuh shuh u Prof.Kma.
Nongstoiñ, Nailur, 3: Kum shi bynta ban pynkhreh ïa ka Miss Meghalaya bad Miss Teen Meghalaya, ha ka sngi saitjaiñ jong ka taïew ka kynhun ki thei bhabriew jong ka jylla Meghalaya, ka la hiar sha ka thaiñ jong ka West Khasi Hills District, ban pynkhreh ïa ki katto katne ki jingdonkam ïa ka ban shon dur ring video bad kiwei kiwei.
Ha katei ka sngi la ïapoi haduh 38 ngut ki samla kynthei kynthup ïa ki 19 ngut ki ban ïakhun ïa ka Miss Meghalaya bad 19 ngut ki Miss Teen Meghalaya ki ban ïashimbynta ban ïakop ïa ka nam lahduh ha ka kyrdan kum kata ka Miss.
Kane ka kynhun shuwa ba kin sdang ïa la ki program, ka la ïoh ruh ban thung ïa ki dieng ha Mawphanlur.
La ong ruh ba ka dei shi bynta ban ai ïa ka khubor sha ka imlang sahlang ba ka jingpynneh pynsah ïa ka Mei Mariang, ka long kaba kongsan na ka bynta u khun bynriew.
Ïa katei ka kam thung dieng la lamkhmat da ka samla Irene Dkhar kaba dei ka Miss Meghalaya 2022, Femina Miss India Meghalaya 2023 bad Miss Northeast 2022 ha ryngkat ka jingïadonlang I kong Ibalawanpynhun Wriang bad kiwei kiwei.
Tura, Nailur 3 : Hadien 39 sngi jong ka jingkulmar ha Tura mynta ka sngi ki pulit ki la ïoh ban kem sa uwei u nongïalam ka ACHIK uba la shah kynnoh donkti pynshit ha ka jingther maw ïa ka Mini Secretariat katba u Myntri Rangbah ka jylla u Conrad K Sangma u dang ïakren bad ki Nongïalam Seng Bhalang ha ka 24 tarik Naitung 2023.
ïa une la ïoh kem na ka jaka phet rieh jongu na jan Samanda.
Une u nongïalam ba la shah kem u dei u Balkarin Ch Marak uba dei ruh u nongïalam ka Garolad State Movement Committee.
Une u riehtngen ha kawei ka ïing ha ka shnong Bansamgre kaba don ha ka surok rim Tura-Williamnagar.
ïa une la ïoh kem da ki pulit ha ka jingleit khynra ïa katei ka iing mynta ka sngi ha ka por dang step.
Ki pulit jongka West Garo Hills bad East Garo Hills ki la ïatrei lang ban ïoh kem ïa une u briew na katei ka jaka ba u phet rieh.
Ia uwei pat u nongïalam kane ka seng u Labenn Ch Marak la ïoh ban kem da ki pulit naduh ka 17 tarik u Nailar.
Une u dei ruh u DSP ba rim jongka jylla.
Kumba long mynta na ki lai ngut ki nongïalam ka ACHIK kiba la shah pynngat kyndon arngut la ïoh kem da ki pulit bad kaba dang phet rieh bad ka bym treh ban pyndem haduh mynta ka dei ka General Secretary kaba dei ruh ka nongiasaid aiñ ka Bernita Marak.
ïa kine baroh lai ngut ki nongïalam ka ACHIK la pyngnat ha ka kyndon aiñ Unlawful Activities Prevention Act bad kiba shah kem kin shah tohkit haduh 180 sngi ha ki pulit.
Kine baroh lai ngut ki la leit pan jamin lypa ruh na ka ïing bishar High Court ba kin ym shah kem hynrei ka ïing bishar ka la kyntait ïa ka jingpan jamin jongki bad dei na kata ka daw ki sa leit phet rieh bad ïoh kem pat uwei hadien uwei da ki pulit.
U Balkarin Marak u dei u Co Chairman jongka Garoland State Movement Committee (GSMC) bad u Labenn u dei u nongaibuit jongka ACHIK.Lah ban pynkynmaw ba ki ACHIK ki pynlong ka jingshah thngan ba khlem buh por halor ka Reservation Policy bad ki dawa ba u Myntri Rangbah u dei ban wan ïakren bad ki ha Mini Secretariat hynrei katba ka jingïakren ka dang ïaid la jia ka jingkulmar bad shah ther maw ka Secretariat kaba la wanrah ka jingmynsaw ïa bun ngut ki pulit.
Ym tang katta la jia ruh ka jingshah thang bun tylli ki kali.
Kane ka jingkulmar ka la neh kumba lai kynta ei ei.
Dei hadien ba ki pulit ki la tohkit bniah bad lap ba kine ki dei kiba pynshit ïa ki paidbah ba sa jia kine ki jingkulmar ba sa pynngat kyndon a ki.
Khliehriat, Nailur, 03: Ki Pulit jong ka East Jaiñtia Hills District ha ka sngi U Blei ki la ïoh kurup ïa u drok ba shyrkhei bha ba la tip kyrteng tip kum u Crystal Meth uba don haduh 10.16 kilo.
Kane ka dei jingkurup drok kaba heh tam hapoh ka jylla Meghalaya haduh mynta mynne.
Katkum u kyrwoh ba la phah da u Superintendent of Police jong ka East Jaiñtia Hills District u Jagpal Singh Dhanoa , la pyntip ba Pulit ka Anti Narcotic Task Force (ANTF) ka East Jaiñtia Hills District ki la kurup ïa u drok Crystal Meth lane High-Purity Methamphetamine na ka jaka ba ki la pynap ktem ha ka shnong Kongong ha ka por 4.30 baje janmiet.
“U drok ba la ïoh kurup ha ki por ba la leit u dei tang u Heroin, Marijuana bad Yaba Tablets bad mynta ka kynti kane ka dei ka jingïoh kurup ba nyngkong bad kaba kongsan, ka jingkurup kaba heh," ong u SP.Ïa u drok Cyrstal Meth la ïoh kurup na uwei u briew uba tip kyrteng kum u Lalhmunsanga Beingaichho na Saiha District, Mizoram, katba u dang ïaid lynti da ka kali kamai Sumo Tourist ba don ïa u Regisration Number AS 01 KC 9188 kaba wan na Aizwal bad ïaid lyngba ïa ka Silchar sha Khliehriat.
U Jagpal Singh u la ïathuh ba ki Pulit ki la kem ïa u snar khaiï drok ha Kongong dei lyngba ka jingbud dien katkum ka jingïoh jingtip na ki tnat syntiat.
Ha ka jingkhynra ïa ka kali, ki Pulit ki la lap 10 tylli ki song na ka synduk Suitcase jong u Beingaicho.
La ïathuh ba ka dor jong u drok Cyrstal Meth ka long la kumno kumno T.70 klur (100 USD shi gram).
U SP u la pynpaw ruh ïa ka jingsngew khia halor ka jingïoh kurup ïa une u drok bad ong ba dei ha ka por ba ka tnat Pulit ka dang treikam bha ban rat dyngkhong ïa u drok ha ka jylla Meghalaya baroh kawei hynrei la pynban da kine ki jait drok kiba kham shyrkhei shuh shuh ban ïa u drok Heroin.
Halor kane, ki Pulit ki la register case hapoh ki kyndon jong ka aiñ NDPS ha Khliehriat Police Station bad ka jingtohkit ka dang ïaid shakhmat.
Katkum ka Global Drug Survey, la ong ba u drok Crystal Meth u kham khlaiñ bad kham shyrkhei ban ïa kiwei kiwei ki jait drok namar haduh 4.8 percent kiba pyndonkam ki hap ban ïoh jingsumar mar mar na ki doctor.
Ïa kine ki jait drok la pyndonkam ha kaba khleh lang bad kiwei ki jait drok ban dup kham khlaiñ bor ban kham treikam bha.
Shillong Nailur 03: Ka Hynñiewtrep National Liberation Council (HNLC) ka la pynpaw ka jingsngew pyrshah jur pynrem jur ïa ka jingleh jong ka sorkar jylla kaba phah khot hajir ïa u Bah Saiñkupar Nongtraw, General Secretary ka HNLC ha khmat ka ïing bishar wat hapdeng ka jingïaid shakhmat jong ka jingïakren ïasuk.
Ka HNLC kala dawa ruh ïa ka Sorkar ban weng noh ïa baroh ki jingpynngat kyndon ïa baroh ki Nongialam ka HNLC bad ruh ban tyrwa ïa ka jingmap ba marmar lym kumta ka HNLC ka lah ban weng noh ïalade na ka miej jingïakren ïasuk.
“Ka HNLC ka pynrem jur ïa ka sienjam ba la shim dang shen da ka Sorkar Jylla, khamtam ïa ka jingpynbna paidbah ban khot hajir ïa u Bah Sainkupar Nongtraw, General Secretary ka HNLC sha ïing bishar wat hapdeng ba dang ïaid ka jingïakren ïasuk" ong u Bah Sainkupar Nongtraw ha ka kyrwoh.
Ula ong ba kane kam dei ka sien kaba nyngkong ha kaba ki Nongïalam ka HNLC kynthup u Chairman bad u Finance Secretary, ki la shah khot hajir hapdeng ka jingïaid ka jingïakren ïasuk.
“Kum kane ka jingleh ym tang ba ka pynartatien ïa ngi ban shaniah ïa ka Sorkar hynrei ka lah ruh ban ktah ïa ka jingpyrshang ha ka ban wanrah ïa ka jingïapynbeit ka ban neh" ula ong.
Haba pynpaw ba ka HNLC kala kut jingmut halor ka jingïakren ïasuk bad kala shim khia ha ka jingïakren bad ka Sorkar Jylla, u Bah Sainkupar ula ong “Hynrei, ngi sngewkhia bha halor ka jingleh arsap bala pyni da ka Sorkar".
“Ka Sorkar Jylla ka la dawa ba ngan don lang ha ka jingïalang da kaba buh por ïa ka 30 tarik Nailur, katba ka MHA ha kawei ka liang, ka la pynkylla sohpdung ïa baroh ki Nongïalam ba rangbah ka HNLC ba kin wan mih hi dalade" ula ong.
` Ka HNLC ka la ban jur ba baroh ki nongïalam bad ki ehrang kin ym wan shakhmat tad haduh ba la pynurlong ïa ki jingdawa ka seng.
Ka la kyntu ruh ïa ka Sorkar Jylla ban pynlong ïa ka jingïakren bad ka kynhun ba la ai jingbit da ka HNLC Central Executive Committee ba la ïalam da u Vice Chairman.
Ban pynthikna ïa ka jingseisoh ka jingïakren ïasuk, u Bah Sainkupar ula ong “Ngi dawa ban weng noh ïa baroh ki jingpynngat kyndon ïa ki Nongïalam ka HNLC bad ban tyrwa ïa ka jingmap noh ïa ki.
Khlem kine ki sienjam ba donkam, ki nongïalam jong ngi kin nym lah ban ïashim bynta ha ka jingïakren ïasuk.
Haba ngi la aibor ïa u Vice Chairman bad ka kynhun ban mihkhmat ïa ki sha ka jingïakren, ka jingbym shim khia jong ka Sorkar ka la sdang ban paw shai.
Lada kane ka dang ïai bteng, ngim ym don lynti pat da kumwei hynrei ban weng noh na ka jingïakren ïasuk".
Ha kawei ka liang, une u Nongïalam ka HNLC ula ong ba kumba ka paw, ym shym la don ruh kawei ka peace accord ne jingïateh kular ïasuk ha ka thaiñ Shatei Lam Mihng ka Ri ka ban treikam, laitnoh tang ka Mizo Accord.
“Wat ka Instrument of Accession, kaba ka Sorkar jong phi ka la leh jubor ïa ka Bri jong ngi 76 snem mynshwa, ym pat shym la pyntreikam kumba ka long.
Nalor kata, wat ia ka Standstil Agreement ba la ïasoi hapdeng ka Sorkar India bad ka Federation of Khasi States la shu pynkheiñ.
Halor kitei ki nongrim, hato phi lah ban khmih lynti ïa ngi ba ngin ïa bteng ban shaniah ïa ka sorkar?" ula ong.
“Lada ka sorkar ka pyni ïa ka mon ban pynurlong ïa ki jingdawa ki jong ngi, kaba long kumjuh bad ka rukom leh jong ka sorkar India ha ka jingphiah ïa ka Jammu bad Kashmir, kumta ngi lah ban pdiang ban ai ka jingshaniah ïa ki bor sorkar.
Ha ka 5 Tarik u Nailar 2019, ka Parliament jongka ri India ka la pynbna ba la pynsangeh ïa ka jingpyntreikam ïa ka Article 370 ha Kashmir.
Hadien 86 sngi, ha ka miet jongka 31 tarik u Risaw 2019 ka la phiah noh ïa ka Kashmir" ong u Bah Sainkupar.
“Lada ka sorkar ka pyni ïa katei kajuh ka nongrim ban phiah noh ïa ka jylla Meghalaya bad ban pynbna ba ka Hynniewtrep kan dei noh la ka jong ka jylla ha ka por kaba la buh kumba la leh ïa ka Kashmir, kumta ngin lah ban ai ka jingshaniah ïa ka sorkar.
Ha kum katei ka khyllip mat, ngin ym donkam ïa kano kano ka jingkyrshan pisa ne kaba phi ju kdew kum ka “Rehabilitation Packages" na ka bynta ka HNLC" ong u Nongïalam ka HNLC.“Kane ka jingïai bteng ban thombor ïa uwei pa uwei u nongïalam ka HNLC lyngba ka jingai notis ka dei ban ïoh ka jingshah kynthoh kaba khlaiñ na baroh ki liang hynrei ha kajuh ka por ngi kwah ban kren shai ba ngim tieng ïa ki aiñ kiba thombor ne ïa ka jingiap bad ngin ïai bteng ïa ka jingïaleh ka jongngi khlem da pyndem ïa ka nongrim.
Ka jingtieng kam ju don ha ka rukom treikam jong ka seng bad ka jingïakhun ka jong ngi ban rah atiar ka long kaba shong nongrim ha ka histori jong ka jingïakhih ka jong ngi" ong u Bah Sainkupar.
“Ban pynthikna ba ka jingïakren ïasuk kan long kaba seisoh, ngi dawa ba ki kyndon kiba la pynngat ïa ki nongïalam ka HNLC dei ban pynkut noh bad ban map noh.
Khlem ka jingshim ïa katei ka sienjam, ki nongïalam kiba hakhmat ki jong ngi kin ym ïashim bynta shuh haka jingïaid jong ka jingïakren.
Watla ngi la pynkup bor ha u Vice Chairman bad ha ka kynhun ban mihkhmat ïa ngi ha ka jingiakren, ka jingpyni ïa ka jingbym don ïa ka jingsngewkhia da ka sorkar ka la nang ïai paw bha bad lada kane ka rukom, ka dang ïai bteng, ngin ym donshuh da kawei pat ka lad ban weng noh na baroh ka jingïakren" ula ong.
Shuh shuh ka jingkhang ne banned da ka Ministry of Home Affairs (MHA) ïa ka Islamic Research Foundation (IRF) hapoh ka Unlawful Activities (Prevention) Act (UAPA) 1967 ka long kaei kaei kaba donkam ban kdew.
Katei ka jingkhang ka la paw ba ka long kaei kaei kumba la kam da u Zakir Naik uba la kynnoh ba ki heh ophisar jongka sorkar India ki la ïakynduh ïa ban ailad da kaba suk ban ïaid ban ïeng bad ban weng ïa baroh ki case.
Ka long kaba hap ban kdew ba u Zakir Naik ula sha khang pyrshah ha kiba bun tylli ki Ri.
Ha kaba ïadei bad ka jingkhang ka sorkar India ïa ka HNLC hapoh ka UAPA hapoh u pud u sam jongka MHA, kumta kane ka la pynmih ïa ka jingkylli kaba kongsan, lada ka sorkar u Modi ka lah ban pynïar ha kaba ïadei bad u Zakir Naik, balei ym shym la leh lang ïa kane kumjuh ïa ki nongïalam bad ki dkhot jongka HNLC, kiba dang ïashim bynta haka jingïakren ïasuk bad ka sorkar hi?.
“Ka HNLC ka ïengskhem ha ka nongrim ban pynurlong ban don ïa ka jingsuk kaba shi rta bad ka jingpynbeit ïa ka kam saiñ pyrthei.
Ngi kyrmen skhem ba ka sorkar kan khmih bniah biang ïa ka rukom leh ka jongka bad ban trei na ka bynta ban wanrah ïa ka jingmynjur lang da baroh" la pynkut u Bah Sanikupar.
Shillong, Nailur, 03: Ki nongjngohkai pyrthei kiba wan na kiwei pat ki jylla ki la khñium haba ki lap ba ka surok ban poi sha Mawlynnong, kata naduh Pynursla sharum ka la sniew bha.
Katto katne na kitei ki nongwan jngohkai ki la ïathuh ba ha ka sien ba ki wan nyngkong ka bai wai kali na Shillong ka poi tang 3,000 tyngka hynrei mynta pat na ka daw ka jingsniew palat ki kali rit kim treh wan bad kumta ki la hap ban wan da ki kali kiba kham heh kiba ka dor ruh ka la jan long arshah.
“Ngi wan biang namar ngi kwah ban ïohi ïa ka dur jong ka Mawlynnong kumno ka long ha ka por Lyiur bad kumno pat ha ka por Tlang," ong uwei na kitei ki nongwankai.
Da kaba pynpaw ba ka Mawlynnong ka long shisha kum ka kper Eden ha pyrthei, kawei na kitei ki nongwan jngohkai ka la ïathuh ba wat ha ka jingnoh ka rta ka la pyrshang bunsien ban wan sha Meghalaya ban ïoh iuhkjat ha katei ka jaka ba ki briew ka pyrthei ki ïathuh khana lut.
“Katba nga dang don ha lynti shwa ban poi sha Mawlynnong ngi la bynñiaw lut namar ka jingsniew ka surok.
Hynrei ynda la poi ha ka jaka, ngi la klet lut ïa kita baroh namar kat shaba phai tang ka jingitynnad nalor ba ngi ïoh ïa ka suiñbneng kaba pyngad," ong sa kawei ka nongwanjngohkai.
Baroh shi katta ïa ka Mawlynnong la ju tip kum ka shnong kaba khuid tam ha dewbah Asia ha u snem 2003 bad ha ka Ri India pat ha u snem 2005.
Hynrei kaba kham itynnad mynta ka long ba katei ka shnong ka la nang ban pynitynnad shuh shuh ïa ki sawdong sawkun da kaba thung da ki syntiew nalor kiwei ki jait dieng ha baroh arliang jong ka surok kali.
Kaba kham khring eh ïa ki nongwan kai khamtam ha kine ki bnai kadei ka jingkup ka mariang da ka jingjyrngam bad ka jingkhuid kaba ym lah ban mutdur ba kan dei shisha ka shnong briew.
Katkum ka jingïathuh da u Rangbah Shnong, Bah Thomlin Khongthohrem, ka jingjop jong ki ban pynneh ïa ka jingkhuid ka long ba ki lah ban pynkohnguh ryntih ïa baroh ki nongshong shnong ban pynkhuid ïa ka shnong ha kaba la mih ryntih naduh ki khynnah rit haduh kiba la san nalor ki nongpynkhuid kiba ka shnong ka buh man la ka sngi.
“Kane ka jingkwah ban lehkhuid ka la rung lut wat ha ki khynnah kiba rit eh kiba tang ïohi wat iwei i plastik ba rit kin tam bad bret ha ki jaka bret niut ba la buh lypa," u la ong.
Shuh shuh u la pyntip ba mynta naduh ba ki la buh ïa ki jaka sah bad ki jaka bam kiba biang, ki la don ki nongwankai wat na shabar ri kiba wan ban sahkai pyngad.
Hynrei haba jubab pat halor ka jingud jong ki nongjngohkai ïa ka jingsniew ki bynta jong ka surok ha shwa ban poi sha katei ka shnong, utei u Rangbah Shnong u la ong ba ki la dep ban pynsngew ïa kane sha u Symbud Myntri Rangbah ka jylla, Bah Prestone Tynsong uba dei ruh u MLA ka thaiñ ha kaba u la kular ban shimkhia ïa ka kam.
Shillong, Nailur 03 : Ka Khasi Student’s Union ka la pynpaw ka jingkyndit bad ong ruh ba kam lah ban pdiang ïa ka thup pule doctor (MBBS 2023) ba la pynmih da ka sorkar dang shen.
Ha ka jingïakren bad u President bad Genral Secretary ka KS U u Samla Lambokstarwell Marngar bad Samla Donald Thabah ki la ïathuh ba ka seng ka ai por ïa ka sorkar 24 kynta ban pynbeit ïa ka list khamtam ïa ka Open Category lym kumta ka seng kam banse ban ïaid da kiwei ki lynti.
Ka seng ha ka kyrwoh sha ki lad pathai khubor lyngba u General Secretary, ka la pynkynmaw ba dang ha ka 23tarik u Nailar ka la pyntip paidbah halor ka jingïoh rung ki bar jylla ha ka Screeening list jong ka bhah pule MBBS hadien ba ka la ïoh jingtip ba ki don bun ngut ki bar jylla kiba ïoh rung ha ka thup Open Category watla kim biang ki kot ki sla ban pynshisha ba ki dei ki nongshong shnong ka Meghalaya.
“Hadien kane ka sorkar jylla lyngba ka tnad ba dei peit ïa ka Koit ka Khiah, ka la kular lyngba ki lad pathai khubor ba kan sa bishar bniah ban pynshisha la kita ki samla pule ki dei shisha ne em ki nong Meghalaya.
Kyndit kynsan pat ha ka 01 tarik u Nailur 2023, la pynmih ïa ka thup jong ki samla pule ban ïoh leit pule MBBS lyngba ka bhah sorkar bad la shem ba kitei ki juh ki bym dei Khasi kiba don ha ka Screening List ki la shah jied ban leit pule lyngba ka bhah Open Category.
Kane ka la pynshaiong ngain ïa ki paidbah bad bun ngut ki la ujor sha ka KSU.Hadien kane ka KSU ka la wad jingtip bniah halor ki kot ki sla jong kitei ki bar jylla bad ka la ïoh ruh ki kot ki sla lyngba ki nongujor RTI halor katei ka phang.
Ka KSU lyngba kitei ki jingtip ka pynbna ba katei ka rukom jied samla pule jong ka sorkar jylla ka long kaba bakla shibun, kaba iuhroit ïa ka hok jong ki samla pule kiba dei ki trai jylla ym tang ki Khasi hynrei wat ïa ki bym dei khasi kiba sah ha jylla bad kaba shu leh buit tuh bad leh donbor da mano re mano," ong ka kyrwoh ba la phah da u General Secretary ka Seng, Samla Donald V ThabahShuh shuh la kam ruh ba ka seng ka lap shibun ki jingduna ha kaba ïa dei bad ka thup Open Category.
“La shem ba ki kot ki sla jong ki 9 ngut ki bar jylla kiba shah jied ki long ki ba duna haduh katta katta bad kiba i shan khmat ha kaba ïa dei bad ka jingshisha," bynrap biang ka kyrwoh.
La kdew ruh ba katkum kawei na ki kyndon ka sorkar jylla, ki samla pule ki dei ban don ki Permanent Resident Certificate (PRC) na ka jylla, hynrei na ka seng ka lap ba bun ngut kitei ki bar jylla kim shym la don ka PRC kaba pura, hynrei ki thep pynban da ki Provisional Permanent Resident Certificate (PPRC) kiba treikam tang 3 lane 12 bnai.
“Kaba mut ba lada kut kita ki 3 bnai lane 12 bnai kitei ki briew kim dei shuh ki nongshong shnong ka Meghalaya.
Shuh shuh la shem ruh ba bun bha na kitei ki PPRC ki la kut ka por).
Ka jingkylli ka long ba kumno ka tnad Health ka pdiang ïa kum kitei ki kot ki sla ki bym shong khia? Ki kot ki sla ki bym don hok ban pdiang kum kita ki syrnod ba shisha ban kam ba ki dei ki nong Meghalaya," la bynrap biang ka kyrwoh.
Ka Seng ka kam ruh ba ki don ruh katto katne napdeng kitei ki 9 ngut kiba khlem phah lang ruh ïa la ka Birth Certificate.
Kiba thep pat ïa ki Birth Certificate la shem ba ki dei ki Certificate kiba dang shu ïoh shen na ka jylla khamtam na ka thain Garo Hills.
“Katkum ka rukom kino kino kiba aplai ïa ka Birth Certificate hadien shi bnai shaneng ba kha ïa ki, ki hap ai bad ka Court Order.
Kane ka kyndon ka treikam ïa baroh kynthup ïa ki Khasi.
Hynrei jan baroh kitei ki bar jylla ki thep ïa ki Birth Certificate ki bym don wat tang ka court order kaba buh ïa ka jingkylli kumno la ai ïa ki Birth Certificates khlem ki Court Order," buh jingkylli biang ka seng.
“Ka birth certificate jong uwei u samla pule la ïoh ha u snem 2012 ban pyni ba udei u nong Meghalaya.
Kane ka certificate ruh kam don court order.
Hynrei kaba kham i kynsha ka long ba ha kata ka syrnod la kha ïa u ha u snem 2003 hynrei ka tarik registration pat ka dei ha u snem 2002.
Hato lah seh ban shna certificate lypa 1 snem shwa ban kha ïa u briew kumba la ïathuh lypa ba ïa une u briew yn sa kha ha u snem ban wan," ong ka kyrwoh.
Nalorkata la ong ruh ba utei u samla pule u la thep da ki kot ki sla ba na Bihar bad Rajasthan kynthup ïa ka Birth Certificate hynrei une u samla u ïoh ïa ka PPRC na ka shnong Thangskai, East Jaintia Hills kaba pynlyngngoh ha kano ka nongrim ba la ai PPRC na Thangskai.
“Haba la bishar bniah pat ïa 3 ngut ki bar jylla kiba don ha thup Waiting List jong ka Open Category la shem ba uwei na kine ruh um biang ki kot ki sla ban pynshisha ba u dei u nong Meghalaya.
Tang na kitei ki jingshem haneng la paw shai ba wat ki bar jylla kiba dei na Meghalaya ruh ki la duh noh ïa ka kabu ban pule MBBS lyngba ka bhah sorkar nalor ki Khasi," ong ka kyrwoh.
Shuh shuh la ong ruh ba ar ngut ki Khasi kiba ïoh ba nyngkong bad ba ar ha ka Khasi-Jaintia Category ki dei ban ïoh rung ha ka thup Open Category ha ka kyrdan ba 6 bad ba 7 hynrei ki la shah kynthup pynban ha ka thup Khasi-Jaintia Category.
Kumta halor kane, na ka liang ka seng ka la ong ba katei ka jingleh jong ka sorkar ka pynduh noh ïa ka hok jong ar ngut pat ki Khasi kiba don ha ka Waiting List jong ka Khasi-Jaintia Category.
“Ka Open Category kam dei ka General Category ha kaba yn ïoh tang ki Non-Tribal, hynrei ka ktien Open hi ka la batai shai ba baroh lada dei ki Tribal ne Non-Tribal ki lah ban ïoh rung ha kane ka thup katkum ka Merit.
"Ka seng ka pynkynmaw ruh da kaba ong ba ha u snem 2020 ka la don ka jingleh buit-tuh ka tnad Agriculture ban thep ïa ki Khasi ha ka thup Khasi-Jaintia Category haba ki mark ki jong ki, ki ïa hap ban rung ha ka Open Category ban leit pule B.Sc.
Agri.
“Ka KSU ha une u snem ka la leit ban pynsngew ïa u Bah Banteidor Lyngdoh uba dei u Agriculture Minister ha kato ka por bad u Bah Banteidor u la bthah mar mar ïa ki ophisar ki jong u ban pynbeit ïa kine ki jingbakla bad la thep ïa kita ki samla pule Khasi ha ka Open Category.
Mynshem snem ka bhah pule MBBS jong ka Meghalaya ka dei 87, hynrei ka Health Minister ka ong ba ka jylla ka la ïoh bhah shuh shuh sa 10 tylli kaba pynkiew na ka 87 sha ka 97.
Lada bishar pat ïa ka ka MBBS quota list kaba mynta don tang 92 ngut ki samla ba shah jied.
Shaei jah sa 5 tylli ki seats?" buh jingkylli ka Seng.
Kumta, na ka liang ka seng ka ong ba kine ki kynrum kynram baroh ba la lap da ka seng la shem ba ki long ki jingleh donbor bad thombor ïa ki trai jylla naduh ki Khasi, ki Garo bad ki Non-tribal kaba pynduh ïa ka hok ka jong ki ban leit pule MBBS lyngba ka bhah sorkar.
“Ka pyni ruh ïa ka jingthurmur ka sorkar bad ki ophisar jong ka kaba ktah ban pynjot ïa ka lawei ki trai jylla.
Ka KSU ka maham tyngeh ba ka sorkar ka dei ban pynbeit mardor ïa kine ki kynrum kynram lym kumta ka KSU kan hap ban shim da ki sienjam kiba tyngeh ban dawa ïa ka hok jong ki samla pule Khasi," la ong ka kyrwoh ba la phah da u General Secretary jong ka, samla Donald V Thabah.
Ka seng ka pynkynmaw ruh da kaba ong ba ha u 2009, ka la wad lyngba ka RTI katno ngut ki bym dei Khasi kiba leit pule MBBS na ka bhah Meghalaya naduh u snem 1991 haduh 2009 ki la wan phai ban shakri ïa ka jylla.
Hynrei ka jubab kaba ki ïohi katkum ka RTI ka long ba napdeng ki spah ngut tang lai ngut kiba trei ha Meghalaya.
Jowai, Nailur 04: Ka rynsan pyni dohksah bala pynïaid da ka Jaiñtia Body Building & Fitness Association (JBB& FA) da ka jingkyrshan ka Meghalaya Body Building & Fitness Association (MBB&FA) bad ka World Fitness Association (WFF) kaba la tip kum “3rd All Meghalaya Amateur Body Building Championship Mr.Ironman Amateur 2023" kala poi sha kaba kut ha kane ka sngi saitjaiñ jong ka 2 tarik u Nailur, 2023 ha District Library Auditorium Mynthong, Jowai.
Ïa ka nam jop haka Over All Winner Men’s Physique Championship 2023 la ïoh rah da u Pynioladmi Pala na ka Satar Gym Fitness Ummulong West Jaiñtia Hills, katba haka Over All Body Building Championship la ïoh rah syndon da u Vijay Singh naka Fittorium Gym Shillong.
Katba ha kaHa ba phai sha ka jingïakop Denim Jeans Model Championship 2023 la ïoh rah da u Richard Wahlang na ka Body Zoo Gym Shillong, ba ar u Ioanis Sangma na ka Urban Kinetic Gym, ba lai u Hamehun Passah na ka Flex Appeal Gym Jowai, ba saw u Amos Dkhar naka Body Mass & Fitness Gym Panaliar Jowai bad ba san da u Daman Pohktai na ka Body – Zoo Gym ShillongHa ka Men’s Physique 5.5 below Category la jop da u Pynioladmiki Pala naka Satar Gym Fitness Ummulomg West Jaiñtia Hills, ba ar u Richard Wahlang na ka Zoo Gym Shillong, ba lai u Lalrem Mawia A Sangma na ka Synergy Fitness Gym, ba saw u Kitbok Shangpliang na ka Gen Fit Gym, ba san u Viany Colas Khar Byngar na ka Elite Gym.
Ha ka Men’s Physique 5.5 above category la jop da u Akash Choudhary na ka Power House Gym, ba ar u Vijay Singh – Fittorium Gym Shillong, ba lai u Pritam Sunar na ka Gold Gym Jowai, ba saw u Hamehun Passah na ka Flex Appeal Gym Jowai, ba san u Jonathan Rymbai na ka Fittorium Pro Fitness Gym Shillong.
Ha ka Women’s Fitness Championship la jop da ka Whitney l Mawphlang na ka Genfit Gym, ba ar ka Rophina Jasain na ka Fitness First bad ba lai da ka Sawakani Lakiang na ka Body Mass & Fitness Gym Panaliar Jowai.
Ha ka Men’s Body Building 55 kg la jop da u Viany Colas Skhar Byngar na ka Elite Gym, ba ar u Zebedee W.R Jyrwa na ka Power House Gym, ba lai da u Rajanikanta Deb Barma na ka Muscle Xcess & Fitness Gym, ba saw u Mewan Kyrshanlang Shullai na ka Wan’s Gym Sohra, bad ba san da u Arnes Wanniang na ka Royal Gym.
Ha ka Men’s Body Building 60 kg la jop da u Lalrem Mawia Sangma na ka Synergy Fitness Gym, ba ar u Bhalang Khongwir na ka Claudia Fitness Hub, ba lai da u Ioanis Sangma na ka Urban Kinetic Gym, ba saw u Wanshailang K Chandi na ka Zoo Gym Shillong bad ba san da u Eulias Marbaniang na ka Zoo Gym Shillong.
Ha ka Men’s Body Building 65 kg la jop da u Ebenesar Khongsit na ka Genfit Gym, ba ar u Richard Wahlang na ka Zoo Gym Shillong, ba lai u Synta Shylla na ka Flex Jowai, ba saw u Gary N Massar na ka Franky Gym bad ba san da u Banbhabok L Nongrang naka The Royal Gym.
Ha ka Men’s Body Building 70 kg below la jop da u Vijay Singh na ka Fittorium Gym Shillong, ba ar da u Elnathan N Warjri na ka Zoo Gym Shillong, ba lai u Rapjan Hadem na ka ODC Fitness Center, ba saw u Donbok Syiemiong na ka Zoo Gym Shillong bad ba san da u Wanda Jiedlang Nonglait naka Wan’s Gym SohraHa ka Men’s Body Building 70 kg above la jop da u Denzil Matthew Bang naka Body Zoo Gym Shillong, ba ar da u Pritam Sunar na ka Gold Gym Jowai, ba lai u Mintu Nath na ka Muscle Excess & Fitness Gym ba saw u Amar Nongsiej na ka Zoo Gym Shillong bad ba san u Kmenlang LKyngdoh na ka Zoo Gym Shillong.
Haba ïakren bad u President ka MBB&FA samla Yoosar Kynjing ula ïathuh ba ka thong ban pynlong ïa kane ka “3rd All Meghalaya Amateur Body Building Championship Mr.Ironman Amateur 2023" ka long shi bynta ban ai mynsiem ïa ki khun samla ka Ri-Lum Jaiñtia ba kin mih shakhmat ban pynpaw pyrthei ïala ka met ka phat ba ki don lyngba ki rynsan pyni dohksah.
Ha kane ka sngi la ïadonlang naduh u ma Puramon Kynjing u Daloi Elaka Jowai kum u kongsan ma Wansalan e Dhar, ma Valentidio Paswet, ma Rikut N Parein Ex President ka JSU, ma Chibor Najiar Chief Engineer PHE, ma Lamphrang Pohktai Waheh Shnong Mynthong Jowai lem bad kiwei de.
Ha kane sngi ka JBB&FA ka la sam ruh ïa ki khusnam (Award) ïa ki nongthoh khubor hapoh Ri-lum Jaiñtia, sha ki Body Builder kiba jop shabar jong ka States nalor kiwei kiwei de.
Shillong, Nailur 01: Ka lympung ïalehkai jong ka U-20 4th DIVISION Football League 2023 ba la pynïaid da ka Shillong Sports Association kaba long hynne ka Lah Sngi U Blei ha madan 3rd Ground, MFA Turf , Polo ha ka por 5 baje jan miet.
Ka kynhun ïalehkai jong ka Mawkasiang SC ka la ïoh ban khur ei shalade ïa ki lai point hadien ba ka Mawreng SC kam shym la lah ban wanpoi ha katei ka sngi ïakhun (Walk Over).
Mynta ka sngi kin don ar tylli ki jingïalehkai ka ban long mynta ka sngi, ka 5 tarik Nailur ha madan 3rd Ground, Polo, ha ka por 3:30 baje nohphaisngi.
Ka jingïakhun kaba nyngkong kan long hapdeng ka Pynthorbah SC pyrshah ïa ka Umsohsun SC, bad yn bud sa ka jingïalehkai hapdeng ka Lamlynti FC (Madanlyngki) pyrshah ïa ka Mawklot SC.Jowai, Nailur 04: Ka jingïalehkai phutbol bala tip kum ka 6th Debo Shullai Memorial Trophy jong ka kyrdan 2nd Division Football Tournament 2023 bala pynïaid da ka West Jaiñtia District Sports Association (WJDSA) kaba la long hynne ka Lah Sngi U Blei ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Maitshaphrang Mowtyrshiah kala pynliem da 5-0 kol ïaka Nangbah Dukhu, ïa kitei ki kol na ka Maitshaphrang Mowtyrshiah la thep da u Batskhem Dkhar haka minit ba 28, u Pynsakhiat Dkhar haka minit ba 38, u Risanlang Dkhar haka minit ba 47 & 75 bad u Dapnaki Lamarei haka minit ba 66Ha ka jingïakhun kaba ar kila poi noh sha ka jingïakhaid da mar 1-1 kol hapdeng ka Khliehmynkrem FC pyrshah ïaka Caroline Colony, ïa ka shikol na ka Khliehmynkrem FC la thep da u Mebanker Challam haka minit ba 72, katba na ka Caroline Colony la thep da u Long Pohlong haka minit ba 77.
Lyngba kane ka jingïakhun mynta ka sngi ka Maitchaphrang Mootyrchiah bad ka Khliehmynkrem FC kila ïoh ban rung sha ka ‘Quarter Final’ jong kane ka lympung.
Ka jingïakhun lashai ka sngi 5 tarik u Nailur kan long hapdeng ka Lumpariat pyrshah ïa ka Chutwakhu haka por 12 baje mynsngi, katba ka West Madan Mustem kan ïakhun pyrshah ïa ka Dongmihsngi haka por 2 baje nohphai sngi.
Na Thangskai sha Lapangap mynta sa ha Shillong, ka jingtreikam ki Pulit ka la nang pawpen ryngkew ba kidei tang ki Khla ïa la ki jong ki briew, katba ki long tang ki Khnai sha ki jaka khappud haba ïakynduh bad kiwei pat ki jaidbynriew ne ki bor jong ka Assam.
Kaba jia mynta ha Shillong pat ha kaba ïadei bad ka jingïaid paidbah ki dkhot ka HITO, ki Pulit ki la kam ba kidon hapdeng 50 ne 60 ngut ki Dkhot ka HITO.Hato tang katne ngut ki Samla ki Pulit ki hap ba pyndokam da ki tear Gas ne da ki bom Stun Grenade?.
Ki Pulit kiba la ioh training kim lah seh ban teh lakam tang ïa kine ki 50 ne 60 ngut?.
Ban dei lei kum ki jingjia ba mih ka jingïapher jaidbynriew ne ki riot ne ki communal clash, ym tip shuh kumno ki Pulit Meghalaya kin leh.
La ïoh ruh ba ha kane ka jingïakhun bad ki HITO, don ki Pulit kiba la pyndonkam bakla ïa ka bor jong ki, kumba la ïohi ha ki Video ba uwei u Pulit teh jaiïong, u la rung ha kawei ka dukan sha bad ja ban kawang da u Stun Grenade.
Kumno une u Pulit um tip seh ba kane ka kadei jaka bam jong ki briew, ha kaba ki don ki trai dukan, ki nongtrei bad ki nongbam.
Ka Video kaba la saphriang ka pyni ba ha kane ka dukan ki bun bha ki briew kiba ïa ïeng laiñ ban ap bam.
Nalorkata ka khapngiah bha.
Kham pher wat lada napdeng kine kiba ap bam ki lah ban dei ki dkhot ka HITo.
Hynrei kam dei pat ïa u Pulit ban leh kumne.
Kiba kum kine ki jait bom kidei tang ban pynpra ïa ki paidbah kiba ïalum ha surok ne ha ki jaka ba heh ym dei ha kamra kiba rit.
Kane ka pyni ïa ka jinglong thurmur ki Pulit ki bym salia don mano ha kane ka dukan.
Don khunling khynnah ne ym don, une u Pulit u leh ha la ka mon tang ban pynhun ïa ka kti la jong.
Ha kaba iadei bad ka jingjia ha Thangskai bad ha Lapangap, hadien ba la mih ki khubor jong kine ki artylli ki jingjia, ki paidbah ki la pynpaw ka jingbitar ïa ka jingleh ki Pulit ka jylla, namar ha ka jingjia kaba la jia ha Thangskai ha ka por ba pynlong ïa ka Public Hearing jong ka Meghalaya Cements Limited lane ka dewbilat Topcem, ka la paw shai ïa ka jingleh donbor ki Pulit kiba la shu bom shu tied ïa ki paidbah kiba la mih ban pyrshah ïa ka jingleh sop sop ki bor synshar District bad ka MSPCB, ha kaba ki la shna ïa ka Dara ban pynlong ha kawei ka jaka bad pyntip ruh ba ka Public Hearing ka khlem long shuh, katba ki la pynlong pat ha poh Compound jong ka MCL.Ka jingpynlong ïa ka Public Hearing ha ka jaka jong ka MCL ka la kdew shai ba kane ka jingpynsngew paidbah kadei kaba la noh shiliang lypa, namar kam lah ban long ba ha ka jingpynsngew paidbah yn leit ban pynlong ha ka liang kaba dei ban shah bishar ne ban shah pynsngew.
Kawei pat ka long ba ha ki Public Hearing kiba kum kine hi dei ban shah lang ïa baroh arliang ne ban ailad lang ïa kiba kyrshan bad kiba pyrshah ruh.
Kata kadei ka jingmut jong ka Public Hearing.
Lada ka jingpynsngew paidbah ka shim tang na ka jingpynpaw ka liang kaba kyrshan, ka mut kam don jingmut eiei kata ka Public Hearing, kadei tang ka jingpyndep rukom.
Ha ki snem kiba ladep, ha ka por ba ka don ka Public Hearing halor ka jingtih Uranium na ki thain Mawthabah- Nongbah Jynrin, ka Public Hearing ka long kaba heh bha bad kat ka jingïapyrshah kaba jur halor ka jingtih Uranium, hynrei ha ka Public Hearing pat ka la ailad lang ïa kiba kyrshan bad kiba pyrshah ruh kumjuh, ym don kano kano ka jingkhang.
Kaba lyngngoh ka long pat balei ba ha kine ki Public Hearing kiba ïadei bad ki Cements Company bunsien ym ju ailad ïa kiba pyrshah ban pynpaw ïa ka jingsngew jong ki.
Dei na kane ka daw imat ba ka sorkar ka la phah da ki Pulit kiba don da ki phew ngut ryngkat ka kieng atiar bha la kum kito kiba leit ban pahara ne ban tem ïa ka jingïakulmar bad ïakynad ïapher jaidbynriew.
Kawei pat kaba la ïohi na ka jingjia ha Thangskai ka long ba ki Pulit ym tang ba ki la thombor ïa ki paidbah, hynrei don ki Pulit kiba la pyndonkam bakla ïa ka bor jong ki, da kaba ktah kti ban thap, ban kynjat bad kyrdem ïa ki paidbah,.
Ym ju don aiñ ba ki Pulit kin ktah kti ïa ki paidbah.
Nangta wat ïa ki kynthei kiba ïaid lynti ruh la ïohi ba ki la bom da u lathi.
Hato ki Pulit ki ïoh training ha kane ka rukom seh?Phai pat sha ka jingjia ha Lapangap, ki Pulit ki la pynlehraiñ hu suiñ ïa ka jylla, haba ha jaka ba kin ïada kin ïakhun ïa ki Karbi kiba thmu ban wan thombor ha Shnong Lapangap, ki la phet krad bad phet ïam rem la kum kito kiba shah beh ha kaei kaei re kaba i ngiew.
Hato kane kadei ka rukom treikam jong ki Pulit ban phet na jaka kaba kidei ban ïada ïa u pud u sam?.
Mawkyrwat, ‘Nailur 04: U bah Paul Lyngdoh, Myntri ba dei peit ïa ka kam jngohkai, Social Welfare, Arts & Culture, Textile jong ka Sorkar Meghalaya kum u kongsan mynta ka sngi u la plie paidbah ïa kawei na ki jaka jngohkai kaba ki la khot kyrteng ka “Synrang Mawrin Tourist Spot" kaba la shna na ka skhim MGNREGS ha ka jingmang pisa ba T.1 klur 27 lak ha shnong Mawten, South West Khasi Hills District.
U bah Paul Lyngdoh haba kren ha ka jingïalang u la ai ka burom sha U Blei uba la plie lad ha kaba u la ïoh ban wan ïuhkjat bad ban plie pyrda ïa kane ka jaka kaba itynnad kaba U Blei U la buh beit buh ryntih ne ha ka mariang kaba khring bad pynkynmaw ïa ka jingkhraw ka jong U Nongbuh Nongthaw lyngba ki lum ki them, ki padun, ki kshaid bad kiwei kiwei.
“Kane ka ri jong ngi ka don shibun ki jaka kiba itynnad kiba ym tang ba ki khring ïa ki nongjngohkai hynrei ki pynsah ha ka lyngngoh bad ka peit jaw dud", ong u bah Paul.
Namarkata, u pynkynmaw ba ka pyrthei ka ithuh bad la ai kyrteng ïa kawei na ki krem ha Mawmluh Cave da ki Geologist da ka Meghalayan Age.
Ha kajuh ka por u la ong ruh ba kin dang don shuh shuh ki jaka kiba khring bad ba ktik ïa ka dohnud u myllung ba un ïoh shibun kiei kiei kiba pynmyntoi ïa ka met, ki jingmut jingpyrkhat bad jinglong mynsiem.
Kumta u la ïathuh ba ka sorkar ka la don ki jingthmu na ka bynta ban kyntiew ïa ka kam jngohkai pyrthei bad ban pynthikna ba un lah ban pyntreikam kloi lyngba ka jingïarap na ka Asian Development Bank (ADB) bad u kyrmen ba lyngba ka jingïarap bad kyrshan jong ki paidbah yn lah ban kyntiew ïa ka ïoh ka kot lyngba ka tourism bad ha ka juh ka por u la pynpaw ba la donkam ban shna ïa ka Tourism Police na ka bynta ka jingshngaiñ ki nongwan jngohkai pyrthei.
U la ïathuh ba mynta la mang haduh 1000 tylli ki ïingsah miet ne Home Stay na ka bynta ka dong ka thaiñ bad kita ki ïingsah miet kin treikam lynter ym ban shu pynleh noh ei.
U la pynpaw ruh ka jingthrang ban pynurlong kloi ïa ki jingthmu bad ban pynwan dur ïa kane ka jaka kaba itynnad ha ka rukom kaba i-shong blei shongkun bad shongkhia.
Katba ha ka jingkren jong u bah Renikton Lyngdoh Tongkhar, MLA ka Mawkyrwat Constituency u la pynpaw ka jingsngewnguh ïa ka block bad ka shnong kiba la lah ban pynlong ïa kane ka jaka kumba ka long mynta.
Ha kajuh ka por u la pynpaw ka jingsngewkmen ban ïohi ïa ka jingïohi jngai jong ki nongshong shnong jong kane ka jaka ha kaba ki la jied da kane ka project kaba kham pynmyntoi ïa ka shnong ka thaw lyngba ka skhim 100 sngi.
Shuh shuh u la ong ba kane ka jaka ka la don lypa ïa ka jingitynnad kaba la oh-shngrong oh-shrup lyngba u nongthaw bad kin nang ïai pyrkhat nangne shakhmat kumno ban pyni-tynnad bad pynwan dur ïa kane ka jaka katkum ba la mang bad bhah da U Blei Nongbuh Nongthaw.
U pynpaw ka jingngnud ban wanrah shibun ki kam pynroi ha kane ka dong ka thaiñ bad kumno ban kyntiew ïa ka ‘tourism’ ha kane ka jaka khnang ba un lah ban wan rah ka roi ka par ha ka dong ka thaiñ.
Kiba ïadonlang bad kiba la ai jingkren ki kynthup ïa ka kong Y.R.Mawlong, MCS, ADC, South West Khasi Hills District, u bah I.Lawrniang, MCS, Block Development Officer jong ka Mawkyrwat C&RD Block, bad ha ka jingïadonlang u bah G.D.Kharwanlang, MPS, Superintendent of Police, South West Khasi Hills District kiwei de.
La pynshit pynshngaiñ ïa kane ka sngi da ka jingrwai kyrpang kata ka jingshad tynrai na ka Mawten Secondary School bad ka jingrwai tynrai na ka Eleven Secondary School.
Ïa ka jingïalang ha kane ka sngi la pynïaid da u bah Nolipstar Lyngdoh, Chairman jong ka Tourism Committee, ka jingkren pdiang na u bah L.Lyngdoh, Myntri Shnong Mawten bad ka jingkhublei na u nongpyniaid.
Nongstoiñ, Nailur 4: Ka FKJGP Mawshynrut Circle ha ka jingïalam u president bah Teilang Nongkseh bad u general secretary bah Evening Myrthong lem bad ki katto katne ki dkhot ka circle, ki la leit ïakynduh ïa u EE (PWD Road) halor ka jingjot ba lah palat jong ka surok naduh iew Riangdo sha Thaiem.
Ha ka jingshisha katei ka surok dang shu dep shna dang tang shi snem mynta da ka scheme PMGSY, hynrei imat ka jingjot kloi ka dei namar ka jingtrei torti kaba lah palat da u Contractor.
Ha katei ka jingïakren bad u Executive Engineer, u la kular ban leh ïa kaba donkam kata ba un pynbor ïa u contractor ba u dei ban repair bad ban pynkhuid ïa ki ñiut harud shilynter katei ka surok, namar ba katei ka surok ka dang dei ban sumar ne pynbiang da u contractor hapoh san snem.
Kane ka surok ka dei kaba pynïasoh ïa ka iew Riangdo bad ki shnong kiba bun sha ka thaiñ Mawthengkut haduh Thaiem kaba don kumba 7 kilometer ei ei.
Hynrei, kumba ka long mynta ka la ktah haduh katta ïa ka leit ka wan ki paidbah jong ka thaiñ Mawshynrut.
Nongstoiñ, Nailur 4: Ki kam tuh kam thiem ki la jyllei haduh katta katta haman la ki jaka ha West Khasi Hills.
Katkum ki khubor ba la ïoh lum la ong ba ki nongtuh ki la nud wat ban wan tuh ïa ki masi ki blang bad wat ïa ki sñiang bad ki syiar ruh.
Dang ha u bnai ba la dep uwei u nong shong shnong ha Lawrapha u la shah tuh ki nongtuh saw tylli ki masi na sem ha ka por mynmiet.
Nalor kata dang ha kine ki khyndiat sngi, sa ar tylli ki masi jong uwei u briew na ka shnong Ksehkohlong ki la shah tuh na ka jaka the ha ka por mynmiet.
La ong ruh ba utei u briew u don lai tylli ki masi bad ha ka por mynmiet u la teh lang ha kajuh ka jaka, hynrei ynda mynstep pat haba u mut ban leit teh noh ïa ki sha lum, u la lap ba ar tylli kim don shuh bad haba bishar bniah ïa ki dak ki shin, la ithuh shai ba ka jingïaksaid ka jur bha ha kaba kawei ka masi ka la lait phet namar ba dkut u tyllai bad u la ïoh biang ïa katei ka masi.
Haba ïakren bad u bah P.Marshra u la ong ba ki nongtuh ha kine ki sngi wat ïa u sñiang na sem ruh ha ka por mynmiet ki la nud ban wan tuh bad kaba lyngngoh ka long ba u sñiang um lynñiar satia haba kit ruh.
U la ong ruh ba ïa ki blang um nud shuh ban leit teh ha lum namar ba u sheptieng ïoh shah tuh.
Haba ïakren pat bad u bah T.Marweñ, u la ong ba ka jingjyllei jong ki kam tuh masi, tuh blang, tuh syiar bad kiwei kiwei, ka lah ban dei na ka daw jong ka jingkynrei palat ki kam pynïakop khwai dohkha ryngkat ki khalai nusib.
U la ong ruh ba ha kine ki sngi ka jinghiar ka ïoh ka kot, ka kamai kajih, ka bylla ka sngi ka la long shaba palat bad ka jingduk tasam ka la shong kulai ïa ki longïing longsem lait noh kito kiba la don ha ki kam sorkar bad kmie bad kpa bad ki khun, hynrei kiba im da ka bylla ka sngi te wat tang ïa u khaw ban bam ruh ki la shitom ban ïoh.
Khliehriat, Nailur 4: Ka Jaiñtia National Council (JNC) ka pynpaw ka sngewkhia bad sngewsih kaba khraw namar ka jing shah kyndang jubor bad shah pynjulor ïa ki bri, ki jaka rep jong ki paradoh parasnam kiba shong ha Assam, Cachar District, bad ong ba kane ka jingleh jong ki bor District, ki bor pulit bad ka tnat khlaw jong ka Cachar District, ka pyn i shai baka Assam hi kam burom ïaka jing long trai jaka jong ki paradoh parasnam kiba shong ba sah sha kitei ki shnong kiba ki la ri la sumar ïa kitei ki jaka daki spah spah snem mynshwa“Ngi lah ruh ban ong ba naduh ki por u phareng, ki Shnong Khasi,Jaiñtia kila don lypa ha kitei ki bynta jong ka Assam bad kim dei kiba dang shu wan buhai shnong ha kito ki jaka bad ka History ruh ka kren shai ïa kane" ong u kyrwoh.
“Balei ki Sorkar Meghalaya naduh ki por barim haduh ki por kiba mynta kam ju nud ban ïa kren bad ka sorkar Assam halor ka phang ban ai ïaka jing ïada bad ka jing ithuh kaba kyrpang ïa ki shnong Khasi, Jaiñtia kiba don hapoh Assam, khnang ba kin dup lah ban long trai ïala ka khyndew u syiap kaba ki la shong la sah la bun bun snem mynta"Na ka liang ka JNC ka kyntu jur ïa ka sorkar jylla ( MDA 2.0 ) ba kan shimkhia ban ïa kren bad ka sorkar India halor ka jing leh donbor jong ka Sorkar Assam ïa ki shnong Khasi, Jaiñtia kiba la don hapoh Assam naduh shwa ka jingioh jinglaitluid jong ka Ri India bad ban dawa ruh na ka sorkar India ba kan ai ïa ka jing ïada kaba kyrpang naka bynta ka hok long trai jong ïa la ka khyndew ka syiap , ban pynneh pynsah ruh ïa la ka Riti ka Dustur jong ki Khasi, Pnar kiba shong shnong hapoh ka Assam.
Ka seng ka buh ruh ka jing kylli ia ka Sorkar Assam ba lada kiwei ki rit paid kiba don hapoh Assam ki ioh ïaka jing ïada ba kyrpang ban long trai ïaka khyndew ka shyiap bad ban pynneh pynsah ïala ka riti ka dustur, hato kan eh aiu ïa ka sorkar Assam ban ai ka juh ka jing iada ïaki Riewlum, rit paid Khasi,Pnar kiba don hapoh Assam? Pynkut u kyrwoh na u Publicity Secretary JNC u samla Mebanteilang Sukhlaiñ.
Khliehriat nailur 4: Ka Khasi Students Union Wapung Unit lyngba u kyrwoh na u Education Secretary u samla Lucky Rymbai, la pynbna ba ka seng kan pynkup burom da ka 4th Woh Tep Kyndait Memorial Acadamic Award 2023 ïa kito ki samla pule jong ka thaiñ kiba pass bha bad kiba wan ha ka kyrdan ba shakhmat, kiba ïakhun ïa ka exam SSLC, HSSLC, Bachelor Degree (B.Sc, B.Com, B.A), kumjuh ruh ki Master Degree, PhD, Engineering, kiba ïakhun na ki Board lane ki University bapher bapher.
La ong ba kane ka jingai khusnam jong ka seng, ka dei kum shibynta ba pynshlur bad ai mynsiem ïa ki samla pule jong ka thaiñ ba kin nang iai kiew shaphrang ha ki jingpule jong ki bad ki thaiñ kiba kynthup hapoh kane ka Unit ki dei ka shnong Mookhep, Wapungskur, Wapungshnong, Tuberkmai shnong bad Tuber Sohshrieh.
Kiba lah ban ioh ïa kane ka khusnam ki dei kito ki pass ïa kitei ki kyrdan jingpule bad kiba ioh 60 percent sha neng ki mark.
La bthah ruh ba kito ki samla pule jong ka thaiñ kiba kynjoh ïa katei ka percentage, ki lah ban phah copy ïa ka marksheet jong ki ha u number 8413805987 bad ka sngi ban pdiang ïa ki marksheet ka dei naduh mynta ka sngi ka 4 tarik u nailur haduh ka 25 tarik u nailur 2023.
Ïa ka sngi bad ka por ban pynlong ïa katei ka prokram ai khusnam yn sa pyntip hadien.
Nongpoh, Nailur 04: Ki paidbah ka Umiam ha Ri-Bhoi kila tied bad bom jem ïa uwei u nongtuh hynnin ka miet sngi U Blei hadien ba u tei u nongtuh u ba bat ruh daka tiar siat u la leit ban prong tuh ha kawei ka iing jong kawei ka longkmie bad pynap ruh da ka pistol ban byrngem siat ïaka.
Kat kum ka khubor pulit, la ïathuh ruh ba une u nongtuh la tip kyrteng kum u Bartan Marak ba 37 snem ka rta, uba dei u nongshongshnong ka Garogaon, Rawta, Sub-Division Udalguri, Assam.
Ki pulit ki ïathuh ba une u briew ula leit rung tuh ha ka Iingsah jong katei ka longkmie bala tip kyrteng kum ka Kong Moureen Kharnaior kaba don ha MIDC, Umiam ryngkat ki riam shipai bad ula pynap ruh da ka pistol bad byrngem siat ïaka hynrei hadien ba utei u nongtuh u la pyrshang ban phet krad na katei ka jaka u la kynthih na kawei ka kynroh haduh ba un da kdiah ka kjat bad khlem lah shuh ban phet ha kaba ki paidbah kila iohkem ïa une u briew bad kila bomshnong haduh ba un da jem jai bd mynsaw jur ha kaba la pynkit noh ïa u sha Civil Hospital Shillong ban ioh ka jingsumar hadien ka jingmynsaw kaba jur.
Ki pulit kila lap ba une u nongtuh ula pyndonkam da ka suloi siat sim lane air pistol ban leh ïa kane ka kam tuh bad lute bad naka liang ki trai iing kila ujor ruh da ka ejahar ha Umiam Police Station ban leh ïa kaba donkam bad ka jingtohkit ka dang ïaid shakhmat.
Nongpoh, Nailur 04: Ka Hynñiewtrep Integrated Territorial Organization (HITO) Bhoirymbong Area ha ka jingïa synran lang ki nongïalam na Ri Bhoi District hapoh ka jingïalam u samla Alvis Kyrsian Vice-president Ri Bhoi District bad u Samla Samuel Hinge Persident Bhoirymbong area lem bad ki dkhot na Bhoirymbong Area mynta ka sngi kila leit ban khynra ïaki dukan bar jylla nad kumjuh ruh ban talasi ïaki Trading Licence bad kiwei kiwei ki kot ki sla kat kum ki jingdonkam ïa ki dukan bar jylla kiba shong beaiñ hapoh ka Ïew Bhoirymbong bad ki dukan kiba don haka surok Shillong Bye-pass.
Ha kane ka jingleit khynra ki dkhot ka HITO ki la lap ba na kine ki bar jylla bun kidei ki bym don ïaki khot ki sla kiba biang bad don ruh napdeng jong ki kiba la ioh jingtip kila khang lypa ïaki dukan shuwa ban wan ka HITO bad naka liang ka seng ka la khang kyrdep ruh shi syndon ïaki dukan jong kito ki dukan ki bym lah ban pynbiang ïaki kot ki sla bad kala maham ruh ba lada lim lah ban pynbiang ïa ki kot ki sla kim dei shuh ban wan shong die ne buh dukan hapoh kane ka thaiñ ban wan kamai beaiñ.
Haba kren sha ki lad pathai khubor naka liang ki nongïalam jong ka HITO kiba kynthup ïa u samla Alvis Kyrsian Vice President ka HITO Ri-Bhoi u la ïathuh ba ha shwa ban pynlong ïa kane ka jingkhynra naka liang ka seng ka la dep ban phah ïaka shithi sha u Executive Member ba dei peit ïaka tnad Enforcement ban kyrpad ba kin pynlong ïaka jingkhynra ïa ki kot ki sla jong ki bar jylla ha katei ka thaiñ namar ba la jyllei palat ki bar jylla kiba wan ban shong dukan haki thaiñ Bhoirymbong, hynrei kaba lyngngoh ka long ba naka liang ka KHADC bad ka tnad enforcement kam shym la pynsngap ïa kane ka jingkyrpad jong ka seng bad dei halor katei ka nongrim ba ka seng kala shim ïaka sienjam ban khynra hi namar ka jingsngap mynthi jong ka KHADC.U Samla Samuel Hinge, President ka HITO Bhoirymbong area u la ïathuh ba ka daw ka pynlong ïaki ban khynra ïaki kot ki sla ka dei namar ba la jyllei bun ki bar jylla kiba tuid sha kane ka jaka ban khaïi ïaki mar ki mata lane ban seng ïaki dukan bad kane ka lah ruh ban wan rah shibun ki jingma lada ngim long kiba husiar naduh mynta.
U la la ong ruh ba ka seng kan nym shong kli kti ban kan dang ïai budien ïa kine ki kam khnang ba ngin lah ban tehlakam ïa kane ka jingwan tuid jong ki bar jylla sha katei ka thaiñ.
Jowai, Nailur : Ka Kashari jong u Session Judge, West Jaiñtia Hills District ka la hukum ban set along shi jingim ïa ki lai ngut ki runar kiba donkti ban dkhat jubor ïa ka jingim jong u Bah Lobi Chullet ha ka 1 tarik, Jylliew, 20006 ha kawei ka jaka ba la tip kum ka “Ait Shrieh’ haka shnong Thadsning.
Kine ki lai ngut ki dei kiba la tip kyrteng kum u Shem Langstang, u Tharki Langstang bad u Hiarki Langstang.
U kyrwoh ba la phah da u Superintendent of Police jong ka West Jaiñtia Hills District ula ïathuh, ha ka 2 tarik, Jylliew, 2006 u Bah Barley Chullet, uba dei u para jong u Bah Lobi Chullet ula mudui da ka ejahar ha Jowai Police Station pyrshah ïa u Shem Langstang, u Tharki Langstang bad ïa u Hiarki Langstang halor ka jingkynnoh ba ki dei kiba donkti ban dkhat jubor ïa ka jingim jong u Lobi Chullet haka 1 tarik, Jylliew, 2006 ha “Ait Shrieh", Thadsning.
Ki Pulit ki la register case ha Jowai Police Station hapoh ka Section 302/201/34 Indian Penal Code (IPC).
ïa kane ka case la shimti ban tohkit da u SI C.Lamare.
Hadien ka jingtohkit, u Investigating Officer (IO) u la pynngat kyndon pyrshah ïa kine ki lai ngut hapoh ka Section 302/201/34 IPC.Ha ka 30 tarik, Nailar, 2023 ka Kashari kaba la shong bishar halor kane ka jingjia, da kaba pynshong nongrim katkum ki sakhi sabut ka la rai pynrem ïa u Shem Langstang, Tharki Langstang bad ïa u Hiarki Langstang halor ka jingdonkti ban dkhat jubor ïa ka mynsiem briew hapoh ka Section 302 IPC.Ka 5 tarik u ‘Nailur ne September ka dei ka sngi ba kyrpang na bynta ki Nonghikai.
Ka jingkylli ka long balei ngi rakhe ïa kane ka sngi kum ka Sngi ki Nonghikai ne Teacher’s Day.
Ha shuwa ba ngin ïa phai shaphang ka Teacher’s Day, nyngkong eh ngi donkam ban sngewthuh kiei ki Nonghikai.
La ju ong bad pynsngew na ka por sha ka por ba ki Nonghikai ki dei kita ki Nation Builders ne ki Nongtei ia ka Jingkiew Shaphrang ka Ri ha bun ki liang.
Dei ma ki, kiba long kita ki nongpynsaphriang ïa ka jingshemphang ne jingnang jingtip lyngba ki jinghikai ha ki kamra klas ïa ki sobjek bapher bapher.
Ban weng ïa ka jingsahdum sha ka jingshai ne to eliminate darkness into lightness.
Lada ym dei lyngba jong ki, ka pule puthi ne education kan nym long kaba jop.
Ka jingnang jingtip ba ki khynnah skul ki ïoh lyngba ki Nonghikai ka pynlong ïa ki ba kin long ki nongtrei kiba tbit ha ki kam bapher bapher, ki nongshong shnong ba don jingkitkhlieh ne responsible citizens bad noh synñiang ïa ka jingkiew ka ri ha ki liang bapher bapher.
U Dr.Sarvepalli Radhakrishnan u dei u Vice President ba nyngkong ka Ri uba kylla long ruh u President ba ar ka Ri ha ki, u la long u Nonghikai, uba long ruh u ‘riew shemphang ha ka thoh ka tar.
Dei haba u la long kum u President ha u snem 1962 ba ki khynnah pule bad ki paralok jong u kiba ieit bad burom ïa u, ki kwah ban rakhe ïa ka sngikha jong u ha ka rukom rakhe kaba heh bad shongshit ne lavish celebration, namar ka jinglong jan jong u ïa ki khynnah pule, u la ong ia ki ban rakhe ia ka sngikha jong u ym tang na bynta ka jong u shimet, hynrei ban rakhe ïa ka sngikha jong u na bynta jong baroh ki Nonghikai kum ka jingñiewkor ïa u synñiang u bynhei ba ki la noh na bynta ka Ri bad dei ha ka 5 tarik u ‘Nailar u snem 1962 ba la rakhe nyngkong eh ha ka Ri India jong ngi kaba dei ka sngikha u Dr.Sarvepalli Radhakrishnan kum ka Sngi ki Nonghikai ne ka Teacher’s Day bad man ka snem la bteng ban kynmaw ïa ka bynta bakhraw ba ki Nonghikai ki la noh synñiang na bynta ban kyntiew ïa ka pule puthi ban pynmih ïa ki khun samla kiba pyntbit ha ki jingtreikam ba kin lah ban ïeng ha la ki kjat ha ki kam ba bun jait bad noh synñiang ïa ka Ri lyngba ki jingtreikam jong ki.
Kum ka jingñiewkor ïa u synñiang ki Nonghikai bad ka pule puthi ne Education ha ka jingkyntiew ïa ka jingnang jingtip ne knowledge kum shibynta ka jingïaid shaphrang ka Ri u la thoh ïa ka kot, “Political Thinkers of Modern India" kaba u la batai ba kumno ki Nonghikai ki don ïa ka bynta kaba khraw haduh katta katta khamtam haba ka Ri ka dang shu ïoh ioh ka jinglaitluid ha kito ki por.
Ka long kaba donkam ïa ngi lang baroh ban ai ka jingkyrshan ba radbah ïa ki Nonghikai ym tang ha kum kane ka sngi, hynrei ha shilynter lyngba ka jingïasnohktilang ha ka jingpynïar ne pynsaphriang ïa ka jingnang jingtip, da kaba ngi shimkhia lang ban peit ban jngoh ba ki khun jong ngi ki pyndep hok ïa ki jingbthah ki Nonghikai ha ki jingpule jong ngi, ban kohnguh bad burom ïa ki Nonghikai.
Tang ki Nonghikai marwei kin nym lah ban pynlong ïa kine baroh hynrei ka kti kamon kti kadiang jong ngi iwei pa iwei naduh kiba rit haduh kiba heh kan ai mynsiem ïa ki bad long ka jingkyrshan ïa ki Nonghikai ban pyntyllun ïa ka jingshakri jong ki ïa ka imlang sahlang ban long kita ki knowledge delivery ne nongsam ïa ka jingnang jingtip.
Ki Nonghikai ki ïa kynduh bad mad shibun ki jingeh.
Kyrmen da ka jingshimkhia lang baroh yn lah ban weng ïa ki jingeh jong ki, khnang ba kan ai mynsiem ba kin nanglah ban trei khambha shuh shuh.
Ka jingïasnohktilang jong ngi baroh naduh ki khynnah skul, ki kmie ki kpa bad ki Nongialam kan pynurlong shisha ïa ka jingmut tynrai jong ka jingrakhe ia kane ka sngi katkum ka jingthrang u Dr.Sarvepalli Radhakrishnan.
Na ka liang ka sorkar man la u snem ka pynlong ka jingpynkupburom ïa katto katne napdeng ki Nonghikai ha ka kyrdan District Award ha ka District Level, State Award ha ka State Level bad National Award ha ka National Level kum ka jingñiewkor ïa kane ka jingnoh synñiang ki Nonghikai bad bteng ïa ka sienjam ba u Dr.Sarvepalli Radhakrishnan u la sdang bad ai jingmut.
Kyntang ïawai kane ka long ruh ka khubor ban ai khublei Teacher’s Day ïa baroh ki Nonghikai kiba ieit bad donburom ka Ri bad jylla jong ngi ha ka jingrakhe kaba 62 ha une u snem 2023 ha ka 5 tarik u ‘Nailur.
Jowai, Nailur 04: Ka Kashari jong u Sessions Judge, West Jaiñtia Hills ka la pynmih da ka hukum ban set along haduh 10 snem kynthih ïa u Dri Phawa hadien ba la lap ba u donkti ban leh beijot ïa kawei ka khynnah rit ha kawei ka shnong ha West Jaiñtia Hills District.
U kyrwoh ba la phah da u Superintendent of Police ka West Jaiñtia Hills District, u la ïathuh ba haka 26 tarik, Jymmang, 2001 ka kmie jong kane ka khynnah rit ka la ujor da ka ejahar ha u Officer In-Charge jong ka Jowai Police pyrshah ia u Dri Phawa uba sah ha ka shnong Myrjai da kaba kynnoh ba u la leh be-ijot ïa ka khun jong ka ha ka 23, Jymmang, 2001.
Ki Pulit ki la register case ha Jowai Police Station hapoh ka Section 376 Indian Penal Code (IPC).
ïa ka jingtohkit la bynshet ha ka ASI W.Vaichei.
Hadien ka jingtohkit, ka Investigating Officer ka la pynngat kyndoh ïa uba la shah kynoh donkti ha ka Section 376 IPC.Ha ka 31 tarik, Nailar, 2023 ka Kashari jong u Sessions Judge, West Jaintia Hills hadien ba la pynshong nongrim ïa ki sakhi ki sabut ba la ioh lum, la lap ba u Dri Phawa u donkti ha ka kam runar bad la rai ban set along ïa u halor ka jingpynkheiñ ïa ka Section 376 IPC.Nongpoh, Nailur 04: Ha kawei ka jingjia aksident kawei ka trok Dumper kaba don ïa u Register Number AS-01-DC-5497 kaba kit ïaki tiar shna Rong ka la leit ban tynrah ïa kawei ka kali Tempo kaba don ïa u number AS-25-EC-1550 bad ïa kawei ka Auto Rickshaw kaba dang ïeng harud surok kaba don ïa u number ML-10-C-3520 bad kitei baroh lai tylli ki kali ki la pra hi phum na katei ka jingjia aksiden.
Kane ka jingjia kala jia mynta janmiet ha ka por 5 baje eiei bad katkum ka khubor bala ioh lum la ioh jingtip ba kadaw kaba pynlong ïa katei ka jingïa tyngkhuh kali ka dei namar ka jingpynher sted palat u nongñiah jong ka trok Dumper haduh ba um lah shuh ban tehlakam bad u leit ban rat ïakiwei pat ki kali, bad naka liang u nongñiah katei ka trok u la ïathuh ba kala don ka jiingbthei haki bynta engine jong katei ka trokLa ïoh jingtip ruh ba ha katei ka jingjia 2 ngut ki briew kila mynsaw ba kynthup ïa u Triban Boro, ba naka shnong Amjok, Ri-Bhoi bad u Rantu Das (26yrs), ba shong ba sah ha Nongpoh, Ri-Bhoi, bad kine baroh 2 ngut ki dei ki nongïarap ïa katei ka trok dumper bad la pynkit noh sha jaka sumar.
Ha kane ka juh ka sngi kala don ruh ka jingïatyngkhuh ka scooty bad kawei ka Maruti car ha jingkieng Flyover Umiam ha kaba u nongñiah ka scooty u la mynsaw jur ha kane ka jingjia.
Shillong, Nailur 04: Ka Seng VPP ka la ong ba ka jingaipor ka sorkar ïa ka Expert Committee ba kan review ne pynthymmai ïa ka Reservation Policy, ka la slem palat bad la kumno kumno tang hynriew bnai ba la biang.
Ïa kane la pynpaw da ka Seng ha ka jingleit ïakynduh ïa u Myntri Rangbah u Conrad Sangma mynta ka sngi.
Ka Seng ha ka jingïalam u Dr.Ricky AJ Syngkon ryngkat ka jingsynran u MLA Mawlai bad Mawryngkneng bad kiwei de ki nongïalam, ki la leit ai da ka jingthoh ha u Myntri Rangbah ban pynpaw ka jingai khublei namar ba ka sorkar ka la burom ïa ka jingdawa ka Seng ban thung da ka Expert Committee ka ban peit bniah ïa ka jingpynkylla ïa ka Reservation Policy.
Ha kajuh ka por ka ai ka jingkitbor kit rwiang ruh ïa ki dkhot kane ka Komiti ryngkat bad ka jingkhmih lynti ba kin lah ban wanrah ïa ka jingpynkylla kaban pynhun lang bad warah ka jingïamonlang hapdeng ki jaidbynriew Khasi bad Garo.
Ka Seng ka kyntu ruh ïa u Myntri Rangbah ban pynkylla noh ïa ka rai ban aipor shi snem ïa kane ka Expert Committee da kaba pynlyngkot noh sha ka hynriew bnai.
Shillong, Nailur 04 : Ka Khasi Students Union (KSU) mynta ka Lah Sngi U Blei, kala dawa ïa ka sorkar ban pynduh noh mardor ïa ka bhah pule MBBS jong palat 10 ngut ki samla ba la shah jied na ka Open Category ka State Quota (bhah ka Jylla) namar ba kim shym la lah ban pynbiang ïa ka Permanent Residential Certificate (PRC).
Ha ka shithi ba la aiti sha u Myntri Rangbah ka Jylla Conrad K Sangma bad Myntri ka Koit ka Khiah Kong Ampareen Lyngdoh, u President ka KSU samla Lambokstar Marngar ula ong ba 10 ngut ki samla pule kim shym la pynbiang ïa ki kot ki sla ba donkam kat kum ka jingbthah jong ka DHS.Ula ong ba ka jingbym don ïa ka PRC kum kawei na ki kot ki sla ba donkam kat kum ki kyndon ha ka Advertisement ka la khring ba dei ban pynduh noh ïa kine ki samla ban ïoh ïa ka bhah haba bynrap ba ki Birth Certificate ba la aiti ruh ki dei ki bym don ïa ki Serial Number bad ka hukum ka Iing Bishar ka dei ba hap ban tohkit bniah ba kumno la ai ïa kine ki kot ki sla da ki bor ba dei khmih.
“Ka KSU ka dawa ban pynduh noh mardor ïa palat 10 ngut ki samla ban ïoh ïa ka bhah pule MBBS naka thup Open Category bad ha ka jaka jong ki, ki samla kiba dei hok, ki dei ban shah kynthup noh.
Ka Union ka kyrmen ba ka Sorkar kan shim ïa ki sienjam ba donkam ka ban pynthikna ba ki samla pule ba dei hok jong ka Jylla kin ym shah pynduh ïa la ka hok bad ki samla ki bym tip ki dei kiba naei, ki dei ban shah pynsajia kat kum ka aiñ" pynpaw u samla Lambok.
Ka shithi ka pynpaw ba u Mehbub Hassan u khlem pynbiang ïa ka PRC hynrei ula aiti pynban da ka Provisional PRC kaba la ai sha u ha ka 7 tarik Jylliew 2023 ha Dadenggre bad kaba treikam tang 12 bnai.
ïa une u samla la kha ha u snem 2001 bad ka Birth Certificate ka dei kaba la ai ha u 2019, ka bym don satia ïa u serial number bad ka hukum ka Iing Bishar ne affidavit ban pynthikna ïa ka.
“U Monimul Ekram Mandal : U khlem aiti ïa ka Birth Certificate.
La aiti da ka PPRC kaba treikam tang 3 bnai.
Ym shym la aiti ïa ka PRC" la pynpaw.
Kumjuh ruh u Ayush Kumar ula ai tang ka Birth Certificate ba na Bihar khlem ka hukum(affidavit) ka Iing Bishar, ki kot ki sla ka CBSE na Rajasthan bad ka PRC na East Jaintia Hills.
U Md Mahmadul Islam: U la ai tang ka Birth Certificate ba la ai ha u 2022 watla ïa une u briew la kha ha u snem ba bud kata ha u 2003.
Um shym la ai ïa ka PRC hynrei da ka PPRC na West Garo Hills kaba treikam tang 12 bnai.
U Atifa Zaman: Um shym la ai ïa ka Birth Certificate ne PRC hynrei la aiti da ka PPRC na West Garo Hills kaba treikam tang 12 bnai.
U Chiranjit Kumar Paul u la ai ïa ka Birth Certificate ba la ai sha u ha u 2008 watla ïa une u briew la kha ha u 2005.
Hynrei hangne ruh ym shym la don ka hukum ka ïing Bishar.
Une ruh u khlem ai ïa ka PRC hynrei da ka PPRC kaba treikam 12 bnai.
Ka Deeya Choudhary: La aiti ïa ka PRC hynrei khlem ai ïa ka Birth Certificate.
Donkam ban hap pynthikna ïa ka jaka sah bad ka sngi kha jong kane ka samla.
U Angoor Zaman Hoque u la ai ïa ka Birth Certificate bym don ïa ka hukum ka Iing Bishar bad ka serial number.
Ym don PRC hynrei tang ka PPRC na West Garo Hills kaba treikam tang 12 bnai.
U Abdul Kalam Golam Mahdi Alom: Ka Birth Certificate kaba la ai ha u snem 2014 hadien 12 snem ba kha ïa u bad ka bym don satia ïa ka hukum ka Iing Bishar bad ka serial number.
Ym don PRC hynrei da ka PPRC bala ai ha ka 16 tarik Jymmang, 2023 kaba treikam tang 3 bnai.
U Habibur Rehman: U samla uba mih kyrteng ha ka Waiting List jong ka Open Category u khlem ai ïa ka PRC hynrei ula ai da ka PPRC kaba treikam tang 12 bnai.
Ym shym la batai ruh ïa ka jaka ba kha ïa u.
Shillong, Nailur 04 : U Symbud Myntri Rangbah ba khmih ïa ka Tnad kam Pohïing (Police) u Bah Prestone Tynsong ha ka sngi Nyngkong, ula pyntip ba ka Sorkar ka la dep ban phah ktien sha ka seng Hynniewtrep National Liberation Council (HNLC) ba ka kwah ïa u Chairman Bah Bobby Marwein bad u General Secretary Bah Sainkupar Nongtraw ba kin donlang ha ka jingïakren ïasuk ka ban wan.
Haba ïakren bad ki nongthoh khubor, u Bah Prestone ula ong ba ka rai mynta ka shong ha ka HNLC bad ka Sorkar ka apktien na ki ban pynïaid shakhmat bad ka jingïakren ïasuk.
“Ngi dang apktien na ki (HNLC).
Ngi la dep ban aiktien sha ki.
Mynta ka rai ka shong ha ki" ula ong.
Haba kylli ba lano ka kylla ba-ar jong ka jingïakren ïasuk kan long, u Bah Prestone ula ong “Na kata ka daw ka Sorkar ka dang ap ïa ka jubab na ki bad ban buh ïa ka tarik.
Ngi kwah eh ba ha ka sien shong jingïalang ban wan, la kumno kumno ruh u Chairman lane u General Secretary ki dei ban ïadonlang ha ka jingïakren".
“Halor ka jingïakren ïasuk bad ka HNLC hi, nga kwah ban pynthikna ïa ki sa shisien, nga kwah ruh ban kyrpad ïa baroh khamtam ki Nongïalam ba halor ba kin sngewbha ban wan shakhmat, ngi dang ap ïa phi na ka Sorkar Jylla bad Sorkar Pdeng ban pynlong biang ïa ka jingïakren kaba ngi kwah ban don" ula bynrap.
Kane ka jingkynthoh u Symbud Myntri Rangbah kala mih hadien ba ka HNLC ka la pynpaw ïa ka jingpyrshah kaba jur halor ka jingkhot hajir u General Secretary Bah Sainkupar Nongtraw katba ka jingïakren ïasuk ka dang ïaid shakhmat.
Ka HNLC kala dawa ruh ïa ka Sorkar ban mynjur ha ka ban map noh ïa baroh ki kyndon ba la pynngat ïa ki Nongïalam lym kumta ka Seng ka lah ban weng noh ïalade na ka jingïakren ïasuk.
Haba kylli halor kane, u Bah Prestone ula ong ba ka notice khot hajir kam dei kaba khot da ka Sorkar hynrei ka dei tang ka kam ba ju leh da ka ïing BisharKat kum ka jingong jong u, ka Judiciary bad ka Executive ki dei kiba ïatrei ha la ki jong ki jong ki kam.
“Nga tharai phi sngewthuh ïa kane hynrei phi ïohi ba ngi la shong ïa ka jingïalang ïakren ïasuk jong ka kylla ba nyngkong.
Ka Sorkar Pdeng bad Sorkar Jylla ki la kyrpad ïa ki ban sngewbha pynsted noh ha ka ban pyntip ïa kiei ki ishu ba ki kwah ban ïakren.
Ngi dang ap ïa kata ruh" ula ong.
“Ha ka jingshisha, ka jingkyrpad jong nga ïa ka HNLC sa shisien ka long ba kin shimkhia shisha ïa ka kam, wan shakhmat, ngi dang ap ïa ki bad ngin sa ïakren pat.
Kumba nga ong ha phi, kim dei ban khuhslai halor ka warrant ba la ai da ka ïing Bishar ne ka jingkhot hajir jong ka ïing Bishar.
Kane ka dei ka kam ba ju leh da ka ïing Bishar" ula bynrap.
Halor ka jingdawa ka HNLC ban map noh ïa ki jingpynngat kyndon, u Symbud Myntri Rangbah ula ong “Ha ka kylla ba nyngkong jong ka jingïakren ïasuk, ngi la ïakren ïa baroh kine ki ishu.
Ngi la pynpaw ruh ba ngi kwah ban ïakren bad ki Nongïalam kiba hakhlieh duh ym tang u Vice Chairman.
Lada ki shimkhia shisha, ka Sorkar Jylla bad Sorkar Pdeng ki da shimkhia shisha bad nga kyrpad ïa ki ba kin aiktien ïa ka rai jong ki lyngba u nongmihkhmat jong ki.
Ngi long kiba la khreh ban nang ïashong jingïalang ha ki sngi ban wan".
Haba kylli, u Bah Prestone ula ong “Ka kam bymman ka dei ka kam bymman.
Ngam tip kaei kaba phi mut da kaba ong ki kam bymman ba shyrkhei (heinous).
Ka kam bymman hi ka dei ka kam bymman kam pher la ka dei kaba heh ne kaba rit.
Kan hap ban shah tynjuh ha ka Aiñ".
“Kaei kaba nga ong ka long ba ka aiñ kan ïaid hala ka jong ka lynti.
Haba don ki kam bymman, ngi hap ban leh ïa kata bad kam don lynti da kumwei pat".
Shillong, Nailur 04 : U Symbud Myntri Rangbah ka jylla, Bah Prestone Tynsong ba dei peit ruh ïa ka tnad Kampohiing haka sngi Nyngkong u la kyntu ïa ki kynhun kiba ju pynlong ïa ki jingïakhih ba ki dei ban leh da ka burom bad kaba jai jai namar ki pulit kim lah ban shu long tang ki nongpeitkai haba don ba pynkhein ïa ka suk ka saiñ.
“Nga kyrpad ïa baroh ki nongshong shnong ka jylla la ka long ïa ki sengbhalang ba kim dei ban leh palat pud.
Ka ain ka don bad ngin sa pyntreikam ïa ka ha kano ka rukom kaba dei ban leh," ong u Bah Prestone haba kren bad ki lad pathai khubor.
Katei ka jingkren jong u kadei hadien ba ka la mih ka jingkulmar kaba jur hapdeng ki dkhot ka HITO bad ki pulit hadien ba katei ka kynhun sengbhalang ka la pyrshang ban tur na Sadar Police Station sha Secretariat hadien ba u President jong ki Bah Donbok Dkhar u la shah khot hajir ha u Investigating Officer haba ïadei bad ka mukotduma ba phong ïa ka uniform rong iong.
Katkum ka jingïathuh da ki pulit, katei ka jingjia ka la poi haduh u pud ka jingshah thombor jong u magistrate bad lai ngut ki pulit katba u Deputy Superintendent of Police u la mynsaw ha ki bynta jong ka khlieh na ka daw ka jingshah kawang maw ha kitei ki kynhun ba ïakhih.
Na ka liang ki pulit ruh ki la kem noh ïa ki 10 ngut ki dkhot ka HITO.“Nga kyntu ïa baroh ba lada phi don ka jingïakhih pyrshah dei ban leh da kaba jai jai ym ban pynkhih win namar ka don ka aiñ.
Lada ki pulit ki pyni bor ki ong ba ki pulit ki leh ïa kaba bakla hynrei hato ka don hok ïa ki pulit ba kin shu long tang ki nongpeitkai lada don ba pynkhein aiñ," bynrap biang u Symbud Myntri Rangbah.
Haba jubab halor ka jingkylli, u Bah Prestone u la ong ruh ba ym ju dei ban ong ba ki paidbah ki shah bom shah thied ha ki pulit hynrei dei ruh ban peit ba ki pulit ruh ki shah thombor ha ki paidbah.
Shillong, Nailur 04: Mynta ka sngi, ka jingïakulmar ka la bthei hapdeng ki Pulit bad ki nongïalam bad ki dkhot ka HITO, hadien ba u President ka Seng u Bah Donbok Dkhar ryngkat bad katto katne ki nongïalam ka Seng, ki la wanphai na Sadar Police Station ban leit ai jubab halor ka jingshah khot hajir jong u, namar ka jingdon ki dkhot ka Seng kiba ju riam ïong, kaba ki Pulit ki ong kadei ka riam jong ki.
Kane ka jingïakulmar ka la mih hadien ba ki nongialam bad dkhot ka HITO ki la wanphai na Sadar Police Station da ka jingthmu ban tur sha Secretariat ban leit bret ïa ki Placard hakhmat kane ka jaka treikam u Myntri Rangbah, ki Myntri bad ki ophisar ka sorkar jylla.
Hynrei hamar ba ki la poi hajan DC ophis, ki Pulit ki la khang kdong noh ïa ki da kaba ong ba la pynjari ïa ka Section 144 Cr.
PC sawdong ka Secretariat.
Hynrei ki HITO ki la thom da ka bor ïa ki jingkernar (barricade) jong ki Pulit bad beit shakhmat.
Ka kyrwoh ba la phah da u Bah Sylvester Nongtnger hadien kane ka jingjia, ka ong ba ha kane ka jingthom ki HITO da ka bor, uwei u Magistrate bad lai ngut ki Pulit ki la mynsaw.
Na ka liang jong ki Pulit haba ki la ïohi ïa kane ka jingleh satar ki HITO ki la siat da ki Stun Grenade ne ki bom bthei ba pynkyndit bad ki la khyrwit lathi ruh ïa ki nongïalam kiba hakhmat jong ka Seng.
Namar ka jingshah ther bom tear gas bad stun grenade ki HITO ki la kawang da ki maw sha ki Pulit bad ha kane ka jingkawang maw jong ki, uwei u Pulit DSP u la mynsaw.
U SP u la ong ruh ba shuwa jong kane, ki dkhot ka HITO kiba don kumba sanphew ne hynriewphew ngut, ki la ïalum lang ha Parking Lot jong ka SMB kaba don mar pyrshah bad ka SBI Shillong.
Na ka liang ki Magistrate bad ki Pulit kim shym la shah ia ki ba kin ïalum hangtei namar ba kim shym la pan jingbit satia.
Hynrei ki la bthah ba u Bah Donbok u lah ban leit marwei ban leit ai jubab hakhmat ki Pulit bad ba ki dkhot kin ïapra noh.
Pynban ki dkhot ka HITO kim shym la sngap bad ki la leit lang baroh ban leit synran ïa u President ha kaba la ïalam da u Gary Marboh, u Shaniah Nongrum, u James L.Nongpyiur bad u Wanbun N.Dkhar.
Ki Pulit ki la khot hajir ia u Bah Donbok katkum ka Kyndon 171/35 jong ka Indian Penal Code, kaba kren shaphang ka jingpynbud ïa ka riam jong kiwei da ka jingthmu ban leh thok leh shukor.
Ka HITO ka la shah ujor namar ki ju don ki dkhot kiba riam ïong bad rah rh ïa ki walkie talkie haba ki pynlong ïa ki jingïalang bad ïaid paidbah.
Ha kane ka jingïakulmar kiba bun ki dkhot ka HITO ki la shah rah ha ki Pulit tangba ym pat ïoh jingtip la, la rejistar case eiei ne em ïa ki.
Shillong, Nailur 04 : Ka Myntri ka tnad ka Koit ka Khiah ka sorkar jylla, Kong Ampareen Lyngdoh ha ka sngi Nyngkong ka la pyntikna ba ka sorkar jylla kan pynduh noh ïa ka bhah pule doktor lada lap ba ki kot ki sla jong kito ki samla pule ki dei shisha ki bym biang lane kiba shu leh thok.
Haba kren bad ki lad pathai khubor hadien ka jingkynduh ïa ki nongïalam ka KSU kumjuh ïa ki nongïalam jong ka Voice of the People Party, ka Myntri ka la ong ba ka sorkar ka la dep ban phah soi lypa ïa ka soskular bad kito ki samla pule doktor na ka bhah jong ka sorkar ba lada lap ba ki leh thok ïa ki kot ki sla kin shah pynduh noh ïa ka bhah pule doktor.
Shwa kane, ki nongïalam ka KSU ki la kyntu ïa ka Myntri ba kadei ban tuklar mardor halor ki kot ki sla jong ki bun ngut ki samla pule kiba thmu ban pule doktor na ka bhah jong ka sorkar jylla da kaba ong ba ki don ka jingsuba bad ka jingartatien ïa ki kot ki sla ba ki pyndonkam na ka bynta ban ïoh ïa katei ka bhah pule doktor na ka sorkar Meghalaya.
Halor kane, ka Myntri ka la ïathuh ruh ba ka tnad ka Koit ka Khiah ka la dep thoh sha ki Deputy Commissioner jong ki distrik ba kin pynshisha ïa ki kot ki sla jong kitei ki samla pule.
Ka la bynrap ruh da kaba ong ba hadien ba ki la ïoh ïa ka jubab na ki DC ka tnad ka la pynmih ïa katei ka thup kyrteng jojng kitei ki bhah pule doktor kiba don baroh 92 tylli.
Shuh shuh ka la ïathuh ruh ba ha katei ka jingkynduh, na ka liang ka KSU ka la pynpaw biang ba kim hun satia bad katei ka jingpynshisha ba la leh da ki bor distrik.
Kumta, ka la ong ba haba ki ïoh pdiang ïa kum kitei ki jingkynnoh, kadei ka kamram jong ki kum ka tnad ban phah pynshisha biang sa shisien.
“Ngi la bthah ïa ka KSU ban phah a ka jingthoh khnang ba kan pynsuk ïangi ban phah pynshisha biang sa shisien pat," la bynrap biang ka Myntri.
Ha shwa kane, na ka liang ki nongïalam ka KSU kynthup ïa u President Bah Lambokstarwell Marngar kumjuh u General Secretary Bah Donald V Thabah ki la ïathuh ba ka jingwan kynduh biang jong ki ïa ka Myntri kadei hadien ba ka Union ka la lap ba ki don katto katne ngut ki briew kiba suba kiba paw kyrteng lang ha katei ka thup ba la pyllait da ka tnad dang shen.
“Kawei na ki kyndon ka long haba aplai na bynta ka bhah pule doktor na ka bhah jong ka sorkar jylla ka long ba phin don ïa ka Permanent Resident Certificate (PRC) hynrei 9ngut na ka thup Open category kim shym la phah satia ïa ka PRC hynrei ki phah tang ïa ka Provisional PRC kaba treikam tang lai bnai lane 12 bnai.
Kumta haba ka kyndon kadei da ka PRC, ka PPRC kam don hok satia ban ïoh ïa ka bhah pule doktor," ki la ong da kaba ïathuh ruh ba ka Myntri ka la kular ha ka kynhun ba ïa katei ka thup kyrteng yn hap ban pynsangeh shwa.
Shuh shuh la ïathuh ruh ba ka Myntri ka la kular ruh ba ki arngut ki samla Khasi kiba la don ha ka kyrdan kaba nyngkong bad ba ar ha ka thup Khasi – Jaintia Category kin shah kynthup lang noh ha ka Open Category bad ha ka jong ki, yn mih pli noh da kiwei pat ki samla Khasi kiba don ha ka waiting list.
Shillong, Nailur 04: Kawei ka dukan die ja bad sha kaba don ha Parking Lot jong ka Municipal hajan SBI Shillong ka la duh ei ïa ka bam ka dih bad ki khiew ki pliang, haba uwei u Pulit ba teh jaiñïong, u la leit kawang da u Stun Grenade haba ki dkhot jong ka HITO ki la leit rung ha kane ka dukan.
La ïohi ba ha ka por ba wan bret Bom Granade ki Pulit ka dukan ka khapngiah briew bha, ha kaba ki la shu ia thyngngian ban ïoh sha ïoh ja bad la suba ba kine kiba la rung bun ngut ki lah ban dei ki dkhot ka HITO kiba mut ban wan bam ja bad dihsha.
Hamar ka por ba ki trai dukan ki dang pyrshang ban pynkylluid ïa ka dukan bad mut ban shu song noh namar ba la khapngiah palat, kynsan la shu ïohi ïa ka jingbthei une u grenade bad ki trai dukan kiba dei ki kynthei ki la ïalynñiar da ka jingtieng bad ym tip kaei kaba jia.
Ki briew kiba don ha kane ka dukan, ki la iakhun ban ïoh mih noh shabar bad don ruh kiba la mih na jingkhang ïit.
Hadien katto katne por, la khan jai jai, ki la ïakylli mano ba leh kume bad la don ba jubab ba dei ki Pulit.
Halor kane ka jingjia, ka Seng KSU Mawlai Circle lyngba ka kyrwoh na u Presidentu Samla Biangbor Paliar ka la ong ba kine kiba shong dukan hangne kidei ki arngut ki Kynthei kiba shong ba sah ha Mawlai Mawtawar.
Ka Seng haba pynrem jur ïa kane ka jingleh ki Pulit, ka la ong ba kane kadei ka jingthmu jong ki Pulit ban pynmynsaw ïa ki trai dukan bad kumjuh ruh ïa ki paidbah kiba wan bam ha kane ka dukan.
Ka Seng ka dawa badei ban pynshitom ïa ki Pulit kiba donkti ha kane ka jingjia namar kane ka rukom leh ka wanrah ka jingma ruh ïa ka jingim briew.
Kumjuh ruh ka Seng HYC Central Body, ka la pynrem jur ïa kane ka jingleh ki Pulit.
U General Secretary ka Seng, u Bah Roy Kupar Synrem, u la ong ba kane ka jingjia ka la shu pyllait salit ïa ki trai dukan bad ki nongwan bam da ka said.
U Bah Roy u la ong ruh ba donbon ba kane ka dukan ka khlem pyndonkam da ka Gas haba shet jingshet, ban dei ba ka pyndonkam da ka Gas kan jin da la jia ka jingïap briew kaba shyrkhei ha kane ka dukan.
Shuh shuh ka Seng ka dawa ruh ka jingpynshai na ki bor sorlar ba naei ki Pulit ki ïoh bor ban pyndonkam ïa kine ki jait tiar ba bthei ha ki dukan bad ki jaka paidbah ki bym ïadon bynta eiei ruh em bad kane ka jingïakhih.
Ka Seng ka dawa ba dei ban pynshitom ïa ki Pulit kiym tip bad nang ban pyndonkamïa kine ki tiar, haba kidei ki tiar ban pyndonam tang haba pynpra ïa ki paidbah.
Shillong, Nailur 04: Shi sngi shuwa ka jingrakhe ïa ka sngi burom ki nonghikai lane ka Teacher’s Day kaba dei ha ka 5 tarik u Nailur, ki nonghikai Primary hapoh ka shatri jong ka All Meghaya Primary School Teachers Association (AMPSTA) ki la pynlong ka jingïaid paidbah ha nongbah Shillong ban pynsngew sha ki bor sorkar ïa ki jingdawa jong ki.
Ki mat jingdawa ba kongsan jong ki nonghikai Primary ki long ban siew thikna ïa ka tulop man la u bnai, nangta ban pynkhie im biang ne ban bteng biang ïa ka jingsiew bai bam tymmen ne ka penshon kaba ka sorkar ka la pynsangeh ban siew noh naduh u snem 2010 bad kumjuh ruh ban ai noh ka jingithuh ïa ki nonghikai LP.Kane ka jingïaïaid paidbah ki nonghikai ka long da ka lynti kaba jai jai da kaba ki la rah da ki banner bad ki placard ban pynsngew ïa ki jingdawa jong ki, kala sdang naa Community Hall jong ka Dorbar Shnong Pynthorumkhrah, nangta kila ïaid sha Polo, bad kiew sha sha ka surok Hotel Polo Towers bad shaduh City Hut Dhaba bad iaid nadien ka ïing u Lat ban wan phai sha Pynthorumkhrah, ha kaba la ïoh ban pynlong ïa ka jingïalang ryngkar ka jingïapyrta slogan ban pynpaw ïa kine ki jingdawa jong ki.
Shillong, Nailur 04 : Ka Khasi National Dorbar ha ka sngi Nyngkong ka la rakhe ïa ka jingdap 100 snem ka jingshakri jong ka ha ka jingïalang kaba long ha Khasi National Dorbar Hall kaba don ha Mawkhar ha ka rukom kaba i shongkun bha.
La donlang ruh ha kane ka sngi naduh u Symbud Myntri Rangbah ka Jylla, Bah Prestone Tynsong kum u Kongsan ryngkat ka jingdonlang ki MLA na ka Voice of the People’ Party (VPP) nangta ki Syiem bad ki Khlieh Nongsynshar, ki nonghikai bad ki samla pule na ki skul bapher bapher.
Haba kren ha katei ka jingïalang, u Kongsan u la ai ka burom ïa ka jingïohi jngai ki longshwa kiba da don shisha ka jingkitkhlieh.
U la pynkynmaw ruh ba kumno na bynta ka jingïalang kaba lai sngi ki hap ban ïaid pat da ka kjat haduh shi taiew nalorkata ban song hi laka jong ka ja.
“Ban mangi tharai mynta lada ym ïoh bai tiket ym lah ban leit.
Haduh katta ka jingkordor jong kine ki riewrangbah bad ki longkmie ban ïalum lang kawei bad ka kyrteng ka long ka Khasi National Dorbar," u la ong.
Shuh shuh u ong ruh ba dei lyngba ka jabieng ba nep jong kitei ki riew rangbah ba la ïoh ïa ka jinglaitluid bad ïoh ruh ban synshar dalade ïalade tad haduh ban da ïoh la ka jong ka jylla.
Ha kajuh ka por, u Bah Prestone ula kyntu ruh ïa baroh ki nongïalam jong ka Dorbar ba kin nang ïai pynkhlain shuh shuh.
“Ai ba kane ka Khasi National Dorbar kan long kaba treikam bha ym ban kynjah jar jar.
Ki Syiem jongngi ki dang don bad mynta ka sngi kiba bun ki don hangne nga sngew ban ong balei ym lah ban ïa ïaid ryngkat lyngba kane ka shatri kaba ngi ong ka Khasi National Dorbar tylli mlon kawei ban pynkhlain shuh shuh," u la bynrap biang.
La ïoh ruh ïa ka jingkren na u paiem Ainam Manik Syiem kum u Symbud Kongsan nalor kiwei kiwei.
Ha shwa kane, u Symbud Myntri Rangbah u la pynkup burom ruh ïa u Secretary ba rim tam jong ka Dorbar, u Bah J.Kerrsingh Tariang bad pyllait paidbah ruh ia ka kot sah kynmaw jong ka Khasi National Dorbar ba ai kyrteng da ka – ‘Khasi National Dorbar, Ki Kam bad ka Seng Pyrkhat jong ka’.
Shwa ban sdang ka jingialang, u Kongsan ryngkat ki nongïalam ka Dorbar ki la pynher ruh ïa ka lama bad plie ïa u mawsah kynmaw hakhmat ka Iing Dorbar bud pat sa ka jingplie ïa ka jingpyni nam ïa ki dur bad ki jingdro kiba rim ha kamra seminar.
Shillong, Nailur 05: Ka jingïalehkai jong ka lympung SSA U-20 4th DIVISION Football League 2023 kaba la long hynne ka Sngi Hat Majai ha madan 3rd Ground MFA Turf Polo , (05.09.2023).
Haba phai sha ka jingïalehkai kaba nyngkong kaba la long ha ka por 3:30 nohphaisngi, ka Pynthorbah SC ka la ïoh ban khur ïa ka namjop salit da shi kol pyrshah ïa ka Umsohsun SC.Kane ka shi kol la thep da u Juviel Kharkongor ha ka minit ba 50.
Haba phai sha ka jingïalehkai kaba ar, ka Lamlynti FC (Madanlyngkhi) ka la jop suk haduh 3 – 0 kol ïa ka Mawklot SC.ïa kine ki lai kol na ka bynta ka Lamlynti FC la ïoh ban thep da u Ricky Mawlong- 5 minit nangta na u Batskhem Thongnirit- (20min) bad khadduh na u Pyrkhatjanai Kharkongor ha ka minit ba 70.
Ka jingïakhun jong ka SSA U-20 4th DIVISION Football League 2023 mynta ka sngi kan sdang naduh ka por 3:30 nohphaisngi bad ka jingïalehkai kaba nyngkong kan long hapdeng ka Risa Colony SC pyrshah ïa ka Laitkroh SC.Katba ka jingïalehkai kaba ar kan long hapdeng ka Diengpasoh SC pyrshah ïa ka Pommura SC ka ba long ha ka por 5:30 baje janmiet.
Jowai, Naitung 15: Ka Sengkhihlang ka ai khublei Behdeiñkhlam basuk ba kmen ïa ka Seiñ Raij Tuber, ka Behdeiñkhlam jong ka Seiñ Raij Tuber kadei ka Behdeiñkhlam kaba heh duh haph ka jylla Meghalaya ha kaba ki khun jong ka Seiñ Raij Tuber ki shong ki sah ha kylleng ka bri u Hynñiew Trep Hynñiew skum.
Kumta ka Sengkhihlang ka kitbok ki rwiang ïa baroh ki khun ka Seiñ Raij Tuber, ba kane ka leh ñiam Behdeiñkhlam kaba la sdang naduh ka 14/07/2023 bad ka ban kut haka 17/07/2023 ha ka Aitnar jong ka Seiñ Raij Tuber.
Na ka liang ka seng ka kitbok lyngba kane ka jingpyndep ïa ka jingleh ñiam la khmih lynti ba ïa ka pang ka shitom kan beh ïa ka sha jngai bad ki khun ki hajar jong ka Seiñ Raij Tuber kin ïoh ïa jingkoit jingkhiah bad kumjuh ïa ki khun ka bri u Hynñiew Trep Hynñiew skum bad lyngba kane ka jingleh ñiam kan wan rah ïa ka shong suk shong saiñ hapoh ka shnong ka thaw ka im lang ka sahlang.
Kane ka long katkum ka jing pyllait khubor u ma S.Sari Publicity Secretary ka Sengkhihlang.
Khliehriat naitung 15 : Ka Meghalaya People United Front (MPUF) East Jaiñtia Hills District, ryngkat ka jingiatreilang bad ka MPUF seng kmie myn ha ka 12 tarik mynta u bnai hapoh ka jingilam u President EJHD u bah K.Blah ha ka jingdonlang u president sengkmie u bah Dawanpoimi Laloo lem bad ki dkhot ki la leit buh da ka jingthoh ha u Deputy Commissioner ka East Jaiñtia Hills District u Abilash Baranwal, IAS, kaba ïadei bad ka jingpyrshah jur jong ka seng ha ka halor ka jingthmu jong ka sorkar ban pynpoi ia ka lynti rel hapoh ka jylla lyngba ka East Jaiñtia Hills District.
La ong ba na ka liang ka seng ka pyrshah jur ïa kane ka jingthmu jong ka sorkar ban pynpoi ïa ka lynti rel, ha kaba na ka liang ka jong ka seng ki la buh ka jingkytu ïa ka sorkar ba ka dei ban pynioh shwa ïa ki aiñ ban ïada ïa ka jingwan rung kyrthep jong ki mynder hapoh ka jylla kum ka ILP, namar ka jingwan rung tuh jong ki mynder ka la long kaba jur bha wat mynta bym pat don ka lynti rel ruh.
Shuh shuh na ka liang ka seng ka la ong ba na ka por sha ka por ki la dawa bad buddein ha ka jingiadei bad ka jingwan rung jong ki bar jylla, kumta katba ka sorkar kam pat lah ban pynbiang ne pynioh ïa ki aiñ kiba khlaiñ kiba iada ïa ka jait bynriew hapoh ka jylla, kam patdei ban pynpoi ïa ka lynti rel.
Shillong, Naitung, 15: Ka Seng Samla Mawlai Pyllun (SSMP) ha ka sngi Saitjaiñ ka la pynkup burom ïa ki samla pule kiba pas bha, ïa ki Rangbah Shnong, ki nongïalehkai Sport, ki Engineer PWD, ïa ki nonglum khubor bad kiwei kiwei kiba shong basah ha jylli jong ka shnong Mawlai, ha ka jingïalang kaba la long ha Shillong Polyntechnic, Mawlai Kynton Massar.
Ki don 21 ngut ki samla pule kiba la shah pynkup, ba kynthup ïa ki 16 ngut kiba pas ha ka eksamin SSLC bad 5 ngut ha ka HSSLC ha kaba ki la ïoh pdiang ïa ki Momento ryngkat bad ka song pisa.
Ka jingai khusnam ka long tang ïa ki samla pule kiba ïoh 85 percent ha kine ki ar tylli ki eksamin.
Katba ïa ki Rangbah Shnong ka Seng Samla ka la pynkup burom tang ïa kiba la shakri la palat 15 snem ïa ka kam.
Kiba la shah pynkup burom ki kynthup ïa u Rangbah Shnong jong ka Nonglum u Bah SD Khongwir, u Rangbah Shnong jong ka Mawdatbaki u Bah BR Kharmujai, u Rangbah Shnong ka Umjaiur u Bah Klose Khyriem, u Rangbah Shnong jong ka Mawkynroh-Umshing u Bah Longshai Nongkhlaw bad u Rangbah Shnong barim jong ka Mawlai Umthlong u Bah K.Mylliem.
Ha kane ka sngi la pynkup burom ruh ïa ka samla Dapalei Warjri kaba long ka nongseng kam lajong bad ïa u samla Pynshngain Kharbuli uba dei u nongshad.
U DC (Custom), North East Region u Bah Spencer Mylliem haba kren kum u kongsan u la pyrto ïa ki samla kiba la trei shitom bad kiba la pas bha ha ki jingpule bad u la ai khublei ruh ïa ka Seng Samla kaba la pynlong kum ïa kane ka jingïalang ban ai mynsiem ïa kiba bun balang kiba la shah pynkup burom ha kane ka sngi.
“Nga sngewkmen ba phi khlem shah pynthame ha ki kam sniew bad phi la lah ban pas bha," ong u kongsan ïa ki samla pule kiba don ha ka jingïalang.
“Naduh mynta ba phi dang pule phi dei ban wad jingtip lypa shaphang ki eksamin UPSC, MCS, IAS, IPS, IFS, kumta ter ter.
Wat ap haduh ba phin da pas ïa ka Graduate lane ka Post Graduate, wad jingtip lypa, khnang ba phin dup buh lypa ïa ka thong ban ïakhun ïa kine ki eksamin kiba kongsan," la ong u Bah Spencer Mylliem.
“Mynta ka juk, phi suk bha ban wad ïa ki jingtip bapher bapher namarba phi don ha kti ïa ka Internet kiba ai ha phi ïa ki jingtip ba laiphew jait," u la bynrap.
U Paiem Ainam haba kren kum u Kongsan u la kular ban pynurlong ïa ka jingangnud jong ka Seng Samla Mawlai Pyllun kaba la pynsngew sha ka ophis jong ka Hima ban pynïoh ïa ka madan ïalehkai na ka bynta ki samla hapoh u pud u sam jong ka shnong Mawlai.
Shwa ka jingpynkup burom bad ka jingsam khusnam, ki nongmihkhmat jong ka Meghalaya AIDS Control Society (MACS) ki la ai jingpynshai ha kaba ïadei bad ka jingsaphriang jong ka jingpang HIV-AIDS bad ha kajuh ka por la ai jingpynshai ruh halor ka jingshyrkhei jong ka u drok.
Kiwei kiba la don ryngkat ha kane ka sngi ki kynthup ïa u Paiem Ainam Manik Syiem kum u symbud kongsan, u bah Samuel Biam, President ka SSMP, Samran S.Syiem, ki nongïalam sengbhalang bad kiwei kiwei.
Shillong, Naitung 15 : U Chief Engineer ka Public Health Engineering (PHE) Bah BM Lyndem u la pyntip ba ka jingpynpoi ïa ki pipe jong ka Greater Shillong Water Supply Scheme (Phase-III) ka la jan dep bad kaba sah mynta ka long sa tang ban pyrshang ïa katei ka lain ba dang shu dep leh thymmai kaba la ïaid mynta shakhmat.
U CE u la pyntip ruh ba ha kane ka por, ka lah ban don ka jingpoi ka um khamtam haba ïadei bad ka rong namar ka dang ïaid na kitei ki pipe ba dang shu dep thymmai sha Shillogn bad ki jaka ba marjan.
“Ka jingthut ban pynpoi um na bynta shipor kadei na ka bynta ka jingpyndep ïa kitei ki jingpynpoi um jong ka Greater Shillong Water Supply Scheme (Phase-III) bad la pyrshang ruh katba lah ban pyndep noh kham kloi khnang ba ki paidbah kin ioh noh ïa ka um kaba khuid ba suba," u la ong.
Shillong, Naitung 15 : U Working President ka UDP uba dei ruh u Myntri jongka sorkar u bah Paul Lyngdoh u la ong ba ka jingjied ïa u President bad ki nongkitkam ba thymmai jong ka Party ka shong ha ka rai jongka Nomination Committee.
“ Hooid ka don ka khep ba ailad ban ïakhun hynrei ka don ka Nomination Committee bad ka shong ha kane ka committee ban phah ïa ki kyrteng jong ki kam bapher bapher hapoh ka party kynthup ïa u President.
Kumta ka shong beit nadong shadong ha ka Committee" ong u bah Paul.
Lah ban pynkynmaw ba ka General Council jongka UDP kan long ha ka 29 tarik mynta u bnai Naitung.
Dang shen u General Secretary ka UDP u bah Jemino Mawthoh u la ong ba ka don ka jingsngew jong kiba bun balang hapoh ka party ba une u President ba mynta u bah Metbah Lyngdoh un dang ïai bteng kum u President ka Party.
U bah Mawthoh u la ong “ Ym lah ban len, u bah Metbah u la lah shisha ban ïalam ïa ka party bad kumta ngi dang don beit ka jingshaniah ha u".
U la ong shuh shuh u bah Metabah kum u nongïalam u la lah ban nang kyntiew bad pynkhlaiñ ïa ka party namar kum ka party ka la nang kiew ka jingbun paid ki MLA jongka na ka 6 ngut ha u 2018 sha ka 12 ngut ha u 2023 bad nalor kata ka don 10 ngut ki MDC ha KHADC bad 7 ngut ha JHADC.Nalor kata hapoh ka jingïalam jongu ka Party ka la lah ban ïatrei lang ha ka sorkar ban wanrah ïa ka sorkar kaba skhem bad neh beit haduh ba kut ka samoi san snem bad ym tang katta hynrei wat ha ki District Council ruh.
Shillong, Naitung, 15: La pynkup burom da ka Khusnam ba kynsai ïa ki laingut ki khlur tiewdohmaw jong ka jylla, ba la pynbeit da ka Anuprerona, Riti Academy bad Media Plus ha Soso Tham Auditorium, State Central Library, Shillong ha ka sngi Saitjaiñ bad kynthup ruh ïa ki phra ngut ki khlur na jylla Assam.
Ha kane ka jingpynkup burom la sakhi lang da u Myntri ka Sorkar Jylla u Bah Paul Lyngdoh uba la ïaroh ïa ki synjuk ba la pynlong ïa kane ka kam kaba dei ban pyrto ïa u synñiang jong ki riewtbit kiba ka imlang sahlang kam da kynmaw shuh.
U Bah Paul u la kren bun kiei kiei kiba dei ban kyntiew ïa ka mattithaw ha jylla, da ka ba buhti da ki Khusnam ba kyrpang na ka bynta ka mattithaw bad ba la pynkylla kyrteng noh ïa ka SICPAC sha ka shlem Lariti.
La pynkynmaw ruh ïa ki por khynnah ha kaba u Bah Paul Lyngdoh u ju kyndeh ban sngap ïa ki jingrwai jong u Bah Tanbor, bad hadien kum u samla nongïalam KSU u la kynmaw tympang ïa u Bah Daminot J Wankhar bad Kong Adlyne Khonglam ki ba la rwai ha ka thuip jingrwai jong ka seng, bad mynta ka kynti ki la ïoh ka khusnam.
La pynkup ïa u Bah Tanbor Swer da ka Khusnam Rana Kharkongor bad da ka Khusnam Riti ïa u Bah Daminot J Wankhar bad Kong Adlyne Khonglam, bad kiwei kiwei ki ba la shah pynkup burom na Assam da ka Khusnam Media Plus, ki ba kynthup ïa u Dr.Naren Hazarika, Sr.
Journalist, Editor of Daily Daindeen Barta, Nang Anjana Gogoi, Advisor ka Dauboria Barta, Mr.Sukleswar Nath, Smt.
Ushamoni Saikia, Smt.
Alaka Bujar Baruah, School Teacher, Smt.
Manju Hazarika, school teacher, bad Smt.
Inu Sarma, Mr.Sajan Bhuyan.
Ki kaitor bad duhalia ba la rwai ki sur bathiang ha kane ka sngi ki long ka kynhun thymmai ba la jer Na U Bnai, ka Saphina Kharhunai bad Aanya Kharhunai, ki ksiew jong u Bah Rana Kharkongor, bad ki sur tympang jong u Bah Tanbor Swer bad Kong Adlyne Khonglam.
Ki kynhun shad na jylla Assam ruh ki la ai ki jingshad tynrai ki ba iphuh iphieng kynthup ïa ka shad tynrai Bihu, ka ba la pawnam kylleng.
Kum ban ïai kynmaw ïa u synñiang jong kita ki laingut ki khlur tiewdohmaw, la pyrto da ki kyntien shongsbai kumba la jer ainam kyrpang: Bah Tanbor Swer, phi dei u myllung thaw kyntien bad sur rwai Khasi tynrai bad ba mynta.
Ha ka kam ba shitrhem jongphi ba la palat sanphew snem, la mih byllai ki sur rwai halor ka mariang, ki samla, ka longbriew manbriew, ka mynsiem ieitri, sur riewblei bad ka jingim briew ha imlang sahlang.
U Bah Tanbor u dei u kaitor ba la ithuh da ka shlem iktiar jong ka All India Radio bad la pynmih katto katne ki thup jingrwai, kynthup ruh ka ba rwai byrngia ha rynsan paidbah ba kongsan ha jylla bad ha ka thaiñ.
La pyrto ainam ïa u synñiang bakhraw ha ka liang ka sur rwai sur tem Khasi, da ki synrop riewtbit mattithaw ki ba thrang ban pynkup burom ïa phi, da ka Khusnam Sahkynmaw ha ka nam ka kyrteng jong U Bah Rana Kharkongor 2023Bah Daminot J Wankhar, phi dei u simpah simsong, u kaitor bad duhalia ba kynsai ha la ka jingtbit bad ki sur snah ba khia thew.
Ki tien danda bad kyoh mynthi ha ki kyntien sur rwai ki long ki ba synlar, ba mynta bad ba ïahap tar bad ïadei dur lyngba ki por bad katto katne na ki jingrwai ki la ai mynsiem ban pynkylla dur bad kyntur shaphrang ka mynsiem saiñkylla ha ka imlang sahlang ha ka ba lah ban ñiew kum ki sur rwai suhsieng shi ryta.
U myllung ba ju rwai bad thoh ha jylli riewpyrthei bad riewblei, la ha ka ktien tynrai Khasi bad ktien phareng; u Bah Daminot u dei u radbah damdar bad kaitor ba tyngshaiñ pura.
La pyrto ainam ïa u synñiang bakhraw ha ka liang ka pule dangle, ka thoh ka tar bad ka surrwai surtem, da ki synrop riewtbit mattithaw ki ba thrang ban pynkup burom ïaphi, da Ka Khusnam Kynsai Kordor 2023.
Kong Adlyne Khonglam, phi dei ka myllung, kaitor bad duhalia kynthei da ka surthiang snah ba kyndeh mynsiem bad shitrhem ha ki paidbah da ki sur bad kyntien shaphang ka jingim nongkyndong, ka sur tlem ha kut shadem bad ki sur baphuh baphieng ha ka imlang sahlang.
Kum ka myllung, phi la thoh kot bad dei ka kaitor ba la ithuh da ka shlem iktiar jong ka All India Radio bad Doordarshan Kendra.
La pyrto ainam ïa u synñiang bakhraw ha ka liang ka sur rwai sur tem Khasi, da ki synrop riewtbit mattithaw ki ba thrang ban pynkup burom ïa phi, da Ka Khusnam Kynsai Kordor 2023.
Shillong, Naitung 15 : Kum shi bynta ban ai mynsiem ïa ki samla kiba la pass bha ha ka eksam SSLC bad HSSLC, na ka liang ka National People Youth Front bad ka NPP Women Wing’s jong ka North Shillong Constituency ha ryngkat ka jingïatreilang bad ka Life Focus Society ka la pynlong ïa ka jingpynkup burom kaba shongkun bha ha kane ka sngi Saitjain.
Kitei ki samla ba shah pynkup burom ha katei ka sngi ki kynthup ïa u Tanushri Acharjee uba la poi ha ka kyrdan kaba lai bad ka Isabella Mawlong kaba la poi ha ka kyrdan kaba kaba 10 ha ka eksam SSLC.Katba u samla Rishab Purkayastha udei uba la ïoh ïa ka kyrdan banyngkong eh ha ka eksam HSSLC, Commerce Stream bad u samla Sangam Poul uba la ïoh rung ha ka kyrdan kaba phra ha ka eksam HSSLC Science Stream.
Na ka liang ki bor pynïaid ki la wallam ruh arngut ki nongkren ba shemphang ban pynshai bad pynsngewthuh ïa ki samla ka constitutency kumno ba kin lah ban jam shakhmat ha ka jingim jong ki.
Kitei ki arngut ki kynthup ïa ka Lynett Johnson na ka Communication and training jong ka Life Focus Society bad ruh u Chef Tenzing Tsering, u nongshet uba la pawnam ym tangha India hynrei ha ka pyrthei baroh kawei.
Shwa kane, na ka liang u Bah Ransom Sutnga, President ka NPP Shillong North u la ong ba ka jingpynlong ïa katei ka lympung pynkup burom ka long ban ai ka jingithuh ïa ki samla kiba la trei minot ha ki jingpule jong ki ha ka eksam SSLC bad kumjuh ruh ha ka HSSLC.Nalorkata, u ong ruh ba kane kan ai mynsiem bad pynshlur wat ïa kiwei kiba khlem lah ban poi kham shakhmat ba kin lah ban ïakhun tyngeh ha ka eksam ban sa wan khnang ban ïoh lang ïa katei ka khusnam ha u snem ban wan.
U Bah Ransom u la ong ruh ba watla ki khlem poi sha ka thong ha ka jingïakhun ba la dep hynrei kane ka la ai mynsiem ïa ki kum ka party ba kin ïai bteng ban trei khlem sangeh naka bynta ban pyntylli shuh shuh ïa ka kynhun kaba ki don.
“Mynta ka sngi ki nongïalam jongka party naman ki unit ki poi lut da ka jingïatylli," u la bynrap shuh shuh.
Ha kajuh ka por haba pynshai pat halor ka jingwan ïalam ïa kitei ki nongkren ba shemphang, utei u President u la ong ba u kwah ba ki samla ka constituency kin ïoh ïa ka lad ban ïohsngew ïa ki nongkren kiba tbit kiba lah ban wanrah ïa ka jingkylla ha ka rukom pyrkhat jong ki ha ka jingim kaba man ka sngi.
Ka la don ruh ka jingïaphylliew jingmut bad ka jingjubab ïa ka jingkylli na ki samla ïa kaba ka jubab la ai da u Tejdor Tiewsoh, SAIACS Bengaluru, Lynette Johnsoh LSF bad ruh na u Bah Ransom ba dei u dkhot ka Board of Directors LFS.La ïoh ruh ïa ka jingkren na u Prof Don War, Vice President ka State NPP bad ruh na ka Kong Eldora B Lyngdoh, President NPP Women’s Wing nalor ka jingdonlang ki nongïalam ba hakhmat jong ka State National People’s Youth Front, kumjuh ruh na ka Women’s Wing.
Shillong, Naitung, 15: Ki shipai BSF jong ka 4th battalion kiba dang ïaid pahara ha khappud, ki la ïoh kurup 7 tylli ki lieng shna hi ba la pyndait da ki Engine ba la pynkit da ki hajar kilo ka shini ba la thmu ban shalan be-aiñ sha ka ri Bangladesh lyngba ka khappud jong ka West Jaiñtia Hills.
Ka jingïoh kurup ïa kine ki mar khaii tuh ka long hadine ba ki shipai BSFki la lap ïa ki snar khaii kiba dang ñiah ïa ki lieng ha wah Huroi hajan ka Border Out Post Jaliakhola.
Tang shu ïohi ïa ki shipai BSF, ki snar khaii tuh na ka ri Bangladesh ki la ryngkoh sha wah bad jngi sha shiliang jong u pud u sam ka ri Bangladesh bad iehnoh ïa ki lieng ha wah.
Ha kine ki lieng, ki snar khaii tuh ki la kit kumba 29000 kilo ka shini kaba shongdor palat T.11 lak.
Ïa ki lieng bad ïa ka shini ba la ïoh kurup la aiti noh sha ka Custom Office, Dawki ban leh ïa kaba donkam.
Shillong, Naitung, 15: U nongïalam jong ka TMC Youth Wing u Richard Marak ha ka sngi Saitjaiñ ula pynrem jur ïa ka jingkren jong u Myntri Rangbah ka Jylla Assam u Himanta Biswa Sharma.
“Ka jingkren jong u (Himanta) ka dei ka jingkynthoh ïa ka jaitbynriew Miya bad ka long ka jingkren kaba ïalam bakla.
Ka jingkren jong u Himanta ka pynpaw ba um don jingtip eiei ïa kane ka jaidbynriew.
Ka jingkren ka dei kaba shu kynthoh khlem nongrim bad kaba shu kren laplah," ong u Marak ha u kyrwoh.
U la ong ba ka jingkynthoh jong u Sarma halor ka jingkiew dor jong ki marbam ka dei namar ki jaidbynriew Miya ka long ka jingkren laplah ba khlem nongrim bad kaba pynhiardor.
“Ha ka jingshisha, ka dor jong ki jhur la peit hi da ki nongpynïaid ha iew bad kam shym la don satia ka jingpynkiewdor da ki nongdie.
Ka jingkynthoh pyrshah ba ki nongdie jhur kham bun ki dei ki Miya ka long kaba bym don nongrim bad kaba shu kren na ka malade," u la ong, “ka jingkren jong u Myntri Rangbah ka Assam ba ki samla ka Assamese ki dei ban beh krad ïa ki nongdie jhur Miya ka dei ka jingkren kaba pynmeh ding bad kaba lah ban lam sha u pud jong ka jingïapher jaidbynriew.
U Marak u la ong ba dei ban leh da kaba tyngeh katkum ki kyndon jong ka aiñ pyrshah ïa ki nongïalam kiba kynshoit ïa ka jingïaumsnam bad ka jingïasih pyrshah ïa kano kano ka jaidbynriew.
“Ka dei ka kamram jong ka ingbishar ban pynthikna ba kum kine ki nongïalam ki dei ban shah tian bishar.
Shillong, Naitung 15 : U Nongpathai khubor jongka sorkar MDA uba dei ruh u Myntri ka tnad Tourism bad Art & Culture u bah Paul Lyngdoh u la ïathuh ba ka kynhun jong ki heh sorkar hapoh ka jingïalam u Myntri Rangbah ka jylla u Conrad K Sangma shen kin sa leit sha ka nongbah Delhi ban leit bud dien na ka bynta ban pynrung ïa ka ktien Khasi bad Garo ha ka khyrnit kaba Phra bad kumjuh ruh ïa ka mat ba la sahteng la slem bah ka Inner Line Permit (ILP).
U la ïathuh ba kine ki mat ki dei kiba la dep pass da ka Resolution hapoh ka ïing Dorbar Thawaiñ ka jylla ban kynthup ïa ka ktien Khasi bad Garo ha ka Khyrnit ba Phra jongka Riti Synshar ka ri bad kumjuh ruh ban dawa pyntreikam ïa ka ILP ha ka jylla.
“ Mynta ka kynti ha kane ka jingleit sha Delhi ngin ïa kynduh lut ïa ki Myntri ba dei ban ïa kynduh naduh u Myntri Rangbah haduh u Myntri Kam Pohïing ka ri bad kiwei kiwei ruh ban ïakren halor kine ki mat ba ïai sahteng bad ka sorkar pdeng.
Halor ka jingpynslem ban pyntreikam ïa ka ILP ha ka jylla u bah Paul u la ong ba kane ka kam ka la slem than bad ka la shu sdien ha suiñ.
“ Hooid ka tnad MHA ka dang bishar bniah ïa kane ka kam bad ka la poi ka jingïakren wat ha Parliament ruh.
Hynrei mynta ka kynti kane kan long kawei na ki mat ba kongsan ba ngin bud dien ha kane ka jngleit jong ngi sha Delhi" ong u bah Paul.
Tura, Naitung 15 : Ka ACHIK hynne ka sngi ka la pynlong ka jingïa soi paidbah ban dawa ba dei ban pynlong noh ïa ka Tura kum ka nongbah Tlang jong ka jylla.
Ka jingthmu jong katei ka jingïamih paidbah ka long ban ïoh ïa ka jingkyrshan na baroh bad ruh ban pynshai halor ka jingdonkam ban ïoh ïa ka rynsan ban pynsngew ïa bun ki jingeh ba ki paid Garo ki kynduh.
“Na ka liang ka ACHIK ka kyrmen skhem ba ka roi ka pa kaba shisha lah ban ïoh da kaba don ka jingpynïasoh lang ha ka imlang sahlang, ka ïoh ka kot bad ruh ka jinglong ka mei mariang.
Da kaba pynlong ïa kane ka jingïasoi paidbah, ka ACHIK ka pan ka jingtreilang na baroh ban pyntylli lang kawei ka sur na ka bynta ban pynurlong ïa ki mat jingdawa kaba ngi donkam mynta," ong u Thomas M Marak, General Secretary ka Krisma Council jong ka ACHIK ha ka kyrwoh khubor ha kane ka sngi Saitjain.
Shuh shuh u la banjur ruh ba katei ka jingïa soi paidbah kan long ruh kum ka atiar ban pynpaw ïa ka jingkyrshan ki paidbah na ka bynta katei ka mat kaba lamkhmat da ka ACHIK.Ka ong ruh da kaba ïa soi paidbah, man la uwei pa uwei un noh synniang ban pyntylli ïa kata ka sur ban dawa ïa ki kam pynroi kiba harukom la ka long ha ka pule puthi, ka koit ka khiah, ka jingpynneh ïa ka mariang, ka kolshor bad ruh ka hok longtrai.
Shillong, Jylliew 15 : Ki paid nongshong shnong Pnar kiba sah ha ka shnong Baikam kaba don mynta hapoh u pud u sam bad ka Assam ki kwah ba ha kane ka jingïapynbeit pud kin wan phai noh sha ka Meghalaya.
ïa kane ki la pynpaw ha ka jingïalang jongka Regional Committee ba la pynlong mynta ka sngi ha Holy Cross Secondary School,Umkiang East Jaintia Hills hapoh ka jingïalam u Chairman uba dei ruh u Symbud Myntri Rangbah u ma Sniawbhalang Dhar.
Ha kane ka jingïalang la ïadon lang ruh u Chief Executive Member (CEM) ka Jaintia Hills Autonomous District Council u ma Thombor Shiwat bad kumjuh ruh ïa ka kynhun na Assam la ïalam da u Nelamani Sen Dekka.
Ha kane ka jingïalang kaba la neh bun bun por ka jingïakren ka long beit halor ka jingïapynbeit ïa u pud u sam bad khamtam eh ha kaba ïadei bad katei ka shnong Baikam kaba sah da ki paid Pnar hynrei kaba hap mynta sha Assam.
Kumta namar kiba sah ki dei beit tang ki paid Pnar ki pynpaw ba ki kwah ban wanphai noh sha u pud u sam ka Meghalaya.
Halor kane na ka liang ki nongïalam ka sorkar Meghalaya bad ki nongïalam ka Assam ki la rai ban bishar bniah bha halor kane ka kam shwa ban shim ïa ka rai bad shwa ban pynbeit ïa u pud u sam hapdeng ki ar jylla.
Nongstoiñ, Naitung 16: Ka jingbteng pynlip lait man la ka sngi bad man la ka miet haduh kine ki sngi, ka la pynlong ïa ki paitbah jong man la ki shnong ha West Khasi Hills ba kin thnum, namar ka jingpynlip bording ka long ar kynta mynstep kata naduh ka por hynñiew baje bad la pynmeh biang ha ka por khyndai baje haduh khatar baje.
Nangta la pynlip biang bad pynmeh ha ka por shi baje noh phai sngi bad sdang biang sa ha ka por khyndai baje haduh shiphew baje mynmiet bad pynlip biang ha ka por 12 baje shiteng synia bad pynmeh biang ha ka por lai baje mynstep haduh hynñiew baje.
Katei ka jingbteng jong ka jingpynlip bording la jan man la ka kynta ka ktah haduh katta katta ïa ki nongpyndonkam bording naduh kiba buh dukan type kot, maramot ïa ki tiar electrict, ki karkhana welding, ki karkhana shna kali bad bun kiwei kiwei ki kam kiba pyndonkam da ka boirding electric.
U Bah S.Marngar u la ong ruh ba kaba kham ktah eh ka dei ka jingpynlip bording ha ka por khyndai baje mynmiet, namar ka dang dei ka por ba ki briew ki dang ïabun kam bha haïing hasem.
Kaba ktah eh ka dei ïa ki khynnah skul namar ka dang dei ka por ba ki dang khreh kot bad haba la lip ka bording, ki khynnah ki la hap ban shu shong kai shuwa bad haduh ban da poi shiphew baje bun kiba la sam thiah bad haba pynkhreh kot ruh kim sngew tynnad shuh.
Ha kaba ïadei bad ka jingbteng ban pynlip bording u Bah D.Sun u la pynpaw ruh ïa ka jinglyngngoh namar naduh ba u slap u la wan, ka pung Umïam ka la nang dap bad ki khubor ki la saphriang ruh lyngba ki social media naduh ki taiew ba la dep, ha kaba ki la pynbna ba ka MeECL kan ym pynlip bording shuh namar ka pung Umïam ka la dap.
Hynrei haduh mynta la ar taïew kynthih ka bording kam pat neh satia hynrei ka lip shi lip man ka kynta.
U la kynthoh ruh ba ka jingthok jong kane ka sorkar ka la nang paw man la ka sngi ha man la ki jait kam khamtam ha kaba ïadei bad ka jingpynlip bording.
Ka sorkar ka ong ba hap ban pynlip bording namar ba dang pyllait ïa ka um.
Lada rang tyrkhong ruh ka ong ba hap ban pynlip bording namar ba la duna um palat, kumta ym lah shuh ban shan niah ïa ka MeECL bad ka sorkar.
Kumjuh ruh u la ong ruh ba kaba kham pynsngewsih ïa ki paitbah pat ka long ba wat la ka bording ka lip man ka kynta, hynrei ka bai thang bording pat ka kiew man la u bnai bad lada ym leit siew tang shi bnai ruh, ka MeECL ka ong ba dei ban leit ot noh.
Ka MeECL ka la dei ban kham pyrkhat lem na ka bynta ka jingmyntoi jong ki paitbah.
Nongpoh, Naitung 16: Hapdeng ki ummat kthang bad ka jingkyn-maw tympang, ki khun ki kti bad ka ïing ka sem jong u Bah OB Ranee mynta ka sngi kila pynlong da ka prokram ba kyrpang ban kynmaw ïeid ïa une u rangbah u ba la noh synñiang shibun ïaka iing ka sem bad khamtam ïaka imlang ka sahlang.
Kum ban shu kdew hangne, u Bah O Benedict Ranee (bam kwai ha dwar u Blei) la kha ïa u haka snem 15 tarik Nailar 1958 bad u la khlad noh na kane ka sla pyrthei haka 15 tarik Naitung 2022.
Une u rangbah u dei u wei na ki riew rangbah uba la noh shibun ki kam haka imlang ka sahlang ha ki thaiñ Ri-Bhoi, bad u dei ruh u nongseng ïa kawei ka seng trei mon sngewbha bala tip kum ka Ri-Bhoi Area Welfare Association (RAWA) kaba dei ruh kawei naki seng ka ba la trei shibun ki kam hapoh Ri-bhoi bad lyngba kane ka seng trei mon sngewbha une u rangbah u la lah ruh ban seng ïa shibun ki shlem ai jinghikai kiba kynthup ïaka Typing Class, ka jaka hikai suhjaiñ bad kiwei kiwei.
Kawei na ka shlem ai jinghikai kaba la seng lyngba une u rangbah kaba la ai jingmyntoi ruh shibun ïaki samla pule jong ka thaiñ Ri-bhoi kadei ka Sati Raja Memorial Secondary School kaba don ha Umsning Patarim bad lyngba kane ka skul la mih shibun ki khynnah ki ba shemphang la ka dei haka jingpule lane haki kam ïalehkai sports.
Ha kane ka sngi ki khun ki kti jong une u rangbah ki la ïoh ban plie ruh ïa u mot sah jingkynmaw jong une u rangbah haka phyllaw jong ka skul Sati Raja Memorial Secondary school, bad la ïoh ruh ban sam ïaka khusnam O.B Ranee Memorial Award sha ki arngut ki longkmie kiba la wan rah nam bad burom lyngba ka jingïalehkai sports bad haka jingpule bad la ïoh ruh ban pynlait paidbah syndon ïaka phlim lyngkot lane Documentary Film shaphang ka jingim bad ka jingïaid lynti jong u Bah O.B Ranee.
Ha kane ka sngi la wan ban ïa don bynta Lang da u Bah Mayralborn Syiem MLA ka Nongpoh, Fr.Pius Shadap, Parish Priest Umsning Parish, bah Rocky Marweiñ, Rangbah Shnong Umsning Proper B, bah Carlus Kharkongor, Vice President Barim ka RAWA, Bah Rocky Kylla Chairman Umsning Town Dorbar, ka Kong Alvareen Shangpliang, Asst Secretary RAWA, Kong Banisha Umbah Vice President RAWA kaba dei ruh ka khun Nongkong Jong u Late O.B Ranee, ki Khynnah Skul, ki ASHA bad kiwei kiwei.
U Bah Mayralborn Syiem MLA ka Nongpoh, haba kren ha katei ka lyngkhuh sngi ïap jong u bah O.B Ranee u la pynpaw ka jingsngewhun ka mynsiem ban ïoh ïadon bynta lang ha kum kane ka sngi kaba long kum ka sngi ka ban kynmaw kyrpang ïa une u rangbah.
“Lada ngam ïoh ban ïadon lang ha kum kane ka sngi ngan sa kit ram baroh shirta ha u bah O.B Ranee", la ong u Bah Mayralborn.
U Bah Mayralborn u ong ruh ba wat lada une u rangbah um don lang shuh bad ngi ha kane ka sla pyrthei, hynrei ki kam kiba bha kiba une u rangbah u la leh ngin nym lah shuh ban klet ïaki.
U la ïathuh ruh ïa shibun ki kam ki ba une u rangbah u la leh naka bynta ka imlang ka sahlang.
U la pynkynmaw ruh ba dei une u rangbah uba la shim khia ban pynpur ïaka khubor ban sangeh leit shabar pathar ha kylleng ki shnong jong ka them Ri-bhoi.
Shuh shuh u la ong ruh, u bah Benedict Ranee um shym la pyndep ïaki kam tang shabar hynrei u la pyndep ruh ïaki kamram kum ku longkpa haka ïing ka sem.
Lyngba ki kam ba ki khun jong u bah Benedict ki leh bad ki akor ba ki don ka pyni ba u bah Benedict u la ai ka jinghikai kaba bha tam naka bynta ki khun ki kti jong u.
U Bah Mayralborn u la kyntu ruh ïaki khun ki kti jong u bah Benedict Ranee ba kin nang ïai trei shitom ban pynurlong ïaki kam kiba dang sah jong u kpa bad u la kyntu ruh ïaki dkhot jong ka Seng treimon sngewbha ka RAWA bad ïaki nonghikai ka Sati Raja Memorial Secondary School ba kin nang ïatrei minot ban ïalam ïaka seng bad ïaka skul sha kliar lum jong ka nam.
U la ong ruh ba ka kyrteng jong u bah Benedict Ranee ka dei ban sah shirta haka mynsiem bad ki kam Jong ngi.
K a mariang ka dei ka paralok ba ïajan tam bad u briew bad ym don mano mano ba lah ban im khlem ka marïang, kata ki dieng ki siej, ki jingthung jingtep, ka um, ka jingshai ka sngi bad ka lyer.
Ka pyrthei ka dei ka Planet kaba don ïa ki jingdonkam jong ka jingim kat kum ka jingshem jong ki stad ne saïantis.
Kiwei pat ki planet ne ki metbneng kim long satïa kiba bit naka bynta ka jingim jong u biew.
Ban lah ban im ha kiwei pat ki planet ne ki metbneng u briew u donkam ïa ka lyer (Oxygen) bad ki jingbam kiba lah ban thung tang ha kane ka pyrthei.
Kumta ka marïang kaba khuid bad kaba lait na ki jingjakhlïa ka long kaba donkam na ka bynta ban ïarap ïa u briew ban long uba koit ba khïah.
Hynrei katba nangmih ki sngi na ka bynta ka jingmyntoi shimet u briew hi u nangbam duh bad nang pynjot ïa ka marïang bad kane ka wanrah ïa jingduh nong ïa u khun bynriew hi baroh lang.
Nalor jong ka jingpynneh ïa ki dieng ki siej bad jingri jingsumar ka jingri khuid ïa ki rud ki kïar ka long kaba donkam shibun.
Ka jingroi jong ka jingstad ha kine ki sngi ka ïarap ïa ki briew ba kin nang ban thaw ïa ki lad ki lynti kumno ban ri khuid ïa ka marïang.
Hynrei katta katba nangkiew ka jingnang jingstad katta ka jingleh khlem akor bad leh palat ïa ka marïang ka nang ïai jïa ha kane ka ri Indïa bad kane ka jylla jong ngi.
Haba ïanujor bad kiwei pat ki ri ka pyrthei ka Indïa ka dang dei kawei na ki ri kiba sahdien eh ha ka lïang ka jingkhuid.
Hooid ym lah ban leh bad ka nongbah Shillong ka long kawei na ki nongbah kaba la ïoh nam kum ka Scotland of the East, hynrei katba nangmih ki sngi kane ruh ka nanglip rong bad ka jingjakhlïa ka nang kiew katba nangmih ki sngi.
Ki rud jong ka sor Shillong kum ka wah Umkhrah kawei na ki wah kaba pawnam ha ki sngi u mynbarim, mynta ka la kylla jong kawei na ki jaka bret jakhlïa paidbah bad baroh ki jakhlïa la pyntuid sha ka.
Kum kane ka jingeh ka jïa ym satïa tang kane ka nongbah Shillong, hynrei ha kiba bun ki thain nongkyndong ki wah ki kylla long ki nala radbah ha kaba baroh ki jakhlïa la pyntuid sha ki.
Katno ka long kaba i tohmet ban ïohi ba wat ki painkhana la pyntuid beit beit sah ki wah kiba mynnor ki long ki jaka saitjain bad ki jaka tongdoh jong ki myn barim.
La ïohi ba ha ki dang shen ha ki snem ba la leit ka jylla ka la shim khïa ban pynkhuid ïa ka wah umkhrah.
Kane kam dei ban kut tang hangne, hynrei ka sorkar ka donkam ban shim ïa ki lad ki lynti ban peit bad kyntiew ïa kiba kum kine ki kam kiba ïadei bad kaba ri ba sumar ïa ka marïang.
Kumba la kdew haneng ba ka marïang kaba khuid ka long ka tyllong jong ka koit ka khïah, ka sorkar ka donkam ban shim ïa ki lad ki lynti kiba khlïan ban ai ïa ka jingshimkhïa na ka bynta ban sumar ïa ka marïang.
Ka sorkar ka donkam ban pynïoh ïa ka tnad kaba kyrpang ban peit ïa ka koit ka khïah lyngba ka marïang kaba khuid.
Ka long kaba donkam ban don ïa ka tnad kaba kyrpang ban pynïoh ïa ka jingai jinghikai sha ki paidbah halor ka marïang bad ka koit ka khïah.
Ban wanrah ïa ka jingjop halor kane ka phang ka sorkar ka donkam ban ïoh ïa ka jingïatreilang jong ki Dorbar Shnong bad ruh kiwei pat ki sengtrei mon sngewbha khnang ban long ka jingkieng sha ki paidbah khamtam ha ki thain nongkyndong.
Haduh kine ki sngi ki dang don shibun bah ki longiing ha ki thain nongkyndong ki bym don satïa ïa ki jaka leit bar ne ki painkhana kiba bïang.
Ha ki jaka sor la ïohi ba ki paidbah ki lah ban ïoh ïa ki trok bad kali kit nuit na ka bynta ban leit bret ïa ki jakhlïa sha ka jaka bret nuit ba la buh kyrpang, hynrei ha ki thain nongkyndong ki paidbah ki shu bret ïa ki nuit bad ki jakhlïa sha ki rud ki kïar wat ki painkhana la pyntuid sha ki wah bad ki rud nong.
Kane ka la long kawei na ki daw bah jong ka jingshah ktah jong ka koit ka khïah.
Ki paidbah ki don ïa ka hok ban ïoh ïa ka jingkoit jingkhïah bad kane ka dei kawei na ka thong jong ka sorkar pdeng, hynrei lada ka sorkar jylla kam lah ban wanrah ne shimkhïa ïa kane ka jingdonkam ki paidbah kin ym lah satïa ban ïa ka marïang kaba koit ba khïah.
Ryngkat ka jingai jinghikai ka sorkar ka donkam ban pynïoh ïa ki lad ïarap pisa na ka bynta ban pynlah ïa ki paidbah ban ïoh ïa ki painkhana kiba paka ban lait na ka jingleit jakhlïa ha ki jaka bymdei.
Ha kajuh ka por ki paidbah ki donkam ïa ki jaka bret jakhlïa kiba paka.
Ka jingai jinghikai ïa ki nongpynïaid shnong kan ïarap ïa ki ban buh ïa ki ain bad ki kyndon ban khanglad ïa ki paidbah ban bret kulmar ïa ki jakhlïa bad ri khuid ïa ka marïang.
Nongpoh, Naitung, 16: Ka seng Hynñiewtrep Integrated Territorial (HITO), Ri Bhoi District mynta ka sngi ka la leit ban beh krad ïa ki nongwan shongkai ha ka jingkieng Flyover ha Umïam, kaba dei hadien wat ka bor shnong bad ka seng ruh ka la dep ban maham ban nym ïa shongkai ne bret jaboh ha katei ka jaka.
Ïa kane ka jingleit beh ïa ki Kali paidbah kiba wan ban leh jaboh ha katei ka jaka la ïalam da u Bah Apbor Nongrum kum u Working President ka seng ryngkat ki dkhot, ki la leit beh ïa ki nongwan shongkai kiba wan ban pynlong ïa katei ka jaka kum ka jaka dih kyiad ba ki jaka leh kam beaiñ ba kum ka bor shnong kam pdiang satia.
U la ïathuh ruh dang shen ka seng ryngkat ka bor shnong ki la dep buh ruh wat ka jingmana ha katei ka jaka ba ym bit ban pynlong jaka dih kyiad ne ka jaka ban lehkam kai, hynrei kumba lap da ka seng ki dang don kiba ïaleh pyrshah khlem da pyrkhat ïa ka bha ka miat bad ka shongsuk shongsain ki paidbah.
U la ïathuh ruh haba leit ban beh ïa kito kiba wan shongkai ha katei ka jaka la don ryngkat ruh ki bor pulit na Umïam, ha kaba la beh lut ïa baroh ki nongwan shongkai kiba pyrshang ban pynlong ïa katei ka jaka kum ka jaka dih kyiad ba ka jaka bret jaboh kaba ktah ïa ka maring bad ruh ïa ka shongsuk shongsain ki paidbah.
Namarkata, na ka liang ka seng ka dang maham nangne shakhmat ba ki paidbah kim dei ban leh khlemakor ha katei ka jaka bad lada ka seng bad ka bor shnong ka dang lap kum ka seng kan shim da ki lad ab tyngeh bad kam banse ban aiti ruh sha ki bor ka aiñ ban leh katkum ki kyndon jong ka aiñ, u la bynrap.
Shillong, Naitung, 16: Kum ka dak ka jingrakhe ïa u snem International Year of Millet, ka ophis KVK West Khasi Hills ka la pynlong ïa ka Millet Recipe Contest 2023 ne ka jingïakob shet jingbam na u Krai kyrpang na bynta ki longkmie ha ki lai shnong ki jaka ba ki nongrep ki dang rep bha ïa u Krai da ka jingthmu ban sngewthuh ïa ki jingbam ba bun jait ba shet na u krai bad kumjuh ban pynsaphriang shuh shuh ïa ka jingkordor jong u krai ha ka koit ka khiah.
Ïa ka Millet Recipe Contest la sdang nyngkong eh ha ka shnong Mawkamoit Mawthadraishan Block ha ka 3 tarik Naitung 2023 bad la bud sa ha Mawduh Nongstoiñ Block ha ka 4 tarik Naitung 2023 bad 10 tarik Naitung 2023 ha ka shnong Langtor hajan Rangblang Mawkyrwat Block.
Ha kane ka jingïakob la ïashim bynta bun ki longkmie kumba 92 ngut ha baroh 3 shnong bad la jied tang 15 ngut ki nongjop na kine ki shnong.
Ïa ki nongbishar la jied 3 ngut kynthup u Sordar shnong, Riewtymmen ha shnong bad iwei ba trei NGO.Ha kane ka jingïakob ki longkmie ki la shet bun jait ki jingbam na u Krai saw kum u Pusyep, Ja krai, Puthap, Putharo, Pusaw, Pusla, Krai Cake, Krai Pakoda, Krai Samosa, Krai Momo, Krai Biskit bad kiwei de.
Katkum ka jingnang ban shet bad ki kyndon ba la buh la jied 5 ngut ki nongjop na kawei ka shnong.
Kine ki nongjop ki ïoh ka buskit kum ka song pisa bad ka syrnot.
La ai jingpynshai ruh shaphang ka jingkordor jong u krai ha ka bam ka dih ba manla ka sngi ba u ïarap ha ka koit ka khiah ban ïaleh pyrshah ïa ka jingpang duna snam, sngaid palat bad ka jingpang shini.
Kane ka prokram ka la ktih shisha ïa ki longkmie ba kin sei bad pynmih ïa ki sap jong ki ha ka shet ka tiew bad khamtam eh ba kin pynïar shuh shuh ka jingrep krai ha ki shnong jong ki.
La shem ba ki nongrep ki donkam ïa ki kor ban tylliat ïa une u krai bad kumjuh ruh ba kin leit pyntbit shuh shuh ban shet bun jait ki jingbam ba kan long kawei ka lad ha ka ïohkam ïohjam.
Jowai, Naitung, 16: Ïa ka taïew jong ki longkmie ne ka ‘Women‘s Week & Women’s Sunday-2023’, ïa kaba la buh beit buh ryntih da ka Khasi Jaiñtia Presbyterian Assembly ban rakhe manla u snem kala poi noh sha kaba kut mynta ka sngi U Blei.
Ïa kane ka taïew la rakhe ha kylleng ki bynta jong ka Ri Khasi Jaiñtia bad kumjuh sha ki jaka rithor kiba hap hapoh ka jingpeit jong ka KJP Assembly, Kane ka taïew ki longkmie la sdang naduh ka sngi nyngkong jong ka 10 tarik u Naitung bad pynkut mynta ka sngi U Blei 16 tarik u Naitung, 2023 halor ka phang kaba ong “To bat skhem ïa kata kaba pha don" (Jingpynpaw 3:11).
La rakhe ïa kane ka sngi kyrpang jong ki Kynthei, shi bynta na ka jingkymmaw burom ïa ka lyngkhuh jingdap 175 snem jong ka jinglong Khristan jong ka longkmie ba nyngkong eh napoh Khasi Jaiñtia ka Nabon Sawian ha ka snem 1848.
Ha Balang Presbyterian Khimusniang, Jowai lyngba ka Jingïaseng Kynthei la rakhe ïa kane ka taïew ba kyrpang da kaba pynlong shibun ki prokram naduh ka sngi nyngkong kiba kynthup naduh ka Jingïaseng Paidbah, ka Jingkren plie ïa ka Theme, ka jingïakop Kyntip, ki Drama, ki Jingïaseng Ïalap nalor kiwei de.
Mynta ka sngi ha ka Jingïaseng Paidbah haka por 1 baje nohphai sngi ïa ka khubor na ka ktien u Blei la sam da ka kong Conquestina Lyngdoh, kaba la kren halor ka phang jong kane ka jingrakhe kaba ong “To bat skhem ïa kata kaba pha don" (Jingpynpaw 3:11).
Ka kong Lyngdoh kaba pynsngew shaphang ka khubor sha ka Balang Philadelphia kaba don ïa ka nongrim kaba skhem wat lada kane ka Balang ka ïakynduh shibun ki jingeh hynrei ka long pat ka Balang kaba ïaishah bad kaba pyndem ha U Blei ba un ri kyndon ïa ka.
Ha kaba ïadei bad kane ka khubor ka kong Lyngdoh kala buh ha ki lai bynta ha ka jingim kiba ngeit kum ki khun Khristan, kata ka dei ban don ïa ka bor ka Jingngeit, kaba ar ban don ïa ka Jingshisha bad kaba lai ban long kiba ïaineh ha ka jingshakri.
Ha kane ka jingïaseng la ïoh ruh ki jingrwai kyrpang na ka Jingïaseng Kynthei bad ki Choir jong ka Jingïaseng Samla ka Balang.
Nongpoh, Naitung, 16: Ka St.Jude Secondary School, Umpher ha ka thaiñ Byrnihat ha Ri Bhoi District ka hap ban kynduh mawsiang man la u snem, kaba dei na ka daw ka jingshah ktah ha ka jingshlei um na ka daw bym biang ki nala um jongka surokbah National Highway-6 ha RiBhoi ha kaba tang tang shu jur u lapbah la thikna ba kin mad ïa ka jingshlei um.
Ïa kane ka jingshah ktah katei ka shlem saiñ dur jong ka jingnang jingstad ki khynnah na ka jingshlei um ka la jia ruh dang ha ka sngi Thohdieng ba ka skul ka la shah tap ha ka jingshlei kaba dei na ka jingther u lapbah lapsan.
Kane ka jingther u lapbah lapsan ka la wan rah ruh ka jingshlei ha bun bynta jongka surokbah, hynrei kaba shah ktah bha ka dei kane ka skul ba ka umsaw ka la rung shaduh ki kamra jongka skul bad kumjuh ruh sha ki jaka sah jong ki Brother bad ruh ka ïngmane ba ki shakri Blei.
Haba la ïoh ban ïa kren bad u Principal katei ka skul, u Brother Shyju PJ, u la ong ba kane ka jingshlei ka la ktah sha ba palat ïa ka bha ka miat jong ka skul, namar man la u snem ki ju kynduh kajuh ka jingeh tang shu poi ka por lyiur bad lada ther u lapbah ka la wan beit ka jingshlei um kaba la pynjot lut ïa ka skul bad baroh ki jingdon jingem hapoh katei ka skul bad wat sha ka jaka mane blei bad ka ïingsah jongki.
U la ïathuh ruh ha ka jingshisha kum ki bor pynïaid skul ki la dep ruh ban ai jingthoh sha ka bor synshar district bad ruh sha ka ophis u Block Development Officer ka Umling C&RD Block ba kin shim khia halor kane ka bynta bad la don ruh ki bor sorkar kiba la wan ban jurip na ka ophis u BDO, hynrei kane kam shym la seisoh ha kaba kim lah ban thaw ki lad ki lynti ban pynlait na ka jingshlei um ha kane ka skul.
U la ïathuh ruh ka daw kaba wan kane ka jingshlei um ka dei hi na ka daw ka jingbym biang ki Nala um ka surokbah National Highway-6 bad tang shu wan u lapbah ka um kam don jak aba tuid sha Assam bad ka wan rah pynban ïa ka jingshlei kaba la tap wat ïa ka skul pule, ka jaka sah jongki bad ruh ka ïingmane.
Kane ka jingshlei um ka la wan rah ka jingduhnong kaba khraw ïa ki khynnah skul bad ki bor pynïaid skul ha kaba man la ka snem ki khynah skul ki shah ktah ha ka liang ka pule ka puthi bad khamtam ki bor pynïaid skul ki duhnong namar ka jingshlei um ka la pynjot lut ïa ki tiar ki tar bad baroh ki jingdon jingeh ha katei ka skul ba kum ki bor sorkar ki hap ban pyrkhat khnang ïa kane ka jingeh ka skul da kaba shna bha ïa ki nala um ban lait na kane ka jingshlei um, la bynrap utei u Brother kum u Principal katei ka skul pule.
Shillong, Naitung 15 : Ka Trained Nurses Association of India Meghalaya State Branch ha ka 14 tarik Naitung 2023 ka la ïoh ban pynkut noh ïa ka jingïakynduh lang ba 4 sngi ki samla pule Nurse kaba la tip kum ka XIV Biennal State SNA Conference 2023 ha Convocation hall, NEHU.Ïa katei ka program ba la sdang naduh ka 11 tarik Naitung 2023 la pynïaid da ka Bethany School of Nursing, Shillong.
Ha kine ki ki saw sngi lynter jong kane ka program la ïoh ban pynlong ki jingpynïakob kiba pher bapher ba la ïashim bynta shitrhem da ki samla pule nurse na kylleng ki jaka bad District hapoh ka Jylla kynthup kynthei bad shynrang, ha kaba ha katei ka sngi kut la ïoh ban sam ïa ki khusnam nam jop, lyngba ki momento, ki trophy, medal bad ki syrnot.
Ka Kong Ivory Kharduit President jong ka Trained Nurses Association of India Meghalaya State Branch ka la ïathuh ba ka jingpynlong ïa ka prokram ïakynduh lang ka wanrah ka jingïajan hapdeng ki samla pule Nurse bad ruh ka jingïa ieit bad ka jingïatreilang.
Ïa kane ka Kong Ivory Kharduit ka la ong haba ïakren bad u Mawphor hadien ba la kut katei ka program ha ka 14 tarik Naitung 2023.
Ha katei ka sngi la ïadonlang ka Kong M.Lyngdoh Joint Director, Nursing kum ka Kongsan, ka Kong B.Thabah Deputy Director kum ka Symbud kongsan nalor kiwei kiwei.
Ha kine ki ki saw sngi lynter jong kane ka prokram la ïoh ban pynlong ki jingpynïakob kiba pher bapher ba la ïashim bynta shitrhem da ki samla pule nurse na kylleng ki jaka bad Dostrict hapoh ka Jylla kynthup kynthei bad shynrang, ha kaba ha katei ka sngi kut la ïoh ban sam ïa ki khusnam nam jop, lyngba ki momento, ki trophy, medal bad ki syrnot.
Ha kane ka jylla ki don sur tang ki katto katne ïa kiba la sin kum ki seng bhalang.
Ka jingmut jong ka kyntien bhalang ka mut ka jingbha jong ki paidbah jong ka ri Khasi-Jaintia.
Bad lada ka long shisha kumta, kita ki seng bhalang ki dei ban da kynjoh ktien na ki paidbah baroh shuwa ban dawa ïa kano kano ka jingdawa na ka sorkar ha ka kyrteng ki paidbah.
ïa ki seng bhalang ym shym la jied da mangi ki paidbah.
Ki seng ki ïa don la ka jong ka elekshon bad ki ïajied hi para maki ïano ba kin thung President ne Secretary bad kiwei kiwei ki nongkit kam.
Mynta lah don palat 30 snem eiei ba ki seng bhalang ki pyrshah ïa ka laiñ rel ban wankit ïa ki mar ki mata bad ïa ki nongleit nongwan shane ka ri Khasi-Jaintia.
Ha Garo Hills ki paidbah kiba ïohi jngai ki pdiang beit ïa ka lynti rel namar ki sngewthuh ba kan kham suk shibun ïa ki nongrep ba ki phah ïa ki mar rep jong ki sha Assam bad kiwei pat ki jylla.
Nalor kata ki mar bam mar dih kum u khaw, u atta, ka shini bad kiwei kiwei ki tiar donkam kin kham duna dor lada kit da ka rel.
Hynrei shane sha ka thaiñ Khasi-Jaintia pat ïa pyrshah ki katto katne ngut ki seng bhalang ban wanrah ïa ka lynti rel bad ki sorkar naduh ki snem ba la ïaid ki shu pyndem khnap beit.
Ha ka jingshisha ki don bun ki Khasi-Jaintia kiba dei ki nongkhaïi heh bad ki ju ong ba ha ka jingshisha ka sorkar ka dei ban da khot lem ïa ki ba kin pyni ïa la ka jong ka nia balei ba donkam ïa ka rel ha kane ka thaiñ.
Hynrei ka sorkar kam ju khot satia ïa ki.
Ha kaba kut ki don tang khyndiat ngut kiba long ki maw jynthut na ka bynta ka bha ka miat jong kane ka jylla bad ka jingkiew jong ka ha ka ïoh ka kot.
La ju ïohsngew ba ka jingpyrshah ïa ka rel ka dei hana ba ïoh wan tyllep ki briew nabar jylla.
Kane ka jingkam ki seng bhalang ka mut ba ki tharai beit ba ki briew na kane ka jylla kin ym treh ban trei ïa ki kam kiba ka Railway Department kan pynmih na u snem sha u snem.
Hynrei haba tih jylliew bha ngin shem ba kiba sngew wit eh ba kan wan ka lynti rel ki dei ki trai nongpyniaid trok da ki hajar tylli shisngi shisngi.
Kito kiba pule Economics ki sngewthuh bha ba ki mar ki mata kiba pynkit da ki trok (road transport) ki long kiba rem tam eh.
Ha kajuh ka por ruh lada ki nongkhaïi jongngi nangne ruh ki kwah ban phah tiar shabar jylla ka shong tad shibun ban phah da ka rel.
Ka jingkylli ka long balei ba ka sorkar ka pyndem ïalade ha ki seng bhalang? Hato ka dei shisha ba ki kren na ka bynta ka bha ka miat jongngi baroh?Ha kane ka jylla mynta ki samla ynda la dep pule ki shu ap sah tang ïa ka kam sorkar, katba na ka liang ka sorkar ka kyntu ïa ki samla ba kin wad lad ban trei ïa ki kam lajong namar ka sorkar ka sngewthuh ba ym lah satia ban thaw ïa ki lad ïoh kam ïoh jam hapoh ka jylla.
Ha kine ki sngi haba nga leit sha Bangalore, nga ïashim bad bun ki samla Khasi kiba pule, khamtam eh ki samla kynthei.
Haba nga kylli ïa ki lada kin wanphai noh sha ka jylla tang shu dep jingpule, baroh ki ong ba ki kham sngewlah ban trei shabar jylla namar ym don kam satia hapoh ka jylla Meghalaya ïa ka laiñ kaba ki pule.
Nalor kata ki ong ba ki sngewtynnad ban don shabar jylla namar ka jinglong ki briew ruh ka pher.
Baroh ki ïabeh ïa la ka jong ka jong ka kam bad kim don por satia ban shu pynsyrwa ei.
ïa kine kiei kiei baroh ka sorkar ka dei ban tip bad sngewthuh kumno ban pynïar ïa ki lad ïohkam ïohjam hynrei ym don satia ba kit khia ïa kane ka phang kaba kongsan tam.
Haba don kano kano ka jingdawa na ki seng bhalang ka sorkar ka dei ban pan na ki ïa ki jingkheiñ jingdiah bad ki jingbatai shai balei ba ki pyrshah rel.
Kano kano ruh ka seng kaba dawa ïa kano kano ka jingdawa ka dei ban da wanrah ïa ki kot ki sla kiba biang kiba la bishar bad duriap bha (cost-benefit analysis) ïa kaba la leh da ki stad pule Economics.
Ym lah ban shu dawa ïa kano kano ka jingdawa khlem da lah ban pynshong nia balei ba ki wanrah ïa kata ka jingdawa.
Bad lada kim kwah ïa ka lynti rel, hato ki don da kiwei pat ki jingai jingmut ban pynhiar dor ïa ki mar bam mar dih ha kane ka jylla jongngi? Mano ba ju kren halor ka jingkiew dor ki mar bam mar dih.
Dei tad haduh ba ki kotkhubor ki pynmih ïa ki khubor ba la shu rem dor palat u jhur u jhep bad kiwei kiwei ki jingbam ba ki katto katne ki seng ki sa sdang ïa khih khohreh.
Kaba phylla eh ka long ba ki seng bhalang kim ju kren satia pyrshah ïa ka jingtih bad jingkhaïi tuh ïa u dewiong na kane ka jylla naduh u snem 2014.
Hato kane kam dei ka kam be-aiñ kaba paw pen ryngkew? Te balei ki seng bhalang kim ju kren satia tang shikyntien ruh halor kane ka phang? Baroh ngi tip bha ba kita kiba dei ki ‘malik’ krem dewiong ki dei kita ki “high level," kiba donbor bha hapoh ka sorkar.
Ngi tip ruh ba ka jingkhaïi dewiong be-aiñ kam wanrah jingmyntoi ei ei ruh ïa ka jylla.
Pynban ka jingtih dewiong khlem kano kano ka jingadkar ka la pynlong bih ïa ki wah jongngi bad ka la pynsyllen ruh ïa ki khlaw ki btap.
Kane suki pa suki kan sa ïalam sha ka jingrkhiang noh ki wah bad ki tyllong um baroh.
Toi ha ka jingshisha ki seng bhalang ki la dei ban kren bha halor kane ka phang keiñ.
Hynrei em.
Ki sngap jar jar halor kiei kiei kiba ktah ïa ka mariang.
Dei tang ka seng Environment Coordination Committee (ECC) na Jaintia Hills kaba dei ban ïoh jingïaroh namar ka trei hok ban pynduh pyndam ïa kita ki karkhana kiba shna ïa u coke da kaba thang ïa u dewiong haduh ban un da lait noh na ki jingjaboh baroh.
ïa u coke la pyndonkam ha ki karkhana shna nar rod bad nar steel.
Ka tdem kaba mih na ki karkhana coke ha Sutnga elaka ka la wanrah ïa ka jingpang shadem bad bun kiwei kiwei ki jait jingshitom.
Ka ECC ka la shim khia ïa kane bad leit ud sha ka ïingshari.
Mynta ka Meghalaya High Court ka la phah pynduh lut ïa kita ki karkhana coke.
Kane keiñ ka dei ka jingtrei kaba myntoi lem ki paidbah babun balang.
Bad kine keiñ ki dei shisha ki seng bhalang.
Ym kum kito kiba shu jied ïa ki mat ki phang kiba myntoi tang ïa ki.
Mangi ki paidbah ngi dei ban shim khia ïa ki mat ki phang kiba ïadei bad ka roi ka par jong ka jylla.
Ka long kaba bakla ba ngin shu tynrong lut ïa ki jingeh jongngi ha ki seng bhalang.
Ki paidbah ki don ka bor bad ka iktiar lada ki ïa tylli bad ïatrei lang kawei ka jingmut.
Shillong, Naitung 16 : Ki nongïalam ka Achik Conscious Holistically Integrated Krima (ACHIK) bad Garo State Movement Committee (GSMC) – kata u Laben Ch Marak bad Balkarin Ch Marak, ki la rai ban bteng ïa ka jingshah jingit tad haduh ba u Myntri Rangbah ka Jylla Conrad K Sangma, un khot ïa ki ban ïakren halor ka jingdawa pyntreikam ïa ka backlog policy bad winter capital ha Tura.
Ha ka kyrwoh ba pyllait mynta ka sngi U Blei, u Laben uba dei u Ophisar barim ka Sorkar bad Nong ïalam ka ACHIK ula ong ba ma u lem bad u Balkarin, Co-Chairman ka GSMC kin bteng beit ïa ka jingshah jingit tad haduh ba u Myntri Rangbah un khot ïakren halor ki jingdawa.
Kine baroh arngut ki la ong ha ki 6 sngi ka jingshah jingit bad kam pat shym la don satia kano kano ka jingaiktien na ka Sorkar ne ka kynhun ki Doktor ban peitthuh ïa ka koit ka khiah jongkine ki arngut.
Une u Nongïalam ka ACHIK u la pyntip ba ka jingwan ïashimbynta lang jong ki paidbah ka la nang bun katba nang ïaid ki sngi bad pynbna ruh ba ma u lem bad u Balkarin kin nym mynjur ïa ka em kum ka jubab.
Ula ong ba ka koit ka khiah u Balkarin ka la nang troiñ hynrei ula ïengskhem ban ïakhih haduh da jaw lut ka snam na ka bynta ban pynïoh ïa ka hok bad ka bhah jong ki Garo.
U Laben ula ong ba ki kyrmen ba ka Sorkar kan sa pynsngap lem ïa la ki skhor ïa kine ki jingdawa kiba la sahteng jong ki paidbah ka Ri-lum Garo.
Khliehriat, Naitung, 16: Ki Pulit ka Anti-Narcotic Task Force (ANTF) East Jaiñtia Hills District, hadien ba ki la ïoh ïa ka jingtip kaba bniah na ki tnat syntiat ba ki don briew kiba kit ïa u drok, ha ka sngi U Blei ki la pynlong ïa ka jingpynap ktem ha ka shnong Nongsning.
Ha kane ka jingap ktem, ki Pulit ki la ïoh bat ïa kawei ka kali Sumo kamai kaba don ïa u nombar MZ4-A- 2997 bad ki la bat noh ïa ki ar ngut ki kynthei kiba la suba ba ki dei kiba donkti ban kit ïa u drok ha ka met.
Ha ka jingtalasi, la lap ïa u drok uba don ka jingkhia kaba 197.34 gram bad uba shnongdor T1.6 klur.
Da ka jingïatreilang bad ka Khliehriat Women Police Station, ki Pulit kynthei ki la talasi ïa ki ar ngut ki kynthei kiba la suba ba ki kit ïa u drok ha ka met.
Na ka met jong kawei ka kynthei la lap 10 tylli ki synduk thep sabon bad na ka met jong kawei pat la lap 20 tylli ki synduk thep sabon ba la thep da u drok.
Kine ki arngut ki kynthei ki dei kiba la tip kyrteng kum ka Hoihoi Hanhal, 35 snem ka rta bad kawei pat kaba la tip kyrteng kum ka Lhing Hohoi, 40 snem ka rta.
Kine ki arngut ki dei ki nongshong shnong jong ka Langol, Imphal, West Manipur.
Hadien ba la kem ïa kine ki arngut, ki Pulit ki la kurup noh ïa u drok bad ki la register case ha Khliehriat Police Station bad la pynngat ïa ki hapoh ki kyndon jong ka NDPS Act.
Ka jingtohkit ka dang ïaid shakhmat ban lap ksai shuh shuh sa ïa kiwei kiba donkti ha ka kam khaiï drok bad kine ki arngut.
Shillong, Naitung, 16: Ha ka sngi rakhe ïa ka Labour Corps Day, u MDC jong ka Tura u Bernard N.Marak uba long ruh u nongïalam jong ka BJP u la ïaiban ba ka jingdawa ïa ka nongbah Tlang ha Tura ka dei ka jingdawa kaba shongnia.
Ha u kyrwoh, u Marak u la ong, shwa ban ïasoi ïa ka “soskular ïasuk" ka nongbah Tlang ka dei kawei na ki thong ba hakhmat eh ha ka jingdawa ba la buh hakhmat jong ka Sorkar Pdeng naduh 12 snem mynshwa.
“Ïa ka nongbah Tlang la kular sha ki paidbah ka rilum Garo naduh 50 snem mynshwa ha ka por ba la ïoh ïa ka jylla bapura bad kane ka kam la pynsahteng da ki nongïalam barim ïa kaba la pynsngew biang hadien ka jingïasoi ïa ka soskular ïasuk," u la ong.
U la kynnoh ba ka sorkar ka la phiel ban pynlong ïa ki jingïalang pyrkhat kam kiba manla ka por namar ka jingwan lynshop jong ka khlam bad bun na ki jingdawa ba shongnia ki la shu jah rngai kumto.
“Ka jingpyntreikam ïa ka jingïasoi soskular ki lai liang mamla kam shym la long kumba la khmihlynti na ka daw ka jinglehklet jong ka Sorkar," ong u Marak bad bynrap, ki surok, ki jingtei bad bun ki kam pynroi ki la urlong hadien ïa ka jingïakren ïa kiba ka Sorkar ka la shim kabu katba ki nongïalam kiba don bynta ban ïasoi ïa ka soskular ki shah kyntait sharud.
Shuh shuh u la ong ba ka jingdawa jong ki paidbah ïa ka nongbah Tlang ha Tura ka dei ka jingdawa bashong nia kaba u Myntri Rangbah ka Jylla u Conrad K.Sangma u dei ban pynsdang.
U la ong ba ka BJP ka burom ïa ka jinglen lade jong ki Garo ha ka jingïakhih dawa jylla bapura.
Kiba bun ki la len la ka jong ka jingim na ka bynta ka ‘jingbha jong ka lashai" na ka bynta ki khun ki kti bad ban pynskhem ïa ka khyndew, ka kolshor, ka tynrai, ka ktien ka thylliej bad kiwei kiwei.
Ka BJP ka la pynrung ruh sa ïa ka mini secretariat ha ka jutang elekshon kum kawei na ki jingdawa ba kongsan ban pyntreikam kum ka jingkular sha ki paidbah ha ka jylla.
“Ka long kaba sngewsih, mynta ka sngi, ka dei ka Labour Corps Day ha kaba ki Garo kiba la len la ka jingim ha ri France hynrei tang khyndiat eh kiba la kynmaw burom ïa ki," u la ong bad pynpaw ruh ba kane ka jingïakhih bad ka jinglen lada jong ki riewshimet kam dei ban long satia kaba sepei.
Khliehriat, Naitung, 16: Ka Khasi Students Union (KSU) Narpuh Circle, ka la pynrem jur bad sangah tyngeh ïa ka Sorkar Meghalaya ka bym shym la ïalam ïa ki lad pathai khubor jong ka jylla ha ka jingïakren pynbeit pud jong ka Regional Committee na ka bynta ka Jaiñtia Hills na ka Jylla Meghalaya bad na ka jylla Assam kaba la long ha ka sngi Saitjaiñ ha ka shnong Umkiang, East Jaiñtia Hills District.
Ïa ka Regional Committee na ka Jylla Meghalaya la lamkhmat da u Chairman u Bah Sniawbhalang Dhar, uba long ruh u Symbud Myntri Rangbah ka Jylla ryngkat ka jingdonlang jong ka MLA ka Saipung Constituency ka Kong Santa Mary Shylla, u Chief Executive Member (CEM) ka Jaiñtia Hills Autonomous District Council (JHADC) u Bah Thombor Shiwat katba na ka Assam la lamkhmat da u Myntri ka tnat Forest u Chandra Mohan Patowary uba dei u MLA ka Dharmapur Constituency.
“Balei ka Sorkar Jylla kam shym la ïalam ïa ki lad pathai khubor na ka jylla Meghalaya, la ki dei ki nongthoh khubor jong ka sorkar (tnat Information & Public Relations) lane ki nongthoh khubor bapher bapher, katba na ka liang ki nongmihkhmat na Assam ki la wan lang bad ki lad pathai khubor naduh Guahati," la ong u President KSU Narpuh Circle u Bah K.S.Suchiang.
“Kat ka jingïakren ban ïa pynbeit ïa u pud u sam ka long kaba sngewlyngngoh shisha ba ka Sorkar Meghalaya ka la leh klet khlem da khot ïa ki lad pathai khubor kiba na ka jylla.
Kane ka long shisha ka jinglehraiñ bad ka buh ïa ngi ha ka jinglyngngoh namarba ïa ka jingïakren pynbeit pud la pynlong hapoh u pud u sam jong ka jylla Meghalaya ha Holi Cross Higher Secondary School ha Umkiang," ong u nongïalam ka KSU bad bynrap, “katba ki lad pathai khubor ki wan na ka jylla Assam hynrei na ka jylla la jong pat ym don nonglumkhubor.
Ka jingkylli kaba mih, shaei ki jah ki lad pathai khubor jong ngi bad balei ka Sorkar ka khlem khot ïa ki nonglum khubor ba kin ïadon bynta lang ha ka jingïakynduh lang ha Umkiang ban sakhi ïa ka jingïakren pynbeit pud hapdeng ka jylla Asam bad Meghalayaï"“Kane ka jingleh jong ka Sorkar Jylla ka la pynsuba jur ïa ka seng bad ïa ki paidbah ruh kumjuh ba imat ka don kaei re kaei sha lyndet.
Lada ka long ha kane ka dur ki paidbah kin ym lah ban shaniah ïa ka jingïakren pynbeit pud kaba shu leh sopsop khlem da khot lang ïa ki nonglum khubor jong ka jylla ka jong ngi," la kynthoh u Bah Suchiang.
“Haba nga la kren ïa u Waheh Shnong jong ka shnong Ratacherra u Bah P.Dhar lyngba ka telephone, u la ïathuh ba ka long shisha ka jinglehraiñ namar haba ki nongihkhmat kiba na Assam ki wan na ki kali, ki nongthoh khubor jong ka Assam ki la ap lypa bad ki la shon dur bad ring dur, katno ka long kaba iphuh iphieng ka long ka jingshngaiñ bad kaba itynnad, katba na ka jylla Meghalaya jlang ym don wat tang uwei ruh u nonglum khubor kiba ban leh ïa ka kam.
Kane ka long shisha ka jinglehraiñ, hato dei ki nongthoh khubor na Assam bad dei kito kiba na Assam seh ki ban tuklar ban mushlia ïa kane ka khyndew ka shyiap jong ngi? Hato ki lad pathai khubor kiba na kane ka jylla kim lah seh ban tuklar ban mushlia ïa kane? Ïa kane ka jingleh lyndet jong ka Sorkar Jylla ïa ki nonglum khubor ngin nym lah ban pdiang bad ngi pynrem jur ïa kane ka jingleh klet jong ka sorkar ïa ki nonglum khubor kiba napoh ka jylla jong ngi," bynrap u bah Suchiang.
Ha kaba ïadei bad ka jingïakren pynbeit pud, la ïoh jingtip ba ka shnong Ratacherra ki kwah ba ka wah Malidor kan dei ka National Boundary bad ba u pud u dei ban long hapdeng jong ka wah Malidor kan hap hapoh ka jingpeit jong ka Assam bad ka Sorkar Assam ruh ka la kular ba kan peitngor ban pynneh pynsah ïa kane ka wah bad ïa ka mariang.
Ka KSU ka la pdiang ïa kane ka jingïakren ba ka wah Malidor kan long kum ka National Boundary.
Ka jingïalang kaba la long hynin ka sngi kam pat lah satia ban rai eiei bad ïa ka rai yn sa shim da ki Myntri Rangbah ka Jylla Meghalaya bad ka Jylla Assam.
Shillong, Naitung 16 : U Symbud Myntri Rangbah ka jylla u bah Prestone Tynsong u la ong ba ka sorkar ka lah ban bthah ïa ka Indian Institute of Geomagnetism (IIG) sha New Shillong namar kam long shuh kaba suk ban dang pynkylla ïa ka lynti ïaid jongka surok Shillong Dawki.
“Ka IIG kam treh ban ai jaka ban ïaid ka surok namar ka pynpaw ba ka lah ban ktah ïa ki katto katne ki jingthew jingwoh ha ka jingtreikam jongka.
Nga la bthah ïa ka Deputy Commissioner ban ïakren ïa pynbeit halor kane ka kam.
Lada jia ba ki pyneh ban ai jaka ngim banse ban hukum ïa ki ban pynkynriah noh ïa ka ophis treikam jongki sha New Shillong lane sha kawei pat ka jaka namar ngim lah shuh ban dang pynkylla ïa ka lynti ïaid ka surok Shillong- Dawki" ong u bah Prestone.
“ Lada ngi lah ban ïoh jaka na ki shipai balei ngim lah na kane ka ophis IIG ruh namar kane leit ka dei beit para sorkar.
Ka IIG ka dei hapoh ka Science and Technology kaba hap hapoh ka ophis u Myntri Rangbah duh kumta nga la dep bthah ïa ki ban ïakren ïa pynbeit halor kane ka kam" ong biang u Symbud Myntri Rangbah.
Dang ha ka 11 tarik mynta u bnai kat kum ka hukum ba la pynmih da ka ïing bishar la kdew ba ka IIG kam kwah ban ai jaka ïa ka jylla ban pynïaid shakhmat ïa ka Shillong -Dawki Projek.
Na ka liang ka National Highway and Infrastructure Development Corporation Limited (NHIDCL) ka la dep pynpaw ba kam lah shuh ban pynkylla ïa ka lynti ïaid ka surok ban lait ka shim jaka na ka IIG namar kat kum ka plan ba la dep pynkhreh ka surok kan hap ban ïaid lyngbha ka jaka jongka ophis IIG.Kumta wat lada aiti ïa ka kam sha kano kano ka kompani ne kontraktor kin shem jingeh ban pynïaid shakhmat ïa ka kam katba ka IIG kam pat ai jaka bad kane kan ktah ïa kane ka bynta ba nyngkong eh jong kane ka projek.
Nalor kane la shem ruh ba ha kiwei kiwei ki bynta jongka projek ne ha ki package ba shakhmat ruh ki mih bun ki jingeh bad ki trai jaka.
Ka jingtrei ka la sdang tang ha kito ki jaka bym don ka jingkajia jaka na kata ka daw la shem ba kane ka projek ka suki bha ban ïaid shaid shaid shakhmat.
Halor kane ka ïing bishar High Court ka la pan ïa ka kaiphod kaba bniah na ka sorkar jylla ban ai hapoh saw taiew.
Shillong, Naitung 16 : Uwei na ki Master Chef ne u nongshet ba pawnam ha sorbah New York, USA u dei uba la heh la san ha Shillong, kata ha Mawkhar, Mission Compound.
Ïa kane, utei u nongshet u la ïathuh haba kren bad ki lad pathai khubor ha ka jingwan jong u sha Shillong ban shim bynta ha ka prokram ba pynlong da ka NPP Shillong North.
U Chef Tenzing Tsering u la sdang ban pawnam hadien ba u la ïoh ban khur ïa ka takma ksiar lane ka Gold Medalist ha jingïakob shet ba tip kum ka ‘Golden Hand Centre’ cheff kaba la wan ban shim bynta da ki nongshet ba pawnam na ki 72 tylli ki ri jong ka pyrthei kaba long ha Moscow ha u snem 1998.
Mynta, kum u dkhot jong ka American Culinary Federation, NY USA bad jong ka World Association of Chefs Societies utei u rangbah u la pynkynmaw ruh ïalade kumno kum u samla ba pyndep ïa ka Commerce na St.Anthony’s College Shillong u la iehnoh ïa kam nonghikai Mathematics ha Karnataka, bad ruh ïa ka kam u Accountant ha Nepal ban leit trei ïa ka kam kaba u thrang naduh ka mynsiem.
Haba ïathuh khyndiat shaphang ïalade, u Chef Tenzing u la ïathuh ba ïa u la kha bad u la heh la san ha Mission Compound, Shillong bad hadien ba u la pyndep ïa ka jingleit skul ha Dehradun u la wan ban pyndep sa ïa ka Graduate ha ka Commerce na St.Anthonys College Shillong ha u snem 1998.
U la ïathuh ruh ba ka kmie jong u kadei ka Tibetan katba u kpa u dei u Khasi.
Nangta u la ïathuh ruh ba mynta u don la ka jong ka jaka bam kaba paw kaba tip kum ka Punda Tibetan Restaurant ha New York.
U la ïathuh ruh ba dei hadien lai snem ba u don ha Russia, u la ïoh pat ban leit shet ha Siberia, Paris bad khatduh ha New York.
Haba jubab ïa ka jingkylli kumno u poi sha katei ka kam bad poi ruh haduh ka kyrdan kum u master cheff utei u rangbah u la ïathuh ba naduh dang rit u ju smat ban ïarap ïa ka kmie ha restaurant ban shet jingshet bad u la ju trei teng ruh bad kawei ka dhaba kaba don ha surok bah Shillong – Guwahati kum u nongsait tiar.
“Hynrei kine baroh ki la kylla hadien ba nga la ïoh ban khur ïa ka takma ksiar ha ka jingïakob shet kaba long ha Moscow ha u snem 1998 kaba la wan ban shim bynta haduh 72 tylli ki ri.
Dei katei ka jingjop kaba la pynshlur ïanga ban jied ïa ka kam kum u nongshet" u la ong.
Nangta u la ïathuh ruh ba kumno uwei na ki Mayor ha Russia u da ïaroh haduh katta katta haba u ïoh ban mad ïa ka jadoh bad ka dohkhlieh kaba u shet.
“U la ïaroh ïa ka jingbang ka rukom bam ki Khasi bad nga la ïathuh ruh ha u ba katei kadei ka jingbam na ka ri kaba jur tam u slap.
" Nalorkata, u la ïathuh ruh ba u ju pyrshang beit ban shet ïa ki jingbam khasi haba u ïoh lad khamtam eh ha ki tamasa kiba heh.
“Watla kam dei ka kam kaba suk ban leh man ka por hynrei nga ïai pyrshang haba don ka lad," u la bynrap biang.
Haba kren pat halor ka kam ba u trei, u Tsering u la ong ba ki don ar jait ki nongshet (chef), kata uwei uba trei tang ban ïoh kamai pisa bad uwei pat uba shet da kaba buh hakhmat ïa ka koit ka khiah ki briew.
“Nga dei u nongshet uba kham sngewkhia ban ai ka bam kaba koit kaba bha namar hanga ka jingkoit jingkhiah kadei kaba kongsan," u la ong.
Ha kajuh ka por, u la ïathuh ruh ba u dei u nongsumar ba la tbit bha (ayurveda) ha New York bad u ju pynlut por ruh katto katne kynta man ka sngi ban sumar briew khlem da shim pisa.
“Nga sngewtynnad ïa ka ayurveda namar kadei ka rukom sumar hyndai ban pynkoit ïa ki jingpang naduh tynrai.
Naduh mar ïa poi ha Shillong ruh nga la sdang ïa kane ka rukom sumar khlem da shim pisa," u la ong.
Haba kylli kaei ka khubor kaba u kwah ban ai sha ki khun samla jong kane ka jylla, utei u rangbah u la ong, “Wat ju kynran dien noh tang shiteng por haba phi kwah ban poi sha ka thong.
Kut jingmut haladen namar dalade nga ïohi ba bun ki samla jongngi ki sangeh noh tang shiteng lynti.
Wat manga ïalade ruh lada dei ba nga sangeh noh shiteng lynti ngan ym poi kumba nga long mynta," u la bynrap biang.
Shillong, Naitung 16 : Baroh shi katta, lah sngew shngaiñ ba ka sorkar jylla, wat ka sorkar India ruh, ki la ïohsngew ba ki paidbah bad ki Seng Bhalang ha Meghalaya, ki pyrshah ban wan ka rel shane, sha ri Khasi-Jaintia, mynta pat ka tnat Northeast Frontier Railway, ka la ïoh mynsiem biang, haba ka la pynpaw dang shen, ïa ka jingkyrmen ba lah ban poi ki Rel, ha Meghalaya, namar don kiba kwah, don kiba kyllaiñ, don kiba sngewthuh, hynrei ki don la ki jingmut kwah myntoi shimet, don pat ki bym da sngewthuh bha, kiba shu kohnguh katba ong ki nongïalam.
Ki Rel ki don jingma, ym dei eh tang na kita ki nongwei kiba lah ban wan tyllep, ñiuma, kane ka long ka daw bah, hynrei khlem rel ruh katne sohsat ka leit ka wan, la ha sor Shillong ne ha Jowai bad kumjuh ha kylleng ki shnong rit, hynrei ka ktah ïa ka mariang de, namar hap ban tih ïa ki lum ki wah ha kylleng, pom pynngat da ki phew hajar tylli ki dieng ki siej, sa ka jaboh-jabaiñ bad kiwei-kiwei de ki jingma-jingsniew, kiban pynlyngkrang ïa kane ka jylla basuk-basaiñ bad bakhuid ba suba, kaba ngi ïashong-ïasah kynjai haduh mynta.
Ka daw bah kaba ïadei bad ki mynder lei, ka dei kaba hakhmat duh, ka ban pynmih bun ki kam sniew suda, na ki jait nongwei ki bym ju suk bad im kynjai, kiba leh ki kam sniew khyllah, har rukom, tang na ka bynta ka jingmyntoi shimet suda.
Ha ka jingshisha, bun kiba la ïakmen baroh shi katta, haba ki don ki riew pyrkhat, ki Seng Bhalang bad ki paidbah byllien ruh ki bym kwah khyllah ïa kaei kaban wanrah tang ïa ki jingma bad jingsniew suda, ban ïa khyndiat ki jingmyntoi.
Hynrei mynta pat la pynpaw syndon da u MP Bah Pala, ba ha East Jaintia Hills un ym pyrshah ïa ka Rel, ka pynkulmar jingmut bad ka pynkmen ïa kito kiba kwah Rel kynsha.
Bun kiba la kmen, ba ki samla pule ka Jaintia Students Union bad bun kiwei na ri Jaintia, kumjuh ruh ka KSU, ba ki ïeng ha ka nongrim pyrshah rel, hynrei ym lah sngewthuh pat, ba don katto-kattne ha ka KSU ruh mynta kiba pynjem ksai pynban, ba kin shah ïa ka lynti Rel, lada ïoh ïa ka ILP.Hangno ka jingïadei hapdeng ka Rel bad ka ILP? Lada ka Sorkar India kan ai ILP, nangta yn sa wan tuid kita ki Rel, kan myntoi aiu shuh kata ka ILP?U Chief Minister ka Manipur, dang shen ula pynpaw paidbah, ba wat lada ka don kata ka ILP ruh, hynrei ka Sorkar kam lah ban ïada na ka jingwan rung ki jait pa ki jait briew.
Ki Rel kiba jrong tem-ly-tem, yn ïa ap tang haei, khamtam lei haba ki wan ruh bad miet bad step, ryngkat bad ki jait pa ki jait briew, kiba la kijong-kijong ki jingthmu bad jinglong.
Ka ILP Ruh Ka MaKata ka Inner Line Permit (ILP) ka dei ka Permit ne ka jingailad ïa kino-kino kiba ïoh jingbit ban wan rung shapoh kata ka jylla kaba don ILP, kaba shu kdew dep rukom ba kin wan leh aiu, kin sah katno sngi, shano kin leit bad kum kine ki jingkylli.
Lada ki jaka ai ILP kin dei lei ha Khanapara ne Byrni, ne Ratacherra, ki briew sorkar kiba don hangta, kin shu ai beit hadien ba la pyndep ïa ki jubab.
Ka ILP kam mut ban khang, hynrei ban pyllait, ynda la dep ai ïa kitei ki jnit ki jnat.
Kiba ïoh da ka ILP lei, kin rung kin mih phuhmat shuh-shuh bad kin leh mon ban ïa kiwei kiba khlem ILP kiba hap rieh, hap husiar, namar ki rung khlem jingbit.
Kumta, hap da pyrkhat bha wat ïa kane ka ILP ruh, kumba la kdew haneng.
ïa mynta hi, kan bha ba kiei-kiei kin long kumba ki ju long, ngin kham kitkhia pynban ban pynneh-pynsah shuh-shuh ïa ka mariang kumba ka long; ban nang pynbha bad kyntiew shuh-shuh pynban ïa kata ka Eco friendly society (ka ri kaba sumar ïeid ïa ka mariang), bad ban nang ïapeit bniah bha na ka por sha ka por, ïa ki jingdonkam ha ka imlang-sahlang, katkum ki jinglong-jingman ki kam hi, kiban pynlong pat ïa ngi ki nongshong shnong, ban pyrkhat bad ban ai jingmut sha ki bor sorkar, ïa kiei kiba ki paidbah ki sngew donkam.
Ki MDC baroh ha KHADC ki la kyntait mardor ha u snem 2021 ïa kato ka jingthmu ka Sorkar India ba pynrung ïa ki phew hajar ki mynder, sha kumba 7000 tylli ki shnong ha ri Khasi, ba kin leit shong ym duna 5 snem, ban leit thew, tip ïa kaei kata ka Drone Mapping Kynsha.
La kyntait ruh dang shen sa ïa kata ka UCC.Ai kin ïaid kynjai kiei-kiei, khlem leh kyrkieh lane leh thurmur khlem da peit bniah, ïoh poi pynban sha ka apot ka ban ym lah shuh ban khie-khlieh, haba la shu ïakwah rhah ïa kaei-kaei, khlem da tip don aiu ha lyndet.
Shillong, Naitung 17 : Ka dorbar Shnong Jaiaw Laitdom mynta ka sngi Nyngkong ka 17 tarik Naitung 2023 ka la ïoh ban pynkup burom ïa u samla Damebanmerbha S.Blah uba la jop ïa ka takma Ksiar na ka rynsan ïalehkai Karate jong ka India Open International Karate Championship 2023 kaba la long ha New Delhi naduh ka 17 haduh ka 18 tarik Jylliew 2023.
La pynkup burom ïa u samla Damebanmerbha S.Blah da ka jaiñ ryndia bad ka momento.
Ïa kane ka jingïalang pynkup burom la pynlong ha Ïing Dorbar jong ka Shnong, ha kaba la ïadonlang ryngkat ki Rangbah Shnong ba kynthup u Bah H.S.Marweiñ uba la shim ka bynta ban pynkup burom bad u Bah S.B.Kharbangar.
Nalor kitei ki Rangbah Shnong la ïadonlang ruh ki nongkitkam Shnong, u Bah H.S.
