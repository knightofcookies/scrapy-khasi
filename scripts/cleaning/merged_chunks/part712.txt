Ka sorkar lyngba ka MPSC bad DSC, ha ka por pynrung kam, ka dei ban buh kyrpang ïa kawei ha ki kot jingkylli, bad kata ka long ban phah ïa kito ki nongthep kam ban pynkylla sha ka ktien Khasi ïa ka jingthoh kaba dei ha ka ktien English.
Ki bym nang ban pynkylla ha ka rukom kaba dei sha ka ktien Khasi, kim dei satia ban ïoh kam ïoh jam.
Kumno yn ai kam ïa ki briew ki bym nang ïa ka ktien lajong? Ban da dei sha kiwei ki jylla, imat ki nongwad kam ki la shah beh sha ïing naduh na phalor.
Ka sorkar ka dei ban pyntreikam naduh khlieh haduh kjat ïa ka aiñ “The Meghalaya State Language Act, 2005" bad ban wanrah ïa ki jingkylla katkum ka jingdawa jong ka por.
‘Yoga na ka bynta ka Vasudhaiva Kutumb kam’ ka dei ka phang jong ka International Day of Yoga mynta u snem bad kane ka phang ka pyni ia ka jingbteng jong ki sienjam jong baroh kiba don kti ha ka IDY ban tei ia ka pyrthei kaba koit ba khiah, kaba kmen, kaba shongsuk shongsaiñ bad kaba kylla katkum ki jingdonkam.
Ka yoga ka wanrah ia ka bor bad ka ‘Vasudhaiva Kutumbkam’ ka dei ka rukom peit ia ka pyrthei kum kawei ka longiing bad ka jingngeit ha kane.
Haba ngi peit ha kane ka rukom, iaka yoga la leh ha India naduh ki por hyndai ka long ka bor kaba khlain ban pynurlong ia ka jingduwai kaba mynshuwa kaba ong: ‘Sarvebahvantusukhina, sarvesantuniramaya" (to baroh kin long kiba kmen bad to baroh kin lait na ki jingpang’).
Ha kaba sdang, nga ban biang hangne ba ka Ayush ka la mad ia ka jingiaid shaphrang ha kine ki 9 snem.
Ka dei ka jingiohi jngai bad ka jingsngewthuh ba Jylliew ia ki rukom jong ka India ba u Myntri Rangbah Duh, u Narendra Modi u don kaba la ialam sha ka jingkiew shaphrang jong ka Ayush.
Ka jingieng skhem jong u na ka bynta ka jingai jingshakri ia u paidbah, bad ka jing-thrang ban iohi ia ka India ba kan long kaba tbit ha ki kam ka la ialam sha ka jingrakhe ia ka IDY ha kylleng ka pyrthei ha kaba man u snem kiba iashim bynta ha kane ka jingrakhe ka kiew.
U Myntri Rangbah Duh ha u snem 2014 u la wanrah ia ka ‘mantra’ jong ka bha ka miat bad ka koit ka khiah ha kylleng ka pyrthei hakhmat ki ri ba long dkhot jong ka United Nations ha kaba u la tyrwa ban don ka jingrakhe ia ka International Day of Yoga ha ka 21 tarik u Jylliew man u snem.
Ki ri ba long dkhot jong ka UN ki la pdiang lang baroh ia kane bad mynta ka pyrthei baroh kawei ka la pdiang ia kane.
‘Ka Yoga na ka bynta ka Vasudhaiva Kutumbkam" kam dei tang ka kam shi sngi.
Ka dei ka phang kaba la pyrkhat Jylliew, la iamir jingmut bad ka pyrkhat sani da kiba bun bad kaba la thmu da u Myntri Rangbah Duh, u Narendra Modi.
Ki nongmihkhmat jong ki ri G20 bad ki ri ba long dkhot bad ba iatrei lang bad ka SCO (Shanghai Cooperation Organisation) ruh ki burom bha ia ka yoga.
Mynta u snem, ki nongmihkhmat na ki ri bapher bapher kin ialeh yoga ha India ha ka International Yoga Day.
Ka International Day of Yoga, kumba ngi iohi mynta ka dei kaba la wan na ka jingpdiang kaba la kham iar ia ka yoga, ka jingtrei jong baroh kawei ka Sorkar ha kaba baroh ki tnat Sorkar India bad baroh kiba iadon bynta ha kane ki iatrei lang.
Ka tnat External Affairs ka pynshlur ia ki embassy ka India, ki mission ka India shabar ka ri bad ki consulate ha kylleng ka pyrthei ba kin pynlong ia ki prokram yoga ha ka International Day of Yoga.
Kane ka kyntiew ia ka yoga ha kylleng ka pyrthei bad ka pynkhlain ia ka jingiadei jong ka India bad kiwei kiwei ki ri.
Ban ioh lut ia ki jingmyntoi na ka phang ka IDY 2023, ka kam kaba nyngkong ka dei ban poi sha baroh ki bynta jong ka pyrthei.
Ha une u snem ba la dep, ngi la pynlong ia ka “Guardian Ring of Yoga" na ka bynta kane.
Mynta u snem ngin don ka jingleh yoga kum ka “Ocean Ring", bad ka jingpyni ia ka yoga kum ka “Yoga from Arctic to Antarctica" – ki ri kiba don ha u Prime Meridian line.
Kine ar tylli ki prokram ha ka 21 tarik u Jylliew kan kyntiew ia ka jingiashim bynta ki briew na ki ri bapher bapher bad kan pyni ruh ia ka yoga kum ka bor kaba kyrshan ia ka jingim, watla ki briew ki don ha kano kano ka jingeh.
Yn don ruh ka jingleh yoga ha ki thain North bad South Pole, haHimadri -ka jaka wad bniah jong ka India kaba don ha Svalbard, Arctic; bad ha Bharti – ka jaka wad bniah kaba lai jong ka India ha Antarctica.
Ban don ka jingiashim bynta baroh ki bynta jong ka imlang sahlang ha ka jingrakhe ia ka IDY 2023, lah pynlong ia ki prokram bapher bapher ha ka International Day of Yoga hapoh ka ri.
Yn don ka Yog Bharatmalaha kaba la  iashim bynta ki dkhot ka Indian Army, Indian Air Force, Navy, Coast Guard bad ka kynhun Border Roads.
Ki don ruh ki Amrit Sarovar jong ka tnat rural development kum shi bynta ka jingrakhe.
Ki tnat Education, Defence bad kiwei kiwei ki tnat ka Sorkar Pdeng ki long shi bynta jong kane ka jingrakhe.
Kane ka pyni ruh ia ka jingtrei jong baroh ki bynta jong ka Sorkar.
Ka jingthmu ka dei ban pynishai ba ka IDY ka dei na ka bynta baroh bad baroh ki don la ka bynta ha kane ka jingrakhe.
Ki don ka Common Yoga Protocol ha ki shnong bad na ka bynta kane la iatrei lang bad ki common service centre.
Ki Ayush Health & Wellness Centre hapoh ka National Ayush Mission kin don ia ka Common Yoga Protocol.
Kane ka dei ia baroh ki Health and Wellness Centre ha kylleng ka India.
Yn don ka CYP ha baroh ki jaka Ayush kum ki jaka ai jinghikai, ki hospital bad kiwei kiwei ki jaka.
Kawei ka Ayush Gram na man ki jylla ruh kin iashim bynta ha ka CYP bad na ka bynta kane, la pynbiang ia ki nonghikai yoga ha ki shnong ba la jied khnang ban kot sha ka thong “Sampoorna Yoga Gram".
Ka thong ka long ban pynurlong iaka “Har Aagan Yoga" da kaba rah ia kane sha ki kyndong kynshrot jong ka ri bad na ka bynta kane la pynbiang ia ka jingai jinghikai ia ki briew ha ka Common Yoga Protocol (CYP) ha palat 2 lak ki shnong ha India.
Mynta u snem, u Myntri Rangbah Duh un ialam ia ka jingpyni yoga ha ka United Nations headquarters ha New York.
Nga thikna ba kane kan wanrah ka jingkyrshan kaba iar ia ka yoga na ki ri bapher bapher.
Shuh shuh, ka prokram kaba heh tam jong ka IDY mynta u snem kan long ha Jabalpur, Madhya Pradesh ha ka 21 tarik u Jylliew.
U Vice President ka India, u Jagdeep Dhankharun ialam ia ka jingleh yoga paidbah ha Garrison ground, Jabalpur.
U Lat ka Madhya Pradesh, u Mangubhai Patel, u Myntri Rangbah, Shivraj Singh Chauhan, u Myntri Khynnah ka tnat Ayush, u Dr.Munjpara Mahendrabhai bad kiwei kiwei ki heh ki hain kin iadon lang ha kane ka sngi.
Katba ngi dang kham jan sha ka jingrakhe ia ka IDY 2023, man ka minit, man ka sekon bad man ka jaka ki don ka jinglong kaba kyrpang.
Baroh ngi don la ka jong ka bynta ban pynlong ia ka IDY 2023 kaba jop.
To buh por khyndiat ialade na ka bynta ka bor jong ka koit ka khiah kaba wan na ka yoga kumba nga ruh nga leh.
Ngeit ianga, ka IDY mynta u snem ka long kaba kyrpang bad ka ‘Yoga’ ka iasoh bad ka bor jong ka “Vasudhaiva Kutumb kam".
SarbanandaSonowalMyntri Sorkar Pdeng ba dei khmih ïa ki tnat Ayushbad Ports, Shipping and Waterways.
Ka nongbah jong ka China ka Beijing ha ka sngi Palei ka la mad ia ka jingshit kaba jur bha ha kaba ka jingshit ka la tam ia ka 40 deg-rees Celsius, ha kaba dei ka sien kaba nyngkong ha ki khyndai snem.
Kane ka nongbah ka la maham ia ka jingshit jong ka suiñbneng ha ki ba kut taiew.
Ka weather station ha ka thaiñ shathie jong ka Beijing ka la rekod 40.1C (104 Fahrenheit) ha ka por 1:25 p.
m.
ka por jong ka thaiñ (0525 GMT), katkum ka tnat kaba ai khubor ia ka jinglong ka suiñbneng, ha kaba dei ka jingkiew kaba nyngkong haduh 40C naduh u Jymmang 29, 2014.
Ki bor bahalor ha Beijing, ka nngbah kaba don lajan 22 million ki briew ki la ong ruh ba ki temperature ki lah ban kiew kumba 39 degrees Celcius naduh ka sngi Palei haduh ka sngi Saitjaiñ.
Hadien ba 70 ngut ki khynnah ki la duh noh ia la ka jingim na ka jingdih ia ka dawai jyrhoh kaba la pynmih na India.
Kumta ka sorkar Gambia ka la shim khia ban peitngor bad ban kiar noh shwa shipor ban thied dawai na India khnang ban lait na kano kano ka jingjia ba sngewsih.
Ka jingduhnoh jong 70 ngut ki khynnah ia la ka jingim tang namar ka dawai jyrhoh ba pynmih na India ka la pynlong ia ki nongshong shnong kane ka ri ban phah ia ka sorkar ba kan tuklar bad shim khia bha halor kane bad la iathuh ba ki khynnah kiba la khlad namar kane ka jingjia ki dei kiba dang hapoh ka 5 snem.
Ki khubor na Gambia ki iathuh ruh ba kine ki khynnah kiba la khlad ki la shah ktah ha ki bynta jong u khyllai bad ka sorkar Gambia ka sngew ba ka dei ka bynta jong ka ban peitngor bad kumjuh ruh ban phah test ia ki dawai kiba la wan poi na India naduh ka 1 tarik u Naitung.
Ka India ka la paw kum kawei na ki ri ka pyrthei kaba jur bha ka jingkhaii ia ki dawai na Africa bad hadien jong katei ka jingjia ba sngewsih ha Gambia bun ki ri ka Africa ki la pynsangeh noh shwa ban thied dawai na kane ka ri.
Ka Gambia kaba la shaniah bha ha ka India ban pynpoi ia ki dawai dashin sha kane ka ri ka la thoh shithi sha u Rajeev Singh Raghuvanshi uba dei u India’s Drug Controller General ba dei ban ailad ia ka Quntrol Laboratories ba kan test shwa ia ki dawai kiba ka phah ha Gambia nangne sha khmat bad lada kam don kano kano ka jingma ka Gambia kan sa sdang biang ban thied dawai na ka India.
Shuh shuh la phah ruh ia ka Quntrol Laboratories ba naduh ka 1 tarik jong u bnai ban wan kan shim khia ban test bha ia ki dawai jyrhoh ha shwa ban phah sha kane ka ri khnang ba yn lah ban ai jingiada ia ki khyllung khynnah.
Ka Gambia ka dei kawei na ki ri barit tam eh jong ka Africa bad ka long ha kajuh ka por ka ri kaba duk bha.
Kane ka ri ka don kumba 2.5 million ki nongshong shnong bad kane ka ri ka ap ruh ia ka jingiarap jong ka World Bank na ka bynta ban pynpoi ia ki dawai dashin bad ia ki jingdonkam jong ka namar ba kam shim don kano kano ka jingmih.
Ka jingduhnoh jong ki 70 ngut ki khynnah ia ka jingim ha u snem ba la leit ka long kaei kaei kaba la ktah bha ia ka tnat ka koit ka khiah jong kane ka ri bad ha ka kaiphod ba la pynmih da ka WHO la lap ba ka dawai jyrhoh ba la pynpoi da ka India sha Gambia ka dei kaba la khleh lang bad ka lethal toxins ethylene glycol bad diethylene glycol kiba la pyndonkam bha ha ki brake jong ki kali.
Shuh shuh ka WHO kala pynshai ruh ba ka jingdon jong kitei ki jingkhleh ha ki dawai jyrhoh kam long satia kaba biang ia ki briew ba kin dih naba ka don ka jingma bakhraw.
Ka Pakistan, kaba dang shah ktah jur mynta na ki kynrum kynram kiba mih ha ka liang ka synshar ka khadar bad kumjuh ka jingkyrduh pisa, ka la sdang ban pynkhreh na ka bynta ka General ilekshon da ka jingïalang jong ka kynhun ba dei khmih ha kaba ïadei bad ki kam ilekshon ïa kaba la pynïaid da u heh nongïalam jong ka kynhun ha kaba la ïakren halor ki mat ba ïadei bad ki jingpynbeit ryntih na ka bynta ban pynlong ïa ka ilekshon ka ban long ha ka rukom ka ban ïaid beit ïaid ryngtih ka ban sa long ha une u snem.
U Chief Election Commissioner Sikandar Sultan Raja u ïakren bad shah pynsngewthuh shai ha ki heh jong ka Election Commission of Pakistan (ECP), ka kynhun kaba dei khmih ïa ki rukom pyntreikam ha kaba ïadei bad ka ilekshon ha ka ri, la ong ka jingthoh ba la phah.
Ka  ECP ka la dep ban pynbna hashwa ba ka 13 tarik, Naitung kan long ka tarik kaba khatduh na ka bynta ka jingthep kyrteng, ka jingkhmih bniah bad ka jingpynshisha baroh kiba ïadei bad ka ilekshon.
Ka khubor na Israel ka iathuh ba ki shipai jong kane ka ri kila ioh ban pyniap ia 3 ngut ki lehnoh ha ki bynta jong ka West Bank ha kaba kane ka dei hadien ba ki shipai ka Israel ki la hiar thma ia ka West Bank da ki drone.
Ka Israel Defence Forces (IDF) ha ka sngi Balang jong ka taiew ka la hiar thma ia ki bynta jong ka West Bank kiba la riehtngen da ki lehnoh bad ka jingioh ki shipai ka Israel ban shim ia ka jingim jong kitei ki 3 ngut ki lehnoh ka long ka jingjop bakhraw ia kane ka ri kaba thmu ban rat dyngkhong bad ban pynduh pyndam noh syndon ia ki kam pyntriem ki lehnoh.
Shuh shuh ki lad pathai khubor ki iathuh ba kitei 3 ngut ki lehnoh kila riehtngen ha ka shnong Jalaman kaba don hajan Jenin kaba ha West Bank bad ka jingiap jong ki ka dei ruh hadien ba ki drone Missile ba la siat da ki shipai ka Israel ki laleit hap ha ka kali ba shong kitei 3 ngut.
Wat hadien ka jingshah ther namding bad roket ka West Bank na ka por sha ka por ha ki shipai ka Israel pynban kane kam shim la don kano kano ka jingktah ia ka West Bank.
Dang ha u Rymphang ki shipai ka Israel ki la leit ruh ban thombor ia ki bynta jong ka West Bank ha kaba haduh 11 ngut ki briew kila duhnoh ia la ka jingim bad kumba 100 ngut pat ki la mynsaw na katei ka jingjia kaba sngew shyrkhei.
Ka kynhun Cyber Cell jong ki pulit ka Delhi ha ka sngi Balang ki la pynshisha da kaba ong ba ki la ïoh ban pdiang ïa ka Call na u briew u bym shym la lah ban ithuh uba la byrngem ban pynïap ïa u Myntri Rangbahduh u Narendra Modi, u Myntri ka sorkar kmie uba dei khmih ïa ka tnat ki kam pohïing u Amit Shah bad u Myntri Rangbah jong ka Bihar u Nitish Kumar.
Kumba la ïathuh ka tyllong khubor, la ong ba kane ka khubor pyntriem la ïohpdiang da ka kynhun pyntreikam jong ki pulit ka Delhi kaba shabar ka distrik, ha kaba hadien kane ka la don ka jingpynklaiñ ïa ki jingpyntreikam.
Ar tylli ki Call la ïoh ban pdiang da ka Police Control Room, ha kaba la lap ba la dei da ujuh u briew ha kaba haduh mynta ym pat lah ban ithuh ïa u.
Ka jingtohkit bad ka jingwad bniah ban lap bad ïoh kem ïa une u briew ka dang ïai bteng haduh mynta.
Ka National People’s Party (NPP) ka la pynpaw ïa ka jingkyrmen skhem ban poi sha ka thong jong ka jingjop ha kane ka ilekshon ka ban wan ha Sohïong konstitwensi.
“Ngin trei shitom bad ïakhun beit ban jop," la ong u State President ka NPP, Dr.W.R.Kharlukhi ha ka Sngi Palei.
Haba kylli ba ka seng kan hap ïakhun pyrshah ïa ka UDP kaba don lang ha ka Sorkar nalor kiwei-kiwei, utei u nongïalam u la ong ba ha ka por jong ka Sorkar MDA-I, ki la ïakhun pyrshah ha ka ilekshon bad mynta ruh kan long kumjuh.
U la ong ruh ba ka seng ka kyrmen skhem ban poi sha ka thong jong ka jingjop haba phai sha katei ka konstitwensi.
Kum ban shu kdew hangne, ka NPP ha kane ka ilekshon ba la dep ka la jop ha 26 tylli ki konstitwensi ba kynthup ïa 18 tylli na Ri-lum Garo bad 8 tylli na Ri-lum Khasi-Jaiñtia.
Ka Election Commission of India ha ka Sngi Balang ka la pynbna ba ka jingthep ‘vote’ ha Sohïong konstitwensi ban jied ïa u MLA bathymmai kan long ha ka 10 tarik u Jymmang 2023 katba ka jingñiew ïa ki ‘vote’ kan long ha ka 13 tarik Jymmang 2023.
Lah ban kdew ba ïa ka ilekshon ha Sohïong konstitwensi la hap ban pynsangeh noh shwa ha u Rymphang 2023 namar ka jingkhlad noh jong u kyrtong ka UDP, u Bah H.D.R.Lyngdoh.
Dang ha kine ki khyndiat sngi ka UDP ka la jied ïa u Bah Synshar Lyngdoh uba dei u pyrsa jong u Bah H.D.R.ban long kum u kyrtong ka seng.
Nalor u Bah Synshar, kiwei pat ki kyrtong ki ban ïa aireng ha kane ka ilekshon ki long u Bah Samlin Malngiang na ka NPP, u Bah S.Osborne Kharjana na ka Congress, u Bah Sandondor Ryntathiang na ka HSPDP, u Bah Stodingstar Thabah na ka All India Trinamool Congress bad u Bah Seraph Eric Kharbuki na ka BJP.U Myntri Khynnah ka Sorkar Pdeng uba peit ïa ka tnat Korbar Ri, u Ajay Kumar Mishra u la wan ban sakhi lang ïa ka sngi bakut ba ki 189 ngut ki pulit ophisar kiba la shah hikai pyntbit ha North Eastern Police Academy (NEPA) ki la pyndep ïa ka jinghikai pyntbit kaba 51 ha ki bynta bapher bapher kaba sdang naduh ka 18 tarik Ïaïong, 2022.
Kine ki 189 ngut kiba la shah hikai pyntbit ki hap ha ka 51st Batch Basic Course jong ka NEPA ha kaba la pynlong syndon ïa ka jingpynkut ïa ka jingshah hikai ha ka sngi Palei ha NEPA, Umsaw Khwan, Ri-Bhoi district.
Kine ki pulit ophisar ki kynthup ïa 25 ngut ki Deputy Superintendent of Police (DySP) kita, 2 ngut na Nagaland, 8 ngut na Tripura, 15 ngut na Arunachal Pradesh bad 164 ngut ki Sub Inspectors (SI) kiba kynthup iwei na Tripura, 94 ngut na Arunachal Pradesh, 69 ngut na Assam (APRO Communication).
Na kine ki 189 ngut, 12 ngut ki dei ki pulit ophisar kynthei.
Haba ai jingkren ha kane ka sngi, u Mishra u la ai khublei ïaroh ïa kine ki pulit ophisar bad u kitbok ïa ka lawei baphyrnai na ka bynta jong ki, bad ki jait jinghikai kiba ki la ïoh na NEPA kan nang kyntiew ïa kane ka shlem ai jinghikai pyntbit.
Kumta u la ïaroh ïa ki sienjam ka NEPA bad ïa u Director u Deepak Kumar uba la trei na ka bynta ban pynneh ïa ka burom jong kane ka jaka ai jinghikai.
Une u Myntri u la kubur ruh ba ka Thaiñ Shatei Lam Mihngi (North East) ka dei kaba itynnad tam ha ka ri bad u ngeit skhem ba kiei kiei kiba kane ka thaiñ don byllai kyrhai kan long ruh ka lad ïa ki briew na kane ka thaiñ ban kloi ban ïakhun ïa kino kino ki jingeh.
U la ban ruh ba ka Sorkar Pdeng hapoh ka jingïalam u Myntri Rangbahduh, u Narendra Modi, ka phaikhmat sha kane ka thaiñ ha ka liang ki kam pynroi bad ki jingpynïasoh la ka dei lyngba ka suiñ, lynti rel, surok nalor kiwei ki jingtei jingshna bad ka rep ka riang.
Shuh shuh u Myntri u la kyntu ïa kine ki pulit ophisar thymmai ba kin burom markylliang ïa kiwei bad kloi ban ïada ïa ki hok jong ki nongshong shnong kiba la kdew ha ka riti synshar jong ka ri.
Haba ai khublei ïa kine ki ophisar, u Mishra u la sam ruh ïa ki khusnam sha kito kiba la wan kham shakhmat eh napdeng baroh kito kiba la shahhikai pyntbit ha NEPA.Naduh ba la seng ha u snem 1978, ka NEPA ka dei ka shlem ai jinghikai pyntbit ïa ki pulit ophisar kaba la lah ban pyndep 50 tylli ki jinghikai sha ki 4,456 ngut kiba shah hikai kiba la pyndep na kane ka shlem ha kine ki 45 snem.
Kine kiba shah hikai ki la pyndep ïa ki jinghikai ha ki bynta bapher bapher kynthup ha ka Police Science, Legal Studies bad Social Science, ki jinghikai ïa ka Drill, ki tiar siat ne Weapons Training, ka jingbiang ka met ka phad ne Physical Efficiency, nalor ki buit kumno ban khynra lane Police Operations and Tactics.
La ai jinghikai kyrpang ruh shaphang ka jingshahktah ha ki bor ka mariang bad kumno ban leh, nalor ka jingsumar ïa kiba mynshwa bad ki kyndon ñiah kali bad kiwei kiwei kum ka jingsah ha khlaw ha ryngkat ki buit ban wad ne khynra bad kurup, bad ban ïakhun pyrshah ïa kiba thombor ha ka jingïakhun.
Ki la ïoh jinghikai ruh ban ïashimbynta ha kiwei pat ki kam la ka dei ha ka kren ka khana, jingïatai, shondur, jingkyntip, jingïalehkai, ki kam imlang sahlang, bad kiwei kiwei ki jingïakop kiba la shimbynta shitrhem bha da kine ki pulit ophisar.
Kine kiba shah hikai ki la ïashimbynta ruh ha ka Post Graduate Diploma halor ka ‘Police Administration and Investigation’ na Sardar Patel University of Police, Security and Criminal Justice, Jodhpur.
Ha NEPA, la ju ai jinghikai ruh ïa ki pulit ophisar kiba dei na ki ri kiba marjan, kum ka Bangladesh bad Myanmar.
Ki nongtrei ka tnad khlaw jong ka Garo Hills Autonomous District Council (GHADC) – Phulbari Range, West Garo Hills (WGH) ha ka janmiet Sngi Balang ki la ïoh ban pyllait im ïa uwei u khla thapsim ba la tip kum u ‘Asian Leopard Cat’ uba la wan poi sha ki jaka sah briew.
Katkum ka jingïathuh ki nongtrei ka GHADC, la ïoh jingtip hynnin janmiet na kawei ka shnong kaba la tip kum ka Timbogre hajan New Bhaitbari halor ka jingdon jong u khla thapsim hapoh shnong.
Kata ka longïing namar ka jingtieng ïoh ba ka kmie (khla) ka wan wad ïa i khun, mar-mar ka la pyntip sha ki nongtrei ka tnad khlaw ka GHADC.Hadien ba la ïoh jingtip, kawei ka kynhun mar-mar ka la leit sha katei ka jaka ban shimti noh ïa utei u khla thapsim.
Katei ka kynhun ka la ïoh ban pyllait im ïa utei u khla bad wanrah noh sha ophis treikam jong ka.
Hynne mynstep, ki nongtrei ka GHADC ki la pyntip noh sha ka tnad Wildlife halor utei u khla ha shuwa ban aiti sha ki na bynta ka jingsumar bad ban leit pynphai biang na ka jaka ba u wan.
Ka ïingbishar Lower Court ha ka sngi Palei ka la ai jamin ïa u heh pulit uba la shah weng kam shipor bad shah kem hadien ba la kynnoh ba u la donkti ha ki kam bamsap.
Ïa ka jingïoh jamin jong u Bah Gabriel K Ïangrai, la pyntikna da u nongïasaid aiñ jong une u heh pulit u P Yobin.
U Bah Ïangrai u la shah kem ha ka 2 tarik Naiwieng, 2022 ha ka tnat CID hadien ba pynlong ka jingkhynra ïa ka ïingsah jong u ha Shyiap, Golflink.
Ki pulit ki la pynrung case pyrshah ïa u ha ka 28 tarik Risaw 2022 halor ka jingkynnoh ba u pyndonkam bakla ïa ka pisa ba la mang sha ka jingtei jong ka NERS PSAP ha Sadar PS Complex.
Shuwa kane, ka kynhun tohkit ba la khlieh da u Inspector General (Law & Order) u Mukesh Kumar Singh, ka la lap ïa ka jingdonkti u Bah Ïangrai ban thied haduh 29 tylli ki kali ha ka por ba u dang bat kum u Assistant Indpector General of Police (Administration).
U kyrtong ka Congress na Sohïong konstitwensi, Bah Osborne Kharjana, u la ong ba ki paidbah ka Sohïong konstitwensi ki la phai khmat beit sha ka seng Congress hadien ba ka UDP, NPP, HSPDP ki la leit ban ïatreilang bad ka BJP na bynta ban thaw ïa ka sorkar bathymmai mar shu dep ka jingñiew vote ha ka 2 tarik Lber, 2023.
U la ong ba ki ar ngut ki MLA ka HSPDP kiba la mynjur ban leit phai ban thaw ïa ka sorkar seng riewlum da kaba don jingkyrmen ba ka UDP kan ïalam ïa ka sorkar ba la kyrshan lang da ka Congress, TMC, VPP.Pynban kaba sngewsih ka long ba u President ka UDP u Bah Metbah Lyngdoh u la leit ban ai jingkyrshan ïa ka seng NPP bad kane ka long kumba ki la pynkthang mynsiem ïa ki paidbah.
Nangta u la ong ki bahaïing jong u Bah HDR Lyngdoh (bam kwai ha dwar u blei) haduh mynta ki dang kyrshan ïa u, wat la ka UDP ka la rai ban ai tiket ïa u Bah Synshar Lyngdoh uba baroh ki tip kum u Pup uba dei ruh pyrsa trai jong u Bah HDR namar dei u Bah Synshar uba la leit ban kyrshan ïa u Bah Samlin Malngiang ha u snem 2018 kaba pynlong pat ïa u Bah HDR ban shah rem noh ha ka ilekshon.
U Bah Osborne u la ong ha ka ilekshon MLA ha u snem 2018 ki bahaïing jong u Bah HDR Lyngdoh ki kyrshan lut ïa u, hynrei mynta haba la ïeng sa u pyrsa trai u Bah HDR Lyngdoh u Bah Synshar Lyngdoh ki bahaïing hasem kim kyrshan shuh ïa u.
Kane ka dei namar kim sngewtynnad hadien ba shah rem u Bah HDR ha utei u snem namar ka jingïaleh pyrshah u Bah Synshar bad ka ïing ka sem jong u.
Shuh shuh u la pynpaw ka jingsngewkhia namar kiba buaid ki dang pyngngad, hynrei kiba buaid tyngka, ki kyllut ka shkor, ki matlah haba ïohi ruh haduh ba ki nud ban die ïa ka ri.
Nalorkata, u la ong ka synshar ka khadar ka shong ha ki paidbah namar ka ri bad ka jaidbynriew ka im ka dei haba ki paidbah ki stad ban jied ïa ki nongthaw aiñ.
Haba ïadei bad ka jingwan u Myntri Rangbah ka ri India, u Narendra Modi ha ka por ba pynbam smai ïa u Myntri Rangbah ka jylla bad ki Myntri, u Bah Osborne u la ong ba kane ka pyni ba ïa ka jylla Meghalaya la synshar da ka BJP.“Nga la kren ïakren bad u Bah Ardent ba un ïarap lem ïa nga ha kane ka ilekshon, hynrei u la kren shai ba um lah ban leit namar u dei u President ka VPP.Hynrei u la kular ban shu kyrshan ïa ka Congress ha kane ka ilekshon" u la ong.
Kumta u la kyrpad ïa ki paidbah ka Sohïong haba kin leit jied ïa la u jong u nongthaw aiñ ha ka 10 tarik Jymmang 2023 kin da pyrkhat bha ym ban peit ïa ka pisa, hynrei ban peit ïa ka jingmyntoi jong ka jaidbynriew.
U Lat ka jylla Meghalaya, u Phagu Chauhan ha ka sngi Palei u la hiar ban leit jngoh ïa ka Durga Temple kaba don ha shnong Nartiang, West Jaiñtia Hills District.
Ïa u Lat ka jylla la pdiang sngewbha da u Deputy Commissioner ka West Jaiñtia Hills District, u Bah BS Sohliya bad u Superintendent of Police ka West Jaiñtia Hills District, u Bikram D Marak nalor ki heh ophisar ka District, ki pulit, ki nongpeit ïa ka temple kumjuh ruh ki trai shnong, ki ophisar na ki tnat treikam sorkar bapher bapher bad ki khynnnah skul jong ka Ram Krishna Mission Secondary School, Nartiang.
Hadien ba la dep ban jngoh ïaka temple, u Lat u la leit peit ruh ïa ka kper Mawbynna ne Monoliths ba don ha kane hi ka shnong Nartiang.
Hadien kane pat, u la leit sha ka ophis jong ka Soil and Water Conservation Rest House ha Jowai na ka bynta ka bam ka dih bad ka jingïakren bad ki sahep sorkar jong ka District bad hadien kane pat u Lat u la leit phai sha Raj Bhawan, Shillong.
Ki wasan waheh, shakri niam ka Raij Jowai ha ka jingïalam u Dolloi kum u khlieh ka niam khlieh ka elaka u la pyndep ïa ka lehniam Kñia ainguh kaba tip kum ka Kñia “Thoh Langdoh" ne ka Knia ainguh ïa u blei Langdoh.
Kumban shu pynkynmaw, shwa ban poi kane ka sngi, haka 26 tarik Lber ki shakri niam ka raij ryngkat bad ki waheh wasan ka Raij ki la mih shakhmat ka ïew ka Syiem ban pyndep ïa ka lehniam Kbai Mooknor hakhmat ka ïew ka Syiem ba la poi ka por ban sdang noh ïaka Niam Behdeinkhlam hapoh ka shnong ka Raij.
Katkum ka rukom dustur ba la pynjuh ki longshwa, ha kane ka sngi Thoh Langdoh ne Kñia Thoh Langdoh, ka adong niam ka khang bad mana pyrshah ban pom ban daiñ, pynmong, pynpra ne pyntngit pynjngut ïaka mei mariang namar kane kadei kawei na ki sngi ban pynkhraw ïaka burom jong ka mei mariang kaba bsa ba pjiah ïa u khun bynriew ha baroh ki liang.
Hakhmat ka Duwan Kñia ba don u “Moo Langdoh" ïaka lehniam ha kane ka step la pyndep da u Sangot Paswet ryngkat ka jingsynran lang u Sangot Pasubon bad u Sangot Pakynteiñ bad katkum ki dak ki shin ba la paw na ka jingkñia la ong ba ka lehniam ne Kñia ai nguh ha kane ka step ka long kaba bha ba miat.
Ha kane ka step, hadien ba la pyndep ïaka lehniam na Kloo Langdoh, ka bynta ba bud jong ka niam ba ki Wasan ki hap ban pyndep ha Ïung Langdoh kadei ka “Thung Sang" ha kaba ki Wasan kin shim ïa u symbai Toh symbai riewhadem-sohkhia bad ki bet ha kper rasa kaba don ha syndah ka ïung Langdoh bad da ka jingpyndep ïa kane ka niam ki khun ka Raij ka shnong haka sngi babud ki la long ban sdang noh ïaki jingthung jingbet jong ki.
U Myntri ka jylla ba dei khmih ïa ka tnat Animal Husbandry and Veterinary, u Bah A.L Hek ha ka sngi Palei u la leit ban plie paidbah ïa ka jaka ‘recharge’ kali lyngba ka bording ilektrik kaba nyngkong eh ha ka jylla kaba la tip kumta kata ka Electric Vehicle (EV) Fast-Charging station ha ka jaka thep umphniang jong ka Bharat Petroleum Corporation Limited (BPCL) kaba don ha Jorabat.
Ïa katei ka jaka ‘recharge’ kali kaba 30KW la plie paidbah ha ka jingïadon ryngkat jong u Additional Deputy Commissioner ka Ri Bhoi, u Bah MB Tongper, u State Head Retail jong ka BPCL North East, u Pankaj Jain, u DGM Retail Initiative jong ka BPCL, u Debashish Jain, u Territory Manager (Retail) jong ka Shillong BPCL, u Indranil Banerjee, u trai katei ka jaka thep umphniang, u Shripal Jain lem bad u trai ka M/S Bimal Cars Dealers jong ka Tata Motors.
Haba kren ha kane ka sngi, u Bah Hek u la ai ka jingïaroh sha ka kompeni BPCL halor ka jingplie paidbah ïa kane ka jaka ban ‘recharge’ ïa ki kali kiba pyndonkam da ka bording ilektrik lane kita ki ‘electric vehicle’ da kaba ong ba kan ïarap shibun ban pynduna ïa ka jingpynjaboh ïa ka lyer (pollution) hapoh ka jylla.
U la ong ruh kumba ka jylla Meghalaya ka dei kaba bna nam halor ka kam jngohkai pyrthei, kane ka sienjam khlem pep kan wanrah shibun ka jingmyntoi na ka bynta ka mei mariang bad ruh kan kyntiew ïa ka kam jngohkai pyrthei hapoh ka jylla, khamtam ïa kito ki nongjngoh kai pyrthei kiba wan na shabar jong ka ri, kiba dei ki briew kiba shimkhia halor ka koit ka khiah bad ban pynneh pynsah ïa ka mariang sawdong sawkun.
Na ka liang u State Head Retail jong ka BPCL North East, u Pankaj Jain u la ïathuh ba ka BPCL ka la dep ban plie paidbah kumba 17 tylli ki jaka ban ‘recharge’ ïa ki kali ilektrik ha ki lai tylli ki surok bah kiba kham donkam jong ka thaiñ shatei lam-mihngi kum na Guwahati sha Dibrugarh, na Guwahati sha Serampore bad na Guwahati sha North Lakhimpur.
U la ïathuh ruh ba mynta ka sngi, ka BPCL ka la ïoh pat ban plie sa ïa jaka ban ‘recharge’ ïa ki kali ilektrik kaba nyngkong eh ha ka jylla Meghalaya ha ka jaka thep umphniang jong ka kompeni kaba don ha Jorabat.
Nangta u la ïathuh ruh ba shen ka kompeni kan sa buh ruh ïa kine ki juh ki jaka ban ‘recharge’ ïa ki kali ilektrik kum ha Nongpoh, Mawïong, Shillong, Jowai bad ha kiwei kiwei ki jaka.
Ka Rekha kaba long kawei na ki puron ba la slem jong ka Bollywood ka la khring ia ka Creative Director jong ka Dior ha ka jingleit shim bynta ha kawei na ki Fashion Event kaba la long ha Mumbai.
Ka Maria Garzia Chiuri kaba la wan iashim bynta lang ha kane ka jingialang kam lah satia khlem da ai jingiaroh ia ka jingbha briew bad jingneh met jong ka Rekha bad kaba shu i samla sah.
Ka Rekha ha katei ka Fashion Event ba ka la shim bynta ka la phong da ka saree rong lieh bad ka Maria Garzia marsien iohi ia ka Rekha ha kane ka rynsan ka la leit ban ai khublei bad kdup ieit ruh ia ka ba ka ioh ia ka lad ban iakynduh syndon markhmat bad ka puron ba paw jong ka Hindi Cinema.
Ka Rekha wat haduh mynta ka dang pynshoh jingieit ia kiba bun halor ka jingneh met bad ka jingnang ban riam ban beit bad bunsien sha kino kino ki jaka ba ka leit ban shim bynta ka ju shah iaroh ha kaba iadei bad kane.
Kum ban shu pynkynmaw ka Rekha ka long ruh kawei na ki puron ka Bollywood kaba sngewtynnad bha ban pynlang bad ban kynshew ia ki jait saree bapher bapher bad sha ki jaka ba ka shah khot sngewbha ka ju pynphuh pynieng da ki saree ba shongkhia jong ka.
Ka jingwan shim bynta jong ka Maria Grazia sha India ka dei ban pyllait paidbah ia ka Fall 2023 bad kane ka CD jong ka Dior ka ju angnud bha ban ioh wan iuhkjat sha India bad kmen ba mynta ka kynti ka la pynurlong ia kane.
Kane ka dei ka sien nyngkong ba ka Dior kan ioh ban pynlong ia ka Calendar Show ha India ha kaba ki khlur ak phlim ka Bollywood bad ha kajuh ka por ki Model jong kane ka ri ki la ioh ban wan shim bynta lang.
Ha ka jingiakren ka Maria bad ki lad pathai khubor hadien ka jing ia kynduh jong ka bad ka Rekha ka la ong ba kane ka puron ka long shisha kata ka ‘India’s Most Icon ic Woman’.
Nalor ka Rekha ka Maria ka la iohlad ruh ban iakynduh bad ka Maha rani of Baroda ka Radhikaraje Gaekwad bad ioh ban iashondur lang bad ka.
Ka kaiphod Comptroller and Auditor General (CAG) ka ri India, ka la pynpaw ba ka pisa kaba la lum kum ka ‘Cess’ kaba kot haduh T.1,193.30 klur naduh u snem 2017-2018 haduh 2021-2022 kam shym la ïaid lyngba ka ‘Consolidated Fund’ jong ka Jylla, hynrei ïa ka Cess kaba la lum da ka Directorate of Mineral Resources (DMR), la leit thep pynban ha ki lai tylli ki nationalised bank kiba kynthup ka SBI, Axis Bank bad HDFC Bank.
Ka kaiphod ka ïathuh ba ïa ka pisa la thep ruh kum ka Fixed Deposit ha Axis Bank bad HDFC Bank.
Ïa kane ka jingleh bakla la pynpaw ha ka State Finances Audit Report, Comptroller and Auditor General of India, kaba dei jong u snem mang tyngka haba kut ka 31 Lber, 2022.
La ong ba ka Meghalaya Environment Protection and Restoration Fund (MEPRF) ka la don lyngba ki hukum ka National Green Tribunal (NGT) ha u Lber 2015 ha kaba la bthah ïa ka Sorkar Jylla ban lum 10 na ka 100 (10%) na ka dor ïew jong u dewïong ha ka shi metric ton.
Ka pisa ba ïoh lum na kane dei ban thep ha ka jaka kynshew kaba tip kum ka ‘Meghalaya Environment Protection and Restoration Fund (MEPRF)’ kaba dei ban peit da ka Jylla hapoh ka jingpeit hi jong u Chief Secretary ka Meghalaya.
Kum ka jingbud ïa ki hukum ka NGT, ka tnat Mining & Geology ka Sorkar Meghalaya ka la pynmih ruh ïa ki kyndon ba la pynbeit thymmai (Revised Guidelines) jong ka Meghalaya Environment Protection and Restoration Fund ha u Nailar, 2020 bad ïa kine ki kyndon kiba thymmai la mynjur ruh da ka NGT Committee.
Ka jingpeitngor ïa ka pisa ka dei na ka bynta ban pyntikna ba ka jingpyndonkam ïa ka MEPRF kan long kaba biang, bad ha ka rukom kaba shai bad khuid na ka bynta ban pynbha pat ïa ka mariang ha ki jaka ba la shaktah namar ka jingtih dewïong, ha kaba la donkam ruh ban shim ki lad ïada ïa ka mariang kynthup ka jingïarap ïa ki briew kiba shahktah namar ka jingtih dewïong.
Ka jingpynïaid ïa ka pisa ka dei kaba hap pyllait da ka DMR jong ka Sorkar Meghalaya bad na ka bynta kane, ka mynjur la dep pyntip sha ka Sorkar kaba la aibor hi ïa ka DMR ban plie jaka kynshew pisa la kajong (Current Bank account) na ka bynta ka MEPRF hapoh ka jingpeit jingkhmih u Chief Secretary ka Meghalaya.
Kumta ki kaiphod halor ka kheiñ ka diah, ki ïathuh ba ka ‘Cess’ kaba la lum da ka DMR la thep pynbna ha ki lai tylli ki jaka kynshew pisa kiba don ha ki nationalised banks (SBI, Axis Bank and HDFC Bank) bad ïa ka pisa la thep ruh kum ka Fixed Deposit ha Axis Bank and HDFC Bank.
Namarkata, ka Cess kaba la lum bad kot sha ka T.1,193.30 klur (khlem da kynthup lang ïa ka jingpynlut) naduh u snem 2017-18 haduh 2021-22 kam shym la ïaid satia lyngba ka Consolidated Fund jong ka Jylla.
Ka kaiphod CAG ka ong ba ka jingbym ïaid lyngba ka ‘Consolidated Fund’ kaba la pynlong ban lait ei kine ki jingïoh pisa jong ka Sorkar kiba la lait ruh na ka jingïohi jong ka Ïingdorbar Thawaiñ.
Katkum ka khubor ba la ioh lum ka iathuh ba ki nongialehkai phutbol kiba na ka ri Indonesia, ki ‘riew paidbah kiba ju ieid bha ia katei ka jait jingialehkai ha katei ka ri bad kumjuh ruh ki nongai jingkren ha ki jing-ialehkai bapher bapher ki pynpaw mynta ia ka jingbitar bad ka jingsngewsih kaba khraw hadien ba ka synjuk pyniaid jingialehkai phutbol bahakhliehduh ha ka pyrthei ka FIFA ka la weng noh mynta ia ka lympung ialehkai U-20 World Cup na katei ka ri.
Kane ka long shi taiew shuwa ban poi ka por ha ka ban plie pyrda noh ia katei ka lympung ialehkai hadien ka jingmih ka jingpyrshah na kiba bun ki paidbah nongshong shnong katei ka ri kiba lah pyrshah ia ka ri Israel ban shimbynta ha ka lympung.
Katei ka jingduh kaba khraw jong katei ka ri ha ka ban pynlong ia ka lympung ka lah wan urlong hadien ba arngut ki nongpyniaid bahalor ka ri ki lah khang pyrshah ia ka ri Israel ban shimbynta ha ka lympung, naba haduh mynta mynne ka Indonesia  bad Israel kim shym la don satia ia kata ka jingiadei kaba jan ka jong ki katkum ki kyndon-ain bad ka jingkyrshan na ka bynta  ka jingjia ia ki nongshnong shnong ka ri Palestine  kaba long ka ri kaba bun tam eh ki nongshnong shnong kiba dei ki Muslim kaba la kiew bha, ka lah ai ding shuh shuh ia kiba pyrshah na ka bynta ban pdiang ia ka kynhun ialehkai  ka Israel sha ka lympung.
Kumta katei ka rai jong ka FIFA ha ka ban weng noh ia ka lympung na ka tei ka ri bad ban wan ia ka ri ba thymmai ha ka ban pynlong ia ka lympung ka lah ktah shibun ia ka kynhun ialehkai katei ka ri kaba lah shu ioh rung beit kumto sha ka lympung khelm kano kano ka jingiakhun bad ruh kaba lah wanrah ia ka jingeh bakhraw sha ka ri bad ka ban mad sa kawei pat ka jingiakhun mynta.
Na ka liang jong u nongialam bahakhliehduh jong ka kynhun ialehkai ka Indonesia u Shin Tae Yong  u iathuh ba u dap da ka jingpait-dohnud bad ka jingsngewthait sngew jlep shibun halor katei ka bynta hadien ba u lah dep ban pynkhreh ia ka kynhun ialehkai baroh kawei lah palat lai snem na ka bynta ban ioh shimbynta ha katei ka lympung ialehkai jong ki khynnah kiba hapoh ka rta ba 20 snem(U-20).
Shuh shuh ruh na ka liang jong u nongpyniaid bahakhliehduh katei ka ri u Joko Widodo u iathuh ba u dap da ka jingsngewsih kaba jur bad ka jingbym lah shuh ban poi pyrkhat ne ban ong eiei shuh halor katei ka rai jong ka FIFA, hynrei uba lah pynpaw pat ba ka ri baroh kawei ka dei ban burom ia kata.
U Lat jong ka Bali u Wayan Koster u lah iasnohktilang ha ka jingpyrta shla pyrshah Israel.
Na ka liang jong ka Jakarta ka lah kular ia ka jingpynthikna ia ka jingshimbynta jong ka ri Israel watla ki lah don ki katto katne kiba iengskhem halor ka nongrim jingpyrshah ki jong ka ia katei ka ri kiba dei na ka ri Palestine.
Ki nongpyniaid bahalor jong ka ri Indonesia, ki pynpaw ba ka jingduh noh jong ka ri ia ka tei ka lympung ialehkai ka wanrah ia ka jingduh kaba khraw ia ka ri baroh kawei kaba lah kot sha ki spah millions dollar.
Na ka liang jong ka FIFA ka lah iai byrngem-byrsit ruh nangne shakhmat ha kaba iadei bad ka jingpynshitom jong ka ia katei ka ri bad kaba lah ruh ban shah weng noh shi syndon na ka rynsan iaknieh rung sha ka World Cup 2026 ka ban sa long ha u bnai Risaw.
Ka Mrunal Thakur kaba la shah weng noh na kawei ka phlim tang na ka daw jo ng ka Priyanka ka la pyn paw ba kam shim la duh jing kyrmen satia halor kane ha kaba ka la trei shitom bad kitkhia ia ka kam ka jam jong ka bad mynta ioh ruh ia ka lad ban ak phlim ym tang ha Bollywood hynrei wat ha Tollywood ruh kumjuh.
Katkum ka jingiathuh ka Mrunal ka la dei ban ak ha ka Gumraah hynrei shah weng noh syndon na kane ka phlim hadien ba la jied noh da ka Priyanka ban ak ia ka.
Ha ka jingsngew ba shimet jong ka Mrunal ka jingshah weng na ka Gumraah ka la ai mynsiem ia ka ba ka dei ban long kaba trei shitom khnang ba kaba kum kane kaei kaei kan ym wan jia shuh ia ka jingim jong ka hadien habud.
Ka Mrunal ha shwa ba kan rung ak phlim ha Bollywood ka la long shwa ka puron jong ki show ha TV bad ka la ak phlim nyngkong eh bad u Hrithik Roshan ha ka Super 30.
Hadien jong katei ka phlim ka la shim bynta sa ha ka Jersey bad kumjuh ruh shah tyrwa ban ak ha ki phlim Tollywood.
Ka la ak ruh kum ka Sita ha kawei na ki phlim Telegu bad kane ka phlim ka la iaid bad khring ia kiba bun ki nongpeitkai  bad ioh jingiaroh ruh ha kajuh ka por.
Ka Zendaya kan sa shah pynkup burom da ka Star of the Year Award ha ka CinemaCon ha kaba kane ka jingshah pynkup burom jong ka Zendaya kan dei halor ka jingnoh synñiang sha ka kam ak phlim bad ka jingai mynsiem ia kiba bun ki samla kiba don sap ha kaba iadei bad kane.
Hadien jong u Dwayne Johnson bad Scarlett Johansson ka Zendaya kan sa shah pynkup bu rom da ka Star of the Year Award bad ka jingnoh synñiang bad jingtrei shitom jong ka Zendaya ha ki snem ba la leit ka long kaei kaei kaba la pynheh mynsiem shisha ia ka mynta.
Naduh u 2011 la sam ia kane ka khusnam bad kiwei kiwei kiba la ioh ban pdiang ia ka ki kynthup ruh u Chris Pratt, Emma Stone , Tom Holland bad kiwei kiwei.
Kawei na ki lad pathai khubor ka Hollywood ka iathuh ba ka Zendaya wat lada ka dang shu rung ak phlim shen pynban ka la lah ban khring ia kiba bun lyngba ki kam ba ka trei bad ka la noh synñiang shi katdei eh.
Kum ka puron ka Zendaya ka la ak ha ka Spider-Man: Far From Home, The Greatest Showman bad Dune bad ka la ak ruh kum ka Rocky Blue ha kawei na ki phlim jong ka Disney Channel ka Shake It Up (2010-2013).
Ka Bhagwani Devi Dagar kaba long kawei na ki briew ba la tymmen tam jong ka ri kata ha ka rta ba 95 snem  bad kaba long ruh ka briew kaba ju ieid bad sngewtynnad eh ban shimbynta ha ki lympung ialehkai, mynta ka sien ka la lah ban khur ia ka takma Ksiar na ka jing-ialehkai   Discuss Throw ha ka World Masters Athletics Indoor Championship kaba la long ha  Torun, Poland.
Shuh shuh ruh ka tei ka nongialehkai kaba lah noh bha ka rta na ka jylla Haryana, ha ka 2022 World Masters Athletics Championships ha Finland ka lah shimbynta ha ka jingiakob mareh sted ba 100m bad katei ka nongialehkai ka lah pynher sted ialade shakhmat  ban ia kiwei pat ki nongshim bynta ha ka kyrdan ialehkai katkum ka rta kata 90-94 bad rah syndon ia ka takma Ksiar na ka bynta ka ri.
Ki ar tylli ki kynhun ialehkai Kriket ha ka lympung Indian Premier League ka ban sdang ha ka 31 tarik mynta u bnai, kita ka Delhi Capitals bad ka Mumbai Indians ki la pynbna ia ki kyrteng jong ki rangialehkai ki ban mih bujli ha ka jaka jong ar ngut ki rangialehkai ba pawkhmat jong ki, kita u Rishabh Pant bad Jasprit Bumrah, ha kaba u Pant u lah shah pynmih bujli mynta ha ka jaka jong u da u Abhishek Porel ha ka kynhun Delhi Capitals bad u Sandeep Warrier u lah kylla long u  rangialehkai ban ioh mih bujli ha ka jaka u Bumrah ha ka Mumbai Indians.
Naba ka jinglong jingman jong kitei ki arngut ki rangialehkai lah tip ia ka dang ha ki katto katne sngi ba lah leit noh, kumta ruh ka MI bad ka DC ki lah shim ia ka por jong ki na ka bynta ka jingkhein jingdiah  ha kaba iadei bad ki rangialehkai kiba bitdor na ka bynta ban long ki nongmih bujli bad kiba lah pynbna ruh ia ki kyrteng jong kita kii rangialehkai ba  thymmai ha ka sngi ba lah plie pyrda ia ka tei ka lympung ialehkai mynta u snem.
Shuh shuh ruh ka khubor ka iathuh ba u Pant un ym lah ban shimbynta ha ki jingiakhun bad ka kynhun ha baroh shi lynter jong ka aiom ialehkai ka lympung namar ki jingshitom bad jingmynsaw ki jong u kiba u lah ioh naduh ka sngi ba u lah mad ia ka jingityngkhuh kali kata ha ka 30 tarik u Nohprah 2022.
Katba u Bumrah pat u lah hap ban weng noh shuwa ialade sharud ha ka pork aba jlan bad u bym shym la ioh ruh ka lad ban mih iakhun ha ka Asia Cup bad kumjuh ruh ha ka T20 World Cup 2022.
Kum ban shu pynkynmaw biang hangne ka long ba ka Mumbai Indians kan sdang ia ka jingiaid lynti ha katei ka lympung iakhun mynta u snem da ka jingleit ban iakhun jong ka Shabar na-iing pyrshah ia ka RCB  ha M.Chinnaswamy Stadium  kaba ha Bangalore ha ka 2 tarik u Iaiong.
U Dr Celestine Lyngdoh, MLA ka seng Congress na Umsning konstitwensi, u la leh ïa kaba bha tam da kaba pynmih syndon ha Ïingdorbar Thawaiñ ba ka don sa kata ka ‘High-Level Tribe’ nalor ki jaitbynriew Khasi, Jaiñtia bad Garo ha kane ka jylla.
Wat la u Symbud Myntri Rangbah, u Bah Prestone Tynsong, u la kyntait war ïa kane, hynrei ka jingshisha kaba u Dr Celestine u la kren ka long kaei-kaei kaba ngi hap ban ïa puson kum ki nongshong shnong.
Kita ki ‘High-Level Tribe’ ki la don mynta la san snem eiei, bad la shu tip ba ki bat lut ma ki nadong shadong khamtam ha ka jingshalan ïa ki mar poh khyndew na kane ka jylla.
Ha kata ka ‘High-Level Tribe’ la don lang ki heh ki haiñ kiba bat ïa u lakam jong ka jingsynshar.
Kiba don jingïadei bad kane ka ‘jaitbynriew’, ki ïoh lut kat kaba ki sngew kwah wat la ka long shabar jong ka aiñ ruh.
U tyllai jong kane ka ‘jaitbynriew’ u jrong bha bad u sdang na kawei ka kyndong jong ka jylla sha kawei pat.
Don kiba ong ba ki dkhot jong kane ka ‘jaitbynriew’ kyrpang ki treikam bha ynda la miet bad ki long trai halor baroh.
Ka sorkar MDA 2.0 kam lah ban shu kyntait kumto khlem da phah wad ïa ki jingshisha.
Tangba kumno ngin shaniah ha ka sorkar haba ka sorkar ka la shah kynnoh ba dei ma ka kaba ai buit ai mynsiem bad ai jingkyrkhu ïa kane ka ‘jaitbynriew’ kyrpang.
Ngi la donkam palat da ka jingtohkit kaba khuid, bym shah liang, ba ïeng pdeng bad kaba lah ban sei madan ïa ki jingshisha kumba ki dei ban long.
Ha kajuh ka por, ka jingtohkit ka dei ban ïalam sha ka jingkem bad jingset patok bad tian bishar ïa kito ki dkhot jong ka ‘jaitbynriew’ kyrpang khnang ba kan ym kut tang ha ki jingkynnoh.
La jan baroh ki nongshong shnong ki tip shaphang kane ka ‘jaitbynriew’, hynrei ym don ba nud pat ban wan shakhmat ryngkat bad ki sabut namar ki sheptieng ïoh jia kaei-kaei kaba sniew ïa ki.
Mano bym tieng ïa la ka jingim?Ban lait na kino-kino ki jingma jingmynsaw ïano-ïano, la dei ban don noh da ka jingtohkit kaba bniah.
Yn hap ban kyndang ïa kane ka ‘jaitbynriew’ namar ka long kum ka kruiñ kaba bam ïa ka jylla baroh kawei.
Ka khajna kaba ka sorkar ka dei ban ïoh, ka lait lut sharud.
U dewïong uba la shu tih be-aiñ, u poi beit thik-thik shabar jylla.
Kiba im, ki nang pahuh pahai da ka jingdon jong kane ka ‘jaitbynriew’.
Kiba ïap, ki la nang ïap.
Kam don shuh ka jingïabiang.
Dei hok ba ka sorkar kan hap ban shu shim ram nangne nangtai namar ka pisa kaba dei ban poi sha ka, ka leit noh sha pla jongno re jongno.
Ngim ïakren tang kawei ka pla, hynrei ki bun tylli kiba kane ka ‘jaitbynriew’ ba kyrpang kan im bad kan nang lah ban pynïar ïa ka jingtreikam jong ka ha ki liang bapher-bapher.
Ngi tip shai ba ka Sorkar Pdeng ka don jingtip halor kane ka ‘jaitbynriew’ ‘High-Level’ tangba na ki daw ba rieh, kam leh eiei bad ka shu shong peit kai.
Hynrei ha ki jaka ba ka Sorkar Pdeng kam da don eiei ban leh, ka phah tur da ka CBI, Enforcement Directorate bad kiwei ban kthong ïa kita ki ‘nongbamsap’ ‘bamngem’ bad set along ïa ki.
Ka bamsap bamngem kam don tang ha ki jylla ba synshar da ki seng kiba don ha ka liang pyrshah bad kiba ïapher na ka seng kaba ïalam ïa ka sorkar ha Delhi.
Ka bamsap ka don ha kylleng.
Hynrei kaba sngewsih bad pyndiaw ka long ba ki jingtohkit ki treikam tang ha ki jylla kiba la synshar da kiwei pat ki seng.
Lada ki nongïalam jong kita ki seng ki leit pynïasoh noh sha k seng kaba synshar ha Delhi, hangto-hangto ki la kylla khuid noh bad kita ki jingkynnoh bamsap bamngem ki jah rngai khlem tip ki la poi shano.
Kaba kum kata ka synshar ka khadar ngi ïohi mynta ha kane ka Ri bad ka long pyrshah ïa ka Riti Synshar.
Mynta ba ka ilekshon ka la kut, ngi donkam ïa ka Sorkar Pdeng ba kan phah wan da ka CBI bad Enforcement Directorate ban kyndang naphang ïa kito kiba donkti shisha ha ki kam bamsap bamngem bad ha ka jingtuh ïa ka pisa paidbah.
Ka Sorkar Pdeng kam dei ban shu shong kli kti noh tang namar ka ilekshon ka la kut.
Mynta imat la sdang sa ka ‘High-Level Tribe 2.0’ bad kan kham shyrkhei ban ïa ka ‘High-Level Tribe 1.0’.
Ki paidbah ki la thait ban sngap tang ïa ki jingkynnoh bad ki kwah ban ïohi da ka jingtohkit kaba khlaiñ bad kaba lah ban sei ïa ki jingshisha shabar.
Mynta ka la dei ka por ban leh kumta.
Ka IDEOLOGY, ha ka ktien Phareng ka thew ia ka rukom ne lynti pyrkhat pyrdaiñ, bad ka jingngeit halor kane ka rukom pyrkhat, ia kaba ha ka kyntien Khasi, lah ban ong ba ka dei ka SNAP PYRKHAT.Ki don hateng hateng, ba donkam ka jingiakren,ia pyrkhat ne jingiaphylliew jingmut, tang hapdeng ki katto katne, ia ka bym pat dei ban tip ne pynbna paidbah.
Kum kane ka ju  long hapoh ki Dorbar Thaw Aiñ, ha kaba ki don ki jing-iatai niam bad ki jingiakren ki bym pat dei ban pynmih paidbah, hynrei ban iakren shwa tang para dkhot ka Dorbar.
Kum kine ki jingiakren ne jingiamir jingmut, ha ka kyntien Phareng, ki ong IN CAMERA.Katba ha ka kyntien Khasi ki ong PURAMIT.Ha kine ki por mynta, ka ju mih kaba pyndonkam ha ka kyntien Phareng, kaba ong ka INFORMATION TECHNOLOGY.Ka kyntien INFORMATION ka mut hi, kaba lum ia ki jingtip bad ruh ka jingpynphriang ia ki jingtip.
Katba ia ka kyntien TECHNOLOGY, ka mut ka jingstad ba la iaid shakhmat, katkum ki por mynta, ia kaba ha ka kyntien Khasi, lah ban ong ka JINGSTADTIP.Ia kiei kiei kiba pynmih bor ding ha ka kyntien Phareng ki ong FUEL, katba ha ka kyntien Khasi ka long ki TYLLAW.Namar dei na ki TYLLAW ba ioh ia ka bor phliah ding, kum na ka umphniang.
Namar kata haba tbeh ne pynmih ia kano kano ka bor ding ka kyntien Phareng ka dei ka IGNITE.Ha ka kyntien Khasi, lah ban ong TBEH, THANG lane PRUID.Hynrei ka kyntien IGNITE kan kham iahap bad ka kyntien Khasi, kaba ki ong SHAMOK.Haba phi SHAMOK, ka mut ba phi tied kyrshut ia ar tylli ki Mawleiñ kiba ki ong ki Maw Shamok, bad sa mih ki phliah ding.
INTELLECTUAL ha ka kyntien Phareng ka mut ia ki briew kiba don sap bad kiba proh ki jingmut jingpyrkhat, kiba nep jingmut kum u Peh Sylli – kata u kynja siej uba nep hir hir, uba lah ban pynpei phang.
Haba shim kyllum ia kine ki jingmut jong ki kyntien Khasi ia ka kyntien INTELLECTUAL, lah ban ong KHRAW PYRKHAT.Kaba ngi lah ban ong ba uta uta ne kata, ki dei ne ki long ki KHRAW PYRKHAT.Ha ka kyntien Khasi, kaba pyrshah ia ka jingmut KHRAW PYRKHAT ka dei ka JUTIA – kaba mut kaei kaei kaba la sarang, na ki kynja nar ne nar poh khyndew.
Ki sa ia ong ba uta uta ne kaba kaba ki dei ki khlieh pyrkhat JUTIAINVITE ha ka kyntien Phareng, ka mut da ka jingkhot sngewbha mynsiem iano iano ban ia don lang don ryngkat, kum ha ki khawai dawai, ki jingialehkmen sngew-bha, ne khot sngewbha ban ia wan kai sha ïing sha sem.
Ha kaba iadei bad ki kam paidbah, la ju thoh ruh ha ki Khilon ne ki Putar, ia ki kyntien NGI KHOT SNGEWBHA  lane WELCOME ha ka kyntien Phareng.
Hynrei ka kyntien Khasi kaba shibeit kaba mut ia ka INVITE ka dei ka DAWOT.INSTITUTE ha ka kyntien Phareng ka mut ban buh ne ban sdang ia kaei kaei, kaba mut ruh kata kaba ha ka kyntien Khasi, lah ban ong SHLEM – Ka lah ban long ka INSTITUTE lane SHLEM hikai jingstad, jingpule, jong kano kano ka seng ne kynhun ne jong ki bor synshar khadar ne jong ka sorkar.
Katto katne ki kyntien khyndiat kum ka INVALID, ia kaba ha ka kyntien Khasi ka long KHREW.Haba ia ka jingmut jingpyrkhat ne ka jinglong, la btin ne ialam noh da kiwei pat, ka kyntien Phareng ka ong INFLUENCE.Ka kyntien Khasi ka ong SHAH IALAM.Ka imlang ka sahlang jong ngi u khasi khara ka la long ka nuksa kaba bha ia ki ri ka pyrthei baroh kawei khamtam ha ka liang ka riti dustur ban ai jait sha ka kmie.
Ka kmie hangne ka thmu ia ka kynthei kaba kha ba pun ia la I khun ha ka kpoh jong ka bad kaba sumar sukher ia I ynda ila don sha kane ka pyrthei haduh ban in da nang ban iaid ban ieng, ban heh ban san ha ka jingieit bad ka jingkdup, ka jingai bor ai buit, ka sneng ka kraw, ka pynnang pynstad bad ka jingiabeh ban pyniaryngkat dor bad ka kyrdan long briew kaba iaid katkum ka juk ryngkat bad ki jingkylla kiba bun bah kiba lynshop ha ka jingim ba man la ka sngi.
Katba dang rit I khun ka jingkit jong ka kmie ka kham sting namar I don ha pneh bad I iaid I par hajan jong ka.
Ynda ila kham heh, I la krih sawdong ka pyrthei, dei ha kane ka por kein ba ki ong “ynda la heh ki khun ka jingkit khlieh ka long kaba khia" Khamtam haba I khun jong ka I la ia khleh bad ki sawdong sawkun jong ka mariang ha kaba I heh l san la ha sor ne ha nong kyndong kam pher.
Khamtam ka mariang sawdong sawkun kaba mynta kaba her sawdong tang da ki jingsniew kiba la thaw da u briew ban khlong ban kjit na kiwei pat na ka bynta ban suk ka rukom im la jong.
Ka shong eh ha ka rukom im kaba ka kmie bad u kpa ki bsut ha ka jingmut jingpyrkhat jong I khun jong ki.
Katba I khun I dangrit khamtam ha ka ri jong nga.
Ka lyngkor kaba khia ka long ka ong ka kmie, namar u kpa barabor um ju shim khia namar kham bun u long kpa u ju ong sa ia ka kur ka jait jong kiwei bad ynda Ila heh un ong “Ki lah ia heh ia san ki lah ia tip hi ia la ka jingim" Dei kane ka jingpyrkhat na ka liang u kpa kaba pynsajia sat ia ka kmie ba shimti halade ia kane ka jing-kit kaba ki dei ban kit lang kum ka iing ka sem.
Dei ka jingkitkhlieh ba tang shiliang jong ka kmie kaba pynlong ia ki khun ba kin iaid palat na ka jingsneng jingkraw jong ka.
Namar ia ka kmie ki khun kim tieng hynrei ki kham tieng ia la u kpa la jong.
Ryngkat bad ka kmie u kpa u lah ban ialam ia ki khun ha ka lynti kaba ki sngewbit bad sngew kot ka bor ban kyrshan na ka bynta ka lawei.
Khnang ba kin long kita ki kpieng pansngiat jong ka kmie u kpa.
Ka jingkit khieh jong u kpa ka iing ngin iohi tyng-krein ha ka por ba ki khun ki la leit skul na u snem sha uwei pat u snem bad haba don ka jingkhot sngewbha na ki skul ia ki kmie ki kpa jong ki khynnah skul ban ia kynduh shisien shi snem lane kata ka PARENTS DAY.Kiba ju pynlong ha ki skul la ha sor ne ha nong kyndong.
Ha kum  kane ka sngi, ngi iohi ba ha ki skul ba bun tang ki khynnah skul khasi, bun tang ki kmie kiba wan sha skul, hynrei ha ki skul ba ia khleh lang, hangta ngi iohi ia ki long kpa kiba iaid lang bad ka kmie ban wan peit ia ka long ka man jong I khun jong ki.
Haba i la pule baroh shisnem.
Ki khun ba synshar lang bad ka kmie bad u kpa ki long kiba adkar bad shwa ban leh ia kano kano ka kam ba bakla, ki da pyrkhat arsien laisien namar ba tang poi ha iing ki hap ban ai ka jubab namar kim don jaka rieh, hynrei bah un ki long iing kiba ym don ka jingiateilang na ka liang ka kmie bad u kpa lada kylli u kpa, ka kmie ka la pynjubab kumjuh ruh lada kylli jingkylli ka kmie u kpa u la jubab jrain bad jrain.
Kane ka pynlong jaka reh ia ki khun bad ki im kum ki tuta ar maloi ha la iing.
Katba ki khun I dang san  nang heh katta ka syrngiew jong ka jingjot ka ap kmang ha khmat jingkhang, katba ha khmat ka kmie u kpa ki khun ki long da kumwei tang shu lyndet na ka kmie u kpa ki la long da kumwei pat.
Halor katei ka nongrim jong ka jingia dei hapdeng ka kmie u kpa bad ki khun wat la ki khun ki ioh ia ka jingieit bad jingpeit pyrman jong ka kmie bad u kpa, hynrei ha kaba iadei bad ka jingroi sted ki kam sniew ha kane ka nongbah bad ha ki nongkyndong : ki mih kine kijingkylli ha rum :-Na ka jingiaiaid paralok, ka jingpan pia (pocket money) shibun, ka iaid ka ieng bad ka rukom im jong ki khun – Ka kmie ka lah ban tip ba I khun jong ka I jong ka I odn bynta ha ka kam dih drugs ne kam khaii drug?Na ka jingsma jong ka kamra thiah bad ka jingsma jong ki jain ki nep ka kmie ka tip ba I khun jong ka I la kyrni ka dih kyiad?Na ka jingbyrngia ban phone lyngba ka mobile phone da kaba kren sop sop bad phet kham sha jngai kum ba tieng ioh iohsngew lang kiba don hajan, ka kmie u kpa ki tip ba u khun jong ki u bun bah ki paralok bad ki don ka kam kaba ki thmu ban leh la ki kam bha ne kam sniew.
Na ka jingjah miet bad jinglngaid kyrni jong I khun ka kmie ka tip ba ki don ka jaka kaba ki ju mlien ban shong kai bad ki paralok, namar kim sngewtynnad ia ka jingdon lang bad ka kmie u kpa ne bad ka iing ka sem.
Ym ju jia kynsan ki jingjia kiba sniew ia ha ka jingim jong ki khun lymda ki la plan bad byrngia shuwa bun bun sngi, bun taiew, lane bun bnai.
Kumta ka kmie u kpa ki tip bha ba ki khun jong ki ki don ha kano ka kyrdan jingim.
Hynrei ka ijngbuhrieh bad ka jingbym shim khia ba pynwandur ia la ki khun ha ka lynti kaba dei, ka nang pynjngai ia ka jingiadei hapdeng jong ki bad ki khun haduh ba kim lah shuh ban ia kynduh ha ka mynsiem jong ki.
Kumta ka la dei ka por ba ki kmie ki kpa ki dei ban ym buhrieh ia ka jingtlot jong ki khun.
Lada kim lah ban sneng bad ban pyni ia ka lynti kaba dei katkum ka bor jong ki, ki dei ban pan jingiarap na ki bahaiing ne ki longsan, ki rangbah niam bad ki bun kum kita ki nong ai jingmut bad ki nongsneng nongkraw kiba lah ban iarap (counsel) ia ki khun jong ki na ka jingsniew kiba don sawdong jong ki bad ban iaid ha ka lynti kaba bha.
La ki wan na ka iing kaba duk ne ba riewspah kam pher.
Kaba kongsan eh ka dei ka jingiadei kaba jan hapdeng ka kmie u kpa bad ki khun, bad haba don kane ka jing-iadei ba kynja mynsiem hapdeng ka kmie u kpa bad ki khun.
Ki khun ki ioh ia ka sneng ka kraw bad ki iaid ha ki lynti ba la prat da ki kmie ki kpa kim donkam ia ka jingiarap ki lok ki jor ne ki nong aibuit ba na bar namar bunsien kine ki ju leh na ka bynta ka jingmyntoi la jong.
Ka kmie u kpa ruh ki ioh ia ka jingkmen haba ki khun jong ki ki don barabor ka jingiadei kaba jan.
Ia kum kine ki khun, ki bor ha nabar kim lah ban pynjot thala namar ba kine ki khun ki don la u pud ban jam.
Kumjuh ruh ki khun kiba jngai na ka mon ki kmie ki kpa, ki liat bunsien ha ki jingsniew ba har rukom namar ki buhrieh ialade na ki kmie ki kpa kumba ki dei ki nongshun ba jan tam jong ki.
Kim tip pat ba lait na ka kti jong ka kmie u kpa, ki long tang kum I khun jakai ba pynphai bad pynshad da ki riew shim kabu kiba don kyrhai ha ka imlang ka sahlang jong ngi.
Kumta ban long kiba bit ban  long ka kmie bad u kpa kiba don ki khun kiba ki lah bad bsa miet sngi, to ia shimti ia ki khun kumba dei ka riti longkmie bad lada baroh ki kmie ki kpa ba duk ba riewspah, ha sor bad nongkyndong kim btin ia ki khun baroh ar tylli ki kti nga nud ban ong ba ki khun khasi jong ngi kin ym long ki nongdih, kin ym long ki mraw jong ki nongkhaii drug, nga ong ki mraw namar ba ia ka kyiad lah ban shet ha ri khasi hynrei ia u drug lah ban ioh na shabar u iaid lyngba ki nong khaii kiba heh haduh ki barit, kiba heh ki ioh ka commission kaba heh bad kiba rit ki kamai rit.
Ki thep ha ki juti ha ki airbag ha khrum kali ha ki patlun bad kat haba don ka jaka ban buhrieh ki pyniaid haduh ban da poi ha kine ki mraw ha sor Shillong.
Une u drug u rung ha ki skul bad college, u rung ha ki hostel bad ha ki kamra khreh kot jong ki khun ba la teh mraw.
Barabor ki kmie ki kpa haba ki khun ki la don ha ka rta 14 snem shalor, lane naduh Class VIII (class Eight) shaneng, ki la dei ban trei smat ban don barabor hajan jong ki khun, ym tang kum ki kmie ki kpa hynrei ka kamram kaba khia kum ki nong pahara, kin sa lah ban ioh ia ki khun kiba tip briew tip Blei, ki khun ki ban pynphong pansngiat syntiew ia i mei i pa ba la kha la pun ia ki.
Hynrei lada ym don ka jingiajan ha ka mynsiem bad ka dur baphuh samrkhie la kut ka kyrdan long kmie long kpa.
Lada i mei i pa i don ha kamram shetja – i khun i rieh sha kamra thiah bad lada i leit shajan ban kren ban khana i khun i la mih na iing ban leit wad jaka shongkai bad ki lok sha jngai na ka mei u pa.
Hap buhrieh na ki kur ki khana ki marjan marpa ia ka pap ka sang ha kine ki khun ki leh.
Hynrei ha ka pyrthei Digital mynta ym lah ban buhrieh ia ka jingbha ne jingsniew.
Kat nang buhrieh ha iing katta nang paw shabar.
Ngim lah ban len ba ki don byllai kyrhai ki khun ba tip ia ka duk ka suk jong I mei I pa kiba shisha bad tip briew tip blei hynrei ka jingbuddien bad jingsharai jong ka kmie u kpa ka pyllait im barabor na ki shang khawiah jong ka juk mynta kiba ap shrip ia kiba lui lui bad ki bym tip ia ka bha ka sniew, namar bunsien ki ju ngat kiba lui lui ha ka shrip ki nongkam sniew.
Ka jingïakren ha kaba ïadei bad ka pule-puthi ha ka jylla ha Gujarat ka la khihwin bha haka por ba don ka ilekshon Assembly ha kine ki khyndiat bnai ba la leit, ha kaba ka la pynlong ïa ki lad phah khubor ba kin pynpaw ïa ka jingïakhun pyrshah hapdeng ka seng AAP bad ka BJP.Ki heh sorkar ha katei ka por ki la pynshisha ba ki rukom pyntreikam ha kaba ïadei bad ka pule-puthi ha Gujarat ka long kaba bha eh.
Ha kaba ïadei bad kane, kajuh ka sorkar BJP ka la pynpaw hapoh Assembly ba ki la don palat 32,000 tylli ki Post jong ki nonghikai bad ki Principal ïa kiba la sah thylli ha kiba bun ki skul sorkar bad kiba hap hapoh ka jingkhmih jong kan sorkar la ka long ha ki skul Secondary bad ki Higher Secondary School.
U Myntri ba dei khmih halor ka tnat pule-puthi u Kuber Dindor u la pyntip hapoh ka ïingdorbar kum ka jingai jubab halor kiba bun ki jingkylli ba la wan na ki MLA jong ka seng Congress shaphang ka pule-puthi ha ka jylla ba, kumba ka long ha u Nohprah jong u snem 2022, ki la don kumba 29,122 tylli ki kam nonghikai bad 3,552 tylli na ka bynta ki Principal kiba sah thylli ha ki skul sorkar bad kiwei pat kiba hap hapoh ka jingkhmih jong ka sorkar kata ha ki skul Gujarati bad English Medium kiba don ha kylleng ka jylla.
Katkum ka jingïoh lum jingkheiñ la ong ba na kine ki 32,674 tylli ki Post ba lait, 20,678 tylli ki dei kiba dang sah thylli ha ki skul sorkar bad kiwei pat ki skul ba hap hapoh ka jingkhmih jong ka sorkar katba 11,996 tylli ki Post nonghikai bad Principal ym shym la lah ban pyndap.
Ki la don baroh kumba 17,500 tylli ki kam nonghikai ba sah thylli ïa kiba ym pat shym la lah ban pyndap.
Ki la don kumba 1,507 tylli ki kam nonghikai kiba sah thylli tang ha Kutch distrik, 1,152 tylli ha Dahod, ha kaba la don bun ki nongshong shnong kiba dei ki riewlum, 869 tylli ha Banaskantha, 724 tylli ha Rajkot, bad 692 tylli ha Mahisagar.
Shuh shuh kumba la ïoh jingtip la ong ba ym shym don ki skul Secondary English-Medium School ki ban dei jong ka sorkar na ka bynta ki klas 9 bad 10 ha ki 14 tylli na ki 33 tylli ki distrik kiba don ha Gujarat.
Kumjuh ym shym la don ki English-Medium Higher Secondary Schools ki ban pyntreikam da ka sorkar jylla na ka bynta ki klas 11 bad 12, bad kim shym la don wat tang kawei ruh ka skul kaba ban lah ban ai jingkyrshan ha kaba ïadei bad ka jingpule ïa ka ktien phareng napdeng ki 31 tylli ki distrik.
Katkum ka jingkhmih lynti, la ong ba ki bor ba dei khmih ki la dei ban pyndap katba lah ïa ki jaka ba lait ha kitei ki skul bad ban ïaleh katba lah ban pynbiang sha ki skul ïa ki nonghikai kiba tbit ki ban lah ban kyntiew ïa ka pule  puthi jong ki khynnah skul ha ki thaiñ bad ki jylla hi baroh kawei.
Kane kan sa lah ban kyntiew ïa ka lawei jong ki khynnah.
Ka ïingbishar jong ka Moscow ha ka Sngi Palei, ka la hukum ban bat noh ia u Evan Gershkovich kumba 2 bnai kynthih halor ka jingsuba don kti jong u ha ki kam syntiat naka bynta ka United States.
U Evan Gershkovich u long u nongthoh khubor jong ka Wall Street Journal ha United States bad un shah pynshong ha ki jaka sah ba shipor tat haduh ka 29 tarik jong u Jymmang 2023.
Watla katta, la ong ba ka ïingbishar ka dang lah pat ban kyntiew biang ia ki sngi ban setkut ia u ha katei ka jaka hadien ynda la kut katei ka por ba la buh.
Na ka liang jong utei u nongthoh khubor, u la iathuh ba um shym leit sha Russia ban leit syntiat hynrei u leit hi da la ka mon sngewbha naka bynta ka jingdonkam ba shimet jong u hi.
Hynrei, ka tnat FSB jong ka Russia, ka la pynbna ba la kem noh ia u Gershkovich ha ka Sngi Palei, namar la suba ia u ba u leit khnang sha Russia tang ban leit syntiat bad ban ioh phah jingtip sha United States.
Kumjuh ruh na ka liang jong ka tnat pathai khubor Wall Street Journal, ka la pynpaw ka jingsngew khia halor ka jingshah kem jong u ha kane ka por.
Namar la ong ba u Evan Gershkovich u la trei teng hapoh ka AFP jong ka Russia, hashwa ba un leit pyniasoh sha ka kam thoh khubor bad ka Wall Street Journal ha u snem ba la leit.
Ki bor pyniaid jong ka Philippines ha ka Sngi Palei ki la ïathuh ba 12 ngut ki briew ki la duh noh la ka jingim bad kumba 230 ngut pat la ïoh ban pyllait im hadien ka jingpluh kaba jur ha kawei ka jhad ha ka thaiñ shathie jong ka Philippines.
Katei ka jhad ‘Lady Mary Joy 3’ ka dei kaba na nongbah Zamboanga jong ka Mindanao Island bad ka ban leit sha Jolo Island hapoh Sulu, hynrei la ong ba namar ki daw bym lah ban tip katei ka jhad ka la kem ding noh hapdeng ka miet jong ka Sngi Balang.
Kumta la ong ba ki tnat ïarap bad ki tnat pahara duriaw bad kumjuh ruh ki nongtong doh jong ka Philippines ki la lah ban pyllait im noh ia 195 ngut ki nongshong ha katei ka jhad bad ïa 35 ngut ki dkhot jong katei ka jhad hadien ka jingkem ding ha katei ka miet.
Hynrei, la ong ba ha katei ka jingjia, 14 ngut ki la ngat bad mynsaw lang, katba 7 ngut ki dang jah rngai tat haduh jong ka step Sngi Palei.
U Lat ka Basilan u Jim Salliman u la ong ba ka jingdon jong kiba dang jah ka dang lah ban nang kiew namar katkum ka jingïoh jingtip, ki don palat 205 ngut ki nongshong ‘Passenger’ kiba shong hapoh jong katei ka jhad ha katei ka miet.
Kumta, la ong ruh ba kitei ki 12 ngut kiba khlad pat ki kynthup ia 3 ngut ki khynnah bad iwei i khyllung ba dang 6 bnai.
Nalor kata, ki don shuh shuh ruh ki nongshong ki bym shym la pynrung kyrteng ne ai jingkheiñ hapoh jong ka jhad.
Ïa mynta hi, ym pat lah ban batai shai bad ym pat ioh jingtip ruh ia ka jingshisha ba kumno katei ka jhad ka leit kem ding ha katei ka jingjia.
Ia kitei kiba la lait im baroh la pynsah noh shipor ha Zamboanga bad ha Basilan ha kaba ïa kitei kiba mynsaw baroh la ioh ban phah sumar noh.
Katkum ki dur ba la pyllait da ka tnat pahara duriaw jong ka Philippines la iohi ia ki kynhun iarap kiba dang ialeh ban synreit um bad ban pynlip ia ka ding kaba klang na katei ka jhad ha katei ka miet Sngi Balang bad ha kajuh ka por ruh la ïohi ïa ki liengrit kiba dang leit ban shaw bad pyllait im ïa ki nongshong kiba dang sahkut hapoh jong katei ka jhad.
Ka kynhun National Investigation Agency (NIA) ha ka sngi Palei ka la buh da ka jingujor ha kaba ïadei bad ka jingjia jong ka jingbthei bom ha Udhampur pyrshah ïa ki arngut ki lehnoh jong ka kynhun Lashkar-e-Taiba (LeT) terror, la ong ki heh ka kynhun tohkit.
“Hadien ba la pynlong ïa ka jingtohkit kaba bniah ha kaba ïadei bad ka jingpynbthei bom IED kaba la jia ha Udhampur da ki lehnoh LeT lyngba ki kynhun lehnoh kiba na ka ri Pakistan, ka kynhun NIA ka la buh da ka jingmudui ejahar pyrshah ïa ki arngut ki lehnoh LeT," la ong u nongaiktien jong ka kynhun pulit.
“U Mohammad Aslam Sheikh ba la tip ruh da ka kyrteng kum u  Adil bad u Mohammad Amin Bhat ba la tip ruh da ka kyrteng kum u Abu Khubaib bad kum u Pinna ki la shah mudui halor ki kam pyntriem jong ki ban thmu pynkhie-im ïa ki kam pyntriem jong ki lehnoh ha Jammu da kaba pynrung dkhot ïa ki briew ba kin long ki nongïarap jong ka kynhun lehnoh bad ïa ki lehnoh kiba la pyndem wait bad ai mynsiem bad pynshlur ïa ki ba kin leh ïa ki kam pyntriem jong ki lehnoh," u la bynrap.
Ka kynhun NIA ka la shimti ïa ka jingtohkit ha kaba ïadei bad ka jingjia ha ka 15 tarik, Naiwieng jong u snem ba la lah na kti jong ki pulit ka Jammu & Kashmir.
Na ka jingpynlong ïa ka jingtohkit jong ka kynhun NIA la lap ba u Mohammad Aslam Sheikh u la ïatreilang bad u Mohammad Amin Bhat, uba long u lehnoh ba shimet jong ka kynhun LeT ïa uba la shah shah buh kyrteng ha ka sorkar India, ha kaba mynta u la trei na ka bynta ka seng na Pakistan.
“U Pinna u la pynrung dkhot ïa u Adil na ka bynta ban pynbthei ïa ar tylli ki bom IED ha ka jaka sangeh bos kaba don ha ka jaka paidbah jong ka Udhampur distrik, ha kaba kane ka la pynmynsaw ïa arngut ki briew," u la bynrap.
U Pinna hashwa u la long u nongshong shnong jong ka Doda distrik.
“U la phet rieh sha Pakistan ha u snem 2009 bad mynta u la long u dkhot jong ka kynhun lehnoh LeT, uba la lah ban leh ïa ki kam pyntriem kum shi bynta ban pynkhie-im bad ban pyntyllun ïa ki rukom pyntreikam jong ka seng ha ka thaiñ Jammu," u la ong.
“U Adil u la leit lum ïa ki song ba la buh ïa ki tiar pynbthei ba la pynpoi da ka kynhun jong ki nongïarap jong u Pinna na ki bynta khappud ha Kathua Sector.
U Pinna u la pyndonkam da ki Drone ha ka ban leit pynhap ïa kine ki tiar siat ba la thmu ban pynpoi sha kylleng ki jaka.
Ka Rajasthan High Court ha ka sngi Balang ka la pyllait noh ïa baroh saw ngut ki briew kiba la shah kynnoh donkti ha ka jingbthei bom kaba la jia ha u snem 2008 ha Jaipur.
Ha kane ka jingjia ki la don 71 ngut kiba iap bad palat 180 ngut pat kiba mynsaw.
Kine kiba la shah kynnoh ki la dei ban shah pynïap ha ki kti jong ka aiñ kumba la hukum ka ïingbishar kaba la tian bishar ïa ki ha u snem 2019 ha kaba ki la pynibor hapoh ka High Court.
Ka High Court ka la kynthoh jur ïa ka kynhun tohkit halor ka jingbym bniah bad leh thurmur ha kaba ïadei bad ka jingtohkit ha kaba ïadei bad ki sabut ba la ïohlum.
Ka Jaipur ka la khih win na ka jingdon jong bun tylli ki jingjia bthei bom ha ka 13 tarik, Jymmang, 2008 haba uwei u bom u la bthei hadien uwei pat ha Manak Chawk Khanda, Chandpole Gate, Badi Chaupad, Chhoti Chaupad, Tripolia Gate, Johri Bazar bad ha Sanganeri Gate.
Ki bom kiba la bthei ha ka por janmiet ka la shim ïa ka jingim jong ki 71 ngut ki briew bad palat 185 ngut kiwei pat ki la mynsaw jur.
Uwei u bom ïa u bym shym la bthei la lap noh najan Ramchandra Temple ha kaba la lah ban pynduhbor noh ïa u da ka kynhun pyllip bom.
Ha u Nohprah jong u snem 2019, ka ïingbishar bakyrpang ka la ai da ka rai ban pynshitom da kaba pynïap ha ki kti jong ka aiñ ïa ki saw ngut ki briew kiba kynthup ïa u Mohammad Saif, Mohammad Salman, Saifur bad u Mohammad Sarvar Azmi bad la pyllait noh ïa uwei pat, ïa uba la tip kyrteng kum u — Shahbaz Hussain.
Katba ka sorkar jylla ka dang ïakhun pyrshah halor ka rai ban pyllait noh ïa u Shahbaz Hussain ha ka High Court, ki saw ngut kiba la shah rai ban shah pynïap ha ki kti jong ka aiñ ki la buh da ka jingkyrpad pyrshah ïa ka hukum jong ka ïingbishar kaba la bishar ïa kine kiba la shah kynnoh.
Ka kynhun nongbishar jong u Pankaj Bhandari bad u Sameer Jain ka la pynbna ha ka sngi Balang ba yn pyllait noh ïa kine baroh saw ngut kiba la shah rai pynrem ha ka ïingbishar halor ki jingshah mudui.
Ka ïingbishar ka la pynshai da kaba ong ba u briew uba san, kata u Shahbaz Hussain, un sa shah pyllait ha ka ïingbishar ba kham hapoh katkum ka hukum jong ka.
Ki tnat pahara ha Mizoram ki la lap bad ioh kurup ia ki sikret nabar ri kiba shongdor palat Rs 3.5 klur.
Ka jinglap bad jingkurup ka la dei ha Champhai district jong ka Mizoram.
Ia ka jingkurup ia une u mar la pyndep da ka jingiatreilang jong ki shipai jong ka Assam Rifles bad ki heh jong ka tnat custom jong ka Mizoram.
Kumba palat 235 tylli ki song jong ki sikret nabar ri kiba shongdor  3.525 klur la lap na ka shnong Zokhawthar ha ka Champhai district jong ka Mizoram.
Ia ka jingkhynra la pynlong da ka jingiatrei lang jong ki shipai ka Assam Rifles bad customs preventive force, Champhai ha Mizoram.
Ia kine ki tiar kiba la ioh kurup la aiti sha ka customs preventive force, Champhai ha Mizoram na ka bynta ki jingtohkit shuh shuh na ka bynta ka jingkhaii beain.
“Ka jingkhaii tuh ia ki tiar beain kaba iai don haduh mynta kadei ka mat kaba khia  na ka bynta ka  Mizoram," la ong ka Assam Rifles ha ka jingthoh.
Ka khappud shabar ri jong ka Mizoram bad Myanmar kaba jngai 510 km bad ka bym ker, khamtam ha ki pud jong ka Champhai district, kadei ka jaka kaba bna bha na ka bynta ki jingkhaii tuh.
Nalor ki drok beaiñ kiba pher bapher, ki sikret nabar ri bad shibun kiwei pat ki mar kiba shalan tuh kum ka ksiar bad kumjuh ruh ia ki tiar siat bad tiar pynbthei, ki mrad kiba nabar bad ki areca nuts la khaii tuh barobor na Myanmar sha ki jylla shatei lam mihngi,khamtam sha Mizoram bad Manipur.
Katkum ki khubor la iathuh ba 5 ngut ki longkmie kiba long ki dkhot nongkitkam jong ka seng Congress ha Imphal, ki la mynsaw na ka jingialeh pyrshah bad ki bor pulit ha ka sngi palei hadien ka jingshah kawang bom.
Da ki bun ngut ki kynhun pulit ki ialeh katba lah ban nym ailad ia kine nongtrei jong ka seng congress napoh ka historic Kangla western gate.
Haba iadei bad kane, ki paidbah nongshong shnong ka Imphal ki la pynpaw ka jingsngewsih bad ka jingsngew khia kaba jur haba iadei bad ka jingshah weng u nongialam jong ka seng Congress u Rahul Gandhi kum u MP ha kine sngi ba la dep.
Kumta ia katei ka jingiaid paidbah la sdang napoh ka jaka treikam jong ka seng Congress  ha Bhawan sha Kangla gate kumba 100 meters eiei ka jing jngai bad ki la pynkut ia katei ka jingiaid paidbah da kaba jaijai.
Hynrei la ong ba hapdeng ka jingthang mombati jong kitei ki dkhot ka seng Congress, la leit ban pynlip  bad pynsangeh noh da ki kynhun pulit kynthei.
Namarkata ka la mih ka jingiakajia hapdeng ki pulit bad kitei ki dkhot jong ka congress bad hadien katto katne por ki pulit jong katei ka thaiñ ki la nang phah shuh shuh ia ki kynhun pulit da kaba khang pyrshah ruh ia ka jingleit tur jong kitei ki dkhot ka seng Congress sha katei ka gate bad dei ha katei ka por ba ka la mih ka jingïakynad kaba jur hapdeng jong katei ki ar kynhun.
Hadien katei ka jingjia, la pynkit noh mar mar ia kitei ki longkmie ba la mynsaw sha ka jaka sumar ba kham hajan naka bynta ki jingsumar ba bniah.
Hadien katei ka jingjia, ki nongkyrshan jong ka Congress ki la sdang ban pyrshah da kaba rah ia ka placard, ‘Ka synshar khaddar ka don jingma’ ha ryngkat ka jingpyrta “PM Modi Murdabad,’ bad ‘Rahul Gandhi Zindabad’ ha ka jingialam jong ka vice – president ka MPCC ka L.Tilotama Devi  kaba la lam khmat ban iaid shakhmat khlem kynran dien wat hapdeng ka jingshah khang ha ki bor pulit.
Namar kata la ong ba kitei ki nongialam ka Congress ha ryngkat ka jingkyrshan jong ki paidbah, ki la mih shakhmat ban pynsngew sha ka Sorkar ba ka BJP kan ym lah da leilei ruh ban pynsangeh ia ka Congress katba ka dang iakhun shitom ba wanrah ia ka hok jong ki paidbah bad ka imlang- sahlang.
Kumjuh ruh u President ka Manipur Pradesh Youth Congress, u N.Popilal u la ong ba ka Congress ka khmih lynti bad ngeit skhem ruh ba kan lah ban khie khlieh biang ha ka jingiakhun ilekshon ka ban long ha u snem 2024, ha kaba yn jied ia ki MP ba thymmai jong ka jylla bad u la ong ruh ba ka por jong ka BJP kan kut noh ha katei ka ilekshon.
U President ka Khasi Students’ Union (KSU), samla Lambokstar Marngar u la ong ba ki khun samla kim dei shuh kiba dang sahdien ha ka pule-puthi, hynrei ka jingsahdien ka dei na Secretariat namar kam don ïa ki mat treikam kiba biang ban pynbha ïa ka pule-puthi.
Ïa kane na ka liang u samla Marngar u la pynpaw haba kren ha ka 31 tarik u Lber ha ka jingïalang plie paidbah ïa ka shlem treikam ka KSU Mawshynrut Circle kaba don hapoh Mawthengkut jong ka Mawshynrut Civil Sub-Division.
U la long ruh u kongsan ban plie ïa katei ka ophis ha ryngkat ka jingïadonlang ki dkhot bad nongkitkam ka KSU, ki nongïalam barim ka seng, ki ’riew rangbah bad kiwei-kiwei kiba la shah khot sngewbha.
Ha katei ka sngi ka KSU ka la ïoh ruh ban pynkup burom ïa ki samla pule kiba la wan shakhmat ha ki jingpule bapher-bapher lyngba ka Maitshaphrang Academic Award 2023 ïa kaba ka KSU ka ju leh man la u snem kum shi bynta ban ai mynsiem ïa ki samla pule ka dong ka thaiñ.
Utei u samla nongïalam u la ong ba na ka liang ka seng ka ju bthah bad ai jingmut sha ki shnat treikam bapher-bapher ba kin buh ïa ka pule-puthi kum kawei na ki mat kaba hakhmat eh.
Shuh shuh u la ong ba ka KSU ka la sdang ïa kum kane ka sienjam ban ai ka jingithuh ba kyrpang ïa ki samla pule kiba wan shakhmat ha ki kyrdan bapher-bapher ka la sdang naduh u snem 1993.
Ka dei ruh lyngba ka jingsdang jong ka KSU ba wat ka Sorkar ha ki snem kiba kham hadien ruh ka la sdang ban bud ïa kajuh ka sienjam ba ka KSU ka la leh.
U la ong ruh ba katei ka jingpynkup burom jong ka KSU ïa ki samla pule ka long kum shi bynta ban pyrsat mynsiem ha ki ïa kata ka jingtrei shitom jong ki ba ka KSU ka kwah ban ithuh bad ba kin long kita ki atiar jong ka jaidbynriew.
U la kdew ba ka jingïaid lynti ka long kaba la jlan kat haduh ba ka Mawshynrut Circle kan ïoh ïa ka ophis treikam kaba pura bad u la kyntu ruh ïa ki nongkitkam ka KSU Mawshynrut Circle ba kin long hapoh jong ki Dorbar Shnong ban ïatreilang ha kiba bun ki liang.
Ka kait kaba pynmih da ki nongrep na Rilum Garo ka dei kaba la bna nam, hynrei ïa ka jingpawnam ha India bad ha kiwei ki ri ïoh pynban da kawei ka ïew die kait kaba don ha Goalpara district ha Assam kum ka ïew die kait kaba heh tam ha dewbah Asia.
Ka kait kaba bun jait, ka dei kaba la thung bad pynmih da ki nongrep na North Garo Hills district bad East Garo Hills district bad la ju leit rah ban die ha ka ïew kaba kyrteng ka Daranggiri ha Goalpara district kaba don ha khappud Meghalaya bad Assam.
Kane ka ïew die kait ha Daranggiri ka la ïoh ïa ka nam kum ka ïew die kait kaba heh tam ha dewbah Asia.
Ki nongrep kait kiba na North Garo Hills district kiba kynthup na Mendipathar, Resubelpara, Kharkutta bad Bajengdoba bad na East Garo Hills ki leit rah ïa ka kait jong ki ban die ha ïew Daranggiri tangba kim ïoh pat ka dor kaba biang, namar ki shah khñiot dor ha ki nongkhaïi kiba thied ha ka dor katba mon maki.
Na ka liang u MLA ka Kharkutta konstitwensi, u Rupert M Momin u la pynpaw ka jingsngewkhia halor ka jingbymbiang ka ïew die kait ha North Garo Hills district bad u la ai jingmut ïa ka Sorkar Jylla ban don noh da ka ïew kaba paka khnang ba ki nongrep kin ïoh ka dor kaba biang haba ki die ïa ka kait bad ki nongthied kait ruh ki hap ban wan thied beit na Rilum Garo ym shuh na Daranggiri.
U Momin u la ong ba ka kait mynta la sdang ban die ha kawei ka ïew kaba rit ha Adokgre kaba don ha Kharkutta kaba jngai kumba 20 km na Daranggiri, bad na Adokgre la sdang phah ruh ïa ka kait sha kiwei ki Jylla kum sha Bihar, Odisha, West Bengal bad Nepal, namar ym shym la leit rah shuh ïa ka kait sha Daranggiri kaba ha Assam.
La ïathuh ba ka kait ha ka ïew Daranggiri ka ju ïaid ïew bha bad kaba kham shongshit ka dei ha ka por ba don ka tamasa lehniam kum ka Diwali bad Chhat Puja bad ka kait na Rilum Garo ka mih kham bun ha ka aïom synrai hapdeng u Nailur bad Risaw.
Une u MLA ka Kharkutta u la ïathuh ruh ba ki nongrep kait ki shu ap tang ha ka jingisynei jong ki nongkhaïi khamtam lada ki thied ha ka dor kaba kham rem.
U Momin u la ong ba u la dep ïakren bad u Myntri Rangbah u Conrad K Sangma bad un sa kren ruh ïa ka Myntri ka rep ka riang ka Kong Ampareen Lyngdoh.
U la ong ba ka ïew kaba paka ka dei ban don ha North Garo Hills bad dei ruh ban donlang ki jaka buh ba donlang bad pyndait thah ïa ki kynja soh ba kin nym pyut bad long ka jingmyntoi ïa ki nongrep namar 90 na ka 100 ki nongrep kait kiba leit die ha ïew Daranggiri ki dei na Rilum Garo, katba tang 10 percent ka kait ka dei kaba mih ha Goalpara district.
Ka Meghalaya High Court ha ka Sngi Thohdieng ka la pyntip ba la buh da ka jingtohkit bathymmai ban pynshisha la ka don ne em ka jingsiew tam ïa ka pisa kum ka bai lutksan na ka bynta ka khyndew ba la thied shuh ban pynheh ïa ka kad liengsuiñ kaba don ha Umroi.
Haba shong bishar halor ka mukotduma ba la ai da ka Kong Steid Dkhar kaba la kyrpad na ka High Court ba kan ailad ïa ka ba kan peit bniah ïa ki kot ki sla kiba ïadei bad ka jingthied khyndew shuh ban pynheh ïa katei ka kad liengsuiñ, ka ïingbishar ka la ong ba hadien ka hukum jong ka Supreme Court, ka High Court ka la thung da ka jingtohkit ba la khlieh da u District Judge ha Ri-Bhoi.
Ka jingthmu jong ka jingtohkit ka long ban pynthikna lada ka don ne em ka jingsiew tam ïa ka bai lutksan sha ki trai kiba la die ïa ka khyndew na ka bynta ban ïoh pynheh ïa ka kad liengsuiñ ha Umroi.
Hadien ba la peit bniah ïa ka kaiphod jong u District Judge, la shem ba kam pat biang satia namar ka jingtohkit ka khlem pynpaw la ka la don ne em ka jingsiew pisa tam sha ki nongdie khyndew bad kam shym la wad jingtip haduh katno la siew tam.
Namarkata, ha ka 21 tarik Rymphang, 2023, ka High Court ka la ai hukum ban leh da ka jingtohkit ka bathymmai da u District Judge, Ri-Bhoi uba mynta ban pynthikna la ka la don ne em ka jingsiew tam ïa ka pisa sha ki nongdie jaka bad haduh katno kata ka jingsiew tam ka long.
Ïa mynta, ka jingtohkit da u District Judge ka dang ïaid.
Ka High Court ka la ong ba ha ka jingtohkit, lada lap ïa uno-uno uba la leh bakla, uta u dei ban ïoh ïa ka lad ban peit ïa ki kot ki sla bad ban pdiang ne kyntait ïa kita.
Namarkata, ka High Court ka la pdiang ïa ka jingkyrpad jong ka Kong Steid Dkhar bad ka la bthah ïa u Registrar General ban aiti lut ïa baroh ki kot ki sla kiba ïadei bad katei ka jingtohkit sha u District Judge, Ri-Bhoi.
Kane ka jingaiti ïa ki kot ki sla ka dei ban hap pyndep noh ha kane ka taïew, bad lada u District Judge, Ri-Bhoi, u la ïoh pdiang ïa kita ki kot ki sla, kan shong ha u ban ailad ïa baroh kiba ïadon bynta ban peit bniah ïa ki kot ki sla bad ban ai lem sha ki ruh ïa kita ki kot ki sla lada ka long kaba donkam.
Hynrei ka High Court ka la pynshai ba kane ka hukum ba mynta ka sngi kan ym khang lad ïa u District Judge ba un pyndonkam la ka jong ka jingsngewthuh halor katei ka bynta.
Kum shi bynta ban pynsngewthuh paidbah halor ka jingñiah kali ban shngaiñ ka leit ka wan jong ki paidbah, ka ophis jong u District Transport Officer (DTO) ka Ri-Bhoi District ha ka Sngi Thohdieng ka la pynkut noh ïa ka jingrakhe jong ka taïew ‘Road Safety Week’ kaba la sdang naduh ka 27 tarik u bnai Lber, 2023.
Ïa kane ka prokram la pynkut hakhmat ka phyllaw jong ka ophis u DTO ka Ri-Bhoi ha Nongpoh lyngba ka prokram kaba la wan ban ïadon bynta lang naduh u SDO ka PWD Nongpoh, u Bah D.Shylla, u Dr.N Kharnaïor na ka Civil Hospital, Nongpoh, u Traffic In-charge ka thanad Nongpoh, u Bah D.S.R.Lakiang, u DTO ka Ri-Bhoi, Bah V.R.Ryngkhlem, u Enforcement Checker, Bah Dawa T.Warjri nalor ki nongkitkam jong ki nongñiah kali kamai taksi, Sumo bad kiwei-kiwei.
Kumban shu pynkynmaw, ka ophis jong u DTO Ri-Bhoi haba rakhe ïa ka ‘Road Safety Week’ kaba la sdang naduh ka 27 tarik u bnai Lber, 2023, ka la ïoh ban pynlong ia shibun ki jait prokram ban pynsngewthuh paidbah halor ki aiñ ki kanun kiba ïadei bad ka rukom ñiah kali ha ki surok na ka bynta ban shngaiñ ka leit ka wan jong ki paidbah.
Katto-katne na ki prokram kiba ka ophis jong u DTO ka Ri-Bhoi ki la dep ban pynlong ha kine ki sngi ki kynthup ïa ka jingsam ïa ki kot lyngkdop halor ka rukom ñiah kali, ka jingpynlong ïa ki jingïalang ban pynsaphriang khubor halor jong ki kyndon bad ki rukom ban ñiah kali, ka jingkhmih bniah ïa ki kali ba pynmih tdem, ka jingïaid ‘rally’ da ki kali bad ka jingpynlong ïa ka prokram ban peit bniah ïa ki khmat jong ki nongñiah kali da ki doktor kaba ym donkam siew satia.
Haba ai jingkren ha kane ka sngi, ki ophisar bad doktor ki la ong ba ka jingbun jong ki jingjia aksiden kali ha kine ki sngi ka la jur bha, kaba la wanrah ruh ïa ka jingduh noh ïa ki mynsiem briew khlem dei por bad ong ruh ba kane hi bunsien ka dei ka jingniah torti khlem da bud ryntih ïa ki kyndon ban ñiah kali.
Kawei na ki bynta ba ki nongkren ki la ban jur ka dei halor ka jingñiah sted ïa ki kali bad ka jingïaknieh ban jam shakhmat khlem da bud ïa ki kyndon lane ki rukom ñiah kali, kaba la wanrah pynban ïa ki jingjia ba sngewsih tang namar ka jingkwah ban poi kloi sha ki jaka ban ki leit khlem da pynleit jingmut ne bud ryntih ïa ki rukom ñiah kali kiba la buh ryntih da ka tnad pynïaid kali jong ki bor pulit.
Ha kajuh ka por, na ka liang ki nongkren, ki la buh ruh ka jingkyntu kynpham sha ki nongñiah kali ba ki dei ban long kiba phikir bad ong ruh ba haba ki bat ïa u ‘steering’ jong ka kali, ka jingim jong ki nongleit nongwan ka shong ha ki, kumta ki dei ban long ki ba don ïa ka jingkitkhlieh ban ñiah don akor bad ñiah ha ka rukom kaba dei ban ym wanrah ïa kano-kano ka jingjia ba sngewsih da kaba ym dei ban pyndonkam ïa ki ‘mobile phone’ ha ka por ba ñiah kali, ban pyndonkam ïa ki ‘signal’ jong ka kali ha ka rukom kaba dei bad ban ym leh kyrkieh ne ñiah khlemakor.
Ka seng Chin Defence Force (CDF), ka la kyntait ha kaba iadei bad ka jingdonkti ban shim ia ka jingim jong 3 ngut ki nongshong shnong ka Mizoram ha kaba ka Mizoram Police naduh nyngkong ka la kdew kti beit ia katei ka kynhun halor kane ka jingjia.
Ka CDF-Mindat kaba long kawei na ki kynhun kieng atiar kaba iakhun ban iada ia la u jong u pud u sam ka la pynrem jur halor ka jingshah pyniap kitei 3 ngut ki nongshong shnong bad phah ruh ia ka khubor sngewlem sha ki bahaiing hasem jong kito kiba la ngat ha katei ka jingjia.
Ka CDF lyngba kawei ka jingthoh ba ka pynmih ka la pynpaw shai ba ka sngewsih jur halor kaei kaba la jia ia kitei 3 ngut bad kaba kham bynñiaw bha ka long ruh ba kitei 3 ngut kiba shah pyniap  ki la thmu ban leit ai jingiarap sha ki briew ka shnong Myain bad ban thied ruh ia ki jingdonkam jong ki.
Hynrei ha ka sngi u Blei jong ka taiew ba la leit ki pulit ki la lap pynban ia ka metiap jong kitei 3 ngut na khappud ka Myanmar bad kdew kti beit ia ka seng Chin Defence Force (CDF), kiba la leh ia kane ka kam.
Ki pulit ka Mizoram ki la suba sniew ba ka jingshah pyniap jong kitei 3 ngut ka dei imat tang na ka daw jong ka pisa kaba ki la kit ha kaba ki la suba ruh ba kane ka pisa kam dei satia na ka bynta ban leit ai jingiarap ne ban thied marbam hynrei ka dei na ka bynta ban thied ia ki tiar siat.
Shuh shuh kaba pynsuba sniew ruh ia ki pulit ka dei ba hadien ba la dep ban pyniap ia kitei 3 ngut la thang ruh ia ka metiap jong ki ban nym ithuh.
Kine kiba la shah pyniap la tip kyrteng kum u C Biaksuii (48) alias Suiteii Chinzah, Bablu Talukdar (37), bad B Lathafamkima (44).
Ka Federation of Khasi Jaiñtia & Garo People ( FKJGP) West Khasi Hills ka la  pynpaw ïa ka jingsngewkhia kaba jur hadien ba ki pulit Assam ki la kem ïa 2 ngut bad thwet ruh ïa ki 25 ngut ki nongshong shnong ka Malchapara, ka shnong kaba la shah pynhap sha Assam mynta la katto-katne taïew.
Ki nongkitkam ka FKJGP ki la pynpaw ba kumno ka Sorkar Jylla ka pynlong ïa ka jingpynsngew paidbah bad hato ka Sorkar ka la pyndep hok ha ka ban sngap ïa ka jingsngew u paidbah uba sah ha khappud, namar kumba ka long mynta, ka Malchapara ka don 108 ïing; kiba kwah don ha Meghalaya ki long 78 ïing katba ki 35 kiwei pat ki kwah leit sha Assam.
Ki la ong ruh ba katkum ka Regional Committee kaba lah khlieh da u Bah Renikton Lyngdoh Tongkhar hapoh ka Sorkar MDA kaba la dep, ka lah kren shai ba kan sngap ïa ka jingkwah u paidbah, hynrei hangne ka kylla khongpong bad kane ka pynpaw ba ka Sorkar kam shym la sngap ïa ka jingkwah u paidbah, hynrei ka la shu leh ha la ka mon.
“Ka FKJGP ka dawa na kane ka Sorkar kaba mynta (MDA-II), ïa ka Regional Committee hapoh ka jingïalam jong u Bah Paul Lyngdoh, Myntri Sorkar ba ka dei ban leit jurip biang bad ban phai dien biang ïa kine ki jaka ba don ka jingïapynbeit bad ruh ym shuh ban shu leh thurmur namar ka jingduhnong hi ka long ïa ngi," ki la ong da kaba bynrap ba namar kumba long mynta, barabor hapoh Meghalaya hi u ju heh beit u nombor barit ha man ki kam, kumba long mynta ha Malchapara, ka Sorkar ka kham sngap ïa u 35 ban ïa u 78.
Nangta ki la ong ruh ba ka FKJGP haba ka la ïoh ban ïakren bad ki nongshong shnong, ki Rangbah Shnong bad u Secretary ka Hima, ka pynpaw ba kum ka seng kan ïeng bad snohktilang ha ka ban ïaleh ha kane ka jingïaleh bad ruh ban ïada ïa u pud u sam jong ka hima.
“Ka Sorkar kam dei ban shu sngap mynthi lane leh katba mon, hynrei ka dei ban da peit bha shwa ïa kiei-kiei kumba ka ju eksamin ïa kiba bun ki mat namar ïa kiba bun ki mat la shu kut tang ha ka eksamin, hynrei ïa kane ka mat pat la shu eksamin kyrkieh bad ka la bakla," la ong ki nongkitkam ka FKJGP.Kumta ka FKJGP ka dawa ïa ka Sorkar ba kan shimkhia ïa kane bad leh eiei namar man ka por, ka Assam ka lah shu thombor khamtam ïa ki paidbah kiba sah hapoh u pud u sam jong ka hima Khasi – kata ka Hima Nonglang Sirdarship.
Shuh shuh ki la bynrap ba ka FKJGP kan ym shong kli kti, hynrei kan ïaleh katba lah ban ïada ïa la ka jong ka jaka bad ruh ba kan ïatreilang bad ki briew ka hima.
Ka Meghalaya High Court ha ka Sngi Thohdieng ka la pynpaw ïa ka jingsuba ba ka jingtap ïa ki trok kiba kit mar kit mata ka dei namar ban buhrieh ïa ka jingkit ïa u dewïong, bad kam dei eh ban pynthikna ïa ka jingdon ka jingshngaiñ.
Ïa kane, ka High Court ka la pynpaw haba bishar ïa ka jingdon jong ki trok kiba kit palat pud bad ka jingduna ki jaka thew lane ki ‘weigh bridge’ jong ka sorkar jylla.
Ha kane ka sngi, ka ïingbishar ka la pynpaw ba wat la ka sorkar ka la ai bun tylli ki kaiphod bad na ka liang u nongmudui u la ban jur ba dang duna ka jingpeit bniah ïa ki trok kiba kit palat pud ha ki surok ha ka jylla, kam pat shym la don kano-kano ka jingkylla.
Ha ka kaiphod jong ka sorkar, la pynpaw ba ki don kumba 16 tylli ki jaka thew kiba treikam ha baroh kawei ka jylla, bad ha u bnai ban wan, ka jingdon ki jaka thew kiba treikam kan kiew sha ka 23 tylli.
Mynta ka sngi, ka sorkar ka la pyni ba 19 tylli ki jaka thew ki treikam bad sa saw tylli kin sa treikam hapoh ar taïew eiei.
Ha kajuh ka por, ka ïingbishar ka la ong ba ha kiba bun ki bynta jong ka jylla khamtam ha ka thaiñ Pynursla, Shella, Dawki bad Nongstoiñ, ki don bun bah ki kali kiba kit maw bad shyiap haduh ban da dap smam, hynrei kam shym la don kano-kano ka jingpeitngor ïa ki.
Wat lada khlem don ki jaka thew, ka High Court ka la ong ba ka paw shai ba kum kitei ki kali, ha kaba don napdeng jong ki ki bym don tang ki nombor kali, ki kit palat pud.
Hynrei ka la ong ba ki bor sorkar ki phai da kynriang wat haba ki don kum kine ki kali kiba kit shaba palat ban ïa kaei kaba la shah.
Shuh shuh ka la ong ba ki don ki bynta khamtam ha Pynursla ha kaba la ïohi ba da ki hajar tylli ki trok ki pynïeng ha kajuh ka por, bad kine ki trok ki dei kiba thmu ban kit maw bad shyiap sha Bangladesh, bad lehse ym don wat tang kawei ka trok ruh kaba bud ïa ki kyndon.
Ha kiwei pat ki jaka, ka High Court ka la ong ba ki don ki trok kiba kit palat pud ïa ki dieng.
Ka la ong ba lehse ka lah ban don ka jingkylla ha ki kali kiba kit ïa ki mar ki mata namar la tap bha ïa ki, hynrei la suba ba kane ka jingtap ka dei tang ban ïoh burieh ïa u dewïong uba la kit bad ym dei eh ban pynthikna ba kan don ka jingshngaiñ.
“Ha ka jingshisha, ki kali kit maw ki long kiba I triem shisha ban peit, bad lada ki pynïeng kynsan, ki maw kiba don halor ki lah ban tyllun lut shadien bad pynjulor ïa ki kali kiba bud lane ka lah ruh ban ïalam sha ka jingïap jong ki nongïaid lynti," la ong ka High Court.
Ka sorkar ka la pynpaw ba ka la pynkhreh ïa ka saiñdur, bad lada thied ïa ki kor ki bor ban thew, ka dor kan long kumba T.27 lak eiei.
Hynrei ka High Court ka la ong ba ka sorkar kam dei ban ai daw ban pynbiang ïa ki jingdonkam ban peitngor ïa ki kali kiba kit palat pud khamtam haba pyrkhat ïa ka jinglut ban shna surok bad kiwei.
Ka High Court ka la ong ba ki Superintendent of Police (SP) ha baroh ki distrik ki dei ban ïoh jingtip kaba shai bad dei ban hukum ïa ki ban peitngor ïa ki kali kiba kit palat pud wat lada donkam ïa ki ban don ha surok.
Shisien ba la leh kumne, bad lada la lah ban pynsangeh ïa ki katto katne ki trok kiba kit palat pud bad ban ym shah ïa ki ban ïaid khlem da pynhap shwa ïa kato ka jingkit kaba tam, lehse kan pynlong ïa kiwei ki trok ruh kin hap ban bud ryntih ïa ki kyndon.
Ka ïingbishar ka la pynpaw ïa ka jingsngewdiaw ba ka sorkar jylla ka khlem pat leh ïa kano-kano ka kam ka bakhraw ban peitngor ïa ka jingïaid ki kali kiba kit shaba palat.
Hynrei ka la shu pynpaw ïa ka jingkyrmen ba ka sorkar kan leh eiei bad ka dei ban ai da ka kaiphod hashwa ka 3 tarik Jymmang, 2023.
Ka seng United Democratic Party (UDP) ha Pynursla konstitwensi ka la shah ktah jur hadien ba ka la leit ban ïatreilang bad ka National People’s Party (NPP) ha ka sorkar MDA 2.0.
Haba ïakren bad ki katto katne ki nongïalam ka UDP Pynursla Circle, ki la ong ba ka long ka jingsngewsih ba ka UDP seng kmie ka la rai ban leit ïatreilang bad ka UDP.Ki nongïalam ki la ong ba kim sngewïahap ïa ka jingleh jong ki nongïalam ka UDP seng kmie khamtam ba ki khlem sngap lem ïa ka sur jong ki paidbah kiba pyrshah ban don ka jingïatreilang bad ka NPP ha ka sorkar.
Ki la kdew ba ha ka jingïalang ba dang shen jong ka UDP Lapalang Unit, ka la don ka jingïakren kaba sani bha halor katei ka rai ban ïatreilang ha ka sorkar MDA 2.0.
Hadien ka jingïakren, ki nongïalam bad ki nongkitkam ka UDP ha Lapalang Unit ki la rai ban iehnoh ïa kane ka seng na ka daw ba kim sngewïahap jingmut ïa ka rai ban ïatreilang bad ka NPP khamtam namar ha ka ilekshon, kine ki artylli ki seng ki la ïather iwei-ïa-iwei pat tangba mar ïa dep ka ilekshon, ki la poi sha kajuh ka sem ban ïatreilang.
Nalor ka Lapalang Unit, ka khubor ba la ïohlum ka ïathuh ba ki don sa kiwei pat ki shnat treikam ka UDP ha Pynursla ki bym sngewïahap jingmut bad ka jingleh jong ka UDP seng kmie.
“Wat lada ki khlem lah ban thaw da ka sorkar kaba ïalam da ki seng riewlum, ka UDP ka la dei ban shong noh ha ka liang pyrshah namar ka por jong ka jingkylla kan wan katkum ka mon jong ki paidbah," la ong ki katto katne ki nongïalam.
Shuh shuh ka khubor ka ïathuh ba ki nongïalam bad nongkitkam ka UDP Pynursla Circle kin sa shong jingïalang ha kine ki khyndiat sngi ban wan ban ïakren halor ki mat ki jura kiba ïadei bad ka seng bad ka jinglong jingman ka saiñ hima sima hapoh Pynursla bad kumjuh ruh ha ka jylla.
Ka UDP, ha kane ilekshon MLA ba dang shu dep long shen, ka la pynïeng da u Bah Anthony Kongwang ban ïakhun pyrshah ïa u Symbud Myntri Rangbah, u Bah Prestone Tynsong.
Hynrei u Bah Kongwang u la shah pynliem ha u Bah Prestone da kumba 8,000 vote eiei.
U Director General of Police (DGP), u Dr.L.R.Bishnoi ha ka Sngi Thohdieng u la ong ba ka jingtohkit haba ïadei bad ki kam khaïi briew ka long kaba jwat bad ka jingrai pynrem halor ki mukotduma ka duna shaba palat haba ïanujor bad kiwei-kiwei.
“Ka kam khaïi briew ka don lai bynta – ka kam, ka jingpynpoi na kawei ka jaka sha kawei pat bad ka daw.
Ki don bun bah ki daw balei ki briew ki ïadon bynta ban ïadie-ïathied para briew.
Kine ki kynthup kum ka jingpyndonkam na bynta ki kam die met, ka jingpyntreikam jubor, kam khrong, kam khaïi drok, ka jingdie ïa ki dkhot met, ka jingpyntrei ïing briew bad kiwei-kiwei," la ong u Dr.Bishnoi.
U DGP u la ai jingkren ha ka ‘Workshop’ ba shi sngi halor ka ‘Anti-Human Trafficking’ ba la pynlong da ka tnad CID jong ka tnad pulit ka Jylla.
U la kdew ba haba ïadei bad ki kam khaïi briew, lada u IO u lah ban pynshisha hapoh ïingbishar, kata lah ban rai pynrem halor kata ka mukotduma watla ka long kaba jwat namar kam long kaba suk ban pynshisha halor kitei ki 3 tylli ki bynta.
U la ïathuh ruh ba nalor ka IPC bad ka ‘The Immoral Traffic (Prevention) Act’, 1956, ki dang don shuh kiwei pat ki aiñ bad kumta u IO u hap ban tip shai ïa ki kyndon jong kitei ki aiñ.
“Kumta ka jingtohkit ka long kaba kham jwat haba ïadei bad kine ki mukotduma bad ka jingrai pynrem ruh ka duna bha," u la ong.
Haba kren ïa ka Jylla, u Dr.Bishnoi u la ong ba lada phai dien ïa ki jingkheiñ kiba 6 snem mynshuwa, ki don tang 19 tylli ki kam khaïi briew kiba la pynngat mukotduma bad na kitei, tang kumba 3-4 tylli ki mukotduma la rai pynrem.
“Te phi lah ban sngewthuh ba ka long kaba jwat bad kaba eh bha haba nujor bad kiwei pat ki mukotduma kiba la khmih bniah katkum ka IPC," u la ong.
U DGP u la pynsngew ruh halor ki sienjam ba la shim da ki bor Sorkar kum shi bynta ban tehlakam ïa katei ka kam be-aiñ ba kynthup ïa ka ‘Women’s Safety Division’, ki ‘Anti Human Trafficking Unit’ (AHTU) ha man la ki Jylla nalor kiwei-kiwei.
Ha kajuh ka por, u la ïathuh ïa ka khana kumno mynba u dang shakri ha Assam ba ka kynhun pulit ka la ïoh ban pyllait im ïa katto-katne ki khynnah kynthei kiba na ka Thaiñ Shatei Lam Mihngi na Myanmar.
Na ka liang utei u heh pulit u la ong ba ki briew kiba donkti ha ki kam khaïi briew ki kynthup ym tang ïa kito ki kynhun runar kiba napoh ka Jylla, hynrei kito ki kynhun runar kiba nabar ri kumjuh.
“Ngi dei ban buh jingmut ïa 2 tylli kiei-kiei – ki lanot kiba ngat ha kitei ki kam be-aiñ ki wan na ki longïing ba duna ka ïoh ka kot katba kito kiba donkti ha kitei ki kam be-aiñ ki dei ki briew kiba donbor ha ka imlang-sahlang," u la ong.
Shuh shuh u la bynrap, “Nga sngewkmen ban pyntip ba hadien u 2016, u snem 2016 u long u snem uba sniew ïa ka Meghalaya, kumjuh ïa kiwei-kiwei ki Jylla ka Thaiñ Shatei Lam Mihngi ha kaba ki mukotduma khaïi briew ki la kiew bha.
Hynrei hadien ka 2016 ha Meghalaya, kane ka la hiar, wat la dang don hi ka jingkiew ha katto-katne ki bynta jong ka ri khamtam hadien ka COVID-19 kaba la ïalam sha ka jinghiar ha ka ïoh ka kot.
"Nalor kane, u Dr.Bishnoi u la ban jur halor ki prokram jingai jinghikai bad ka jingïatreilang hapdeng ki nongshong shnong ba don ka jingkitkhlieh khnang ban rat dyngkhong ïa kane ka jingsniew.
Ha kane ka sngi la ïoh ruh ïa ka jingkren na ka Director, Meghalaya State Judicial Academy, Kong  K.M.L.Nongbri bad ka Chairperson ka MSCPCR, Kong Ïamonlang Syiem.
Ka phlim thymmai jong u Leonardo Di Caprio kaba direk da u Martin Scorsese la rai ban pyllait paidbah ha ka Cannes Festival  ka ban sdang naduh ka 20 tarik u Jymmang ha kaba ia kane ka khubor la pynbna da ki bor ba dei peit jong ka Cannes.
Ka Killers of the Flower Moon kan long ka phlim banyngkong jong u Martin ka ban pyni ha katei ka tamasa hadien ba ula iohrah ia ka nam Best Director ha u 1986 na ka bynta ka"After Hours".
Ka khubor ka iathuh  ba u Martin ha u 1976  ula iohpdiang ruh ia ka Palme d’Or prize na ka bynta ka Taxi Driver bad ha u 1998 ula long u khliehduh jong kaJury.
Ki nongpyniaid jong kane ka tamasa lyngba ka khubor ba ki la pyllait paidbah kiba pynpaw ka jingsngewkmen bad ha kajuh ka por ka jingpdiang sngewbha ia u Martin sha kane ka tamasa mynta u snem.
Ha ka Killers of the Flower Moon  la ak lang ruh da u Robert De Niro, bad la pynmih da ka Apple.
Ka khana jong kane ka phlim ka dei halor ka jingwad jingtip ia ka jingshah pyniap jong ki Native American tribe ha kawei na ki bynta jong ka US kaba riewspah bha namar ka jingdon ka umphniang ha u 1920s.
U direktor ka Ghajini u AR Murugadoss ula iathuh halor ka jingthmu jong u ban shna bad pynmih sa ka bynta ba-ar jong kane ka phlim ha kaba nalor kane ula ong ruh ba ia kane ka phlim yn lam khmat biang da u Aamir Khan.
Ka Ghajini ka dei ka Hindi Remake jong ka wei na ki phlim Tamil bad kane ka long ruh ka phlim kaba itynnad bha.
Ka jingiathuh u Murgadoss halor ka jingthmu ban shna sa ka bynta ba-ar jong ka Ghajini ka dei ruh hadien ba ula iohsngew khubor ba bun ki nongpeitkai kila ngiah ban peit ia ki Pan-India Films.
Ka Ghajini wat lada ka dei tang ka remake pynban ka la khring ia kiba bun ki nongpeitkai bad kane ka phlim ka la pynlong ruh ia u Aamir bad ka Asin ban iohpdiang khusnam.
Ka dei ruh ka phlim kaba la ioh ban rung ha ka 100 crore club bad ka phlim kaba bun ki nongpeitkai ki la ai jingiaroh bha.
Hynrei ha shwa jong ka Ghajini 2 u Murga doss un dang bunkam ban pynkhreh ban leit ring ia kawei na ki phlim thymmai jong u ha Mumbai.
Une u nongshna phlim uba long ha kajuh ka por u direktor ula iathuh ba ka khana jong kane ka phlim thymmai kaba un shna ka dei kaba biang bha bad kaba u kyrmen skhem ruh ba kan lah bha ban khring ia ki nongpeitkai.
Hadien katto katne snem ka Priyanka Chopra bad Deepika Padukone ki la iakynduh biang mar khmat ha ka jingplie paidbah ia ka NMACC ha kaba kane ka long ka jingkmen bakhraw na ka bynta jong ki ha kaba naduh ka phlim Bajirao  Mastani ba ki la ak bad shim bynta lang kine arngut shiparalok kim shim iohlad shuh ban iakynduh na ka daw jong ka kam.
Hynrei ha ka jingplie paidbah ia ka  Nita Muk esh Ambani Cultural Centre ka lad ka lynti ka la plie biang ia ki ba kin iakynduh markhmat ban iakren iakhana bad nalor jong kine shiparalok ki la don ruh bun ki khlur ak phlim ka Bollywood kiba la wan ban sakhi lang ha ka jingplie ia katei ka Cultural Centre.
Wat lada ki ju mih ki khubor na ka por sha ka por halor ka jingkynad hapdeng ka Priyanka bad Deepika pynban ka jingkmen jong ki ban iakynduh markhmat ha ka jingplie ia ka NMACC bad ha kajuh ka por ka jingiapariah ha ka ktien ka thylliej ka pyni ba kam shim don kano kano ka jingkynad hapdeng jong ki bad ba kine shiparalok kim shim don kano kano ka jing iabuh shun ne iasniew.
I kumba ka Priyanka bad Deepika ki da ap khmih lynti shisha ban iakynduh lang ha ka NMACC ha kaba ka jing iakren iakhana jong ki i kumba kam shim la kut shuh.
Kiwei kiwei ki khlur ak phlim ka Bollywood kiba la wan ban shim bynta lang ha katei ka sngi ki long ruh ka Alia Bhatt, Kareena Kapoor Khan, Saif Ali Khan, Karisma Kapoor, Salman Khan bad Vidya Balan.
Ki nongkyrshan jong ka Priyanka bad Deepika hadien ba ki iohi ia ka jingikmen jong kitei shi paralok ban iakynduh lang ha katei ka jingleit shim bynta ki kwah ruh ban iohi biang ia ki ha ki phlim ha ki snem ban wan.
Ka Priyanka ka la wan poi ha India ha ka sngi thohdieng mynmiet bad ka la ialam lang ruh ia i khun kynthei i Malti  Marie Chopra Jonas.
Ka Priyanka bad Deepika ki la sdang ban ialong paralok naduh ba ki la ak lang ha ka Bajirao Mastani kawei na ki phlim ba itynnad bha.
Katkum ka khubor ba la ioh lum ka iathuh ba ka kynhun ialehkai Kriket ka ri Pakistan ka lah byrngem ban ym shim bynta ha ka lympung ialehkai ICC Cricket World Cup 2023  ia kaba lah dep pynbeit ban pynlong mynta u snem ha ri India, lada ka Board of Control for Cricket in India (BCCI) kan ym shah ia ka kynhun ialehkai jong ki shynrang ka ri ba kin shimbynta ha ka Asia Cup 2023.
Kumta kata ka kynhun ialehkai jong ka Pakistan ka pynpaw ia ka jingkwah jong ka ban ialehkai ia ki jingialehkai WC ha Bangladesh  ne ha Sri Lanka hynrei ym pat ha India.
Hynrei katkum ka khubor ba lah ioh lum ka long ba ia katei ka lympung ialehkai WC mynta u snem lah dep ban pynkhmati sha ka ri India ba ka ban plie pyrda ia ka lympung ialehkai naduh u bnai Risaw haduh u Naiwieng mynta u snem.
Shuh shuh ruh ka International Cricket Council (ICC)  shen kan sa pynbna ruh ia ka prokram ialehkai ba pura jong ka lympung ha ki khyndiat sngi khyndiat bnai ki ban wan.
Ha ki khyndiat sngi ba lah leit noh lah mih ka khubor ba ka kynhun ialehkai ka ri kan shimbynta ha ki jingiakhun jong ka ha ka lympung Asia Cup ha ki madan ialehkai bym shym la don sha kano kano ka ri bad ka ban ym leit satia sha ri Pakistan.
Hynrei lada ka India ka poi sha ka jingiakynduh phainal bad ka Pakistan, kata ki jingiakhun jong ki ar kynhun kan long ha kano kano ka madan ialehkai ka bym don satia sha kano kano ka ri.
Haduh mynta ka jingiakren ka lah nang iaid shakhmat ha kaba yn sa sakhi ruh ia ka Pakistan kan rah ia ki jing-ialehkai jong ka sha kita ki madan ialehkai ki bym shym la don sha kano kano ka liang bad ka ri Bangladesh ka lah shah tyrwa mynta kum kawei na ki madan ialehkai na ka bynta ki jingiakhun.
Ha kaba iadei bad ka Asia Cup mynta u snem, ka ri Pakistan ka long ka ri kaba lah thikna ha ka ban pynlong ia ka lympung, hynrei ka kynhun ialehkai ka India ka pynpaw ia ka jingkwah jong ka ban ialehkai ia ki jingialehkai jong ka baroh ha ka madan ka bym shym la don sha katei ka ri.
Kumta ruh ka lympung ialehkai Asia Cup ia kaba yn sa shimbynta da ki 6 tylli ki ri kiba hap hapoh ka dewbah-Asia, ia ki jingialehkai baroh yn pynialehkai haduh 50-over ha ka bynta ba nyngkong jong u bnai Nailur bad ha kaba lah kynthuplang ruh mynta ia ka kynhun ialehkai ka India  & Pakistan ha kajuh ka group ryngkatlang bad ki  ri ban iakhun na ka bynta ban ioh rung sha ka lympung.
Katba ka Sri Lanka, Bangladesh  bad Afghanistan ki long kiwei pat ki ri jong kawei pat ka Group ialehkai kiba lah ioh ban shimbynta ha ka lympung.
U Arsene Wenger uba long uwei na ki nongialam (Manager) ba pawnam bha ha ka kam shakri ka jong u ha ka khana-pateng jong ka lympung ialehkai phutbol ka English Premier League, u lah shah pynrung mynta ryngkat lang bad u Sir Alex Ferguson sha ka “Premier League Hall of Fame".
Kumta u Sir Alex bad u Arsene Wenger ki long ki nongialam ba nyngkongeh napdeng kiwei pat ki nong-ialehkai ban khur ia kata ka khusnam ba marwei bad ba pawnam da ka lympung ialehkai.
Shuh shuh ruh u Arsene Wenger u la lah ban iai bat bad pyniaid ia ki kam ki jam jong u kum u nong-ialam jong ki kynhun ha ki 22 tylli ki aiom ialehkai kaba long ruh ka rekod ha ka EPL.Ha ki por ki jong u,  u Arsene kum u nongialam u la lah ban khur ia ki 3 tylli ki trophy EPL bad kynjoh ruh sha kawei ka nam kaba kham pher ha ka khana-pateng jong ka jingialehkai phutbol.
Ka kynhun ialehkai ka Arsenal ha ka aiom ialehkai 2003/04  ka lah ioh ban khur ia ka khusnam kaba khraw tam eh napdeng kiwei pat ki klob ha London naba ka long ka kynhun kaba iai sah kum ka bym shym la shah pynrem satia ha baroh kawei ka aiom ialehkai.
Kumta kata ka kynhun ialehkai ba paw jong katei ka klob ka kynthup ia u khlur ialehkai kum u Thierry Henry, Robert Pires, Freddie Ljungberg, Dennis Bergkamp, Ashley Cole, Gilberto Silva, Sol Campbell bad Patrick Vieira.
Hynrei ka jingiaid lynti jong u Wenger ha ka klob ka lah nang iai tyllun shakhmat haduh ba un da lah ban pynneh halade ia ka kam shakri jong u shaduh ki 828 tylli ki jing-ialehkai ha ka EPL kaba kynthup ia ki 476 tylli ki jingjop bad 199 tylli ki jingiakhaid.
Dei ha ki aiom ialehkai jong u snem 1998, 2002 bad 2004 ba u Arsene Wenger u lah shah jied kum u ‘Manager of the Season’.
Kumta ha baroh shi lynter jong ka kam shakri ka jong u kum u nong-ialam ka Arsenal, u Wenger u iai sah iai long u briew uba khuid bad uba shida ia ka klob baroh kawei bad kumjuh ruh ia ki paidbah nongkyrshan ba shitrhem jong ka klob ha kylleng ka pyrthei.
Na ka bynta ban shah pynrung ka kyrteng sha ka nam “Hall of Fame" ka long ka jingangnud bad ka jingphohsniew na ka bynta kiba bun ki nongialam (Managers).
Hynrei ka jingnoh synniang jong u Arsene sha ka kam ialehkai phutbol  ka lah long kaba seisoh bad ha kaba bun na ki nongialam jong ki klob bapher bapher ki phaikhmat beit tang sha u wat hadien ba u lah pynbna ba un shongthait noh na ka kam.
Ka Elite Pathway Programme (EPP) kaba dei ka prokram ai jinghikai kaba lai sngi ba la pynlong da ka Meghalaya State Olympic Association (MSOA) ryngkat ka jingïatreilang bad ka tnat Directorate of Sports & Youth Affairs ka la sdang ha ka shlem ai jinghikai jong ka SAI, STC, Shillong, ha campus ka skul bah NEHU ha ka sngi Saitjaiñ.
Ha kane ka sngi u Bah AL Hek, Myntri Sorkar ba dei khmih ïa ka tnat Animal Husbandry & Veterinary u la ïadon lang kum u kongsan bad ban plie ïa kane ka prokram ai jinghikai ha ka jingïadonlang u Chief Secretary ka sorkar jylla u Bah DP Wahlang, IAS, ki nongïalam ka MSOA bad kiwei kiwei.
Ki nongwan ai jinghikai ki dei u Ian Campbell na ka EDGE10, ryngkat ka jingïadon lang u rangïalehkai phutbol ba la paw ka ri Denmark bad ba la mihkhmat ïa ka Manchester United u Jesper Olsen na ka kynhun jong ka Future Football.
Ki nongïalehkai ba la poi sha kane prorkam ki dei tang kito ki 200 ngut na ka 4500 ngut kiba la ïashimbynta ha ka prorkam ïit sap ïalehkai kaba la pynlong ha baroh ki distrik jong ka jylla ha ki sngi bad bnai kiba la leit noh.
Ka jingpyrshang ïa ki khynnah ha kane ka camp ka kynthup ïa ka vertical jump, compass drill, 10m ladder run bad ka 20m sprint, katba na ka liang u Olsen pat u shim ïa ka bynta ban ïarap ban sam ïa ka jinghikai bad jingtip shaphang ka phutbol.
Haba kren kum u kongsan, u Bah AL Hek u dap da ka jingkyndit bad bym lah ban mutdur satia ban shem bad ïohi ïa kata ka buit bad ka rukom ban test ïa ki khynnah ban saiñ dur ïa ka lawei ïalehkai kaba pura ka jong ki ka long kaba la pher bak ly-bak.
U Bah Hek u kyrmen ba shisien ka sngi ka jylla kan sa lah shisha ba kan sei ïa ki khlur ïalehkai ba kynsai bad kiba lah ban wanrah ïa ka nam bad burom ïa ka jylla, ïa la ka ïing ka sem bad ha ka juh ka por ban pynpaw hakhmat ka pyrthei ba ka Meghalaya ruh ka lah ban sei madan ïa ki nongïalehkai ba tbit bad ba kynsai.
Katba na ka liang u Bah DP Wahlang, u la ong ba ki nongïalehkai ha ka juk kaba mynta ki long kiba donbok, namar ki ïoh ïa ka kabu ba kin ïaid lang ryngkat bad ka juk jong ka teknoloji.
U Bah Wahlang u la kam ruh ba 40 snem mynshwa, ma u ruh u la poi ban ïashim bynta lem ha kum kine ki rukom jingpyrshang ha Patiala, hynrei ha kito ki por ki jong u, ki kor ki bor ba la pyndonkam ki long kiba dang duna bad tlot bor bha lada ïa nujor bad ki kor ki bor kiba ha kum kane ka juk kaba mynta.
Ha kane ka sngi la ïoh ruh ïa ka jingkren maitphang ba la ai da u working president ka Meghalaya State Olympic Association (MSOA) u Bah John F Kharshiing, uba la ai khublei ïa ka sorkar jylla halor ka jingïarap bad kyrshan lem na ka liang ka jong ka ban lah ban wanrah bad ban pynlong ïa kum kane ka prokram hangne hapoh ka jylla, khlem da klet ruh ban pynpaw ïa ka jingai khublei ïa ka sorkar, kaba la wan shakhmat ban sdang ban ai ïa ka baibam (scholarship) ïa ki khynnah ïalehkai bad ki song khusnam pisa ïa kiba ïoh ban khur ïa ki takma na ki lympung ne rynsan bah ïalehkai ba long ha ka thaiñ, ha ka ri ne wat shabar jong ka ri.
Katba na ka liang u Ian Campbell u la pynpaw ba ha kane ka kynti kaba mynta la don ki khynnah kiba ym tang ba ki pynpaw ïa ka jingtbit ne ka sap ba ki don, pynban ki la pynpra ruh wat ïa ki rikod bad u la ban jur ïa ki khynnah ban long kiba minot bad ba trei shitom.
Ka Shillong Sports Asso-ciation (SSA) ka la pyntip ba ka la pynsangeh noh ïa ka lympung ïaleh-kai U-10 Boy Football League 2023 tang na ka bynta ar sngi.
Ka jingpynsangeh ïa kane ka lympung kan long tang ha ki ar sngi kata ha ka 03.04.2023 bad ka 04.04.2023 bad kane ka dei namar ka daw jong ka jingbym lait ka madan ïalehkai ha kine ki sngi.
Kumta na ka liang jong ka synjuk ka la pyntip ba ïa ka prokram ïalehkai kaba la dep ban buh ha kine ki sngi ba la pynsangeh yn sa pynbeit biang da kumwei bad ïa kaba yn sa ai jingtip, la ong u Bah SM Lyngdoh, uba dei u Football Secretary ka SSA.Namar ka jingsniew jong ka suiñ bneng, ym shym la lah ban pynïaid shakhmat ïa ka jingïalehkai semi-final hapdeng ka Meghalaya pyrshah ïa ka Nagaland ha ka lympung 1st North East Inter State Friendship Tournament, kaba la pynlong ïa ka Nagaland ban ïoh rung ei sha ka final namar ka jinglah ban leh bha ha ka group.
Kumba ka long, ka Meghalaya ka don ha ka kyrdan kaba ar ha ka Group A katba ka Nagaland pat ka don ha ka kyrdan kaba hajrong duh ha ka Group B; kumta namar kane, ka Nagaland ka la ïoh rung sha ka final, ha kaba kan ïakhun pyrshah ïa ka Manipur.
Ha ka sngi Saitjaiñ, kaba la buh ban pynlong ïa ki ar tylli ki jingïalehkai semi-final.
Ha ka jingïalehkai semi-final kaba nyngkong, ka Manipur ka la lah ban pynliem noh ïa ka Sikkim da 4 wiket ha ka jingïalehkai kaba la pynhiar sha ka 35 over, hynrei ïa ka jingïalehkai hapdeng ka Nagaland kaba la ïoh ban tied tang 20.4 over pyrshah ïa ka Meghalaya la hap ban pynsangeh noh namar ka jingsniew ka suiñ bneng.
Kumta ha ka Sngi U Blei, kaba dei ruh ka ‘reserve day’, la pynlong biang ïa ka jingïalehkai hapdeng ka Meghalaya bad Nagaland, ha kaba ka Meghalaya ka la tied 168 run bad hap 9 wiket na ki 38 tylli ki over ba la pynduna.
Ka Nagaland kaba la wan ban beh ïa kane ka thong, ka dang ïoh ban tied tang na ki kumba 9.1 over ha kaba ka la don biang ka jingpynthut na ka liang ka mariang, kaba khlem ailad shuh ïa ka jingïalehkai ban dang lah ban bteng, bad kumta ym shym la ïoh ïa ka nongjop namar ba la hap pynsangeh noh pura ïa ka jingïalehkai.
Ha kane ka lympung, ka Meghalaya ka la ïoh ban sdang ha ka rukom kaba biang da kaba pynliem noh ïa ka Arunachal Pradesh da phra wiket hynrei ban shah rem noh da 6 wiket ha ka jingïalehkai pyrshah ïa ka Manipur.
Ka Meghalaya High Court ha kine ki khyndiat sngi ka la thalaiñ ïa ka sorkar jylla halor ka jingbym lah ban peitngor ïa ki trok/kali kiba kit palat pud.
Ha ka kaiphod jong ka sorkar ba la ai sha ka High Court, la pynpaw ba ki don kumba 16 tylli ki jaka thew kiba treikam ha baroh kawei ka jylla, bad ha u bnai ban wan, ka jingdon ki jaka thew kiba treikam kan kiew sha ka 23 tylli.
Ka sorkar ka la pyni ba 19 tylli ki jaka thew ki treikam bad sa 4 tylli kin sa treikam hapoh ar taïew eiei.
Ha kajuh ka por, ka ïingbishar ka la ong ba ha kiba bun ki bynta jong ka jylla khamtam ha ka thaiñ Pynursla, Shella, Dawki bad Nongstoiñ, ki don bun bah ki kali kiba kit maw bad shyiap haduh ban da dap smam, hynrei kam shym la don kano-kano ka jingpeitngor ïa ki.
Wat lada khlem don ki jaka thew, ka High Court ka la ong ba ka paw shai ba kum kitei ki kali, ha kaba don napdeng jong ki ki bym don tang ki nombor kali, ki kit palat pud.
Hynrei ka la ong ba ki bor sorkar ki phai da kynriang wat haba ki don kum kine ki kali kiba kit shaba palat ban ïa kaei kaba la shah.
Shuh shuh ka la ong ba ki don ki bynta khamtam ha Pynursla ha kaba la ïohi ba da ki hajar tylli ki trok ki pynïeng ha kajuh ka por, bad kine ki trok ki dei kiba thmu ban kit maw bad shyiap sha Bangladesh, bad lehse ym don wat tang kawei ka trok ruh kaba bud ïa ki kyndon.
Ha kiwei pat ki jaka, ka High Court ka la ong ba ki don ki trok kiba kit palat pud ïa ki dieng.
Ka la ong ba lehse ka lah ban don ka jingkylla ha ki kali kiba kit ïa ki mar ki mata namar la tap bha ïa ki, hynrei la suba ba kane ka jingtap ka dei tang ban ïoh buhrieh ïa u dewïong uba la kit bad ym dei eh ban pyntikna ba kan don ka jingshngaiñ.
Ka High Court ka la ong ba ki Superintendent of Police (SP) ha baroh ki distrik ki dei ban ïoh jingtip kaba shai bad dei ban hukum ïa ki ban peitngor ïa ki kali kiba kit palat pud wat lada donkam ïa ki ban don ha surok.
Shisien ba la leh kumne, bad lada la lah ban pynsangeh ïa ki katto katne ki trok kiba kit palat pud bad ban ym shah ïa ki ban ïaid khlem da pynhap shwa ïa kato ka jingkit kaba tam, lehse kan pynlong ïa kiwei ki trok ruh kin hap ban bud ryntih ïa ki kyndon.
Ka ïingbishar ka la pynpaw ïa ka jingsngewdiaw ba ka sorkar jylla ka khlem pat leh ïa kano-kano ka kam khraw ban peitngor ïa ka jingïaid ki kali kiba kit shaba palat.
Ka long shisha kaba sngewdiaw ba ka sorkar kam leh eiei halor ki trok/kali kiba kit palat pud namar kine ki dei ki daw bah jong ka jingjot ba khlem dei por jong ki surok ba la shna ha ka jinglut kaba da ki phew klur tyngka.
Nalor ki surok, ka jingkit palat pud ka ktah ruh ïa ki jingkieng kiba la rim bad kiba la donkam ban maramot.
Ngim tip kaei ka ban jia lada dkut noh ka jingkieng Umïam lane ka jingkieng Dawki namar kam don ka jingteh lakam kaba tikna ïa ki kali kiba kit palat liam ban ïa kaei kaba la shah.
Ngim dei ruh ban sngewlyngngoh lada jia ba ki jingkieng bapher bapher kin mad ïa ka jingjulor kaba jur.
Na ka liang ka High Court kam lah ban leit hi dalade ban peit kiei kita ki kali/trok kiba pynkheiñ aiñ da kaba kit palat ban ïa kaei kaba la shah.
Ka dei ka kamram jong ka sorkar bad ki briew jong ka ban leh ïa kaba donkam.
Haba ïaid ha ki surok, ngi ju shem beit ïa ki trok kiba kit palat pud, hynrei ngim lap pat ïa kita ki briew jong ka sorkar ki ban bat ïa kita ki kali bad ban pynsangeh na kaba ïaid.
Lada shu peit tang da ki khmat ruh la ithuh ba ki dei ki kali/trok kiba kit palat pud.
Kumba la kdew hi da ka High Court, ka long kaba I triem ban peit khamtam ïa ki trok/kali kiba kit ïa ki maw bad lada jia eiei ha surok, ki kali kiba bud nadien kin mad jingeh bad jingjulor.
Ha ka jingshisha, dei ban bat ïa kita ki kali bad ban phah pynhap noh ïa kaei kaba ki la kit palat pud bad ha kajuh ka por, ban daiñ da ka kuna kaba heh.
Ki ’riew paidbah kim lah ban leh eiei namar ym shym la pynkup bor ne iktiar ha ki ba kin bat ïa ki trok/kali kiba kit palat pud.
Ngin hap ban shu peit la ka sorkar kan pyntreikam ne em ïa ki jingbthah bad ki hukum jong ka High Court, bad lada ka sorkar kam sngap, ngim tip shuh kaei ka ban jia.
Na ka liang jong ki nongpyniaid bahakhliehduh jong ka lympung ialehkai Tennis ba pawnam bha ka ri Bilat ka Wimbledon, ki iathuh ba ki nongialehkai ba pawkhmat jong ka ri Russia bad Belarus ki lah ioh mynta ia ka jingbit na ka bynta ba kin ia aireng ha ki jingialehkai jong katei ka lympung ialehkai mynta u snem.
Katei ka jingioh jingbit ka jong ki ka long hadien ba  lah weng noh ia ka jingshah khang ialehkai jong ki nongialehkai kitei ki ar ri ha u snem 2022.
Kumta ki nongialehkai jong kitei ki ar ri ha ka lympung kin long ruh kiba bit na ka bynta ban rung sha ka rynsan iakhun Grand Slam ha u bnai Naitung, lada kita ki nongialehkai ki ia aireng kum ki kyrtong bym shym la don liang sha kano kano ka ri bad ki ban bud ryntih ruh katkum ki kyndon ba lah buh.
Shuh shuh ruh ka khubor ka iathuh ba kitei kijuh ki kyndon kin treikam ruh ym tang ha katei ka lympung ialehkai ka ban sa long hynrei wat ha kiwei pat ruh ki lympung ialehkai Tennis ba pawnam ka ri Bilat.
Katei ka rai ka long ruh ka kam kaba eh shibun na ka bynta ki nongpyniaid ka lympung ban poi sha katei ka bynta, ha ryngkat ka jingbym shym la khein sting ne khlem kano kano ka jingkhein shngain na ka bynta kito ki nongialehkai kiba iohlad ban shimbynta ha ki lympung ialehkai.
Ka long kaba donkam ban sot na ki ktien shnong na kylleng ki thaiñ bad kyntoit shnong khnang ban pynriewspah ia ka ktien Khasi bad ban kdup shitylli ia baroh ki ktien ha kawei ka ktien pdeng.
Nalor kita ki ktien ba la don lypa na ki kylleng ki kyntoit shnong ki don ruh ki ktien ba lah ban shna thymmai da kaba synrop lang ar ne lai kyntien ban shna kawei ka ktien kaba kit jingmut, ka ba thiang snah bad kaba lyngkot katlah katiai khnang ban bit ban biang ka thoh ka tar.
Kine harum la jer kum kat kum ba la pyrshang ban pynwandur ha kaba dang dei ban tuklar da ka iktiar ba pura halor ka ktien:Diplomat : ka mut simpah simsong- simpah simsong ka dei ka ktien pharshi ka ba  phalang ïa ka jinglong jong u briew u ba pnah ktien bad uba lah ban kyrsoi ïa ka snap pynbha ha ka jingïadei parabynriew.
Director : ka mut lamkynto- lam ka dei ba tur nakhmat; kynto ka dei ïa kaba  ne uba hukum kam ïa kiwei kiba  kham hapoh ka kyrdan.
Kumta uba tur ha khmat ban hukum kam ïa kiwei ka kit jingmut ïa ka ktien director.
Discipline : ka mut pyrkhing jinglong, syndong akor, adkar- pyrkhing ka dei ba teh kyndon bad jinglong ka dei ka snap shimet jong u briew ha ka ïaid ka ïeng ha la rympei ne ha ka imlang sahlang; syndong ka dei ba kiar na kaba ngat ha kano kano ka bym bit bad akor ka dei ka snap jong ka longbriew manbriew ban tipbriew tipblei, adkar ka dei ban kiar na kiei kiei ki bym bit bad ban leh tyngkan ïa kano kano ka ba  ym lah ban kiar.
Discuss : ka mut syllok, mir jingmut, thirnïa, ïathir ïathaiñ- syllok ka dei ba pyni nia mar kylliang lada tang hapdeng arngut ne ha ka kynhun; mir jingmut ka dei ba ïa pyninia ha ka kynhun ne ka lympung; thirnia ka dei ba wad nia kham bniah ban shem ka nia ba biang; ïathir ïathaiñ ka dei ba kham jlan ka ïa pyninia ha lympung ne dorbar.
Efficient : ka mut tbit- tbit ka dei ba pnah ban trei kumba thmu bad shah la ka kam ba don sap.
Effigy : ka mut theng theng- theng theng u dei u kynja tiar ba shna ne thaw tang ban dep uba pynsyryiem bad ki briew ne ki mar ki mata.
Economy : ka mut seispah, ka ïoh ka kot- sei ka dei ba pynmih shabar bad spah dei ka jingdon jingem; ka ïoh ka kot ka dei ka ba  kamai pisa ban im ban bsa ïalade, ïa ka longïing bad ïa ka imlang sahlang.
Ego : ka mut hanga-manga, hangamei, malade- hanga-manga ka dei ba kam trai halade ïa kaei kaei baroh ka ba  don bad ka ba  leh; hangamei ka dei ba meng ba kyreit tang ïalade; malade ka dei ka ba  sarong shitrhem thik tang halade.
Engineer : ka mut karikor- karikor ka dei ïa u briew uba tbit ban trei da ka bor jong ka kor.
Enterprise : ka mut kheng- kheng ka dei ba bei tyngka ban seng khaïi.
Entertainment : ka mut byrngia- byrngia ka dei ba myllen tang da da ka rong ka taw ban rkhie kmen khlem kano kano ka snap ban pyrkhat jylliew ne diaw.
Entire : ka mut shityllup- shityllup ka dei ba kdup naphang ha kawei ka thup.
Entrepreneur : ka mut u nongkheng kheiñduh- nongkheng kheiñduh dei u nongseng khaïi uba da thew shwa ban kheiñduh ha ka ba  bei tyngka ban seng khaïi.
Envelop: ka mut ka soplup- sop dei ka jingsong ba la spaiñ bad lup dei ka ba  tap ban ym paw shabar.
Environment : ka mut meimariang, mariang- mei dei ka ba  khot ieit ïa ka kmie bad mariang dei ka sawkun ki jingthung jingtep, ka khyndew ka shyiap, u mawlong mawteh.
Examine : ka mut thohsani- thoh ka dei ba thaw ba shna eiei da kaba  pruid dak bad sani ka dei ba bniah thik pa thik haduh ban da janai paka.
Exercise : ka mut kilan- kilan ka mut ba pynkhih la ka met ka phad ban pynim ki dohksah bad ïaid ryntih ka snam ka ksuit ha ka met.
Exhibition : ka mut pyninam- pyni ka dei ba buh haba shynna paidbah bad nam ka dei ka burom baphuh baphieng.
Exposition : ka mut pynirong- pyni ka dei ba buh haba shynna paidbah bad rong ka dei ka lat ka tamasa byrngia.
Expunge : ka mut pyndam, khiar- pyndam ka dei ba ñiad pynjah noh ïa ka ba  paw bad khiar ka dei ba pruid lyngba ïa ka ba  paw ban pynjah noh.
Exchequer, Treasury : ka mut tyngkari, pisajylla- tyngka ka dei ka mar ba don dor ka ba  lah ban ïapeiñ bad ka tiar ka tar bad ri ka dei ka Bri ka bsah ka Ri ka Raij;  pisa ka dei ka mar ba don dor ka ba  lah ban ïapeiñ bad ka tiar ka tar bad jylla ka dei ka jaka hapoh u pud sawdong ba kynthup ïa ki hima, ki raij bad ki shnong.
Excommunication : ka mut ryngkang par, jylla kharit- ryngkang ka dei ba kynthih na kawei ka jaka sha kawei pat ka jaka bad par ka dei ba ïaid bad kti bad kjat ban phet rieh; jylla ka dei ka jaka sawdong pud ki hima, ki raij bad ki shnong bad kharit dei ki dohkha ba duna jingheh ban ïa kiwei kiwei ki ba  jyllei ha um.
Kumta baroh ar tylli ki ktien ki dei ki ‘tiensiat ‘tienpharshi ki ba  kit jingmut ba shah beh shnong na ka imlang sahlang.
Ka ryngkang par ka long kumba pynïasyryiem bad ki mrad barit ki ba  shah kthong ha ki mrad heh ha khlaw; bad ka jylla kharit ka long kumba shah kyntait sharud ki dohkha rit ha ki dohkha heh ha wah ne ha pung.
Exile : ka mut ryngkang par, jylla kharit; hynrei ka dei ka ba  phet hi da la ka mon ym ka ba  shah beh ne shah kthong hano hano.
Te, to ngin nang ia pur sha kiwei kiwei pat ki kyntien, da ka jingthmu ban pynroi ia la ka ktien la jong.
Ki ju ia phawar khamtam ia ka kyntien La jong.
“La jong te la i jong, sohkhruh shkhram tyrdum  tyrdam, La iong te la i jong.
"Namar kata haba ngi don ia kiei kiei kiba long ki La jong, ngim ju dei ban pyrthuh bud matlah, ia kaba ha ka kyntien Phareng ki ong INFLUENCE.Kaba mut ha kyntien Khasi – SHAH IALAM.Ngi don shimet shimet halade, ia ka rukom pyrkhat pyrdaiñ kaba lait-luid, ha la ka mon bad jingsngewthuh La jong.
Namar kata ngim dei ban shah ialam ha ki jingmut jingpyrkhat jong kiwei pat.
Ka lah ban long bad ka lah ban poi sha ka SHAH IALAM BAKLA.Namarkata ka daw, ngi dei barabor ban long kiba husiar ban ri ia la ka La jong ha kiei kiei baroh.
Sa kawei ka kyntien, kaba ngi ju iohsngew mynta, khamtam ha ki kam pynroi pynsan, ba donkam ban don kata ka INFRASTRUCTURE.Ha ka kyntien Khasi, kane ka kyntien ka mut ka NONGRIM.Naduh ka nongrim jong ka ïing ka sem, ka nongrim jong ka jingngeit, ka nongrim jong ka synshar ka khadar, ka nongrim ha la ki riti ki dustur, ka Lariti.
Ngim dei namar kata ban shu shah INJECT kaba ong ha ka kyntien Phareng, ia kaba ha ka kyntien Khasi ngi ong KSAM.Ka don sa kawei ka kyntien Phareng kaba ong INSTINCT kaba mut ha ka kyntien Khasi ka SAP DATIP.Kane ka long ka sap ban tip bad sngewthuh mar mar, ia kaba donkam ha kano ma kano ka por.
Sa kawei ka kyntien Phareng ka dei ka INVALID, kata ka bym lar kam shuh ne kino kino ki briew kiba duna ha ka met ka phad ne ka pyrkhat pyrdaiñ, ia kaba ha kyntien Khasi, ngi lah ban ong KHREW.Mynta ngin ia poi pat sha u dak thoh J.ka kyntien ha ka Phareng ki ong JUMP.Hynrei ia kane ka kyntien Phareng la pyndonkam bakla shibun ha ki jingiakren shane shatai kaba man la ka sngi.
Ha ka jaka ban ong ba u khynnah u RYNGKOH nalor kynroh.
Ngi mlien mynta ban ong ba u Jump, ka bym iahap satia.
Ha ka kyntien Khasi ki don shuh shuh sa kiwei pat ki kyntien kumKA KYNTHER KA KYNTHAR.Nangta shuh shuh ka RYNSIED, ia kaba u khia u Rynsied ban ioh kem ia ka blang.
Ngi don ruh ia ka kyntien RYNG-KANG, ia kaba u kulai u Rynkang nalor dieng kper.
Ka kyntien Khasi ka don ruh ki kyntien, kum ha ki jing-ialehkai SOHTYNGKOH.Baroh kine ki kyntien Khasi kiba long bad kham kit jingmut ban ia ka kyntien Phareng Jump.
Ha ka kyntien Phareng ki ong KITE FLYING, kaba mut ka jingpynher kot kudi.
Hynrei ha kajuh ka por ka mut ruh ban phriang ia ki jingmut jingpyrkhat, kaba long ka kyntien pharshi.
Ha ka jingmut kyntien Khasi pat ia kane ka jingmut pharshi Kite Flying, ki ong ka PHRIANG JARUT.Haba iadoh ar ngut ki briew iwei ia iwei, ha ka kyntien Phareng ki ong KISS, kata kaba mut IADOH.Hynrei ka don sa kawei ka kyntien Khasi kaba ki ong IAMOI.Kito ki ar ngut te ki iadoh ki iamoi.
Kawei ka kyntien Phareng kaba la pyndonkam mynta kum ka kyntien man la ka sngi ka dei LINE.Hynrei ka kyntien Khasi ka dei ANG, kaba pyndonkam khamtam ha ki thaiñ Ri Bhoi bad Ri Pnar.
Dei ban ia ong namar kata, to ia ieng ha u ANG.Hadien 3 snem ka jingshah pyniap jong uwei u dohiong ha uwei pat u heh pulit uba dei u dohlieh da kaba khñiot da ka khohsiew na u ryndang jong utei u dohiong kumba 9 minit, ka nongbah Minneapolis ha ka Sngi Thohdieng pat ka la pynbna ba kan pynkylla dur noh ia ki station pulit kiba don ha kylleng jong ka nongbah baroh kawei.
La ong ba ka jingiap jong utei u rangbah dohiong, u George Floyd uba la don 46 snem ka rta, ka la wanrah ia ka jingiakhih paidbah kaba jur ha kylleng jong ka ri bad wat ha kito ki nongbah kiba la paw jong katei ka ri, ha kaba ki la rah da ka jingthoh kaba ong ‘Black Lives Matter’ kaba mut ba ka jingim jong ki dohiong ruh ka long kaba kordor.
La ong ba katei ka jingshah pyniap jong utei u rangbah ka la jia ha ka 25 tarik u Jymmang, jong u snem 2020, ha kaba ka la wanrah ia ka jingiakhih paidbah bad ka jingpyrshah na ki paidbah jong ka Minneapolis bad kumjuh na kiwei ruh ki nongbah ba paw jong ka US.Hadien ka jingiap jong u, ka Minnesota Department of Human Rights ka la shimti ia ka kam tohkit bniah halor katei ka jingjia, ha kaba la pynkut noh ia katei ka mat ha u snem 2022 bad la ioh ruh ia ka daw jong katei ka jingjia, ha kaba la shem ba katei ka jingshah pyniap jong utei u rangbah dohiong ka long tang namar ka jingibeiñ jaitbynriew hapoh jong katei hi ka tnat pulit.
Kumta, u heh jong ka Minneapolis u Jacob Frey ha katei ka sngi u la ong ba, naduh kane ka sngi, yn pynkylla dur noh ia ka jinglong jingman jong ka kam pulit hapoh ka nongbah.
Kumta la ong ba ia katei ka jingiasoi ba 144 sla ha kane ka por, la iakut hapdeng katei ka nongbah bad ka Department of Human Rights hadien ba la dep ban ioh ia ka kaiphod jong katei ka jingjia ha u snem ba la lelit.
Watla katta, la ong ba ha kane ka por yn dang hap ban ap pat sa ia ka jingmynjur bad ban da ioh jingbit na ka ïingbishar.
Katkum katei ka jingiakut, la ong ba la pynduh bor ia ki pulit ba kim bit shuh ban phah ia ki kynhun pulit ha baroh ki jingjia, hynrei kin lah ban phah ia ka kynhun pulit tang haba don ki jingjia kiba kham kongsan, khamtam haba iadei bad ka jingpynshitom ia ki nongleh pynkheiñ aiñ.
Lai ngut ki briew ki la khlad noh na ka jingwan lynshop ka ‘erlangthari ha ka thaiñ Shathie ka United States jong ka Arkansas.
Kumjuh ruh hadien ka jingkhyllem jong ka Illinois Theatre ha katei ka thaiñ, ka la pynmynsaw ia 28 ngut kiba iadon ha katei ka jaka bad uwei pat u la khlad hashen.
La ong ba katei ka ‘erlangthai Arkansas ka la leit iaid lynti sha katei ka thaiñ dei ha ka por kumba shiteng sngi jong katei ka Sngi ThohdiengKumta la ong ba 2 ngut ki la khlad na katei ka jingwan lynshop ka ‘erlangthari ha ka shong Wynne jong ka thaiñ East ha Arkansas.
Hynrei la ong ba katei ka ‘erlangthari ka la kham pynjulor bha ha ki phang pdeng jong ka Arkansas.
U heh katei ka thaiñ u la iathuh ba kumba 30 ngut pat ki la mynsaw bad la pynkit sha ki jaka sumar bapher kiba don ha katei ka nongbah.
La ong ruh ba ka tnat National Weather Service, ka la dep maham lypa ia ka jingwan ka ‘erlangthari ha ki katto katne ki nongbah kum ka Tennessee, Illinois bad ha Iowa.
Hadien ka jinghap jong katei ka ïingmala kaba heh hapoh Illinois, ki bor pyniaid ki la phah ia kumba 20 tylli ki kali kit nongpang ban leit her mar-mar sha katei ka jaka khnang ban ioh pynkit noh ia kitei kiba ngat bad mynsaw ha katei ka jingtwa.
U heh ka Belvidere Fire, u Shawn Schadle u la iathuh ba ha katei ka jingtwa ka bynta ba shalor jong ka Illinois Theatre, la ioh jingtip ba don uwei uba la khlad noh syndon hashen bad 28 ngut pat ki la mynsaw ha katei ka jingjia, ha kaba 5 ngut kiba la pynkit sha jaka sumar ki dei kiba la mynsaw jur.
Kumta la ong ba ha katei ka sngi, ki tnat iarap ki la pyllait ia ki dur ban sakhi ia katei ka jingjulor jong katei ka jaka, ha kaba la iohi ruh ia ki nongleit sha katei ka jaka kaba ju pynlong ia ka tem ka put ba ki la shah pynthiah hapoh ki krong (Stretcher) katba ki tnat iarap ki dang iakhun ban sei ia kitei kiba ngat bad sahkut hapoh jong katei ka jaka.
La ong ba katei ka ‘erlangthari ka long kaba la khlaiñ haduh katta ba katei ka nongbah ka la ioh mad ha kane ka por.
Ki nongshong shnong ha kumba 1,000 tylli ki ïing kiba don ha ki saw tylli ki distrik jong ka Uttarakhand ki la mudui pyrshah ba ki la don ki jingjulor jong ki ïing jong ki namar ka jingshna ïa ka Rishikesh-Karnaprayag Railway Line kaba dang ïaid shakhmat mynta, la ong ki heh ba dei khmih jong ka Rail Vikas Nigam Limited (RVNL), ka kynhun kaba la pyntreikam ïa kane ka Project.
“Ngi la ïoh ïa ki jingmudui na kumba 1,000 tylli ki longïing halor ka jingjulor jong ki ïing jong ki bad ka jingorpait namar ki jingpynbthei bom ïa ki maw bad ka jingtih ïa katei ka lynti rel," la ong u Vinod Bisht, u ophisar uba don ka jingïadei bad ka RVNL.U Bisht u la ong, “Ki kynhun ba dei khmih ki la pynlong ïa ka jingleit jurip bniah sha ki shnong kiba don ha ki saw tylli ki distrik ha kaba ki la shah ktah jur na kane ka Project.
Ka jingleit khmih bniah ka la kut noh ha Pauri bad Tehri Garhwal distrik.
Ïa ki kaiphot halor kane ka jingleit jurip bniah ym pat ïoh pdiang.
"Ka lynti kaba jrong kumba 125.20 km-jong ka Rishikesh-Karnaprayag Rail Line ka la long ka Project kaba la pyntreikam da ka sorkar jong u Narendra Modi, ha kaba la mang ha ka jinglut kaba T.16,200 klur.
Kane ka Project, kan sa don bynta bad ki 12 tylli ki jaka sangeh rel, ha kaba la thmu ban pynïasoh bad ka Rishikesh bad ka Karnaprayag bad kumjuh ruh ba kan sa pynsuk ha ka ban rung ha ki jaka mane blei bad ki jaka kyntang khamtam sha Kedarnath bad Badrinath.
Kane ka Project ka la ïaid lyngba ki san tylli ki distrik, kiba kynthup ïa ka Dehradun, Tehri Garhwal, Pauri Garhwal, Rudraprayag bad Chamoli.
Kane ka tnat Railway ka la donkam ïa ka jaka kaba 164.9 Hectares jong ki riew paidbah ha ki 45 tylli ki shnong, kaba long 20% ka jingdonkam jong ka jaka kata da 788 hectares na ka bynta ka Project.
Kiba dang sah ki la long tang ki jaka ba long khlaw, la ïathuh ki heh jong ka RVNL.Ka jingshim jaka ka la ktah ïa kumba 355 tylli ki ïing bad 5,513 tylli ki longïing, la ong ka RVNL.Ka jingpyntreikam halor kane ka Project ka la sdang ha u snem 2017 bad ka la don jingthmu ban pyndep ha u Nohprah jong u snem 2024.
Ha u Kyllalyngkot, ka Indian Railways ka la phah jingthoh lyngba ka Twitter ba ki la don kumba 33% ka jingtreikam jong ka Project ïa kaba la dep ban pyndep.
Ha Pauri Garhwal distrik, ka longïing jong u Anil Dutt Tiwari ka la long kawei na ki longïing napdeng ki 224 tylli ki longïing ha ka shnong  Sweeth kiba dang ap ban ïoh ïa ka bailutksan na ka bynta ki jingjulor ka ïing jong u.
“Nga la pynlut da kumba T.4 lak ka pisa na ka bynta ban pynbha bad maramot ïa ka ïing jong nga.
Ngam shym kynmaw shuh haduh katno sngi ne kynta ba ngi la pynlut ïa ki por jong ngi ha ka ban leit sha ki jaka treikam jong ka sorkar ha ka ban leit ud leit nam bad pan jingïarap," u la ong.
U la ong ba naduh kane ka por ka jingpynbthei ka la sdang naduh u snem 2019, u la buh da kiba bun ki jingkyrpad RTI ba la phah na ka bynta ban tip bniah shaphang ki jingpynbthei ha kaba ïadei bad ka jingpyntreikam bad haduh lano ki la dei ban dep bad ha kaba ïadei bad kane la don ruh ka jingïakhih ban pyrshah halor kane ka jingshna hynrei kam shym la sangeh.
Kumba  la sakhi, la ong ba ka jingpyntreikam ïa kane ka lynti rel ka la ktah shibun ïa ki nongshong shnong khamtam haba ki jingktah ki la long halor baroh ki liang ha kaba kane ka la pyndik bad buh jingeh ïa ki nongshong shnong.
Ki nongshong shnong ki la kyrpad ïa ki heh ba dei khmih ba kin leh ïa kaba donkam khnang ba kane ka jingpyntreikam ïa kane ka lynti rel kan ym buh jingeh ei ei ïa ki paid nongshong shnong.
U la pynshisha da kaba ong ba ka jingshna ïa  kane ka lynti ka la wanrah ruh ïa ka jingjaboh jong ka um bad ki tyllong um namar ki jaboh na ki nala ba la buh ki la leit tuid sha ki wah bad ki shnat um.
U Tiwari u la ong ba kam shym la don ka jingleit jurip katba ki nongshong shnong kim pat leit da ka bor ban phah khmih bniah ha kaba ki bor pynïaid distrik, ki la thaw ïa ka kynhun jong ki san ngut ki dkhot ha kaba ïadei bad ka jingkhmih bniah halor ki jingjulor ha u snem 2021.
Ha kane ka por ba ka kynhun nongïalam jong ka seng Trinamool Congress ka la wer na ka bynta ki kynhun pyrshah ban ïatylli ban ïakhun pyrshah ïa ka sorkar Bharatiya Janata Party (BJP) kaba ïalam ïa ka sorkar kmie, ki seng ka liang pyrshah ha West Bengal ki la wan ha kawei ka kynhun ban pyrshah ïa ka sorkar Trinamool ha ka jylla.
Kumba la sakhi, la ong ba ha ka sngi Palei jong ka taïew ba la lah, ka Myntri Rangbah jong ka jylla ka Mamata Banerjee ka la wer na ka bynta ka jingïatylli jong ki seng ka liang pyrshah ha ka por ba la don ka jingïakhih ha Red Road, ki nongïalam jong ka seng Communist Party of India (Marxist) u Mohammad Salim, Bikash Ranjan Bhattacharya bad u Sujan Chakraborty ki la ïashim bynta ha ka jingïakhih jong ki nongtrei sorkar ha ka jylla,  ha kaba la ïaid mynta la ar bnai, ban dawa ïa ka DA (Dearness Allowance) na ka bynta ki nongtrei ka sorkar kmie.
Kham hadien la lah ban ïohi sa ïa  u nongïalam jong ka liang pyrshah bad u nongïalam jong ka seng BJP u Suvendu Adhikari ba u la don ha katei kajuh ka jaka.
Hadien kane, u nongaiktien jong ka seng Congress u Koustav Bagchi ruh u la don bynta lang ha ka jingïakhih jong ki nongtrei.
Kane kam shym dei ka sien kaba nyngkong na ka bynta ki seng ka liang pyrshah ha West Bengal ba kin wan ha kawei ka rynsan ban pyrshah ïa ka sorkar Trinamool Congress.
Ha ryngkat ka jingsam lang ïa ka rynsan bad ki nongtrei kiba la pynlong ïa ka jingïakhih, ki nongïalam jong ka seng BJP, ki kynhun Left bad ka seng Congress ki la ïai don bynta ban ai ka jingkyrshan ïa ki jingïakhih jong ki nongthep kam ban pyrshah halor ka jingdon jong ka kam bamsap kaba la mih na ka jingthung kam ha ki skul ba la pynïaid da ka sorkar jylla.
Ki seng ka liang pyrshah ki la ïatylli ha kaba kane ka la ktah jur ïa ka seng Trinamool.
Naduh ka jingpynlong ïa ka ilekshon Cooperative ha Nandakumar ïa kaba la pynong ha u Naiwieng jong u snem 2022 shaduh ka ilekshon shiteng samoi jong ka Sagardighi ha u Lber jong u snem 2023, ka jingïasngewthuh jingmut jong ka liang pyrshah ka la paw na ka bynta ban ïakhun pyrshah ïa ka seng Trinamool Congress, kaba la bat ïa ka jingsynshar ha ka jylla ha ki 11 snem ba la leit.
Ha ka por ba ka liang pyrshah ka la wan ha kawei ka kynhun, u Adhikari u la kyntu ïa ki seng ka liang pyrshah ha West Bengal ba ki la dei ban pyntikna ha ka ban ym ai vote da lei-lei ruh na ka bynta ka Trinamool Congress.
U Myntri Rangbah jong ka Telangana bad u heh nongïalam jong ka seng Bharat Rashtra Samithi (BRS) u K Chandrashekhar Rao u la pynbna ïa ka bailutksan kaba T.10,000 ha ka shi akar na ka bynta ban thep sha ki Account jong ki nongrep halor ka jingshah pynjulor jong ki jingthung jingtep, la ong ka jingthoh ba la phah da ki heh sorkar.
U Myntri Rangbah u la phah da ki hukum ban nang ai shuh shuh ïa ki jingïarap pisa sha ki nongrep halor ki jingshah pynjulor jong ki jingthung jingtep na ka daw jong ka jingwan hap jong u slap bad u phria.
Ka jingwan hap jong u slap ha ka aïom ka bym dei ban hap ka la wanrah ïa ka jingduhnong kaba bun ha kine ki khyndiat sngi ba la leit ha kaba ka jingshah pynjulor jong ki jingthung ka la long ha ki 150,000 akar ki jaka kiba don ha kylleng jong ka Telangana.
Ki jingïakren ha kaba ïadei bad kiba bun ki mat kiba naduh ka jingpyntreikam ïa ki skhim bapher bapher la dep ban ïakren ha ryngkat ka jingdonlang jong u Chief Secretary u A Santhi Kumari bad kiwei pat ki heh sorkar, u Myntri Rangbah u la bthah ïa ki heh ba dei khmih ba kin pynbiang ka jingïarap pisa sha ki baduk na ka bynta ban shna ïing bad halor kiwei pat ki mat.
Na ka jingshah pynjulor jong ki jingthung jingtep na ka daw jong ka jingwan hap jong u slap bad u phria, u Myntri Rangbah dang shen u la leit ban jngoh bad ïaphylliew jingmut bad ki nongrep kiba la shah ktah jur na ka jingshah thombor ha ki bor ka mariang.
U Myntri Rangbah u la ong shuh shuh ba ki District Collector ki la dei ban pynlong ïa ka jingleit jurip bniah ha ryngkat ka jingdonlang jong ki Agricultural Officers (AEOs) hala ki distrik ba ki dei ban khmih bniah bad ban lum ïa ki jingtip kiba bniah halor ka jingdon jong ki jingshah pynjulor jong ki jingthung jingtep bad ban phah sha ka sorkar.
U Myntri Rangbah u la pynshai da kaba ong ba ïa kine ki pisa la dei ban phah beit beit sha ki Bank Account jong ki nongrep kiba ki jingthung jingtep jong ki ki la shah pynjulor na ka jingwan hap jong u slap bad u phria.
U Myntri Rangbah u la hukum ïa ki heh ba dei khmih ba kin sdang ïa ka bynta kaba ar jong ka Sheep Distribution Programme.
U Myntri Rangbah u la pynshisha da kaba ong ba ka jingthied ïa ki langbrot kan sa long hapoh ki hukum jong ki District Collector.
U Myntri Rangbah u la ong ba ka jingthied bad ka jingsam ïa ki langbrot ka la dei ban leh katkum ka jingpynïaid jong ki heh ba dei khmih.
Shuh shuh u Myntri Rangbah u la hukum ïa u Chief Secretary u Santhi Kumari ba un shim ïa ki sienjam na ka bynta ban pynbiang ka jingïarap pisa kaba T.3 lak sha kito kiba dei ban ïoh jingïarap na ka bynta ka jingshna ïa ki ïing ha ki jaka ba la mang na ka bynta jong ki.
U Myntri Rangbah u la pynshai da kaba ong ba ki jingpyntreikam ba la thmu ki la dei ban ïaid bad pynurlong.
U la ong ba shen kan sa don ka jingsam ïa ki kot dulir sha ki nongshong shnong kiba la dei ban ïoh ïa ki jaka ba la mang na ka bynta jong ki khnnang ba kin ïohlad ban shna ïa ki ïing ki sem jong ki.
Ki bor pahara duriaw jong ka US ki la lap ia 8 tylli ki metïap hajan khappud Canada bad United States hadien ka jingpyrshang ban rung be-aiñ shapoh u pud u sam jong ka United States, ha kaba 2 ngut napdeng jong kitei ki 8 ngut, ki dei ki khynnah rit.
Ia kitei ki metïap la shem najan ka lieng ba la kylla bad kaba dei jong uwei u briew uba la jah na Akwesasne Mohawk.
Ha ka Sngi Palei, ki bor pyniaid ki la iathuh ba ki la ioh tam ia 6 tylli ki metïap bad napdeng jong kitei ki 6 ngut la kynthup ruh ia iwei i khyllung ba dang hapoh 3 snem ka rta.
Hadien katei ka sngi, ha ka Sngi Thohdieng pat ki bor pahara duriaw ki la lap sa ia 2 tylli ki metïap ha kaba uwei u dei u nong Roman bad kawei pat ka dei ka kynthei nong India namar ba ka don ia ka Passport IndiaKumta ki bor pyniaid ka Canada ki ngeit ba kitei ki briew ki thmu ban leit rung sha United States da ka rukom kaba long be-aiñ, hynrei namar ka jingsniewbok katei ka lieng kaba ki shong ka la leit kylla khongpong noh ha katei ka um ha khappud jong ka US bad Canada ha katei ka sngi.
U dkhot barim jong ka kynhun lehnoh Bru Revolutionary Army of Union (BRAU) u Joiba Reang, uba la don 35 snem ka rta bad uba la jah rngai naduh ka 24 tarik jong u Lber, la lap pat ia ka met iap jong u na kawei ka khlaw ha ka janmiet sngi Thohdieng.
Ki tyllong khubor ki la iathuh ruh ba ki dkhot jong ka kynhun jaidbynriew Reang ki la lap ia ka met iap jong u Joiba na katei ka khlaw ha Harharikhal ha ka janmiet jong ka sngi Thohdieng bad kumta ki la pyntip mar-mar sha ki pulit jong katei ka thaiñ tang mar ia iohi ia katei ka metiap ha katei ka sngi.
U heh pulit ka Dholai Police Station, u Manoj Baruah ryngkat bad u magistrate B.Chetri bad ka kynhun pulit ki la leit mardor sha katei ka jaka ha kaba ki la lap ia katei ka metiap kaba la pyut ruh ha katto katne ki bynta.
Kumta, ia katei ka ka met la pynkit noh sha Silchar Medical College & Hospital (SMCH) naka bynta ban pyndep ia ka post-mortem.
Ki pulit ki la iathuh ba ha katei ka sngi, ki la ioh kurup ruh ia ka torch light bad kawei ka tiar ba nep najan ka met jong u Joiba.
Haba iakren bad ki lad pathai khubor, u heh pulit Manoj Baruah u la iathuh ba ia ka post-mortem jong u Joiba la dep ban leh bad tad haduh ka step Sngi Saitjaiñ ki dang ap pat ban ioh sa ia ka kaiphod ba iadei bad kane.
Shuh shuh ruh la ong ba ym lah ban ithuh shai ba kumno u Joiba u la khlad bad kumta dei tad haduh ban da la dep leh ia ka post mortem yn sa lah ban tip shai ia ka daw jong ka jingkhlad jong  u.
Hynrei na ka liang ki bahaiing u Joiba, la ong ba ki don ki dak mynsaw ha ka met jong u bad kumta ruh la sgnewthuh ba kane ka pyni ba u la shah pynshitom bad shah pyniap.
U Myntri Rangbah jong ka jylla Sikkim, u Prem Singh Tamang ha ka 31 tarik u Lber u la pyntip ba ïa ka Dorbar kaba kyrpang jong ka Ïing Dorbar Thaw Aiñ jong ka jylla yn sa pynlong ha ka 10 tarik u Ïaïong, 2023.
Kat kum ka jingïoh lum jingtip la ïathuh ba ïa katei ka Dorbar kaba kyrpang la khot ban pynlong na ka bynta ban ïatai bad ïasyllok halor ki mat kiba ïadei bad ka kyntien ‘Sikkimese.
’Kat kum ka kyrwoh ba la pyllait da u Jacob Khaling – nongaiktien jong ka seng SKM u ba dei ruh u political secretary jong u Myntri Rangbah ka jylla u la pyntip ba na ka liang ka SKM ka khmih bniah bad sngewkhia halor ka mat kaba ïadei bad ka jingithuh kyrpang, ka jinglong jingman, ki lad jingïada bad kumjuh ruh na ka bynta ka hok jong ka jylla Sikkim bad ki nongshong shnong jong ka.
U la ïathuh ba na ka liang ka sorkar jylla ka la khot ban pynlong ïa katei ka dorbar khnang ban ïatai halor ki mat kiba donkam jong ka jylla bad jong ka jaitbynriew – kaei ka nongrim jong ka sorkar halor kitei ki mat bad kiei ki lad kiba la sorkar jylla ka don ban leh eiei na ka bynta ka bha ka miat jong ki nongshong shnong ka jylla Sikkim.
Da kaba kynthoh ïa ka sorkar kaba rim (SDF), na ka liang u Khaling u la ong ba ki riew paidbah jong ka jylla ki tip shai ba kane ka sorkar kaba mynta ka la ïakynduh ïa shibun ki diengpyngkiang na ki jingbakla ba bun jong ka sorkar jylla kaba rim halor ki mat kiba ïadei bad ka hok bad ka bha ka miat jong ki nongshong shnong ka jylla.
U la ïathuh pat ba ha baroh kitei ki diengpyngkiang, na ka liang ka sorkar jylla ka la shim ïa ki sienjam kiba bha tam ban ïada bad pynneh pynsah ïa ki hok bad ïa ka jingithuh kyrpang ïa ki paid nongshong shnong trai muluk jong ka jylla.
Ki bor sorkar jong ka jylla Mizoram ha ki khyndiat sngi kiba la leit noh ki la pyntip ba ki la don haduh 74.26% ki nongthep ‘vote’ kiba la wan ban ïashim bynta ha ka ilekshon Municipal Council kaba nyngkong eh jong ka thaiñ Lunglei ïa kaba la dep ban pynlong ha ka Sngi Balang kaba la dep.
Kat kum ka jingïathuh jong ki bor sorkar ka tnat pynïaid ilekshon jong ka jylla Mizoram, ki la pyntip ba ha ka thaiñ LMC ki don baroh haduh 40,548 ngut ki nongthep ‘vote’ kynthup ïa 21,245 ngut ki nongthep ‘vote’ kiba dei ki ‘riew kynthei.
Kat kum ka kyrwoh ba la pyllait da ka tnat ilekshon jong ka jylla la pyntip ba tad haduh ka por 4 baje janmiet ba la pynkut ïa katei ka ilekshon, ki don baroh haduh 74.6% kiba la wan ban ïashim bynta ha katei ka ilekshon LMC.Ïa katei ka ilekshon la pynsdang ha ka 7 baje mynstep ha ka sngi Balang bad ha ki 9 kynta ba la pynlong ïa katei ka ilekhson, kim shym la don satia kino kino ki jingjia kiba la wanrah ïa kino ki jingklumar na ki jingjia kiba wanlam ïa ki jingsngewsih.
Ki la don kumba 165 ngut ki nongpynïaid ilekshon kiba la wan ban ïashim bynta ban pynïaid ïa ki kam ilekshon bad 158 ngut ki pulit kiba la wan ban pahara ha katei ka sngi ba la pynlong ïa ka ilekshon.
Ha katei ka ilekshon la ïakhun da ki 42 ngut ki kyrtong.
Na ka liang ka seng Mizo National Front (MNF), ka Zoram People’s Movement (ZPM) bad ka seng Congress ki la pynïakhun ïa ki kyrtong na man la ki 11 tylli ki thaiñ, katba ka seng BJP pat ka la pynïakhun ïa ki kyrtong na ki 9 tylli ki thaiñ.
Ïa ka jingñiew ‘vote’ na ka bynta katei ka ilekshon la buh ban pynlong ha ka 3 tarik mynta u bnai.
Kum ban shu ïathuh hangne, ïa ka LMC la thaw da ka sorkar MNF ha u snem 2022 hapoh ka jingïalam jong u Myntri Rangbah Zoramthanga.
Ka IIM-Shillong ka la pynlong ïa ka ‘Annual Convocation’ ba 14 jong ka ha ka Sngi U Blei ha kaba 5 ngut ki ‘Doctoral Scholar’ ki la ïoh pdiang ïa ka PhD, katba 238 ngut ki samla pule na ka PGP-2021-23, 43 ngut ki samla pule na ka PGPEX – 2022-23, 16 ngut ki samla pule na ka PGPWE-2020-22 bad 47 ngut ki samla pule na PGPWE-2021-23 ki la ïoh pdiang ïa ka ‘Degree’ MBA.Haba ai ïa ka jingkren pdiang, u Chairman ka Board of Governor, u Shishir Kumar Bajoria, u la ai khublei ïa ki samla pule halor ka thong ba ki la kynjoh bad ban jur halor ka jingdonkam jong ka ‘Skill Development’ ban pynwandur ïa ka lawei jong ka India.
Kumta u la kyntu ruh ïa ki samla pule ban pyndonkam hok ïa ki jingpule kiba la ïoh pdiang na IIM-Shillong ban wanrah ïa ka bha ka miat ha ka imlang-sahlang.
Ha kane ka sngi, la ïadonlang u Myntri Khynnah ka tnad Electronics and Information Technology & Skill Development and Entrepreneurship, u Rajeev Chandrasekhar, kum u kongsan (lyngba ka ‘virtual mode’), bad u Gaurav Swarup, Co-Chairman & Managing Director ka Paharpur Cooling Towers Ltd, kum u Symbud Kongsan.
Haba pynsngew ïa ka ‘Convocation Address’, u Chandrasekhar u la ong ba ka India ka long kaba donbok ban kiew shaphrang lyngba ki sienjam kum ka  ‘Digital India’ kaba la synñiang shi kat dei sha ka jingkiew jong ka ri.
U la ong ruh ba katba kiwei ki ri ki dang ïakhun ha ka jinghiar ka ïoh ka kot lem bad kiwei-kiwei ki jingtynjuh, ka India ha kawei ka liang ka bteng ban kiew bad long kum ka nonglamkhmat ha ka pyrthei.
“Nga kyntu ïa ki samla pule kaIIM-Shillong ban pyndonkam hok ïa ka jingpule jong ki bad ban synñiang na bynta ka jingkiew shaphrang jong ka ri kumjuh ban wanrah ka jingmanbha ha ka imlang-sahlang," u la ong.
U la kdew ruh ba ka India bathymmai ka tyrwa kiba bun ki lad ki lynti na bynta ki khun samla ka ri ban tur shaphrang bad ki jingangnud jong ki bad ban kynjoh ïa ka thong lyngba ka jingtrei shitom.
U Chandrasekhar u la ai khublei ïa baroh ki samla kiba la pyndep ïa ka jingpule bad kyrmen ruh ïa ka lawei baphyrnai na bynta jong ki.
Na ka liang u Swarup u la ai khublei ïa ki samla pule bad ban jur halor ka jingdonkam ban pyndonkam hok ïa ka jingpule ban wanrah ïa ka bha ka miat ha ka imlang-sahlang.
Ka jingïalang ka la sakhi ïa ka jingïashim bynta jong 238 ngut ki samla pule kiba la ïoh ïa ki jingtyrwa kam na ki 63 tylli ki kynhun thung kam ha ki liang bapher-bapher ba kynthup ïa ka Consulting & Strategy, Finance, General Management, Human Resources & Operations, IT & Analytics, bad Sales & Marketing.
Shuh shuh u kongsan ha kane ka sngi u la pynkynmaw ïa ki sienjam jong ka Sorkar ha ka liang ka seng kam seng jam bad kyntu ïa ki samla pule ban shim kabu ïa ki lad ki lynti kiba wan sha ki.
Ha kane ka sngi la ïoh ruh ïa ka jingkren na u Director ka IIM-Shillong, Prof.D.P.Goyal, uba la pynpaw ïa ka jingsarong halor ka jingjop jong ki samla pule bad ai jingïaroh ïa ki nonghikai kumjuh ki nongtrei haba ïadei bad ka jingtrei shitom jong ki.
Ki 25 ngut ki nongshong shnong ka Malchapara, ka shnong kaba la shah pynhap sha Assam ha ka jingïapynbeit pud jong ka kylla ba nyngkong bad kiba la shah thwet ha ki pulit Assam ha kine ki sngi ba la dep, haduh mynta ki dang shong rieh bad sah hi ha shlem treikam jong ka Hima Nonglang Sirdarship.
Katkum ka khubor na ki nongïalam hima, la ïathuh ba ha ka 2 tarik u bnai Ïaïong, 2023 u MLA ka Rambrai-Jyrngam, u Remington Gabil Momin u la leit sha ka shlem treikam jong u Sirdar ka Hima Nonglang Sirdarship, West Khasi Hills ban noh ka jingïarap sha kitei ki 25 ngut kiba la ïoh jaka rieh shi por na u Sirdar ka Hima Nonglang.
La ban kdew hangne ba kitei ki nongshong shnong kiba la shah thwet ha ki pulit Assam ki la leit ban rieh bad sah ha katei ka shlem treikam ka Hima Nonglang naduh ka 28 tarik u bnai Lber, 2023 ha kaba 13 sngi mynshuwa, ki la hap ban shu phet wir sha khlaw sha btap.
