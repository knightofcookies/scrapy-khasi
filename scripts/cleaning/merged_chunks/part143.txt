Katkum katei ka RTI la jubab ba katei ka T.1.35 klur tyngka ka dei kaba ka KHADC ka la mang pisa na ka 13th Finance Commission kaba la mang ha u snem 2011-2012 T.1 klur tyngka, 2012 -2013 la mang T.15 lak tyngka bad 2013-2014 la mang T.20 lak tyngka.
Shuh shuh ka KHADC ka la ai jingtip ba ka la pynlut tyngka ban shna nala , waste trap,bad retaining wall ha ki 32 tylli ki shnong ha kaba la mang T.9,40,000 tyngka kawei pa kawei ka konstitwensi kaba don markhap bad ka Wahumkhrah bad na baroh ki konstitwensi la pynduh noh ia katei ka skhim ia ka Jaiaw namar ba kam shym la phah ia ka kyrteng jong ka jaka ban shna nala.
Nangta la jubab shuh shuh ba la pynlut sa T.15,00,000 lak tyngka na ka bynta ban shna retaining Wall bad ia katei baroh ki shnong ki la pyndep lut ia ka kam.
Nalor kitei ki jingtei jingshna baroh ka KHADC ka la pynlut T.3 lak tyngka ban shna ia u maw nongrim pynkhuid Wahumkhrah ha kaba la plie ia utei u maw nongrim da u Chief Executive Member ka KHADC u bah Pynshngaiñ N Syiem ha ka 12 tarik u lber, 2012, la jubab ba la sdang ban pynkhuid ia ka wahumkhrah naduh ka 26 tarik u iaiong, 2013 bad haduh la pynkhuid dang ar sien ia ka.
La jubab biang ba ka KHADC ka la pynlut T.6 lak tyngka shisngi ha ka sngi ba ki MDC ka KHADC kileit ban pynkhuid dalade hi ia katei ka Wahumkhrah bad katei ka jinglut ka long na ka bynta ka bai nongtrei, ka baibam bai dih, ka bai thied tiar thied tar kiba la pyndonkam hangtei.
Katei ka jubab ka la pyni ruh ba ha ka bynta kaba nyngkong (phase I) ka KHADC ka la pynkhuid naduh Umkaliar haduh jingkieng Mawlai.
Ha katei ka RTI la kynthoh ruh ba u CEM u ba la ngam ktieh u la lap dalade hi ia ka jingjaboh ka Wahumkhrah.
Nongstoin, 10 Naitung:Ka seng Congress hapoh ka thain Mawshyn rut, ka la nang tlot nang tlot, namar ka jingbymlah shuh ban shaniah da ki dkhot bad nongkit kam ki jong ka namar ka jing kynrum kynram kaba la mih ha ki nongialam kiba halor jong ka Seng.
Ia katei la pyntikna ruh hadien ka jingiehnoh kam U bah HL Nong siang u ba dei ruh u MLA barim jong ka Mawshynrut Constituency, u ba long ruh ha kajuh kapor kum u Vice Chairman jong ka Maw shynrut Block Congress Committee (MBCC), u ba la leit ai ia ka shithi inoh kam ka jong u sha ki heh jong ka seng Congress ha ka sngi balang jong ka taiew ba la lah.
Haba iakren bad ki nongthoh khubor ha ka sngi saitjain jong ka taiew bala lah u bah Nongsiang u la ong ba ka jingmih noh ka jong u na ka seng Congress kam dei ba u dondaw iano iano hynrei u mih da ka jingsuk bad da ka jingthmu ban dang bteng ia ka kam shakri na ka bynta u paidbah.
Shuh shuh u bah nongsiang u la ong ruh ba ka jingkynrum kynram ki nongialam ba halor, kam pynsngewtynnad ia u ban un dang bteng ia ka jingling dkhot hapoh jong ka seng, namar ba lyngba kitei ki kynrum kynram ka lah ban long ka jingartatien ia katei ka seng ba kan dang iai bteng ia ka jingshakri na ka bynta u paidbah.
Hadien ka jingmih noh na ka seng Congress u bah Nongsiang u la leit ruh ban pyniasoh ialade sha ka seng NPP, ha ka 7 tarik mynta u bnai ha kab u la bat ruh ia ka kyrdan kum u District Working President.
Haba pyrshang ban kylli hato u don ne em ka jingthmu ban iakhun na ka bynta ka election 2018, u tei u rangbah u la jubab da kaba u la ong ba ka shong ha ka mon jong u paidbah bad u la pyntikna ruh ba un long beit u ba la pynkhreh.
Nalor u tei u rangbah ha katei ka juh ka sngi u Secretary ka Mawshynrut Block Congress Committee u bah K.Nongsiang ruh u la leit ban pyniasoh ia lade sha ka party NPP hadien ka jinginoh kam jong u na ka seng Congress mynta la shi bnai tam.
Shillong, 10 Naitung: Hadien ka jing pynmih jingpynbna u Secretary ka Meghalaya Urban Development Authority lyngba ki kotkhubor ba ka MUDA ka ai ram shna ing T.6 lak tyngka ha ka sut kaba 6.5% bad kumjuh T.1.5lak tyngka ka PMAY, ki nongkitkam shnong jong ki shnong kiba don ha khapsor kiba shah pynngat ha ka MUDA kum ka Mawlai, Pynthorumkhrah, Nongmynsong, Mawpat Umpling,  Nongthymmai, Nongkseh, Umlyngka, bad Lawsohtun ki lalum ia ka jingialang kyrkieh jong ki ha ka sngi saitjaiñ jong ka taiew bad ha katei ka jingialang ki la shim ia ka rai ba kim kwah ia katei ka T.6 lak bad ka T.1.5 lak tyngka ka MUDA naba kim kwah ba ka MUDa kan kyntur pud ha ki shnong jong ki.
Ha ka kyrwoh khubor kaba la soi da kiba bun ngut ki nongkitkam shnong jong kitei ki shnong ki la pyntip ba ka kam kaba ia dei bad ka jingkyntur pud ka MUDA ka dang sahkut ha ka jingiakhih jong ka Synjuk ki Nongsynshar Shnong ka Bri U Hynniew Trep kaba ka sorkar kam pat ai jingshai haduh mynta ruh.
Katei ka jingialang ka la shim ia ki rai ba kan ym pdiang da lei lei ruh ia kitei ki skhim MUDA namarba ba kitei ki shnong ki hap hapoh ka 6th Schedule ym ha ka MUDA, ki la rai ba baroh ki Scheme bapher bapher  khamtam kiba dei na ka sorkar pdeng haduh mynta ki dang wan beit lyngba ka C & RD ym na ka MUDA.Lada ka Sorkar ka don jingthmu ban ai ia kino kino ki jingiarap/scheme, ka jingialang ka ai jingmut ia ka sorkar ba kan phah lyngba ka C & RD Block kumba ju lehLa rai ruh ban    pyntip  sha ka Synjuk ki Nongsynshar Shnong ka Bri u Hynniew Trep ba kan shim khia halor kane ka kam, ban pyntip  sha ka District Council kaba la pynkup bor da ka 6th Schedule jong ka Riti Synshar jong ka Ri India ba kan shim khia ia kane ka kam, namar haduh mynta ngi don hapoh ka jingkdup ka District Council.
Ha kajuh ka por, ban pyntip ruh sha u Syiem bad ka Dorbar  Hima Mylliem ba kan tip bad ba kan shim kano kano ka lad ba ka lah ban leh.
Ka jingialang ka la kyntu ruh ia   ki paidbah nongshongshnong  ba kin ym bieit ia katei ka skhim.
Katto katne ngut kiba la si ha katei ka kyrwoh khubor ki long u bah J.B Lyngdoh ( RS Pynthorumkhrah-Golflink), bah K Ryntathiang ( RS Mawpat) , bah R.V Dkhar (RS Lumiablot Nongthymmai, Stephan Lyngdoh (RS Umlyngka) , bah Everest Thangkhiew ( RS Lummawbah) bad kiwei pat.
Nongpoh, 11 Naitung: Ka FKJGP bad KSU, Nongpoh Circle ki la ai ka jingkyrshan kaba pura ia ka Nongpoh Town Committee (NTC) bad ia ka Dorbar ki Rangbah Shnong Ri-Bhoi District (DRSRBD) halor ka nongrim kaba ki ieng, kata hadien ka jingpyrshah ka jong ki halor ka jingthmu jong ka sorkar ban buh Weighbridge ha phyllaw ka ophis u DTO, Nongpoh, Ri Bhoi District.
Kine ki nongialam jong kitei ki ar seng ba kynthup ia u Bah Ban pynshngain Lyngdoh, President ka KSU, Nong poh Circle bad u Bah Prem Makdoh, President ka FKJGP, Nongpoh Circle, ki la pynpaw ba ka seng ruh ka buh ia ka juh ka pyrshah halor ka jingthmu ka sorkar ban buh Weighbridge ha katei ka jaka, namar katei ka jaka ka dang hap ha Sor Nongpoh.
Kat kum ka jing pynpaw jong kine ki nongialam seng, la ong ba lada ka sorkar kan buh Weighbridge ha katei ka jaka, kan wanrah ruh ia shibun ki jingeh ia ki paidbah khamtam eh ia ki nongleit nongwan bad lyngba ka jingdon ka Weighbridge ha katei ka jaka, khlem artatien kan wanrah ruh wat ia ka jingdheng kali ha ka surokbah jong ka thain Nongpoh.
Kumta, na ka liang jong kitei ki nongialam seng ki la dawa na ka sorkar lyngba ka tnad Transport ba kin sangeh shisyndon ban buh Weighbridge ha katei ka jaka kaba dang hap marjan bad ka Sor Nongpoh, ki la ong ruh ba ki kloi ban iasnohkti bad ka NTC kumjuh ia ka DRSRBD lada ka sorkar kam sngap halor jong kane ka jingdawa ban pynkynriah ia katei ka Weighbridge na katei ka jaka, la bynrap kitei ki nongialam.
Shillong, 12 Naitung: “Na ka liang ka Dorbar Shnong Mawsyn ram ka pyrshah ia ka jingthmu ban pynlong leh niam ka Seng Khasi Hima Mawsynram, kumba la paw ha ki lad pathai khubor ha ka 15 tarik mynta u bnai ha jaka ba don ka Krem Mawjym buin bad kumjuh ruh ban sieh ia ki SignBoard ha katei ka jaka", la pynpaw pyrsha ki dkhot ka Executive Committee ka Dorbar Shnong Mawsynram kiba la pynpaw ruh ia ka jing lyngngoh bad kyntait ia ka jingkam trai ka Seng Khasi Hima Mawsynram ia ka Krem Mawjymbuin bad kdew ruh ba katei ka jingkam trai ka long ka ba ym don nongrim haei haei ruh.
“Ngi la wan ia kynduh ia u Deputy Commissioner bad na ka liang jong ngi ki dkhot ngi la kyrpad ia u ban peit ba yn nym don mano mano ba lah ban rejister ia katei ka jaka kaba don ha shnong Mawsynram kaba long kum ka jngohkai pyrthei ha katei ka shnong kaba la ioh ia ka nam kum ka shnong kaba ioh pdiang ia u slap ba jur tam ha ka pyrthei", la ong shuh kitei ki dkhot ka Executive Dorbar shnong Mawsynram.
“Ka Krem Mawjymbuin ka dei ha ka jingpeit jingsumar jong ka Dorbar Shnong naduh ki pateng kiba la dep", la ong u General Secretary ka Dorbar Shnong u Bah PW Shangpliang.
“Ka jingkam ka Seng Khasi Hima Mawsynram ba ka long trai ia ka jaka bad ka Krem Mawjymbuin ka long kaba ym don nongrim bad ka jingkam jong ka ba la dep rejister ia katei ka jaka bad ka krem Mawjymbuin ha ka kyrteng ka Seng Khasi Hima Mawsynram ka long kaba ym don jingshong nia haei haei ruh namar ym don ki kot ki sla kiba pynshisha ia kata", la ong shuh u General Seretary.
“Lada ka jia kumta ruh kaei kaei baroh la shu leh buit poh da u ta u President ka ta Seng Khasi Hima Mawsynram uba la paw kyrteng kum u ta u Tylli Myrthong , u ba ju bat kum u Secretary ka Dorbar Hima ha ki snem ba la dep", la ong shuh shuh u Bah Shangpliang.
“Ha ki por ba la dep ki dkhar na ri thor ki ju wan leh “ýatra" ha ka krem Mawjymbuin ia kaba ka shnong ka shah namar ha ka jingpyrkhat ba ka ri India ka dei ka ri kaba don shibun ki jait niam bad ka la don ki jingpyrshah na ka liang ki Seng Bhalang ruh bad ngi la pynshai ia ki ha katei ka bynta", la ong shuh u Bah Shangpliang u ba la iathuh ruh ba na ka jingthmu ha ka 15 tarik ka Dorbar Shnong kan ieng pyrshah beit ia ka jingthmu ka Seng Khasi Hima Mawsynram kaba ym don jingithuh na ka liang ka Dorbar hynrei la shu iohi ha ki khubor.
“Ka krem ka hap ha ka jingpeit ka Dorbar.
Ka jingkam ka Seng Khasi Hima Mawsynram ka dei ka kam kaba ym don nongrim haei haei ruh bad na ka jingthmu jong ka ban pynlong ia ka jingleh niam ngi la ai jingthoh sha u Deputy Commissioner ka East Khasi Hills kumjuh sha u Superintendent ki Pulit bad u Director General of Police kumjuh", la ong u Bah RH Rapsang u ba long u Executive Member ka Dorbar Shnong kumjuh u wei na ki Rangbah Dong ha kawei ka Dong jong ka Shnong Mawsynram.
“La shu leh buittuh da u Tylli Myrthong bad ka jing reister ia ka society na kino ki kynhun ka ia pher na kaba rejister ia ki jaka ki puta".
Halor ki jingkynnoh ba U Syem ka Hima Mawsynram u Paiem Amos Malangiang ba u la pynkhamti ia katei ka jaka ha ka Seng Khasi Hima Mawsynram, u Bah Rapsang u la ong ba na ka liang u Syiem u la kyntait ba ka don kum katei ka jingiakynduh bad ka Seng Khasi Hima Mawsynram hadien ka jingialeit ia kynduh ki dkhot ka Dorbar Shnong ia u Syiem.
“Ngim iohi ia ki kot ki sla kumno ngin pynshisha ia ki jingkynnoh bad ba u Syiem u kyntait ia kiei ki jingiadei bad ka Seng Khasi Hima Mawsynram bad la shu leh buttu da u Tylli Myrthong“, la ong u Bah Moon Marbaniang u ba dei u Rangbah Shnong ka Shnong Mawsynram.
“Ngin khot sakhi da u paidbah ha ka 15 tarik bad ngin ialeh pyrshah ia ka jingthmu ka Seng Khasi Hima Mawsynram kaba thmu kum ka jingleit plie ia ka Krem Mawjymbuin kumba ka kam nongkynti jong ka.
Na ka liang ka shnong kam tuklar ia ki ingtreikam ki Society hynrei kan ym ailad ia ki kynhun niam ban kam trai ia ka Krem Mawjymbuin kaba long ka jingsarong ia ka shnong kaba khring ia shibun ki nongwan jngohkai pyrthei", la ong shuh shuh u Bah Rapsang.
“Ngin ym ailad da lei lei ruh bad ka dorbar hi baroh kawei ka rai kumta namar ka long kaei kaei kaba lyngngoh ba kiwei ki tnad Seng Khasi na ki shnong bapher jong ka Hima Mawsynram ki kyntait ruh ban ithuh ia ka Seng Khasi Hima Mawsynram.
Kumno kan lah ban rejister ia ka jaka khlem ka No Objection Certificate na ka Dorabr Shnong?", la pynkut u Bah Rapsang u ba la pynpaw ruh ba ka Dorbar Shnong ha ka dorbar ba la pynlong ki khun ki hajar ka Shnong ki dap jingsngewkhia halor katei ka jingshah kam trai ka Krem Mawjymbuin da katei ka Seng Khasi Hima Mawsynram.
Shillong, 12 Naitung: Ka jing pyn trei kam ka KHADC ia ka skhim Wahum khrah kaba T.1.35 klur tyngka ka la ong kab ai thamula ha kaba la kynnoh ba na katei ka skhim la shna pynban da ka madan ialehkai Basket ball bad katei ka la jia ha ka shnong Mawlai Nongpdeng.
U bah K.W Chyne Rangbah Shnong katei ka shnong u la iathuh ba ka Mawlai Nongpdeng ka la io jingiarap T.2, 49,759 tyngka ban shna ia ki jingtei ha katei ka lyngba ka shkhim Wahumhkrah hynrei nalor katei ka jingpynlut ruh u la ong ba ki don sa 13 tylli ki jingtrei kiba ka shnong kam don jingtip eiei.
U la ong ba u shu iohi ba la pyntrei ka madan Basket Ball bad u la ong ba um tip mano ba pyntrei namarba ym shym lapan jingbit na ka bor shnong.
Katkum ka Right To Information (RTI) ba la ioh lum la iathuh ba nalor ka T.2.49 lak ba ka Dorbar Shnong Mawlai Nongpdeng ka la ioh, ki don sa 13 tylli ki skhim kiba la pynrung ha katei ka shnong kaba la kot palat T.32,63, 801 lak khlem ka jingtip jong ka shnong.
“Nga pynpaw ka jingsngewsih ba kumno ka KHADC ka wan ban shna ia ki nala kam shym la pan jingbit na ka shnong kane ka dei ka jingbym burom ia ki Dorbar Shnong, kumta nga dawa na ka KHADC ba ka dei ban ai jong ka jingpynshai balei ki kiar na ki Dorbar Shnong" u la ong.
Katkum ka RTI la pyni ba  ka jingshna ia ka kynroh bad ker ia ka Indoor stadium Mawlai Nongpdeng hajan Wahumkhrah la mang mar T.2,99, 813 lak na bynta ki sawngut ki kontractor bad na ka bynta ki ar ngut ki kontraktor pat la mang pisa sa mar  T.1,49,446 lak.
La shna ruh ia ka nala ban iada ia ka Basketball Court ha jinglut T.2,49,923 lak.
Nangta ban shna ia ka nala bad ki paip ban pyntuid ia ki jaboh ha Wah umkhrah kaba dei ha Mawlai Nongpdeng ha ka jinglut kaba T.8,68,049 lak bad kiwei kiwei de kiba la shna thik ha ka juh ka jaka hynrei la shu pyniapher ia ka skhim bad ki kyrteng ki kontraktor.
Shillong, 12 Naitung:“Ngi kloi ban ai ka jingiatreilang bad kiwei ki Seng sain hima sima ha ka jylla kum shi bynta ban pynkhreh (pre-poll Alliance) ban ai reng ha ka elekshon sha ka Ing Dorbar Thaw-ain ka jylla ha u snem  2018", ong u Conrad Sangma, President ka National Peoples’ Party.
“NPP ka kloi ban pdiang ia kano kano ka seng sain hiam sima kaba don ia kajuh ka jingthmu ban ai ka jingiatreilang ban iakhun ha kane ka elekshon".
Ha ka jingialang ha ka Sngi Ba ar, ka State Executive Council  ka NPP ka la shim ia ka  rai ban pynlong ia ka elek-shon ban jied noh ia u President bathymmai ha ka Jylla.
“Ka jingthmu ban jied ia u President  ba thymmai jong ka Party ka long ban mih bujli ia ka jaka jong u Dr.W.R Kharlukhi kan sa long ha ka taiew bakhatduh jong u bnai Risaw ne ha ka taiew ba nyngkong jong u bnai Naiwieng, mynta u snem", la ong u Conrad Sangma.
“ Ha ka Annual State Convention, ka Party kan sa pyn-thymmai ruh ia ki  nongkitkam jong ka Party khnang ban pynkhlain ia ka jingtreikam ka party na ka bynta ka elekshon ha u snem 2018.
Ka NPP kan sa pynkha ia ki District bad ki Block Committee kum ka jingpynkhreh ia ka elekshon.
Ka Party ka la nang khlain bad ioh bor shuh shuh lyngba ka jingwan iasoh jong u F.A Momin, MLA barim ka Seng Congress bad uba long teng u Myntri barim ka Sorkar Jylla", la pynpaw shuh shuh u Conrad.
U Conrad  Sangma, u ba long ruh u MP ka NPP na Tura Parliamentary Constituency u iathuh ba ka Party shen kan sa thaw ia ka Vision Document Committee ka ban long kum ka kular ba ka Party kan buh thong ha u snem 2018.
"Ka Party kan sa leit iashim bynta ha ka 13 tarik mynta u bnai  ha ka jingialang jong ka North East Democratic Alliance (NEDA) ba la pynlong da ka Party BJP ha Guwahati".
Nalor ki MLA ka NPP, yn leit iashim bynta ruh da u CEM, u Chairman bad ki MDC ka Garo Hills Autonomous District Council sha katei ka jingialang ka NEDA.“Ka Garo Hills Autonomous District Council ka la rai ban tei ia ka Cultural Centre bad ka Museum na ka bynta ban kyntiew ia ka riti tynrai  jong ka jaidbynriew Garo", la iathuh u Conrad sha ki nongthoh khubor.
“ Ka P.A Sangma Foundation ha ryngkat ka jingiatreilang bad ka Tura Government College, Tura kan sa pynlong ia ka jingiakop shut jabieng halor ka subjek Science, Mathematics bad Enterprenuership khnang ban kyntiew ka jingpule ki samla ka ri lum Garo" ong Conrad.
Shillong 11 Naitung:Ka UDP East Khasi Hills mynta ka sngi ka la pdiang biang ia u Bah Hispreaching Son Shylla sha ka iing jongka hadien ba u la mih teng kham mynshwa na kane ka party riewlum ka jylla.
“U Bah Deng HS Shylla ula bakla lynti, u la wan phai biang sha ka lynti kaba beit", la ong u President ka UDP u Dr Don kupar Roy haba kren sha ki nongthoh khubor ba la don lang u Bah Shylla, nalor u President ka UDP East Khasi Hills u Bah TW Chyne mynta ka sngi ha iingsah jong u Dr Don.
“U briew uba stad u sngewthuh haba kum bakla lynti, u pynbeit ia ka jingbakla ym kum kiba biej kiba shisien la bakla, la bakla syndon baroh shi jingim", la ong u Dr Donkupar Roy.
Ia u Bah Shylla la wan synran lang kumba shispah ngut eiei ki nong ialam ka thain Nongkrem konstitwensi, ha kaba la pynbna ruh ia u Bah Shylla kum u kyrtong na ka bynta ka MDC elekshon shiteng samoi kaban sa long shen na Nongkrem.
Wat la ka elekshon MDC shiteng samoi ka lah ban long u bnai Risaw ne Naiwieng, hynrei ka UDP ka la pynbna ia u Bah Shylla kum u kyrtong na ka bynta kane ka elekshon.
“Mynta ka sngi ki paidbah ka Nongkrem ki la phah ia ka kyrteng jong u Bah Shylla bad haba don tang uwei u nongpan tiket, ka ju long ka rukom pyniaid kam ka party ba uta un ioh beit", la ong u Dr Don bad bynrap, ba ia ka kyrteng yn sa pynbna paidbah shen.
U Dr Donkupar u la pynbna ruh ba ka UDP kan ialap da ka Nongkrem Mission na ka bynta ban pynjop ia u Bah Shylla.
Ha kawei ka liang, u Bah Shylla u la kam ba ka Nongkrem konstitwensi ha kane ka kynti ka long kumba ka don hapdeng ka Synshar President (President’s Rule), namar ba u MLA ba mynta na ka HSPDP u Bah Ardent M Basaiawmoit um don ka jingiajan bad ki paidbah bad u leh katba mon marwei.
“Ka Nongkrem konstitwensi ka long kumba  ka don ha ka President Rule, ki paidbah kim ju ioh lad ban mih ban rung ha iing u MLA, ka jingiadei jongu bad ki paidbah ka long tang da ka MLA skhim", la ong u Bah Shylla.
“U MLA ka Nongkrem ba mynta u synshar marwei", la ong u Bah Shylla.
U  la ong ba u dei uwei uba ialap ia ka artikil 371 ban pyndam noh ia ki district council ha kane ka jylla Meghalaya hynrei balei ka party jongu ka dang iakhun ia ka elekshon MDC haba kam sngew donkam shuh ia ka District council.
Haba kylli halor kano ka nongrim ba u la wan phai biang sha ka sain pyrthei haba u la pynbna ban shong thait noh na ka kam sain pyrthei, u Bah Shylla u la ong, “ Ki don bun ki daw kiba pynlong ia  u ban wan phai biang sha ka sain pyrthei.
Nga la lum ia ka jingialang paidbah kham mynshwa ha Nongkrem ban pynshai ia ki ain kiba iadei bad ka MUDA,ka ain jong ki Rangbah Shnong ha Nongkrem, bad hadien ba la wai ka jingialang, ki paidbah ki ong ia nga, ‘phim dei ban ieh ia ngi’, ‘phin leh aiu ia ngi", la ong u Bah Shylla.
“Ka  jingkulmar ha u snem 2015 na ka jingskud jaka ka MUDA, kam Rangbah Shnong, ka jingpas ia ka Compulsory Registration of Marriage Act, jingdawa ban wanrah da ka artikil 371 ban pyndam ia ka district council,  ki dei ki daw kiba la pynlong ia nga ban pyrkhat", la ong u Bah Shylla.
Katkum ka jingong u Bah Sylla, ka jingwan phai biang jongu sha ka sain dei namar ka jingkhot jong ki paidbah namar ba u dang donkam ia u kum uwei na ki nongialam.
U Bah Shylla u dei uwei u riew sain pyrthei uba phet teng na ka UDP ban iasoh bad ka Congress bad hadien u la mih na ka Congress bad mynta u la wan phai biang sha ka UDP.U la ong ba kumba ka paw ka Congress kam don lawei shuh na ki dak ki shin kiba la paw ha ka ri India bad kumjuh ha kane ka jylla, ha kaba tang ia ka Congress Legislative Party (CLP) ruh kam shym la lah ban lum.
Da ka jingrai jong u Bah Shylla ban mih madan biang ha ka elekshon ban wan, la sngewthuh ba ka elekshon MDC shiteng samoi na Nongkrem kan long kawei kaba kham shongshit bha.
Shillong,12 Naitung:Ka la don ju don ka kyntien kaba ong ba haba la bun than ki nong shet ka pynsniew pynban ia ki jingbam, ka la long ruh halor ka ishu Uranium ha kaba la iohi ba bun tylli ki seng ki la pyrshah ia ka ingtih Uranium.
Lah ban kdew ba ka KSUka dei ka seng kaba nyngkong eh kaba la shim ia katei ka ishu hynrei mynta la iohi ba la mih bun tylli ki seng kiba la shimlang ia katei ka ishu pyrshah Uranium.
U Rupang, u la ioh ban ia kren bad u General Secretary ka KSU halor katei ka phang, u samla Auguster Jyrwa u la ong ba ka KSU kan ym ia khleh jaktung bad kiwei pat ki seng ban ia khih pyrshah Uranium hynrei kan iaid beit la ka jong ka lynti, “Naduh ba sdang ngi la shim ia katei ka ishu haduh mynta, hynrei kham hadien ka LYWA ka la wan ia soh lang halor ka nongrim ba ngi ieng, ngin iaid beit shakhmat la ka jong ka lynti kumba ngi la ieng naduh ba sdang" ong u samla Auguster Jyrwa haba ia kren bad u Rupang.
U samla Jyrwa u la ong ba ka KSU ba ka tip shai naduh u snem 2014 ba ka surok ban wanrah kam pynroi pynroi hapoh ka thaiñ Wahkaji kam dei kaei kaei ruh hynrei ka dei beit ka jingthmu ban tih Uranium, “Ngi la pyrshah jur naduh katei ka por, ngi la leit ialap kylleng katei ka thaiñ ban pynsngewthuh ia ki paidbah, hynrei ki la kynnoh ba ka KSU ka pynwit ia ka roi ka par katei ka thaiñ hynrei ynda ki la wad jingtip hadien ki sa tip ba ka dei shisha ka surok Tih Uranium" u la ong da kaba bynrap ba ka jingmih tender ha kine ki sngi kaalpynpaw tyngkreiñ ba ka dei ka jingtih Uranium.
Halor ka jingmih kiwei pat ki seng u samla Jyrwa u la ong ba um tip kaei ka nongrim ba ki ieng hynrei kumba la iohi ha ki kot khubor i kumba ki don ki seng kiba kwah surok hynrei kim kwah pat ban tih Uranium bad u la ong ba um tip kaei ka nongrim jong ki, hynrei u la ong ba ka nongrim jong ka KSU hi ka dei ban pyrshah ia ka jingtih Uranium, “Ngi la kren shai ba ngi pyrshah ia ka jingtih Uranium,ngin ym ailad da lei lei ruh" u la ong.
Shuh shuh u samla Jyrwa u la ong ba um kwah ban ong eiei ia ka nongrim ba kiwei pat ki seng namarba wat ki ishu ba ka KSU ka shim ruh kam pat lah ban pynurlong lut ia ki, halor ka jingshim kiwei pat ki seng ia ki ishu kiba ka KSU ka la shim u la ong “Ngi kmen eh lada kiwei ki seng ki lah ban leh na ka bynta ka ishu ka jaitbynriew,ngim don eiei ban ong ia kata, hynrei ki dei ban don ka nongrim kaba skhem" u la ong.
Dang shen ka la mih ka huri hura halor katei ka ishu Uranium ha kaba ka la don ka jingiasiat maw,ka jingiasiat marble haba la kylli na u samla Auguster shaei katei ka jingmut jong ka huri hura ka thew, u la jubab ba um don jingtip shaei katei ka kam shano ka thew jngai hynrei u la ong ba baroh ka shong ha ka sorkar, “Ngim lah ban ong eiei ia ka jingmih ka huri hura, ngim tip hi ruh naei ka huri hura ka mih,hynrei ngi shu kwah ban ong ba baroh ka shong hi ha ka sorkar,aiu kan leh" pynkut utei u nongialam ka KSU.Shillong, 12 Naitung:Haba jubab ia ka jingmih lyngba ka Right To Information (RTI) kaba kam ba ka jingpyn khuid ia ka Wahumkhrah kaba la mang T.1,35,00,000 la dep 100 percent, u CEM ka KHADC u Bah Pyn shngain N Syiem ha kane ka sngi Hatmajai u la ong ba ka bynta ba nyngkong jong ka jingpynkhuid ia ka wah Umnkhrah ka la dep hynrei ka jingpynthymmai ia ka wah kam pat long 100 percent.
Haba kren sha ki nongthoh khubor mynta ka sngi, u Bah Pynshngain u la ong “Ka jingpynlut T.1,35,00,000 da ka KHADC kam dei tang ban pynkhuid ia ka wah.
Ngi la pyndonkam ia ka pisa na ka bynta baa bret niut, khang lad ia ki jaboh, shna nala, thied kali kit nuit ia ka Lapalang bad ka Mawlai.
"U la ong ba ka T.9.40 lak la sam sha ki san ngut ki MDC kynthup ka Nongthymmai, Laitum khrah, Jaiaw, Mawkhar bad Mawlai kiba don hajan ka wah Umkhrah.
U la ong ruh ba namar ba u MDC na Jaiaw u Bah Adelbert Nongrum um shym la phah ban leh ia kano kano ka kam, u la duh ban pyntreikam ia kane ka skhim ha ka konstitwensi jongu.
"Nga kwah ban pynshai ba ki briew kim nym snegwthuh bakla ia ka pisaT.1,35,00,000 kam dei tang ban pynkhuid wah Umkhrah hynrei ia kiwei ki kam ruh", la ong u Bah Pynshngain.
Katkum ka RTI, la pynpaw ba ka pisa ba la sam sha ki 9 ngut ki MDC ka long T.9.40 lak hynrei T.31 lak la ai sha ka Mawlai Nongpdeng.
Halor kane, u la ong ba um lah ban kren eiei namar ba ia ka pisa la sam ha ka por ba synshar ka ARPA ha kaba u Bah P.T Sawkmie u dei u EM ba peit ia ka Water Resources.
Lah ban kdew ba katkum ka RTI, ka KHADC ka mang T.1.35 klur na ka bynta ban pynkhuid ia ka Wahumkhrah,na katei T.1,25,97,557 klur tyngka ka dei kaba la pynlut bad T.8,02, 443 lak tyngka ka dei kaba dang don ha kti ka KHADC.Shi bynta na katei ka jingpynlut la pynlut T.9.40 lak tyngka na ka bynta kawei ka konsti twensi kaba don ha khappud ka Wahumkhrah kaba mut sha uwei u MDC.Ki don san tylli ki konstitwensi kiba don ha khappud bad ka Wahum khrah kata ka Mawlai, Mawkhaw-Pynthor umkhrah, ka Laitumkhrah, ka Nongthymmai bad ka Jaiaw.
Ka jingai bynta ia kitei ki konstitwensi kaba mar T.9.40 lak tyngka ka long ba kin pyndonkam ia katei ka skhim katkum ki kyndon (Guidelines) kaba ia dei bad ka jingpynkhuid ia ka Wahumkhrah, hynrei la ioh jingtip pynban ba don ki konstitwensi kiba la iaid lait ia ki kyndon treikam jong katei ka skhim ha kaba u MDC u pynlut pynban ia katei ka lak tyngka na ka bynta ban thied kali kit nongpang, bad don pat kiba pynlut ban thied kali kit ñiut.
La ioh jingtip ba ka Laitumkhrah ka dei kawei na ki konstitwensi kaba u MDC u la iaid lait ia ki kyndon jong ka skhim Wahumkhrah ha kaba u MDC jong katei ka konstitwensi u la pynthied da ka kali kit nongpang ha ka konstitwensi jong u.
Lah ban kdew ba na kitei ki san tylli ki konstitwensi la ioh jingtip ba ka Jaiaw ka la shah pynduh bad la ai bhah tang ia ki saw tylli, hynrei haba wad jingtip na u MDC ka Jaiaw u bah Adelbert Nongrum u la iathuh ba kam dei ba ka Jaiaw ka shah pynduh hynrei katei ka T.9.40 ka bhah kyrpang na ka bynta jong u ban pyntreikam hapoh ka konstitwensi ka dang don ha kti ka KHADC haduh mynta.
Haba kylli ia ka jingpynslem jong u ban pyntrei ia katei ka skhim kaba naduh u snem 2012 u bah Adelbert u la ong “Ia nga la bthah beit na District Council ha kato ka por ba nga dei ban pyntreikam beit thik katkum ki Guidelines,ngam kwah ban pyntreikam da kumwei pat, nga dei u briew uba iaid beit da ka lynti, na kata ka daw nga dang ia kren bad ki bor shnong ba ki kam ki ban pyntrei kin dei beit thik kiba ia dei bad ka jingkhuid ka Wahumkhrah" ong u bah Adelbert ha ka jingiakren bad u Rupang.
Shuh shuh u bah Adelbert u la ong ba ka jingai jubab ka KHADC lyngba ka RTI halor ka skhim Wahumkhrah ka dei ka jingthok pyllaiñ pylleiñ ia ki paidbah ban ong ba ka Wahumkhrah ka la khuid 100% katba ki paidbah pat ki sakhi da la ki khmat ba katei ka wah ka dang jaboh haduh mynta.
Haba phai sha ka jingpynlut ka KHADC kaba haduh T.1.35 klur tyngka u bah Adelbert u la ong ba ka dei tang ka jingpynsyrwa kai ia ka pisa paidbah bad baroh katei ka jingleh ka dei tang ban pynmyntoi ia ki kontraktor katba ka jingkhuid jingsuba pat kam don eiei.
U Bah Adelbert u la dawa na ka KHADC ba ka dei ban ai ia ka pisa sha ka Jaiaw konstitwensi ryngkat ka sut kaba la kha mynta naduh u snem 2011, lym kumta un sa shong pyrkhat bad ki Dorbar shnong kaei ba un leh nangne shakhmat.
“Nga sngewlyngngoh balei ka KHADC ka la mang pisa da ki klur haba nga kum u MDC ha kato ka por ba nga shong ha liang pyrshah nga tip tang T.50 lak hynrei nga sngewsarong ia ki shnong hapoh ka Jaiaw ki bym shym la treh ia kane ka pisa namar ka long ka jingjah burom lada shim ia ka pisa lada ka kam kam seisoh" u la ong.
Utei u MDC ka Jaiaw uba la long teng ruh u CEM u la ong ba um sngew iahap ia ka jingshna ka KHADC ia u Mawnongrim uba la pynlut haduh T.3 lak, ka jingpynlut kai ka pisa haduh T.6 lak kata ka bai sha ha ka por ba pynkhuid tang shisien ki MDC, u la ong ba kum u dkhot ka PDF kaba la ialam hi da u Bah Pynshngain N Syiem kum u CEM un sa pan jingshai balei ka pynlut kai ia ka pisa.
U la ong ruh ba lada ka PDF kam ai ia ka jingshai ka KHNAM kam don jingkitkhlieh namar ka jingleit kyrshan iaka PDF na ka bynta ka jingeh jong ka jaidbynriew ym na ka bynta ka jingmyntoi shimet.
Shillong, 12 Naitung: Hadien ba la shah hukum ban khang noh ia ki iingbasa ne hotel ha ka Meghalaya State Pollution Control Board (MSPCB) ban khang noh namar ka jingbym don ki jaka pynlang jaboh ne Treatment Plant, u chairman ka Meghalaya Toursim Development Corpation (MTDC) u Bah David Nongrum u la pynshai ba ka sorkar ka la kohnguh ia ki kyndon ba la buh da ka National Green Tribunal (NGT) tangba kam pat lah ban pyndep ia ka kam.
“Ngi la ioh ia ka shithi ha u bnai Jymmang mynta u snem kaba ai por shi bnai ban pyndait ia ki treatment plant.
Ngi la pyndep ia kane ha ka Orchid Hotel ha Polo hynrei ha Pinewood ka dang iaid ka jingtrei mynta", la ong u Bah David Nongrum haba iakren bad u Rupang.
U la ong ba ka hukum ka NGT lyngba ka MSPCB kam dei tang ia ki iingbasa ka sorkar hynrei ka dei ia baroh ki iingbasa ne ki hotel ha ka nongbah Shillong ba ki dei ban don ki treatment plant hapoh shi bnai.
Hynrei katkum ka jingtip bun ki hotel kim pat lah ban leh ia kane bad ki dang pan por na ka NGT.“Ngi la dep kyrpad sha ka NGT ba kan ai por ia ngi ban pyndep ban pyndait ia ka Treatment plant namar ba ngin sa pyndep noh shen kaba dang sah ha Pinewood Hotel", la ong u Bah David.
U la ong ba la kumno kumno ka jingpyndait ia ka treatment plant ne ka jaka pynlang jaboh yn sa pyndep hapoh ar taiew.
U Bah David u la ong ba ka jinghukum ka NGT ban don ki jaka pynlang jaboh ia ki hotel ka long namar ba ki hotel ha sor Shillong ki shu pynlait pathar ia ki jaboh jabain kiba tuid na ki jaka sum, jaka sait, jaka khlieng sha ki nala ki wah kaba la pynjaboh lut khait ia ki wah.
U Bah David u la ong ba ym slem shuh ba ka NGT kan sa pynmih sa ka hukum ba ki karkhana, ki dukan kiba don harud wah ban khang kdam noh ia ki, bad kumjuh ruh ia ki iing ban don beit ka jaka pynlang jaboh.
U la ong ba ka jinglut ban shna ia ka jaka pynlang jaboh ka don bun ka jinglut katkum ka jingheh jong ka hotel.
Ki don kiba hapdeng T.6-7 lak haduh T.20-30 lak.
Lah ban kdew ba ka Ka Meghalaya State Pollution Controll Board ka la pynmih ia ka hukum ba ka Pinewood Hotel ka dei ban khang noh namar kam don ka jaka ban pynlang ia ki um jaboh kiba lah ban khuid biang, hynrei la kynnoh ba ia ki um jaboh kiba mih na katei ka hotel la pyntuid pathar sha ki um ki wah.
Nalor ka Pinewood ki la don ruh kiwei pat ki hotel, ki Resort kiba don haduh 35 tylli ha nongbah Shillong kiba la shah hukum ban khang noh.
Ka State Convention Centre kaba don hajan Pinewood, ka Orchid Hotel ha Polo, ka Orchird Lake Resort kaba don ha Umiam bad kiwei pat ki dei ki jaka sah kiba la shah hukum ha ka MSPCB ba ki dei ban khang noh.
“Ngi la dep ban phah jingtip sha Pinewood Hotel ba dei ban khangnoh ryngkat kiwei pat ki hotel, namarba kim bud ia ka hukum jong ka sorkar.
kitei ki Hotel kim shym la don ka jaka pynlang um jaboh ban pynthikna ba ki um jaboh kin ym tuid pathar sha ki um ki wah" ong u Member Secretary jong ka Board u J.H Nengnong.
U la ong ruh ba ka Board ka la hukum ia ka Meghalaya Power Distribution Corporation Limited ba ki dei ban weng noh ia ka jingai bording sha kitei ki Hotel, “Ngi la ioh jingthoh na ka MSPCB bad ngin leh noh ia kaba donkam" ong u ophisar jong ka tnad MePDCL.La ioh jingtip ba ia ka hukum ka Board ka la pynmih naduh ka taiew ba nyngkong une u bnai hadien ba ka National Green Tribunal ka la pynkit ia ka jingbah khlieh ha ka Meghalaya State Pollution Control Board ba ka dei ban shim ka jingkitkhlieh ba ym dei ban pyntuid ia ki um jaboh sha ki wah khnang ban wanrah ia ka jingkhuid ka Wah umkhrah bad ka Umshyrpi.
Shillong, 12 Naitung:Ka la don ka jingkynnoh ba ki la don ki nongtrei ka Khasi Hills Autonomous District Council kiba la shu shim tulop khlem poi sha jingtrei tang shisien ruh ha kine ki san snem ba la leit.
La katto katne bnai mynta U Rupang u la peitngor bha ban pynshisha ia kitei ki jingkynnoh hynrei la lap ba kitei ki ophisar kim don wat tang ka kamra treikam ruh bad ym shym la iohi ban thoh ia ka kyrteng jong ki ha ki tnad treikam (Department) ba ki trei.
Katkum ka jingioh lum jingtip na ki nongtrei ka KHADC ki la ong ba ki don ar ngut ki ophisar ki bym shym la wan trei hynrei ia ka tulopki shim beit thik thik man la u bnai bad ka tulop jong ki ka long T.50 hajar tyngka shajrong.
Katkum ka jingioh lum jingtip la ong ba kitei ki ophisar ki bym shym la wan trei ki long u bah S.Kurbah u Superitendent ka tnad Mining and Minerals bad uwei pat u dei u bah Amstring Syngleiñ u Deputy Chief Forest Officer.
La ioh jingtip ba u bah Kurbah um shym la wan trei naduh u snem 2011 haduh mynta hynrei ia ka tulop u la sei beit manla u bnai bad la ioh jingtip ruh ba dang shen ka District Council ha ka 30 tarik u jylliew, 2016 ka la pynkynriah noh ia u na ka kam Superitendent of Minig and Minerals sha ka kam Superitendent of Taxes hynrei haduh mynta ruh ym shym la iohi syrngiew ia u.
Katba ha ka ba ia dei pat bad u bah Amstrong Syngleiñ la ong ba um wan trei naduh u snem 2009-2010 bad u don hapdeng ka mukotduma bad ka District Council, hynrei la pynmih ia ka hukum kaba la ailad ia u ban bteng biang ia ka kam kaba u bat haduh mynta hynrei la ong ba utei u ophisar um shym la wan trei satia.
Ki nongtrei ka KHADC haba ia kren bad une u nongthohkhubor jong u Rupang ki la pynpaw ka jinglyngngoh kumno ki briew ki bym don tang ka kamra treikam ruh, wat la ki bat ia ka kyrdan kaba heh ki ioh ban sei tulop beit manla u bnai watla kim shym la trei ia ka kam.
Shillong, 13 Naitung:Ka jingialang jong ka kynhun synrop pyrshah Congress ha kane ka dong mihngi ka North East Democratic Alliance (NEDA) kaba long hynne ha nongbah Guwahati, kam pat shym la iasoi sos kular ban iakhun elekshon hynrei ki la shu shim ia ka rai ban iatreilang na ka bynta ban pynjah kyrteng ia ka Congress ha kane ka thain.
Ha kane ka jingialang la wan iashim bynta u Myntri Rangbah ka Assam u Sarbananda Sonowal, Arunachal Pradesh u Kalikho Pul, u Pawan Kumar Chamling na Sikkim bad na Nagaland u TR Zeliang, u President ka UDP u Dr Donkupar Roy, u President ka NPP u Conrad K Sangma, General secretary ka BJP u Ram Madhav, u president ka AGP u Atul Bora, u heh ka BPF u Hagrama Mohilary, u nongialam ka Ganashakti u Ranoj Pegu, ki nongialam na ka Mizo National Front, Sikkim Democratic Front, Naga People’s Front bad kiwei kynthup u myntri ka DoNER u Dr Jitendra Singh.
Katkum ka khubor, la iathuh ba ia kane ka jingialang kaba la plie paidbah da u President ka BJP u Amit Shah, ka la iakren bun ki kam ba iadei bad ka elekshon ha kane ka thain.
U Amit Shah u la pynshai ba ka jingthmu jong ka NEDA ka long na ka bynta ka bha ka miat bad ka roi ka par jong ki jylla Rilum ka thain shatei lam mihngi jong ka Ri India.
Hadien ka jingiatai kaba sani la rai ba baroh ki seng sain bym dei Congress kin iatrei lang ha kane ka liang ban wan rah ia ka jingjop bad ban lah ruh ban weng ia ka jingbam sap jong ki sorkar Congress.
Halor kaba iadei bad ka jingiatehlok ym shym don kano kano ka jingrai, la ong ka khubor na ka BJP Meghalaya.
Nalor ka sain hima sima, ka jingialang ka la iakren ruh ia ki kam pynroi jong ka thain, ki kam khappud,bad kiwei pat.
Ha kawei pa ka khubor, na ka liang jong U Bah LG Laloo, u nongkren jong ka seng BJP, ula iathuh ba ha ka jingplie ia ka North East Democratic Alliance (NEDA) da u Amit Shah u National President jong ka BJP kaba la long ha Guwahati ha ka 13tarik u Naitung 2016 ha ka ba la ia don lang jan baroh ki seng sain hima bym dei Congress, la pynshai ba ka jingthmu jong ka NEDA ka long na ka bynta ka bha ka miat bad ka roi ka par jong ki jylla Rilum ka thain shatei lam mihngi jong ka Ri India.
Hadien ka jingiatai kaba sani la rai ba baroh ki seng sain bym dei Congress kin ia trei lang ha ka ne ka liang ban wan rah ia ka jingjop bad ban lah ruh ban weng ia ka jing bam sap jong ki sorkar Congress.
Halor kaba iadei bad ka jing ia tehlok (prepoll alliance) ym shim don kano kano ka jingrai.
Nongpoh, 13 Naitung: Kum ka dak jong ka jingkynmaw burom ia ki dienjat kaba la ialam da u (L) Fr.Sylvanus Sngi Lyngdoh, mynta ka sngi ka Parish Mawbri ka la lah ban pynkylla ‘Law Kyntang’ ia ka khlaw Balang jong ka Parish Mawbri  kaba don hapoh ka shnong Sohliya, Ri Bhoi District.
Ha kane ka sngi, da ki spah ngut ki paid riewngeit na ka Balang Catholic ka Parish Mawbri, ba kynthup naduh ki Sisters, ki Phadar, ki Rangbah Balang, ki Riew Rangbah, ki Nonghikai bad ki khynnah skul jong ki 10 tylli ki skul jong katei ka thain, ki la tuid sha u lum jong ka Balang ban pynpaw ia ka jingsngewnguh ia u (L) Fr.Sngi Lyngdoh, kum u nongialam ka Balang Catholic, namar dei lyngba ka jingiohi jngai ka jong u ban ialam lynti ba ka Parish, tad haduh ba kan da lah syndon ban pynkylla ia katei ka khlaw Balang sha ka ‘Law Kyntang’.
Kum ban shu pynkynmaw hangne, ba dei ha u snem 2013 ka Balang Catholic ka Parish Mawbri, lyngba u Fr.Sngi Lyngdoh ka la lah ruh ban suid ban shor bad ban pynlong ia katei ka khlaw Balang kum ka Law kyntang bad dei ha utei u snem la thung ruh ia u Mawbynna bad  ka jingthung ia palat hajar tynrai ki dieng, ha kajuh ka por lah ban ong ba katei ka ‘Law Kyntang’ jong ka Parish Mawbri, ka dei ruh ka ‘Law Kyntang’ kaba nyngkong eh jong ka Balang Catholic ym tang ha ka jylla, hynrei ha ka ri Indiahi baroh kawei.
Ha kane ka sngi, ki paid riewngeit ka Balang Catholic ka Parish Mawbri ha ka jingialam u Fr.Leomary Lyndem kum u Parish Priest bad u Fr.Sirus Syiemlieh, Assistance Parish Priest, ki la pynlong ia ka jinglehniam lehrukom bad kumjuh ruh ki la pynlong ruh ia ka jingthung dieng ba palat ia ka 500 tynrai ki dieng ha katei ka ‘Law Kyntang’ kaba don ia ka jingheh kaba 2 akar tam.
Haba ia kren bad ki Nongthoh khubor, u Fr.Leomary Lyndem, u la ong ba ka Parish Council ka la shim ia kane ka rai ban pynlong noh ia kane ka khlaw kum ka ‘Law Kyntang’ ka dei halor ka nongrim ka jinglam khmat da u (L) Fr.Sylvanus Sngi Lyngdoh ba kum ka Balang Catholic ruh ka don ka jingsngewkhia halor ka jingktah kaba dei na ka jingpynjulor pathar ïa ka mariang.
Shuh shuh, u la ong ruh ba lyngba kane ka khlaw na ka liang ka Parish Mawbri ka kwah ruh ban pynneh pynsah ia ki dieng ki siej, ki mrad ki mreng bad ki kymbat dawai ba bun jait, namar ba ha kine ki sngi la iohi ba bun na kine ki la sdang ban duhjaid noh, tan na ka jingpynjot bad ka jingpynjulor jong u khun bynriew ia ki khlaw ki btap, bynrap u Fr.Lyndem.
Namarkata, ka Parish kan dang wad ruh ia ki lynti ban dang pynbit pynbiang shuh shuh ia kane ka ‘Law Kyntang’ khnang ba kan da long kata ka ‘Law Kyntang’ ka ban da burom da manla u nongshong shnong ka jylla bad ka ri hi baroh kawei, namar kumba ka long mynta ka Parish ka don ruh ia ka jingthmu ban pynbit pynbiang bad ban pynitynnad lyngba ka jingiatrei lang ki paid riewngeit, ha kaba ki don ruh ia ka thong ban pynlong ia kane ‘Law Kyntang’ kum kawei na ki jaka ka ban khring wat ia ki nongjngohkai pyrthei, u la bynrap.
Jowai, 16 Naitung:Ka Lehniam Beh deinkhlam ka Sein Raij Jowai ka la kutnoh mynta ka sngi Balang ha kaba u Lat ka jylla u V.Shan munagathan u la long u kongsan ha ryngkat u Chief Justice ka Megha laya High Court, u Dinesh Maheshwari ki la long ki nongshah khot sngewbha, ki la wan ban sakhi ia katei ka lehniam ha Aitnar.
Kane ka lehniam kaba kongsan bad kaba iphuh iphieng jong ki Pnar kiba dang bat ia ka niam tynrai ka Niamtre ha Jowai ka la kut noh mynta ka sngi hapdeng ka jingshongshit shongkun bad ka jingiphuh iphieng kaba khraw.
Ia kane ka lehniam Behdeinkhlam da ki phew hajar ki paidbah na kylleng ka bri u Hynniewtrep Hynniewskum kumjuh ruh kiba na bar jylla bad kiba na ki ri nongwei Ki khun ka Niamtre ha ryngkat ki bom ki ksing bad ki Tangburi ki kynoi ki risa ha ka jingkmen ban wanrah ia ki Rot sha Aitnar- ka pung kyntang ban pyni paidbah ha shwa ban bret ia ki ha katei ka jaka.
Nalor u lat ka jylla bad u Chief Justice ka High Court ki myntri sorkar naduh u ma Sniawbhalang Dhar Myntri ka tnat PWD, ma Ngaitlang Dhar, Kong Roshan Warjri, Home Minister bad ruh u bah HRD Lyngdoh bad u bah Jemino Mawthoh nalor u CEM bad Dy.CEM ka JHADC u ma Thombor Shiwat bad u ma A.Andrew Shullai ki la wan ban sakhi ia katei ka lehniam.
La donlang ruh u Deputy Commissioner, Arun Kumar Kembhavi bad u SP West Jaintia Hills, R.Muthu nalor ki sahep sorkar bapher bapher.
Ka lehniam Behdeinkhlam hynne ka sngi ka la sdang da ka lehniam Kyntin Khnong ha iing sah ka Langdoh bud pat sa ka Bam Tyngkong kaba la pyndep da ki rangbah niam kiba kynthup ia u Dolloi kum u Khlieh ka niam ha ryngkat ka kynhun jong u kiba kynthup ia Pator, u Sangot bad u Maji.
Hadien kane, ki Wasan ki leit rung ha man la ki thliew iing ban pyndep ia ka lehniam ‘ Shoh Thyndai’ da kaba shoh bad sympat ia man ki tnum iing da ki Deinkhlam ban beh ia ki ksuid ki khrei, ia ka pang ka shitom bad ia kaba sniew baroh na ki iing ki sem.
Ki Wasan ki da nguh da dem ha ryngkat i pyrnah i pyrjin ba u Tre Ki- rot un kyrkhu kyrdoh ia ka iing ka sem ha baroh ki liang naduh ka trei ka ktah bad ka koit ka khiah.
Ka bynta ba kongsan tam ka Lehniam ka la sdang ha ka nohphai sngi ha Aitnar- ka pung ba kyntang.
Ha kane ka jaka ka Behdeinkhlam ka la sdang da ka jingwan ki Wasan hapoh ka jingialam u Pator ban pynlong ia ka nguh ka dem ia ka Syiem Aitnar bud pat sha ka jingwanpoi ka Symbud Khnong Blai.
Hadien ka jingwan poi ka Symbud Khnong Blai, ki khon ka Niamtre ki la hiar ban shad ha katei ka pung ktieh ba kyntang.
Ki dong bapher bapher kynthup ia ka Panaliar, Dulong, Chilliangraij, Loomiongkjam, Loomkyrwiang, Iongpiah nalor ka Sein Raij Shillong, Sein Ummulong bad Ka Sein Tylli Niamtre Ladthadlaboh ki la wanrah ia ki rot jong ki ha ki dur ha ryngkat ka khubor sha ki paidbah.
Mynta u snem don haduh 12 tylli ki Rot kiba la wanrah mynta u snem sha Aitnar, hadien ba la wan poi lut ki Rot la wan hiar ka Khnong Blai bad ka jingbret noh ia ki rot baroh.
Ki rot kiba la wanrah sha katei ka Aitnar ki kren ka khubor sha ki paidbah naduh ka jingiada mariang bad kiwei kiwei ki jingsniew ha ka imlang ka sahlang.
Ka Rot kaba la wanrah da ka Ummulong ka kren pyrshah ia ka jingdih kyiad bad dih sikret.
Shillong, 12 Naitung:Ka la don ka jingkynnoh ba ki la don ki nongtrei ka Khasi Hills Autonomous District Council kiba la shu shim tulop khlem poi sha jingtrei tang shisien ruh ha kine ki san snem ba la leit.
La katto katne bnai mynta U Rupang u la peitngor bha ban pynshisha ia kitei ki jingkynnoh hynrei la lap ba kitei ki ophisar kim don wat tang ka kamra treikam ruh bad ym shym la iohi ban thoh ia ka kyrteng jong ki ha ki tnad treikam (Department) ba ki trei.
Katkum ka jingioh lum jingtip na ki nongtrei ka KHADC ki la ong ba ki don ar ngut ki ophisar ki bym shym la wan trei hynrei ia ka tulopki shim beit thik thik man la u bnai bad ka tulop jong ki ka long T.50 hajar tyngka shajrong.
Katkum ka jingioh lum jingtip la ong ba kitei ki ophisar ki bym shym la wan trei ki long u bah S.Kurbah u Superitendent ka tnad Mining and Minerals bad uwei pat u dei u bah Amstring Syngleiñ u Deputy Chief Forest Officer.
La ioh jingtip ba u bah Kurbah um shym la wan trei naduh u snem 2011 haduh mynta hynrei ia ka tulop u la sei beit manla u bnai bad la ioh jingtip ruh ba dang shen ka District Council ha ka 30 tarik u jylliew, 2016 ka la pynkynriah noh ia u na ka kam Superitendent of Minig and Minerals sha ka kam Superitendent of Taxes hynrei haduh mynta ruh ym shym la iohi syrngiew ia u.
Katba ha ka ba ia dei pat bad u bah Amstrong Syngleiñ la ong ba um wan trei naduh u snem 2009-2010 bad u don hapdeng ka mukotduma bad ka District Council, hynrei la pynmih ia ka hukum kaba la ailad ia u ban bteng biang ia ka kam kaba u bat haduh mynta hynrei la ong ba utei u ophisar um shym la wan trei satia.
Ki nongtrei ka KHADC haba ia kren bad une u nongthohkhubor jong u Rupang ki la pynpaw ka jinglyngngoh kumno ki briew ki bym don tang ka kamra treikam ruh, wat la ki bat ia ka kyrdan kaba heh ki ioh ban sei tulop beit manla u bnai watla kim shym la trei ia ka kam.
Shillong, 13 Naitung: Ka Supreme Court ka India ka la pynjlan ia ka jingbishar ia ka kam Rangbah Shnong sa shi bnai tam kata sha ka 23 tarik Nailar ban wan.
Ha ka jingshisha ka Supreme Court ka la shim bishar hynne ka sngi ia kane ka Rangbah Shnong hynrei namar ba u nongiasaid ain ka sorkar jylla um shym la wan mih, ka la pynkynriah noh ia kane ka kam sha katei ka sngi.
Haba iathuh halor kane, u President ka Synjuk Ki Nongsynshar Shnong ka Bri u Hynniewtrep (SNSBH) u Dr Werlok Kharshiing u la iathuh ba ka kane ka iing bishar ba hakhlieh duh ka ri, ka la pynkynriah biang ia ka jingshim bishar bad ka daw ba kongsan namar ba u nongiasaid ka sorkar jylla, um shym la wan mih.
“Ka jingpynjlan biang ia ka jingpynmih rai, ka mut ba ki Rangbah Shnong mynta ki lah ban bteng ban treikam haduh katei ka sngi ba ka Kashari ka lah ban pynmih ia ka rai", la ong u Dr Kharshiing.
Ha kajuh ka por, u Dr Kharshiing u la ong ba ka SNSBH kan sa shong jingialang noh shen ban iapyrkhat ia ki kam ka synjuk kiba la dep ban buh jingdawa na ka sorkar.
“Ngin sa shong jingialang noh shen ha kine ki sngi ban iapyrkhat ia ki kam ka seng bad kiwei ki jingdonkam", la ong u Dr Kharshiing.
Nongstoin, 13 Naitung:Kumba 10 ngut ki briew kila mynsaw jur ha ka jingjia aksident kali kaba la jia hynne ka sngi ha ka por 7 duna ei ei, ha ka dong Pompor Nondien New nongstoin, katei ka jingjia kala jia hadien ba kawei ka kali Nano kaba don ia u registration number ML06 4559, ka la leit tynrah ia kawei ka trok kaba don ia u registration number ML06 4743 kaba dang wan mar pyrshah.
Katei ka Nano kaba la kit ruh shi tmam ki passenger ban leit on sha ka shnong Nongkaniang mar ia poi ha katei ka jaka, kala leit ban tynrah ia katei ka trok bad ha katei ka jinjia u driver ha ryngkat ki passenger ki la mynsaw jur haduh ba ym shym la lah ban kynmaw bynriew haduh ban da wan ai jingiarap ki briew kiba lap ia katei ka jingjia.
Ha katei ka jingjia kumba 9 ngut ki passenger kiba shong ha katei ka nano kynyhup ruh ia ki khynnah, iwei I longkmie I ba dang ar met kila mynsaw jur katba u nongniah ia katei ka nano u la mynsaw jur ha kaba u la dam syndah ruh ha ka kali tad haduh ban sa ia mih paidbah ban ia sei ia u.
Kat haduh ba thoh ia kane ka khubor u tei u nongniah um shym pat la kynmaw bynriew bad ia kitei baroh la pynkit noh sha civil Hospital Nongstoin ban ioh ia ka jingsumar, hadien pat ia kiba mynsaw jur phah noh sha Shillong ban ioh ia ka jingsumar.
Shillong, 16 Naiwieng:Ki nongialam jong ka GSU, ka ADE bad ka Kingdom Gospel Ministries, ki la ia kynduh ia u myntri rangbah ka Jylla, ha ka 14tarik Naiwieng 2017, ha Shillong bad ha ka jingiakren u myntri rangbah, ula pynsngew ba ka ain aadhar, khlem pep, kan ktah ia ka jinglong jingim shimet jong u briew, ha kaba ki nongshong shnong, kin hap ban pyniasoh ia u aadhar number jongki, ha ka jingiadei bad ki bank account, ki mobile number bad kiwei kiwei de, ka ban ailad ia ki heh spah, ba kin lum jingtip shaphang ka jingdon jingim jong ki riew shimet bad ba kin tuh noh ia ka jingdon jingem jong ki briew shimet, kumba ki la ioh ban rung ha ki 300tylli ki aadhar number, ha ki khyndiat sngi ba ladep.
Katei ka kynhun, ka la ia kynduh ruh ia U CEM, ka JHADC, ha kaba ki la pynpaw ia ka jingsngew pyrshah jongki ia u aadhar number bad U CEM, ula pynsngew ba un sa lum ia ka jingialang jong ka EC jongu, ban iakren halor katei ka sobjek aadhar.
La phah ruh ia kajuh ka dorkhas sha U CEM ka KHADC bad U CEM, ka GHADC ruh kumjuh.
Kitei ki seng, ki dawa ia ka sorkar Meghalaya, b akan nym shah ban tam pud ia ka jinglong jingim shimet jong u briew, lyngba ka jing pyntreikam ia ka ain aadhar, namar ba ka jing pynshisha, ka la treikam lypa, lyngba ka jingdon jong ka ID Card, ka reshon Card bad kiwei de.
Shillong, 16 Naiwieng:Ka jingkhaïi bad ka jingtih mawshun ha kane ka jylla ka la sangeh la kot da ki snem mynta bad bun kiba la shah ktah naduh ki trap par, ki nongkhaii, ki nongbylla sngi bad ka la ktah ruh sha ki dukan die jingdie, ki trai kali bad ka la ktah ruh ia ka bylla ka sngi ki nongniah kali.
Ka lad ban plie biang ia ka jingiakhaïi mawshun ka dei sa tang lada ki nongkhaii mawshun lane ki trai par ki don ia la laisen kaba ki ioh na ka sorkar ban trei ia katei ka kam hynrei katkum ka jingtip ba la ioh lum la ong ba haduh mynta ym pat don ki nongkhaii mawshun lane ki trai par mawshun kiba la ioh ia ka laisen jong ki ban trei ia katei ka kam.
Ki nongkhaïi mawshun ha kane ka jylla ki dang shem jingeh haduh mynta ruh ban khaïi mawshun sha Bangladesh bad ka daw ka dei namar ka jingbun jnit bun jnat palat ki lynti ba ki hap ban iaid shuwa ban ioh ia ka laisen.
Haba ia kren bad u Rupang ka General Secretary jong ka Meghalaya International Exporters Chamber of Commerce ka kong Doly Khonglah ka la ong ba haduh mynta ym pat don ki nongkhaii mawshun na ki thaiñ Dawki kiba la ioh laisen.
Ka kong Doly ka la ong ba ha Nongtalang kaba mut ha Dawki ym pat don ki nongkhaii maw kiba la ioh laisen bad kiba la don ha ka lynti ban ioh dei tang ma ka marwei naba ia ka Mining Plan jong ka la de omynjur hynrei kam pat lah pat ban treikam naba ki dang bun kiwei pat ki jnit ki jnat, “Lada ia kren bniah ia kita ki jnit ki jnat ka shim por ar taiew ban iathuh ha phi" ong ka kong Doly haba kylli kiba kumno kita ki jnit ki jnat.
Hynrei ka la shu kdew lyngkot ba hap ban iaid lynti lyngba ki District Council ,nangta sha ki ophis ka sorkar jylla ban ioh ia ka Clearance.
Ka la ong ba haduh mynta kiba ioh laisen dei tang kito kiba pyniaid ia u mawthup (Boulder) bad ym pat don kiba ioh laisen mawshun bad kane ka long katkum ka jingtip jong ka ha Jaintia Hills.
Ki maw ba iaid mynta na Dawki sha Bangladesh ka la ong ba ki iaid da ka Challan Nongjri katei ruh dei ia u mawthup.
Ka kong Doly ka la ong ba kat bym pat ioh ia ka laisen ym don lad ia ki nongkhaii maw ban trei maw.
Katkum ka jingiathuh katei ka nongialam ki Exporter ka la ong ba ki nongkhaii ki hap ban pynbiang ia ka Mining Plan hadien kata ki hap ban pyndep ia kiba bun ki kot ki sla haduh ban da ioh Clearance.
Shillong, 16 Naiwieng :Ka bor pyniaid ka NEIGHRIMS ka la pynshai ba kam don kano kano ka jingkhang bam die doh bam ha ki dukan die jingbam kane ka hospital, bad ka jingmih khubor ka long kaba bakla.
Haba pynshai halor kane, u Dr.K.K.Pandita, Public Relations Officer, NEIGRIHMS u la ong ba ka bor pyniaid ka NEIGRIHMS ka kwah ban pynshai ba ki ar tylli ki dukan jingbam (canteen) ha kane ka jaka sumar, ki shet ia ki doh bad ki jhur ruh kumjuh sha ki nongpang bad ia ki nongap.
Ym don mano mano ba khang na ka liang u Director lane da mano mano ban sangeh ban die doh bam.
U Dr.K.K.Pandita u la ong ba ia ki jingbam la song kynthup ki jhur bad ki doh ruh kumjuh.
U la ong ba la ai jingbam ar sien ha ka shi sngi ia ki nongpang katkum ka jingbthah ki doktor.
Ka jingmih khubor ba ka la don ka jingbthah na ki bor ba dei peit ban nym ai doh bam ha ka hospital kam dei kaba shisha.
Lah ban kdew ba dang shen, u MLA ka Nongkrem u bah Ardent M Basaiawmoit u la ujor sha u myntri ka tnad ka koit ka khiah ka ri u Jagat Prakash Nadda pyrshah ia ka jingpynmih hukum u director ba thymmai ka NEIGHRIMS u Dr DM Thappa bym shah shuh ban die doh ha ki dukan die jingbam ha kane ka jaka sumar.
Ha ka shithi sha u Nadda, u bah Ardent u la ong ba u la ioh jingujor na ki paidbah halor kane ka jingbym shah ban bam doh ha kane ka jaka sumar bad kane ka la wanrah ka jingsngew bitar ia ki paidbah.
“Nga pynrem jur ia kane bad kyrpad iaphi ban bthah ia ka bor pyniaid ka NEIGHRIMS ban pynsangeh ia kane ka hukum shi syndon bad ban ailad biang ia ki dukan die jingbam ban die ia ki doh", la ong Bah Ardent.
Shillong, 16 Naiwieng:Ha kine ki khyndiat sngi ki la saphriang ki khubor ba u MDC ka Mawkynrew konstitwensi u bah Banteidor Lyngdoh u lah ban ia khun noh na ka seng UDP namar ka jingthmu leit ia soh NPP u MLA ka UDP u bah Remington Pyngrope.
Hynrei haba ia kren bad u Rupang u bah Banteidor Lyngdoh uba ju khot ieit kum u bah Paidang u la kyntait ia katei ka khubor bad u la ong ba ka dei ka khubor ka bym shisha.
“Ngan ia khun beit na ka PDF, ngam leit satia sha ka UDP, ki dei tang ki khubor ban pynkulmar jingmut ia u paidbah" ong u bah Banteidor.
U la kyntait ruh ba kan don eiei ka jingiakren hapdeng jong u bad ka UDP bad u la ong ba kam don eiei ka jingthmu da kumwei pat naba u la rai kut ban ia khun beit na ka PDF.“Nga la kren kham mynshuwa ruh ba ngan ia khun beit na ka PDF, kam don eiei kum kata" u la ong.
Shillong, 16 Naiwieng:Ki nongshong shnong jong ka thain Dangar bad Balat, ki la pynpaw ia ka jingsngew bitar jongki, halor ka jingduh ding kaba khah khah ha katei ka thain.
La iathuh ba ka ding ilektrik, la lip naduh hynnin, ha ka por 4baje janmiet bad ka jinglip ding, ka la bteng baroh shimiet bad nangta, ka la meh biang mynta ka sngi, ha ka por 2baje nohsngi bad hadien kata, ka la lip biang, ha ka por 4baje nohsngi bad kat haduh ba thoh ia kane ka khubor ruh kam pat meh satia.
Katei ka jinglip ding, ka la ktah ia ki phew tylli ki shnong, khamtam ha kine ki sngi, ba ka dei ka por ialeh eksamin phainal jong ki khynnah skul ha katei ka thain.
Shillong, 15 Naiwieng:6 ngut ki nongialam jong ka KSU Sohra Circle ki la shah kem mynta ka sngi na ka daw ba ki leit ban pyndam ia ka jingthoh kaba la thoh Cherrapunjee da kaba synreit rong ïong ha kylleng ki jaka ha Sohra bad ka KSU ka kwah ba ha ka jaka ban thoh Cherrapunjee dei beit ban thoh da ka kyntien ‘Sohra’.
La kem ia ki nongialam ka KSU na iew Sohra hadien ba ki la dep ban wan pyndam ha kiba bun ki jaka kiba kham bun ki dei kiba don ha Lower Cherra.
Ki 6 ngut ki nongialam kiba la shah kem ki long u President ka Sohra Circle u samla Shemphrang Synrem, u General Secretary u Vicky Mawnai, u Mesadapbor Skhankil, u Patrick Lyngdoh Nonglait, u Lambhakupar Syiemlieh bad u Meban Nongrum.
La kem ia ki ha ka por 2:15 ne 2:30 ha ka nohphai sngi hynrei la pyllait noh ha ka por janmiet hadien ba ki la ioh jamin.
Ki nongialam KSU ki la shah kem hadien ka jingujor jong u Post Master ka Post Office da kaba kynnoh ba ki nongialam KSU ki la rung hapoh ka jaka jong katei ka ophis bad ki la synreit rong iong ia ka Signboard.
Katkum ka jingiathuh u President ka KSU Sohra Circle u la ong ba naduh u bnai jymmang mynta u snem u SDO (Civil) Sohra u la pynmih jingpynbna ba baroh ki jaka trei, ki ophis ne ki jaka ki riew shimet kiba dang buh ia ka jingthoh Cherrapunjee ki dei ban pyndam noh hynrei ki dei ban buh da ka ktien Khasi da kaba thoh Sohra.
Hadien katei ka jingpynbna u la ong ba ka KSU ka la leit ban ia kren da kaba jai jai bad da ka jingiasngewthuh jingmut bad kiba bun kitei ki jaka ba kin weng noh ia ka jingthoh Cherrapunjee hynrei kim shym leh satia kumta, kumta ka KSU ka la ai por ia ki haduh ka 11 tarik mynta u bnai hynrei hadien ba la kut katei ka sngi ruh kim patiaw kumta ka la leit ban pyndam hi noh da kaba shu siat da ka rong iong ia ki dak ba don jingthoh Cherrapunjee.
U la iathuh ba ki ophis sorkar ki bym sngap satia ia ka jingkyrpad ban pyndam noh ia ka kyntien Cherrapunjee ki long ka Post Office, ka CHC bad ka ophis ka tnad khlaw (Forest) bad ki jaka ki riew shimet pat ki dei ki jaka bam , ki ing basa (Home stay) bad kiwei kum ka Coniferous (jaka bam), ka Halari , ka Averon (ki jaka bam), ka M.K 7 Star (homestay, ka Viviyor (home Stay) bad kiwei pat.
U la iathuh ba ki nongialam ka KSU ki la leit tang katto katne ban pyndam ia kitei ki jingthoh mynta ka sngi bad la sdang naduh ka por 11:30 baje mynstep.
Shillong, 17 Naiwieng :Na ka daw ka jingiateh paralok jong ka HSPDP bad ka UDP, 20 ngut ki rangbah nongialam jong ka HSPDP ha Umsning konstitwensi ki la phet seng noh bad kitei ki la leit ia soh sha ka NPP.Kitei ki nongialam ki la kynnoh ba ki nongialam ka Party HSPDP kim kheiñ snep ia ki bad la ia teh paralok bad ka UDP khlem da pyntip ne twad jingmut shuwa na ki, ong u rangbah SK Nongsiej uba dei u Finance Secretary ka HSPDP Umsning.
Kitei ki nongialam ki la rai ban leit ai jingkyrshan ia u kyrtong ka NPP, katto katne ngut na kitei ki nongialam kiba la leit ia soh sha ka NPP ki long u bah SK Nongsiej, Finance Secreatry, Bah Donkupar Wriang, Organising Secretary, bah Donbor Marbaniang, bah Kitdor Lyngdoh Mawnai, kiba dei ki Executive Member bad bun kiwei pat ki riew rangbah.
Ka kyrwoh u bah Nongsiej ka la ong ba ki la rai kut ban trei shitom dukhi dukhait ia ka seng NPP.La pdiang sngewbha ia kine ki nongkitkam ka HSPDP da u Bah Clement Mawlong, u ba dei ruh u District President ha ryngkat ka jingdonlang bad u Secretary NPP Umsning bah Shiningstar Warjri.
Shillong, 16 Naiwieng:Kawei ka karkhana shna kali, ka la kem ding bad 13tylli ki kali ki la julor ha katei ka jingjia ha Mawlai Nongkwar, kaba don mar pyrshah bad ka Banalari World Cars.
Ki nongshong shnong jong katei ka shnong ki la antad ba katei ka jingjia ka lah ban jia ha ka por shiteng miet naba ki la iohi ia katei ka jingjia mynta ka step phyrngap.
La antad ba katei ka jingjia ka dei na ka daw ka jingthut ha ka bording ilektrik ha kitei ki karkhana.
La iathuh ba kitei ki karkhana ki dei kiba don haduh 4 ngut ki trai, kiba ia don marjan bad la ong ba ha ka por ba jia katei ka jingjia u Chowkidar u la pyrshang ban tem ia ka ding, hynrei hadien ba u iohi bym lah ia khun shuh u la phet noh ialade ban lait na ka jingmynsaw.
La iathuh ba kumba 13 tylli ki kali naduh ki kali rit haduh ki trok ki la julor bad don napdeng jong ki kiba dang long ban shna bad don ruh ki bym lah shuh naba ki la ing khong lut.
Ha katei ka jingjia ym shym la don ba mynsaw.
Ka khubor na U SP News Agency, ka iathuh ba katei ka jingpluh jong ka karkhana, ka dei ha ka por kumba lai baje lane lai shiteng dang step ngir bad katei ka dei ka karkhana shna kali jong u Bah Branding Marbaniang kaba don ha Mawlai Nongkwar, ha kaba ki kali kiba la pluh, ki don 13 tylli ki don bad baroh ki la ingkhong lut.
Haba kren ha u SP News Agency u Bah Marbaniang, u la ong ba kane ka jingjia kala jia ha ka por kumba lai baje lane lai shiteng mynstep bad ka jingkem ka ding ka la long sted ha kaba 13 tylli ki kali ki la ingkhong ha kane ka jingpluh.
Na ka liang jong u trai kane ka karkhana u la ong ba ia ka daw ym lah shuh ban tip namar ka dei ha ka por bay m don briew shuh.
Na ka liang jong ki pulit jong ka Mawlai Police station ki la shim ia ka jingtohkit ban wad ia ka daw jong kane ka jingpluh kane ka karkhana shna kali ha kaba 13 tylli ki kali ki la julor ha kane ka jingpluh.
Shillong, 16 Naiwieng:Napdeng ki MLA shimet kiba kyrshan ia ka sorkar MUA-II ba ialam da ka Congress, dei tang u MLA ka Mookaiaw u Bah Robinus Syngkon uba la pyntip sha u Lamphang ka iing dorbar ba ula weng noh ia ka jingkyrshan jongu, katba kiwei pat kim pat ai jingthoh eiei.
U Lamphang ka iing dorbar u AT Mondal u la iathuh mynta ka sngi, ba u la ioh pdiang ia ka shithi na u Bah Robinus Syngkon uba la pyntip ia ka jingbym treh shuh jongu ban kyrshan ia ka sorkar ba ialam da u Dr Mukul Sangma kum u Myntri Rangbah ka jylla.
“Nga la ioh pdiang ia ka shithi na u Bah Robinus Syngkon ba la weng noh ia ka jingkyrshan na ka sorkar bad kum u MLA shimet, ym don jingkhang eiei ban leh kumta", la ong u Lamphang ka iing dorbar.
Ka Congress ka don 30 ngut ki MLA kynthup 11 ngut ki MLA shimet ba kyrshan nalor 2 ngut na ka NCP bad uwei na ka North East Social Democratic Party.
Ki don 17 ngut ki MLA kiba la risain noh kum ki Parliamentary secretaries hadien ba ka kashari Meghalaya High Court ka la pyniap noh ia ka ain Meghalaya Parliamentary Secretaries (Appointment, Salaries, Allowances and Miscellaneous Provisions) Act, 2005 bad kaba la pynkylla ha u 2016.
Ha kawei ka liang, u Lamphang ka iing dorbar u la ong ba ka dorbar tlang kaban dei ruh ka dor kut samoi jong ka jinglong MLA kaba mynta, ka dei ban long ha ne shwa ka 12 tarik Nohprah mynta u snem.
Katkum ka rukom, ia ka dorbar dei ban long man ka hynriew bnai hynrei ha kane ka kynti ka sorkar kam shym la pynlong dorbar ha u Nailur namar ba ka la dep pynlong dorbar kyrpang ha u Naitung ban pas ia ka GST.“Ka dorbar tlang ka dei ban long hapoh ka 12 tarik u Nohprah", la ong u Mondal.
U la ong ba namar ba lait na kine ki taiew, la mih sa ki shuti bad ka elekshon ruh ka la jan ha kaba ka tnad election commission ka lah ban pynbna ia ka tarik thep vote ha u Nohprah.
Bun ki MLA kiba thmu phet seng ki la ap mynta ban mih noh na ki party hadien ba la kut ka dorbar hynrei ka jingpynslem ban khot ia ka dorbar, ka dei ka buit jong u Myntri Rangbah ban khang lad ia ka jingshah pynkhyllem ka sorkar jongu.
Ka dorbar tlang kaban long ha u Nohprah kan long tang ka rukom shwa ban leit biang sha ki paidbah.
Shillong, 16 Naiwieng:Ka jingshna ia ka iing dorbar thawain ka Meghalaya ka la long kumba hiar raibi biang ban pyntud na kawei ka por sha kawei.
Mynta ka sngi ka jingialang ka High Power Committee (HPC) ka iing dorbar kaba khlieh da u Lamphang, ka la rai ban pyndam noh shwa ia ka jingkhot tender ba la khot da ka tnad PWD da kaba ai daw ba ka la heh palat ka jingoh dor jong ki kompeni kiba la shah jied ban shna ia ka.
U Lamphang ka iing dorbar u AT Mondal haba kren sha ki nongthoh khubor hadien ba la wai ka jingialang mynta ka sngi, u la ong ba ka HPC ka la rai ban pyndam noh shwa ia ka tender hadien ba ka dor ba la oh da ki kompeni ban shna ia ka iing, ka long kaba heh palat.
Ha ka jingshisha ka HPC ha u bnai ba la dep aiti ha ka tnat PWD ban pyniaid ia ka jingkhot tender ia ki lai tylli ki kompeni ba lah shah jied ba kynthup ia ka Shapoorji Pallonji Co Ltd, ka Simplex Infrastructure Ltd bad ka Shri Gautam Construction Company Ltd.
U Mondal u la ong ba ka jingpyndam noh ia kane ka tender ka long hadien ka jingbym sngewiahap ia ka dor ba kine ki kompeni ki la oh.
U la ong ba ka Shapoorji Pallonji Co Ltd ka la pan dor haduh 29.92 persen, ka Simplex Infrastructure Ltd ka tam 23.91 persen katba ka Shri Gautam Construction Company Ltd ka pan dor 15.01 persen kaba mut ka jingtrei ba duna haduh T.15.84 klur.
“Ngi la rai ban pyndam noh shwa ia ka jingkhot tender namar ba ki kompeni ba la shah jied ban pyntrei ki la pan da ka dor kaba heh", la ong u Mondal.
Ka Iing dorbar Meghalaya ka la pluh ha u snem 2001 bad na ka por sha ka por ka HPC ka la ju shong jingialang ban shna biang ia ka hynrei la pyntud biang.
Ka sorkar ka la jied ban shna ia ka Iingdorbar thawain kaba thymmai ha Mawdiangdiang ha ka jingheh kaba 80 akar.
Ia kane ka iing dorbar thymmai yn sa ioh ban pynlong dorbar hadien ar snem shiteng ne 30 bnai kaba la buh por ban pyndep ia ka bad ka jingthaw ne dro dur ia kane Iing dorbar la aiti ha ka kompeni Design Associate kaba dei na Noida, New Delhi.
Ka High Power Committee ka iing dorbar kiba rim ki la jied bun tylli ki jaka hynrei la pynkylla biang ia ka rain a ka por sha ka por.
Ha ka jingshisha, la dep buh mawnongrim ruh ban shna ia ka ha Upper Shillong ha jaka ka tnad ka rep ka riang da u Lat ka jylla hynrei kham hadien la pynkylla noh bad mynta ka sorkar ka la pynskhem ban tei beit ha Mawdiangdiang.
Shillong, 17 Naiwieng:U MDC ka Lyng-kyrdem konstitwensi u bah Jansing Tynsong u la pyniasoh ialade sha ka seng NPP mynta ka sngi ha ophis jong katei ka seng kaba don ha Lachumiere.
La pdiang burom ia u bah Jansing Tynsong da ki nongialam ka NPP ba kynthup ia u bah jied Kurbah President East Khasi Hills, u Dr.W.R Kharlukhi State President.
La synran ia u bah Jansing da ki nongialam jong ka Block Committee jong ka NPP Pynursla bad la synranlang ruh da u MDC ka Sohryngkham u bah Pyniaid Sing Syiem.
Haba kren sha ki nongthohkhubor u bah Jansing, u la ong ba hadien ba u la mih na ka Congress u la iohi ba ka NPP ka dei ka seng kaba suh thied bha ha kylleng ka jylla.
U la iathuh ba ha ki bnai ba la dep ka Congress ka la pynduh pyndam noh ia ka Block Congress ha Pynursla bad hadien katei ki nongialam barim ka Congress ha Pynursla, ki la leit ia soh noh sha ka seng NPP bad ha katei ka por u la ong ba um shym la leit ia soh namar ba ki dang don ki kam kiba u hap ban pyndep.
U la ong ba ka jingrung seng jong u hapoh ophis ka NPP, ka dei namar ba baroh ki nongialam na Block ki la dep ia soh ha ka jingialang paidbah kaba la long ha Pynursla bad um kwah shuh ban pynbun kam ban lum jingialang paidbah biang.
Hynrei la sngewthuh pat ba ka NPP kan pynlong biang ia ka jingialang paidbah ha Pynursla ha ka por ba u bah Prestone Tynsong MLA ka Pynursla un rung sha katei ka seng.
Hadien ka jingiasoh u bah Jansing kumba ka long mynta ki MDC kiba don ha ka seng NPP ki la don 3 ngut kata u bah H.S Shylla MDC ka Nongkrem, u bah Pyniaid Sing Syiem MDC ka Sohryngkham bad u bah Jansing Tynsong.
Ki tyllong khubor ki la iathuh ba shen u MDC ka Laban-Mawprem u bah Ricky Shullai un pyniasoh noh sha katei ka seng.
Nalor kitei la iathuh ba ka jingiakren hapdeng katei ka seng bad kiwei pat ki MDC ba kynthup ia u bah Victor Rani MDC ka Jirang ka dang iaid shakhmat.
Ha ki khyndiat sngi ba la dep haba ia kren bad u bah Victor u la ong ba ka jingiakren hapdeng jong u bad ki nongialam ka NPP ka dang iaid shakhmat bad u kwah ruh ban pan rai shuwa na ki paidbah nongkyrshan jong u shuwa ba un rung bad u la pynthikna ruh ialade ba un ym ia khun ha ka elekshon MLA 2018.
Haba phai sha u bah Ricky Shullai pat la iathuh ba kiba bun ki nongkyrshan bad ki nongialam ba hakhmat jong u hapoh Mylliem konstitwensi ki la rung NPP bad ki la thaw ruh ia ka Block Committee ba shipor (Adhoc) bad shen yn pynskhem pat da ki nongialam ka NPP ha ka por ba u bah Ricky un rung seng.
Shillong, 17 Naiwieng:Wat hapdeng ka jinghiran pisa kaba jur, ka kynhun myntri mynta ka sngi ka la pynkiew ia ka tulop thymmai jong baroh ki nongtrei sorkar sha ka 268 percent bad ka arrear ba 40% ban ioh naduh u bnai ban wan.
Kane ka khubor ka lah ban pynkmen ia ki nongtrei jylla namar ba kin ioh noh ia ka tulop thymmai naduh u bnai ban wan hi.
Kane ka jingpyn-kiew tulop thymmai ka long naduh ka 1 tarik Kyllalyngkot, 2017.
U myntri rangbah ka jylla u la ong ba ka sorkar hadien ba la bishar ia ka jingai jingmut ka 5th Pay Commission bad hadien ba la bishar bniah biang sa ka Empower Committee ka pdiang ban pynkiew tulop thymmai ia baroh ki kyrdan nongtrei sorkar da kaba khein naduh 1 tarik Kyllalyngkot, 2017 bad yn siew ruh ia ka arrear 40 percent.
“Mynshwa ka basic jong ki nongtrei grade IV ka long 6500 tyngka bad mynta da ka jingpynkiew thymmai kan kiew sha ka 17500 tyngka shi bnai", la ong u Myntri Rangbah u Dr Mukul Sangma.
Ha ka shi bnai, ka jingioh tulop u peon ne grade IV kam duna ia ka 30,000 tyngka bad u Grade A ym duna ia ka 90,000 hajar ha ka shi bnai.
Nalor ka basic, ka sorkar ka la pynkiew lut iwei ki jingai naduh ka bai iing la pynkiew sha ka 8000 tyngka ha sor, 6000 ha district bad 5000 ha kiwei ki jaka.
Ka sorkar ka la pynkiew ia ka bai skul kaba 11000 tyngka, ka bai rneng sha ka 7000 tyngka, ka bai syaid ding tlang sha ka 600 tyngka, nalor ka bai leit bai wan bad ka bai sumar la pynkiew.
Ia ka bai check-up shisien shi snem ia baroh ki nongtrei sorkar la ai 2000 shi snem.
Katba ia ka TA/DA yn ai katkum ka jingbuh ka sorkar pdeng.
U Myntri Rangbah u la ong ba na ka bynta kane ka jingpynkiew tulop, ka sorkar kan hap ban pynlut shuh haduh sa 929 klur na kaba ju pynlut.
Shuh shuh u Myntri Rangbah u la ong ba ia ka Assured Career Progressive Scheme kaba ju ai ar sien hynrei mynta la pynkiew sha ka lai sien ia ki nongtrei sorkar.
“Nga kyrmen ba lyngba ka jingpynkiew tulop thymmai, ki nongtrei sorkar kin ai ia ka jingshakri kaba paka ia ki paidbah bad ka jylla", la ong u Dr Mukul.
U la iathuh ruh ba ia ka shuti ia ki longkmie ar met la pynkiew sha ka 260 sngi na kaba mynshwa 120 sngi bad ia u kpa la ai shuti 15 sngi.
Shillong, 17 Naiwieng:Ka sorkar jylla ka la rai ban ai shuti ha ka 22 tarik Jylliew man u snem kum ka sngi kyrpang ban rakhe ia u Rev Thomas Jone, uwei na ki nongwanrah ia ki dak thoh Khasi (alphabet).
U myntri rangbah ka jylla u Dr Mukul Sangma u la ong ba ia kane ka sngi la pdiang bad rai da ka sorkar ban kynmaw burom ia u Rev Thomas Jones bad kan dei ruh kum ka shuti ha ka jylla.
Baroh ki shuti sorkar mynta u snem kan long 24 sngi kynthup 21 sngi ka sngi saitjain bad sngi u Blei bad 11 sngi ki shuti ba pyrkhing.
Shillong, 17 Naiwieng:Ki shipai BSF ha ryngkat ka jingiatreilang bad ka Directorate of Revenue Intelligence (DRI) ki la ioh bat ia kawei ka trok 10 shaka kaba don ia u nombar WB-41K2397 bad la bat ia katei ka trok hajan ka jaka ot doh kaba don ha Mawiong, Shillong.
Ki la lap ba katei ka trok ka kit khaw bad hapoh khaw la thep ia ki synduk dawai phensedyl kiba don haduh 70 synduk.
Ha kawei ka synduk ki don 300 bilor bad baroh ki phensedyl kiba la ioh kurup ki long 21 hajar bilor bad ki shong dor haduh T.26.7 lak tyngka.
Ki BSF ki la ioh kem 2 ngut ki briew bad ki la kurup noh ia ki dawai bad kumjuh ia ka trok.
Kitei kijba la shah kem ki dei kiba la tip kyrteng kum u Ujagar Chowdhry (45 snem) uba dei u nongniah uba dei na ka jylla Bihar bad u Prasenjit Devnath (23snem) uba dei nongbud uba na ka jylla Tripura.
Ki BSF ki la pyntip ba katkum ka jingiathuh jong kitei kiba shah kem ki la ong ba kitei ki mar ki dei ki jong u Shri Ram Trading Company bad la thep ia kitei ki mar ha Simaria, Barauni (Bihar) ha ka por ba u nongniah um don.
Ia kitei ki mar la thmu ban pynpoi sha u Sankar Lal Roy, MG Bazar, Tripura West katkum ba paw ha ka Challan.
Katkum katei ka Challan ki BSF ki la ong ba katei ka trok ka dei kaba la mang ban pynpoi 300 byrni u khaw hynrei ki la lap ba don tang 220 byrni u khaw bad kitei ki dawai phensedyl.
Ka trok pat ka dei kaba dei trai da u Babul Kumar Chowdhary na ka jylla Bihar.
KI BSF ki la iathuh ba ka jingthep ia ka Phensedyl ka dei da ka jingiasngewthuh jingmut hapdeng u trai kompeni bad u tra itrok bad la thmu ban khaïi tuh sha Bangladesh.
Shillong, 17 Naiwieng:Ka sorkar jylla ka la weng noh ia ka kyndon ban nym shah buh dukan kyiad ha surokbah na ka jingjngai kaba 500 metre sha ka zero metre.
Ka kynhun myntri mynta ka sngi, ka la shim ia kane ka rai ha kaba ki briew kiba kwah ban buh dukan kyiad ha ki surok bah ki lah ban leh kumta tangba kim dei ban thoh kyrteng, ne ban tah kano kano ka jingpyni ba ka dei ka dukan kyiad.
U myntri ka tnad kyiad, u Zenith M Sangma haba kren hadien ba la wai ka jingialang ka kynhun myntri mynta ka sngi, ka sorkar ka la weng noh ia ka kyndon ka bym shah ban buh dukan kyiad ha ki surok na ka 500 metre sha zero metre kaba mut ba lah ban buh dukan kyiad harud surok lada ioh ia ka NOC na ki jaka ba dei peit.
Katba ia ka kyndon ba iadei bad ka jingbuh dukan kyiad ha ki jaka ba don ki hospital, jaka pule, ki iingmane, kan sah kumjuh khlem jingkylla.
Ha kajuh ka por, u myntri u la ong ba la pynbna ruh ia ki jaka bym shah ban die kyaid kynthiup 9 tylli ha sor Shillong bad 7 tylli ha sor Tura.
Shillong, 17 Naiwieng:U Rejaul Karim Laskar, uba dei u pyrman jong ka All India Congress Committee, uba peit ia ki rit paid ha ka Jylla Meghalaya, Nagaland bad Mizoram, ula wan poi mynta ka sngi ha ka nongbah Shillong.
U Laskar, ula ia kynduh ia U Rev L M Vanchhawng, jong ka Shillong Baptist Curch, ha kaba ka jing ia kynduh jongki, ka long kaba ia kynduh paralok.
La iathuh ba U Laskar bad U Rev.Vanchhawng, ki la ia kren ia shibun ki mat kiba dei ia ka thain shatei mihngi bad U Laskar, u ong ruh ba ka thain shatei mihngi, ka dei kaba don ia ki jinglong ba kyrpang, ki jingngeit niam bapher bad kitei ki dei ki bynta jong ka jing itynnad jong kane ka thain shatei mihngi.
U Laskar, u iaroh ia ka Balang Baptist, ha kaba pynkhlain ia ka jinglong jong ka imlang sahlang ha ka Jylla.
ULaskar, u leit jngoh ruh ia ka Cathedral Mary Help of Christians ha Shillong.
Ha shwa jong kata, ula ia kynduh ia U Mukul Sangma, myntri rangbah jong ka Jylla ha ka iing sah jongu.
Shillong, 20 Naiwieng:Ki nongshong iew na kylleng ki basa ka ïewduh ki la byrngem ia ki nongialam jong ka Nongiew Association (NIA) bad ki la ong ba kim ithuh satia ia kita ki briew kiba la kam ialade ba ki dei ki Association jong ki nongiew.
Ki la dawa ba kitei ki briew kiba kam ialade kum ki nongialam jong ki Nongiew ba ki dei ban mih shakhmat bad ki la byrngem ruh ban pynshitom ia ki, naba ki shim kabu ha ka kyrteng jong ki nongshong iew ban kynthoh ha ki kotkhubor pyrshah ia ka Hima Mylliem.
Ha kine ki khyndiat sngi ka la don ka jingkynnoh na ki nongialam ka NIA ba ka la don ka jingkhrong pisa jubor ha iewduh na ka bynta ka jinglehniam ïewduh kaba shisien shisnem.
Mynta ka sngi katto katne ngut ki nongthohkhubor ki la leit rung ha iewduh ban wad ia ka jingshisha na kiba bun ki nongshong iew ban tip hato la ka don shisha ne-em kata ka jingkhrong pisa jubor kumba la kynnoh da ka NIA hynrei kiba bun ki nongshong iew ki la kyntait ba ka don ka jingkhrong pisa jubor bad ki la ong ba shisien shisnem ka Hima Mylliem ka ju lum pisa bai synniang na ka bynta ka lehniam Iewduh bad katei ka jinglum pisa ka dei katkum ka jinglah ki nongshong iew ban ai sngewbha katba ki mon.
Haba ia kren bad ka President jong ka Greater Iewduh Welfare Association ka kong Victoria Marweiñ kaba shong die syiar ka la ong “Kam shym la don ka jingkhrong pisa jubor da ka Hima Mylliem kumba la kynnoh hynrei ka dei ka jinglum synniang kaba shisien shisnem na bynta ka jingleh niam ïewduh , ym shym la oh dor haba wan lum pisa ruh, mano kita ki NIA ngim ithuh satia ia ki, naduh mynno ki thaw seng ha iewduh wat ngi ka seng jong ka Greater Iewduh ruh ngim don jingtip satia ba la mih seng thymmai ha iewduh" ong ka kong Victoria Marweiñ dakaba bynrap biang ba ha katei ka jinglum synniang ki nongiew ki ai katba lah bor don kiba ai 10 tyngka, don kiba ai 50 tyngka, don kiba ai 500 bad wat kiba ai 1000 ne 2000 ruh ka shong ha ka mon jong ki haba ki sngew lah die.
Ka kong Phaitimai Kharbhih kaba shong die phan ha basa phan ka la ong " Kumba long manla u snem ngi ju ai da kaba sbun mynsiem katba ngi lah ei na bynta ka synniang lehniam iewduh, don haba bha kamai ngi ai kham bun, haba ym long kamai pat ngi katkum ka burom, la shu kynnoh tang ban pynthohbria ia ka jingiadei jong ngi ki nongiew bad ka Hima Mylliem" ka la ong.
Ka kong Diamond Sawkmie kaba shong die sying ka la ong “Ngi shu iohi ha ki kotkhubor bad ngi sngewkyndit ban mih kum katei ka jingkynnoh bym hok ba la khrong pisa jubor, ym shym la wan khrong jubor na ngi , ki myntri ki la wan ki kren da ka jingsngewtynnad ia bam kwai ia thuh khana kumba ju long , ngi ai sngewbha mynsiem ia katei ka synniang iewduh kumba ngi leh manla u snem, mano kita ki briew kiba kam nongiew ialade katne khrui ngi ia don hangne ong ia ki ban wan shakhmat ngin ia peit" ong ka kong Diamond Sawkmie.
Ki paralok jong ka Sawkmie kiba ia donlang hajan ki la ong “Ngi sngewsih ban shu kynnoh ia ka Hima Mylliem, ngi im ja kpoh na iewduh, ngi buh skul khun na iewduh, ngi ioh baroh ki jingdonkam ha ing ba ka don ka iewduh balei yn shu kynnoh bym hok kumta, sei ai kita ki briew hangne ngin khang syndon ba kin wan ha iewduh".
Ban pynshisha shuh shuh ia katei ka jingkynnoh ki nongthohkhubor ki la leit ban ia kren bad kawei ka tymmen briew kaba shong die ktung ha basa ktung ka kong Sngewbha Kharbudon katei ka tymmen ka la kyntait ba ka shah khrong pisa jubor ne kaba shah oh dor bad ka la ong, “Em bah bah kam shym long kumta kumhba don ba kynnoh , hangne ngi aid a ka mon sngewbha lajong katba ngi sngewlah, ka don ka paralok jong nga ruh kaba shong iew ha Laban ka de ikaba dang bat niam Tynrai hynrei haba don jinglehniam ha iewduh ka ju noh synniang lang bad ka ong ha nga lada don ba lum pisa na bynta ka lehniam Iewduh sa pyn ai lem, ngi la shong hangne bun snem kam ju don bah bah kum kata ka jingoh dor" ong ka kong Sngewbha Kharbudon.
Jowai, 20 Naiwieng:Ha ka kyrwoh ba la phah da u Parish Priest jong ka Parish Barato bad u Pastoral Parish Council, U Rev.Phadar John Michel Myrboh bad ma Rossario Dkhar, la ong ba ïa ka ïingmane bathymmai jong ka Parish Barato kaba la ainam ha u Khrist u Syiem yn wan plie da u ma Vincent H Pala M.P kum u Kongsan, ma Robinus Syngkon MLA ka thainñ u Symbud Kongsan bad yn kyrkhu da ka Umkhuid Umkyntang da u Most Rev.Victor Lyngdoh D.D.Bishop ka Jylla niam Jowai, ha kane ka 26 tarik mynta u bnai.
La ong ruh yn don ka Knia ka Khriam (Mass bakhuid) ha ka por 10 baje mynstep ka ban lamkhmat da u Bishop Victor Lyngdoh ha ryngkat ki Lyngdohsohblei na ki shnat niam bapher bapher jong ka Jylla niam Jowai kum ka dak ka jingsngewnguh bad ainguh ïa u Blei uba la ïarap lyngba ki nonglehbha haduh ba la lah ban tei bad pyndep ïa kane ka ïingmane kaba heh bad kaba itynnat.
Na ka liang ka Parish Pastoral Council jong ka Parish Barato ka la kyntu ïa ki Riewngeit na ki Parish bapher bapher jong ka Jylla niam Jowai bad nabar ba kin ïa wan shim bynta ha kane ka sngi kum ka dak ka jingïakmen lang bad ainguh ïa u Blei ha kane ka sngi ba kyrkhu bad ainam ïa kane ka ïingmane ha ka kyrteng bad ka nam jong u Nongpynim, u Jisu Khrist, u Khrist u Syiem.
La ong ruh ban poi sha Barato na ka bynta ki riewngeit kiba na ki Parish ka East Jaiñtia Hills ka suk bad ka jan ba kin wan na u surok PWD Raliang Laskeiñ Barato kumjuh ïa ki riewngeit na ka Parish Jowai bad Amlarem katba ïa ki Parish na Ummulong, Mynsngat Namdong bad ïa ki riewngeit kiba wan na ka Archdiocese Shillong na u surok PWD Ummulong-Nartiang Nongjngi Barato pynkut ka kyrwoh.
Shillong, 20 Naiwieng:Halor ka jing ujor jong U Madal Sumer na Jowai, U Lat, ula pynshai mynta ka sngi, ba u dang iakren bad ka tnat elek-shon jong ka sorkar India, halor katei ka phang.
U Lat u iathuh ba U Ma Sumer, ula ia kynduh ia u, ha ka 16tarik Naiwieng 2017, ha kaba ula dawa ruh, ba dei ban pynduh noh ia ka jinglong dkhot jong ki 17ngut ki MLA, kiba la shah rai pynrem ha ka Kashari.
La iathuh da ka kyrwoh na U Lat ka Jylla, ba ula iakren ia katei ka kam bad ka Election Commission of India, na ka bynta ban pyntreikam katba kum ka Article 192 (2) jong ka riti synshar Ri, ha kaba ula phah ha katei hi kajuh ka sngi bad katei ka kam, kam shym la sahkut satia ha ka miej jong U Lat, ong shuh shuh ka kyrwoh.
Shillong, 20 Naiwieng:Ka Seng Khasi ka pynbna ba kan rakhie ïa ka Lyngkhuh Snem ba 118 ha ka 23 tarik Naiwieng 2017 – Ka Sngi Seng Kut Snem – ha Lympung Weiking, Jaïaw, Shillong.
Ha kane ka sngi bakhraw ka jaitbynriew Hynñiewtrep, yn don ruh ka jing duwai mynstep ha ka por 8:00 baje ha Ïng Seng Khasi, Mawkhar, Shillong bad ka jing ïa Ïaid Pyni Riti ha ka por 9:00 baje mynstep na Madan Iewrynghep, Laitumkhrah sha Lympung Weiking, Jaïaw.
Yn don ruh ka jingïalang paidbah ha ka por 1:00 baje nohphai sngi ha Lympung Weiking ban sa bud da ka cultural prokram.
Kumta ka Seng ka ïawer ïa ki parakur parakha, para riew Seng Khasi Sein Raij na ki tnat baroh bad ki paralok parajor ba kin ïapoi khnang khnang ban pyniphuh pyniphieng ïa katei ka Sngi bakhraw jong u khun Khasi Khara.
Ki tnat Seng kiba kwah ban ai ha ki program pyni riti bad kiba kwah ban shim bynta ha ka Ïaid Pyni Riti kin sngewbha ban pynpoi ïa ka jing pyntip hapoh ka 15 tarik u Naiwieng 2017 sha u General Secretary ka Seng Khasi Seng (Kmie).
Shillong, 20 Naiwieng:U President ka MPCC u Bah DD Lapang u la ong ba ki paidbah ka jylla ki dei ban nym ar tatien ban jied ia ka Congress ha ka elekshon ban wan, khnang ba kin nym babe hadien.
Haba kren mynta ka sngi ha ka jingrakhe ia ka jingdap ka sngi kha ba shispah snem ka Indira Gandhi ka myntri rangbahduh barim ka ri, u bah Lapang u la ong ba ka Congress kan nym troin, hynrei kan sa khie im biang bad kan sa pynshisha sha ka pyrthei hadien ka elekshon.
“Ka Congress kan khie im biang hadien ka elekshon bad kan pynshisha sha ka pyrthei hadien ka elekshon ba ki paidbah kin nym baba lada kin jied ia ka Congress", la ong u bah Lapang.
U Bah Lapang u la ong ba ong ba ka Indira ka dei ka nongialam kaba tbit naduh ba ka dang khynnah bad ka pynshisha hadien ba ka la long ka myntri rangbahduh ka ri ia ka jingtbit bad ka jingshemphang jongka.
“Ka Indira Gandhi naduh dang khynnah ka dei ka politishian kaba tbit", la ong u Bah Lapang.
Ha kawei ka liang halor ka jingdon ki MLA ban phet seng ha kane ka jylla, u Bah Lapang u la ong ba ka seng, kan bishar ia kane bad kan leh ia kaba donkam.
“Ka Disciplinary Committee kan sa shim ia ka rai ban leh ia kaba donkam", u la ong.
Kane ka jingong u bah Lapang ka long hadien ba ki don ki MLA ka party kiba la kren pyrshah ia ka seng bad ia ki nongialam ha ka jingialang paidbah watla ki dang don ha ka party.
Lah ban kdew ba u Bah Prestone Tynsong u MLA ka Congress na Pynursla, u la kren pyrshah ia u nongialam ka party u Dr Mukul Sangma ha ka jingialang ka NPP kaba long ha Mawryngkneng dang shen bad u la kam ruh ba un risain noh ia ka kam MLA shwa ban long dorbar tlang khnang ba un ialeh noh na ka NPP ha kane ka elekshon ban wan na katei ka party thymmai.
Nongstoiñ, 20 Naiwieng:Kawei ka kali Tata Spacio kaba don ia u number AS01 AC 7760, ka la ing khong khait hadien ba la suba jur ba la thang dusmon ia ka da ki runar kiba ym shym pat la lah satia ban tip kidei ki ei.
Katkum ka tyllong khubor bala ioh lum la ong ba katei ka kali ka dei jong u wei u rangbah u bala tip kum u Naresh S Marak na ka shnong Nongrisan khappud bad ka jylla Assam kaba don sha ka thain Aradonnga West Khasi Hills.
Shuh shuh la ong ruh ba katei ka jingjia kala jia ha ka miet jong ka sngi u Blei ha kapor kumba 10:30 mynmiet ha Tengabari ka jaka ba kynjah kaba don hapdeng jong ka shnong Aradongnga bad Tynghor ia kaba la set miet ruh ia katei ka kali ha katei ka jaka.
Na ka liang jong ki pulit ki dang pynlong ia ka jingtohkit kaba bniah khnang ban lap ia ki jingshisha.
Shillong, 20 Naiwieng:Ka Join Action Committee (JAC) jong ki shnong ka thain ba hap ha ka projek ka Mawphu Hydro Electric Project (MHEP) Stage II (85 MW) kynthup ka shnong Mawphu, Thieddieng, Umblai, Nongsteng ka la kam ba ka jingmih khubor ha kine ki sngi ba don ki briew ba pyrshah kam da long kaba shisha, namar ba kiba bun ki pdiang bad ki don katto katne ngut kiba pyrshah ia kane ka projek.
“Ha ka kam paidbah, ki ju don hi katto katne ngut kiba pyrshah, ym lah ban pynhun lut hynrei kiba bun ki paidlang ki kyrshan ia ka projek", la ong u James Neng uba dei u chairman ka JAC haba kren sha ki nongthoh khubor mynta ka sngi.
U la ong ba ka jingmih ha kawei ka lad pathai khubor ba ka jingsngap paidbah ba long ha ka 9 tarik Naiwieng, ha Dainthlen, kiba bun ki pyrshah ia kane ka projek, ka long kaba bakla bad ka bym shisha bad ka long kumba shah shiliang.
“Ngi kwah ban pynshai ba haduh mynta, ki paidbah ka thain ki pdiang sngewbha, hynrei kumba ju long ha kano kano ka kam, ki don hi katto katne ngut kiba pyrshah ia kano kano ka kam", u la ong.
U la ong ba ha ka jingsngap paidbah ba long ha ka 9 tarik Naiwieng, ki don ki trai shnong kiba pyrshah hynrei ym pat lah ban ong ba ki jaka jongki kin hap ha kane ka projek namar ba ka sorkar kam pat wan thew.
“Katkum ka jingpynkhreh ka NEEPCO, ka shnong Thieddieng kaba shah 93 hektar yn ktah ia ka shnong Thieddieng", la ong.
U bah Neng u la ong ba kaba sngew khia ka long ba ka jingpyrshah ka bym don nongrim namar ba lada ki dei ba shong nongrim ma ki ruh kin kyrshan lang.
“Ki ong ba ka um kan tap ia ka shnong Thieddieng hynrei kam dei kumta namar ba ka dam ba shna ka dei kaban shu tuid beit (running dam), u la ong bad bynrap ba ka jingong la tih ia ka tunnel, hynrei kumno ka lah ban long haba tang ban sdang ruh ym pat sdang ia ka kam, bad kane ka dei tang ka jingialam bakla.
Shillong, 21 Naiwieng:Ka Supreme Court, ka la shah ban kit dewiong, na ka bynta saw bnai kynthih, lyngba ka hukum jong katei ka kashari heh duh, kaba long mynta ka sngi.
Ha ka jing pyllait khubor, ka State Co-ordination Committee of Coal Owners, Miners & Dealers Forum, (Forum) ka pynpaw ia ka jing sngewsting bad kmen halor ka hukum bala pynmih da ka Iing Bishar Badonburom jong ka Supreme Court mynta ka sngi ka 21 U Naiwieng 2017 ban ai lad ia ka jingkit ia U mar poh khyndew bala dep tih U dewiong na ka bynta saw bnai.
Ka Forum kum kawei na ki kynhun kaba la leit ban pyniasoh ia ka mukotduma saw bnai mynshwa ban kyrpad ia ka iing bishar ban shah ban die ia U dewiong bala dep sei, ka sngewnguh ia ka jingsngap ia ka jingkyrpad jong ka da ka iing bishar ba ha khlieh duh jong ka Ri.
Ka Forum halor kane ka phang ka pynpaw ruh ia ka jingsngewnguh halor ka jingtrei shitom jong ki nongiasaid ain kiba la mih khmat ia ka Forum, U nongiasaid ba pawkhmat jong ka Supreme Court U Nalin S Kohli, ha ryngkat ka kynhun jong U kaba kynthup ia U P.Yobin, U Saurabh Sharma, U Jogender Handoo bad U Prabhas Bajaj.
Ha ka jing iakren bad U Ma Balius Swer, uba dei u nong aiktien jong ka Co-ordination Committee bad uba dei ruh U President ka Jaintia Coal Miners Association, Jowai, u iathuh ba u dewiong uba la pyllait ha u snem ba ladep, u long 23lak ton, ha kaba la ai bor da ka Supreme Court, ba la pyllait naduh U Nailar 2016 haduh U Rymphang 2017 bad mynta ia uba sah sa 7lak ton, yn pynlut ha ki saw bnai ban sa wan, ka ban long naduh U Nohprah 2017 bad la iathuh da U Ma Balius, ba ka dor jong une u dewiong, uba sah kan long T.472klur.
Shillong, 21 Naiwieng:Ka BJYM Meghala-ya ka la rai ban pynlong ia ka rally pyrshah bamsap ha nongbah Shillong, Jowai bad ha Garo Hills shi bynta ban thad madan ia ki kam bamsap kane ka sorkar Congress ba la ialam da u Myntri Rangbah u Dr Mukul Sangma.
Ha ka kyrwoh ba la pynlait mynta ka sngi, u president ka BJYM Meghalaya u Bah Egenstar Kurkalang u la ong ba ia kane ka rai la shim ha ka jingialang jong ka seng kaba long mynta ka sngi hadien ba la iathir bha bun ki mat.
Ha ka jingialang la don u Satyendra Tripathi u Co-In charge ka BJP Meghalaya bad la la shim ia ka rai ban pynlong da ka jingialang bad rally ha Shillong, Jaintia Hills bad Garo Hills ban pyrshah iaka jingbamsap bad jingkuman jong ka sorkar jylla ban ai iaka hok ki paidbah ka jylla, la ong u Bah Egenstar.
Ka rally kan sdang ha u Nohprah ha Nongbah Shillong da ka Bike Rally, u la ong.
U la ong ba ka BJYM ka lah pynrem jur ruh ia u Dr.Mukul Sangma uba u ai jingiada pynban ia ki myntri jong u kiba donkti ha ka kam tah sia lieh ha ka jingthep kam nonghikai wat la ka High Court ba don burom ka jylla Meghalaya ka lah dep pynmih ia ka hukum ban pynshitom ia kiba donkti.
Halor kane ka BJYM ka dawa ia u myntri rangbah ban pynshitom bad pynhiar shuki mardor iaka Kong Ampareen Lyngdoh kaba dei ka myntri ha kato ka por kumjuh ban kem ban pynshitom ruh ia baroh ki myntri, MLA, MDC bad ki heh sorkar ba don kti ha kane ka kam.
U la ong ba ka BJYM ka dawa ba dei ban pynduh noh iaka jinglong nongmihkhmat jongki namar kine ki kam beain ba ki leh bad lada u Myntri Rangbah um lah ban pynshitom iaki, u dei ban hiar noh ialade.
Shillong, 21 Naiwieng:Kum shi bynta ban pynneh ia ka ktien tynrai jong ki jaka,ka HNLC ka kyntu iaki Sengbhalang khamtam iaki Samla ka jaidbynriew ba lada kaSorkar kam lah ban pyndonkam ia ka bor u khulom bad ka sia,ka lah dei ka por, ba kin pyndonkam da ka bor u brut bad ki rong, ne ki lah ban phah tang ka kyrteng bad ka jaka sah ba tikna ki heh Sorkar kum ki SDO; te ka HNLC kan sa leh ia kaba donkam, ong ka kyrwoh na U bah Sainkupar Nongtraw, uba dei u nong aiktien jong ka seng HNLC.“Ka kyrteng dkhar ha ki jaka jongngi, kata ka mut ba katkum ki hok, kihok salonsar ki jaka jongngi kim dei shuh ki nongkynti jongngi, hynrei kin kylla long tang kum ki ‘colony’ ki kynrad(Slave-masters)" ong shuh ka khubor na katei ka seng.
Shillong, 21 Naiwieng:U Myntri Rangbah u Dr Mukul Sangma u la ong ba ka sorkar pdeng imat ka don ka jingmut sniew ban kput ia ki briew kiba seng kam seng jam ha ka kam jngohkai pyrthei namar ba ka buh da ka khajna (GST) kaba kyrpang ia ki nongseng hotel, restaurant.
‘Ngan thoh sha ka sorkar pdeng ba ka dei ban pynsuk ia ka rukom lum khajna na ki kam ba iade bad ka kam jngohkai", la ong u Dr Mukul.
U la ong ba ka long kaba sngew sammut ba kumno ka sorkar pdeng ka la buh da ka dor khajna kaba khampher bad kham jwat ia kiba seng ha ka kam jngohkai bad kane kam long kaba sngew dei.
“Ka sorkar pdeng imat ka kwah kput iano iano ban buh khajna kaba khamheh ia ki kam ba iadei bad ka kam jngohkai pyrthei.
Dei ban don ka khajna kaba iahap sur ym ka khajna ban shu pynbor", la ong u Dr Mukul.
Shillong, 21 Naiwieng:Ka Tamasa Sniew surok kan sdang lashai ka sngi ka 22 tarik u naiwieng bad katei ka tamasa kan sdang da kaba leit shon dur kylleng kylleng ki surok ha ka jylla ryngkat ka pla kad bad ki jingthoh ia ka kyrteng ka surok la ka dei ka surok National highway ne ka surok shnong.
Katei ka tamasa kan sdang ha kajuh ka por 11 baje mynstep ha kylleng ka kylla ha baroh ka ri Lum Khasi-Jaintia bad Garo.
Ka kynhun kaba pyniaid ia kane ka tamasa ka la phiah ia ki kynhun jong ka ki ban peit ha nongkyndong, ha sor, bad la phiah kynhun ruh na bynta ki ban peit ha kylleng ka ri Lum Garo.
Ia ka kynhun kaba dei ha sor Shillong yn ialam da u bah Danny Rynjah hynrei na katei ka kynhun jong u la phiah kynhun shuh shuh da ki phew ngut ki nongtrei mon sngewbha ban rung ha kylleng ka sor shillong.
Ia ka kynhun kaba dei peit ha Mawkynrew C&RD Block yn ialam da ka kong Agnes Kharshiing ( CSWO) bad ki don la ki jong ki jong ki kynhun ha manla ki C&RD block ki ban leit kylleng ki shnong.
Ha kaba ia dei bad ka ingsdang na Sor Shillong u bah Danny Rynjah u la ong ba kin sdang naduh 3 mer shuwa ter ter haduh ban da poi ha Mylliem bad yn shon dur ia ki surok National high way kiab don thliew, kiba sniew bad kumjuh ruh ia ki surok shnong.
Nangta kan poi sha Mawkhar, Mawlai, sha NEIGRHIMS bad kiwei pat ki bynta jong ka sor Shillong kaba ki hap ban pyndep kumba 2 ne 3 sngi.
Katei ka kynhun ka pynlong ia katei ka tamasa ban lum jingtip baroh ia ka jingsniew ki surok ha kylleng ki C&RD block bad kylleng ka sor Shillong bad hadien ba la lum jingtip baroh ryngkat ki dur ki dar yn ujor da ka PIL sha ka Meghalaya High Court.
Hadien ka surok katei ka kynhun ka don jingthmu ruh ban pynlong tamasa sa ia ka umbam umdih, ka jingbym biang ki skul, ka jingbym biang ki jaka sumar bad kiwei pat ki jingduna ki paidbah.
Shillong, 20 Naiwieng:Ka KSU Pynursla ha ryngkat ka jingsynran lang ki nongialam ka KSU Sengkmie mynta ka sngi, ki la leit ia kynduh ia u Deputy Commissioner ka East Khasi Hills bad ki la buh ia ka jingujor hakhmat u DC namar ka jingwan tuh maw ki khar Bangladesh kaba manla ka sngi na Wah Khasmar kaba hap ha Nongsohphan-Raid Lyting bad ha Elaka Nongshken.
Katkum ka jingiathuh u President jong ka KSU Pynursla u samla Ennocent Khongstia u la ong ba katei ka jingtuh maw ki khar Bangladesh ka dei kaba manla ka sngi bad ki ju wan da ki lieng ne da ki kali.
U la iathuh ba ki khar Bangladesh, ki ju wan tuh maw na bri jong ki riew shimet bad ki tuh bad pynjulor ruh ia ki diengkwai bad kiwei pat ki jingthung jingtep.
U samla Khongstia u la iathuh ba ki Khar Bangladesh ki la sdang ia katei ka jingwan tuh maw naduh u snem 2007 hynrei hadien katto katne por ba ka KSU ka la shim khia ia katei ka bynta ki la sangeh noh bad dei ha u snem 2015 haduh mynta ba katei ka jingtuh maw ka la sdang biang.
U la ong ba la ujor nyngkong eh ha u snem 2007 ia katei ka jingwan tuh maw ki khar Bangla da ka kong Victoria Rymmai hynrei mynta ruh katei ka trai bri ka la wan ujor biang sha ka KSU bad u la ong ba don ruh kiwei pat ki trai bri kiba la sha ktah hynrei tang katei ka longkmie kaba la wan ujor.
Katkum ka jingiathuh utei u nongialam KSU u la ong ba bun ki bynta kiba shah ktah eh ha katei ka jingwan tuh maw ki khar Bangla kiba ju wan ha ka por mynsngi ruh ka dei ka jaka kaba hap sha Nongsohphan bad katto katne ha ki bynta ba hap ha Nongshken ( ki jaka ba don mar shilliang bad katei ka wah Kashmar).
Katei ka jaka ka don ruh ha syndah jong u Pillar 1263-9S.La kylli kumba katno trok ki khar Bangla ki ju kit maw na kitei ki jaka , utei u nongialam KSU u la ong ba kumba 20 trok ha ka shisngi.
Utei u nongialam KSU u la ong ba hadien katei ka jingiakynduh u DC u la ong ia ki ba un sa khot jingialang ia ki shipai BSF bad ia u SP ka East Khasi Hills ban ia kren ia katei ka bynta bad hadien ka jingialang un sa pyntip sha ki nongialam jong katei ka seng.
Nongpoh, 21 Naiwieng:Ka ju long hi ka rukom ba bunsien tang namar ka jingdon jong uwei bad arngut ki riew wad dong hapoh shnong, ka wanrah pat ia ka jingpynkulmar ia ki paidbah nongshong shnong hi baroh kawei bad kawei na ki nuksa halor kane ka dei ha kawei ka jingjia hapoh ka shnong Kynjoiumran, Ri Bhoi District, kaba la mih ki huri hura namar ka jingkynnoh da uwei u riew rangbah ba ki nongkitkam ka VEC ha katei ka shnong kim shem la pyntrei hok ia ka skim MGNERGS.Halor kitei ki kynrum kynram ha katei ka shnong, mynta ka sngi u BDO ka Umsning C&RD Block, u Bah PS Tynsong, ha ryngkat bad ki nongtrei jong katei ka Block, ki la hiar sha katei ka shnong ban wad ia ka jingshisha ban tohkit bniah na ki paidbah, la katei ka jingkynnoh u Bah Plielad Kshiar, uba la leit ban ujor sha u Bah John Mawphniang, General Secretary ka RBPM, na ka bynta ban wad jingtip, halor ki jingpyntrei ia ka skim MGNERGS ha katei ka shnong.
Kumba la paw ha ka jing wad jingtip, ka jingkynnoh ba la kynnoh ba la pyndonkam bakla ha kaba pyntrei ia katei ka skhim MGNREGS ka dei ka jingpyntrei ia ka projek kaba ia dei bad ka Irrigation canal bad ka Land Development bad ka Compost pit ba la mang lyngba ka skhim MGNREGS.Hynrei ha kane ka Public Hearing, ka la kylla long pynban kaba ithamula, namar katei ka jingkynnoh pyndonkam bakla ia katei ka skhim ha katei ka shnong, ka dei kaba la shu kynnoh khlem nongrim bad la sakhi ruh da ki paidbah hi kiba la pynshisha ba kam don satia kano kano ka jingpyndonkam bakla.
Ki nongbat Job Card ha katei ka shnong, ki la pynshisha hakhmat u BDO ba kam don kano kano ka jingpyndonkam bakla ia ka skhim bad kano kano ka kam ba la leh ha ka shnong na ka skhim MGNREGS ka dei kaba la shim rai hi da u paidbah bad kam don ruh kano kano ka jingbam sap ne ka jingpyndonkam bakla, hynrei la pyntreikam ia ka skhim katkum ki kyndon treikam jong katei ka skhim.
Hadien ba la bishar bniah da u BDO bad pan ka jingpynshai na ki paidbah ba la lap ba kam don kano kano ka jingpyndonkam bakla ia ka skhim bad dei hadien ruh ba u paidbah u la pynshai sha u BDO katkum ka rai jong ka VEC ha kaba la pynkut noh ia katei ka jingialang, ha kaba wat u Nongujor ia ka RTI ruh u la hun hadien ba u la lap ba ki paidbah ki sakhi ba la pyntreikam hok ia ka skhim.
Shillong, 21 Naiwieng:U Deputy Commissioner ka East Khasi Hills u bah P.S Dkhar u la buh por hapoh shibnai kaba sdang naduh mynta hi ka sngi ba baroh ki jala pule, ki jaka bam, ki ing basa ki riewshimet bad kumjuh ki ophis sorkar kiba don hapoh u pud u sam ka Sohra ki dei ban pyndam noh ia ka jingthoh Cherrapunjee bad ki dei ban buh da ka kyrteng Sohra.
Ia kane la iathuh da u President ka KSU Sohra Circle u samla Shemphrang Synrem haba ia kren bad ki nongthohkhubor hadien ba ka KSU ka la wan ia kynduh ia u DC.U samla Synrem u la ong ba kham mynshuwa ka ophis jong u SDO (Civil) Sohra, ka la pynmih hukum ba dei ban pyndam noh ia baroh ki jingthoh kiba thoh Cherrapunjee ha Sohra bad ia katei la ai por kumba hynriew bnai; hynrei wat hadien ba la kut katei ka por don ki ophis sorkar, ki jaka pule, ki jaka bam, ki ing basa ki bym bud ryntih bad hadien katei ka KSU ka la ai por biang ia ki haduh ka 11 tarik mynta u bnai hynrei kim shym la patiaw kumta ha ka sngi balang jong ka taiew ba la dep ki nongialam ka KSU ki la leit ban pyndam hi noh ia kitei ki jingthoh.
Hynrei ha katei hi ka sngi 6 ngut ki nongialam ka KSU ki la shah kem namar ka jingujor FIR jong u Post Master ka Post Office Sohra bad kham hadien la bynrap sa ka FIR na u Secretary ka RamaKrishna Mission.
Dei namar katei ka jingbym iaid beit iaid ryntih ka jingpyndam ia ka Cherrapunjee ka KSU ka la leit ban ia kynduh bad u DC mynta ka sngi.
U samla Synrem u la ong ba hadien katei ka jingkular u DC na ka liang ka KSU ruh kan leit ban ia kynduh sa ia u SDO ( Civil) Sohra ban ia kren ba un pyniaid da ka jingthoh.
Utei u nongialam KSU u la ong ba ki riew shim kabu ki la sdang ban pyntieng ia ki nongialam ka KSU da kaba ujor FIR bad pynkem ia ki hynrei u la ong ba katei ka seng kan ym shongthait satia bad kan iai trei na ka bynta ka burom jong ka thaiñ Sohra.
U la ong ba ha Ramakrishna Mission ka long shisha kumto kumba u la kren ha u Rupang ba shi pick up ka rong ruh ym pat dap ban pyndam ia ka jingthoh Cherrapunjee.
Ka KSU ka la dawa na ki bor ba halor ban pynshitom ia baroh kito ki jaka pule, ki ophis, ki jaka ki riew shimet kiba la leh bym salia bad kiba leh pyrshah ia katei ka kam.
Shillong, 21 Naiwieng:Ka jingwan tuid ki bar jylla kiba ju wan manla ka sngi sha NEIGRHIMS da ki bos Night Super ka la pyn-kyndit bad pynlyngngoh ia ki paidbah bad kiba bun na kitei ki bar jylla la ong ba ki dei ki Muslim.
Ha ka step 7 tarik mynta u bnai ka KHNAM ka la leit kyndit kyndit sha katei ka jaka sumar ban peit ia katei ka jingtuid ki bar jylla bad ka la lap haduh 6 Bos (Night Super) kiba la wan poi dang step phyrngap hakhmat khyrdop ka NEIGRHIMS bad na kitei ki 6 Bos ki la don ruh bun phew ngut ki bym don kot don sla bad ki bym tip tang ia ka EPIC ruh bad ia kitei ka KHNAM ka la aiti sha ki pulit.
Hynrei ki lad khubor ki la iathuh ba ka jingwan tuid ki bar jylla sha katei ka jaka sumar kam shym la sangeh satia bad ka la nang iai bteng iai bteng kumta mynta ka step phyrngap ha ka por 3 baje ki nongialam ka KHNAM ki la leit biang sha katei ka jaka sumar bad ki la lap biang sa 3 bos (night Super) ki bar jylla hakhmat khyrdop ka NEIGRHIMS.Katkum ka jingiathuh u President ka KHNAM state Youth Wing u la ong ba ha ka shi bos ki don kumba 50 ngut tam bad 3 bos ki la don kumba 150 ngut tam bad khyllung khynnah bad rangbah bad kynthei.
U President jong ka KHNAM State Youth Wing u bah Thomas Passah, u la iathuh ba u la ia kren bad ki briew kiba trei hapoh NEIGRHIMS bad ki la iathuh ba manla ka step ki ju poi kumtei da ki 3 ne 4 bos ki bar jylla.
U la ong ba haba ki nongialam ka KHNAM ki kylli ia ka jaka shong jaka sah jong ki -baroh ki la iathuh ba dei na Silchar, “Ki wan bad khun bad lok ym ithuh ithaw shuh, haba peit na ki jaiñ ki nep ki song ba ki wanrah la i kum kiba mut ban wan sah shane" ong u bah Thomas.
U la iathuh ba ha kane ka sien ba mynta ki la kham bun kiba don kot don sla bad khyndiat ngut ki bym don kot don sla, “Imat na Infiltration Check gate ruh ki la check, nga la kylli na kitei ki briew ki iathuh ba ki wan check" u la ong.
“Nga la kylli ia ki, ki pang kumno don kiba ong pang snieh doh, pang kaei kaei ngam sngewthuh sngewthaw shuh, da nga peit ia ki briew bym i kob pang eiei, don kiba ong ba pang ka lok, ki wan ialam pat bad ki khun ki kti rynjaiñ, nga la ong ia ki balei ha Silchar ym don jaka sumar seh, ki ong pynban ba ka tad hangne, nga lyngngoh shisha kane te ka bym lah long shuh ban kham tad hangne ban ha Silchar, hangne tang ka bai kali ka bai bam jong ki ruh katno shuh, ha Silchar ruh ki Hospital sorkar kiba bun, ki Medical College ki don, nga suba ba kine ki briew ki wan da kawei pat ka jingmut" ong u bah Thomas Passah.
Shuh shuh u bah Thomas u la ong ba ha NEIGRHIMS ka don ka L&T Company kaba trei ia ka projek kaba T.100 klur tyngka ban pynheh ia ka NEIGRHIMS bad ha ka por ba ka KHNAM ka leit khynra ha katei ka jingpyntrei ia katei ka kam, ka la lap ba ki nongtrei baroh ki dei na Silchar bad kiba bun dei ki Muslim bad haba kylli ia ka Labour License kim don jingtip eiei shaphang ka Labour License ne ka District Council.
Utei u nongialam ka KHNAM u la pynpaw ka jingsngewkhia ba ka District Council ruh ka shong kli kti ha kaba ia dei bad katei ka kam.
Utei u nongialam ka KHNAM u la iathuh ba manla ka step kitei ki bar jylla ki ju ap lypa hakhmat khyrdop ka NEIGRHIMS bad tang mar ia plie ka khyrdop ki la leit ieng laiñ ban shim slip dawai bad haduh ban da dei ka por plie ai dawai u laiñ u la jrong bha, “Kane kan pynduh nong ruh ia ki trai jylla kiba leit shim dawai na katei ka jaka sumar".
Shillong, 22 Naiwieng:Ka Sengsamla dong Pdengshnong Mawryng-kneng East Khasi Hills District, ha poh ka jing-ialam u President Samla Pynroi Mukhim Bad U Khrawkupar Lyngdoh General Secy bad la ia don ryngkat lang bad ki samla ka Dong bad da ka jingiarap lang jong ki bor jong ka Mawryngkneng Police Station,myn ha ka 19-20-21tarik Naiwieng 2017 ki la leit ban khynra bad ioh kem kyiad ha ka jaka ba suba die kyiad ha kiba bun ki bynta jong ka dong pdengshnong.
U Rangbah Dong Pdengshnong Mawryng-kneng bah Robin Nong-rum.
Na ka liang jong u, u la ai ka jingiaroh ia ki samla kiba la trei shitom na ka bynta ka jingbha jong ka dong bad ka shnong hi baroh kawei bad u la maham tyngeh, ba da lei lei ruh un ym ai lad ia ki kam sniew ba kin dang kha roi hapoh dong bad u la kyntu ruh ia ki nong shong shnong ba kin husiar bad lada don kano kano kaba i suba kin sngewbha ban ai jingtip mar mar.
Shillong, 21 Naiwieng:Ka sorkar jylla kam hun ia ka rai ba la pynmih da ka Meghalaya High court kaba pyndam ia ka jyrsieh thungkam ha kaba iadei bad kam nonghikai ha ki skul sorkar ha ka jylla.
Ka Meghalaya High Court ka la pynmih ia kane ka hukum ha ka 2 tarik mynta u bnai hadien ba ka la pynlong ia ka jingbishar bunsien ia kane kam.
Mynta ka sngi, ka kynhun myntri ka la shim ia ka rai ban ujor sha ka Supreme Court hadien ba la ioh ia ka jingai jingmut na ka tnad ain bad na ka tnad pule puthi ka jylla.
Haba pyntip ia kane, u Myntri Rangbah ka jylla u Dr Mukul Sangma u la ong, “hadien ba ka sorkar ka la eksamin ia ka jingai jingmut na ka tnad kam ain bad kumjuh na ka tnad pule puthi ka jylla, ka la rai ban bthah ia ka tnad pule puthi ba kan ujor sha ka Supreme Court pyrshah ia ka rai jong ka High Court", la ong u Myntri Rangbah.
U la ong ba ia kane ka kam yn sa aiti ha ka kynhun jong ki riew said ain bad kin sa pynkhreh ia ka dorkhas ban ujor sha ka Supreme Court ka ri.
“Ka kam kan sdang naduh lashai ka sngi bad ka kynhun ki riew said ain kin sa pynkhreh ia ka dorkhas ban ujor sha ka Supreme Court", la ong u Dr Mukul.
U la ong ba ka sorkar hadien ba la bishar bniah ia ka jingktah ka rai jong ka High Court ia ki nonghikai skul ha ki kyrdan bapher bapher, ka la shim ia kane ka rai.
Lah ban kdew ba ha ka 2 tarik mynta u bnai, ka Meghalaya High Court ka la pyndam ia ka jingthungkam ia baroh ki nonghikai skul LP ba la thung ha u snem 2009-10 da kaba khein beain hadien ba ka la lap ia ka jingleh tuh bad leh bym hok ha ka jingpyniaid ia ka katkum ka kaiphod ka CBI.Ka High Court ka la rai ban aiti ha ka CBI ban tohkit ia baroh ki jaka ialeh eksamin thungkam nonghikai LP ha ki skul sorkar kaba la dep leh ha u snem 2008.
Napdeng ki 365 ngut ki nonghikai kiba la thung, ka CBI ha ka jingtohkit ba nyngkong jong ka, ka la lap ba 268 ngut kidei kiba la thung da ka lynti bym dei.
Nalor ka Kong Ampareen Lyngdoh, iba mynta I long ka tnad Labour, ka Ampareen Lyngdoh, ka CBI ka la lap ruh ia kiba bun ki Nongmihkhmat paidbah, kynthup ia kiba mynta bad kiba rim, kiba la phah ia ki kyrteng jong ki briew la jong ban pynrungkam ha kane ka kam nonghikai da ka lynti ka bym dei.
Kine ki long u Deputy Chief inister ba mynta uba la ai kyrteng 37 ngut.
U MLA ka Mawkynrew, u Bah Remington Pyngrope uba la phah bun eh 47 ngut, u MLA ka Nartiang Bah Sniawbhalang Dhar 37 ngut, u MLA ka Raksamkre, u Limison D.Sangma 34 ngut, u MLA Pynursla, Bah Prestone Tynsong 20, u Myntri ka tnad Urban bad MLa Mylliem, u Bah Ronnie V.Lyngdoh 15, u MLA Pynthorumkhrah Bah A.L.Hek 7, u MLA South Shillong Bah Sanbor Shullai 3, u MLA barim, ka War Jaintia, Bah R.L.Tariang 29, u MLA barim kaNongpung bad Vice President ka BJP mynta, u Bah J.A.Lyngdoh 6, u Speaker barim, Bah Charles Pyngrope 3, MLA barim ka Nongshken, Bah Donkupar Massar 2, u MDC ka JHADC, Bah Moonlight Pariat 11, u MLA barim ka Nongkrem, u Bah Lambor Malngiang 4, Bah F.War, adviser jong u Bah, D.D.Lapang 3 ngut.
Ka High Court ka la ai por hynriew bnai ia ka CBI ban pyndep ka jingtohkit bad ban pynshitom ia kiba donkti.
Kham mynshwa, u Myntri rangbah ka jylla u Dr Mukul Sangma u la kyntait ban pynhiar shuki ia ka myntri ka Kong Ampareen Lyngdoh kaba la shah kynnoh kum kawei na kiba donkti ha ka jyrsieh thungkam nonghikai.
Shillong, 21 Naiwieng:Mynhynnin ka nohphai sngi ka 20 tarik u naiwieng ki pulit ki la kem ia 2 ngut ki briew bad la kynnoh ba ki dei kiba thmu ban leit ia kynduh ia ki nongialam ka HNLC sha Bangladesh.
Kitei ki 2 ngut kiba la shah kem ki long u Khroo Lamsalanki Pariat, 39 snem karta uba na Iawmusiang, Jowai bad uwei pat u Samir jolly, 44 snem karta na Noida , UP.La kem ia kitei ki 2 ngut na Dawki katba ki dang thmu ban leit sha Sylhet, Bangladesh ban ia kynduh ia ki heh HNLC mynta ka sngi ka 21 tarik u naiwieng.
Ka khubor na u SP ka West Jaintia Hills u bah Vivek Syiem ka la ong ba kitei 2 ngut nyngkong kim shym la kren shai hynrei hadien ba la tohkit ki la iathuh ba ki la ia kren bad ki nongialam ka HNLC lyngba u Publicity Secretary jong katei ka seng u bah Saiñkupar Nongtraw bad kiwei pat ki nongialam.
Katei ka jingthmu leit ia kynduh jong ki ka long lyngba ka Art of Life hynrei u SP u la ong pat ba kim ioh bor eiei na ka sorkar ban leit ia kren katkum ka UAP Act bad katei ka jingleit jong ki ka dei kaba suba sniew.
La rejistar kes ha Dawki PS Case No.15(11)2017 U/S 120B IPC R/w Section 10/13 UAP Act bad la leit rah ia ki sha Jowai District Court na ka bynta ban pan bor ban tohkit bniah.
Shillong, 21 Naiwieng:Ka sorkar jylla ka la rai ban pynkhie im biang ia ka kam khalai nusip hadien shiphew snem eiei ba ka la shu sah kumto namar ka jingiakhun ha ka kashari bad ka kompeni MS Associate.
Ka sorkar jylla ka la iasoi bad ka MS Associate ha u snem 2005 ban pyniaid ia ka khalai nusip hynrei ka la poi sha ka kynrum kynram haduh ban poi sha iing kashari kaba dang sah haduh mynta.
Ka jingialang ka kynhun myntri mynta ka sngi ka la pdiang ia ka jingai jingmut na ka tnad Excise, Registration, Taxation and Stamp (ERTS) ba pyniaid biang ia ka khalai nusip shi bynta na ka bynta ban pynmih khajna ia ka jylla.
“Ka kynhun myntri kala pdiang ia ka jingtywa ka ERTS ba kan iaid shakhmat ban pynlong biang ia ka khalai nusip", la ong u myntri rangbah.
U myntri rangbah u la ong ba ka jingpyniaid ia ka khalai nusip dei ban dro dur ha kata ka rukom ba ka mar ka dei ban iaid iew bha ha kylleng ki bynta jong ka ri namar ba la shem ba ka jingpyniaid mynshwa, kam long kaba biang ha kaba la shu leh tuh da u nongshim wai namar ka jingiasoi kaba bakla.
Ka khalai nusip yn sa pynlong shisien shi taiew bad yn pyndonkam ruh da ka kot kaba kham lait na kano kano ka jingartatien.
“Ka ERTS kan sa khot ia ka tender na ka bynta kane bad ka tender ka dei ban long ha ka national level", u la ong.
U la ong ba ka tnad kan pynkhreh ia ki jingdonkam baroh ban pynthikna ba ka jingleh buit tuh na ki nongshim wai kumba la jia ha ka por mynshwa kaba la wanrah ka jingduh nong pynban ia ka sorkar jylla.
U Dr Mukul u la ong ba uno uno ne kano kano ka kompeni kaba la ioh ban pyniaid ha kawei ka jylla, ym dei shuh ban jied ban pyniaid ia ka khalai nusip namar ba kumba la jia mynshwa ka sorkar ka la aiti ban pyniaid da u briew ba la pyniaid ia kane ka juh ha kawei ka jylla bad u la pyntroin kylla da ki kam buit tuh.
Lah ban kdew ba ka sorkar jylla Meghalaya ka la duh nong da ki phew klur da kaba hap siew sha ka MS Associate tang namar ba ka la iasoi ia ka soskular kaba lyngkrang haduh ba ka kompeni MS Associate ka la ioh lad ban dawa pisa na ka sorkar lyngba ka jingiakhun ha ka iing kashari.
Shillong, 22 Naiwieng:Ka seng treimon sngewbha ka round table Shillong ka la jied ia ka skul Mohan Massar ha Mawprem na ka bynta ban shna ia ka iing skul, bad kiwei ki jingdonkam jong ka skul.
Ka jinglut ban shna ia kane ka iing skul kan long T.2 klur ban pyndep hapoh lai snem.
U Arnav Chachan, u chairman haba kren sha ki nongthoh khubor u la ong ba ka seng ka la dep leh teng ia ka skul Balika Vidhalaya School, Keating Road, Shillong ha kaba ka la shna ia ka painkhana, bad moramot ia ka iing kaba la pei la jot jong kane ka skul.
Ban pynmih pisa ia kane ka kam, u la ong ba ka seng kan sa pynlong ia ka Brain Humour ban wan pyni da u nongleh danda ba pawnam u Zakir Khan ha ka 25 tarik Naiwieng ha u Soso Tham Auditorium, Shillong.
U la ong ba ia ka jingjied ia ki skul la leh hadien ba la bishar bniah ia ka jinglong jingman jongki, khamtam kito kiba la shah ieh khunswet.
Nongstoiñ, 22 Naiwieng:Hadien ba ka iing bishar ba ha khlieh duh jong ka Ri, ka la pynmih ia ka hukum ban shah biang sa saw bnai, na ka bynta ban shalan ia u dewiong; ki paidbah ka thain Nongstoiñ, kiba kynthup lang naduh ki malik dewiong, ki trai par dewiong, ki nongbylla bad ki paidbah, ki la sdang ban ia phuh mut phuh mat.
Katkum ka kyrwoh khubor ba la wan lyngba ki katto katne ki nongbylla dewiong jong ka thain Nongstoin, ki la pynpaw ia ka jingkmen kaba khraw tang hadien ba kila ioh ban pule lyngba ia ki kot khubor shaphang ka jingpyllait ia u dewiong watla ka long tang saw bnai.
“Kat kum ka khubor ba la mih hynne ka sngi ka long kaei kaei kaba sngew tynnad bad ba kmen na ka bynta ki nong bylla dewiong namar ka jinglah jong katei ka SCCCMD ban trei shitom naka bynta ban ia leh ban pyllait noh ia u dewiong, bad ngi ai khublei ruh ia katei ka seng" ong u bah R.Nongsiej u wei na ki nong bylla dewiong.
Hyrei kitei ki nong bylla dewiong, ki la pynpaw ruh da kaba ong “Ngi sngewsih ioh lehse don ki briew kiba kam ia lade ba dei ma ki, kiba pyllait ia u dewiong hynrei na ka liang jong ngi, ngi pynrem jur iakito ki briew ki ba kam ba dei ma ki hynrei ngi tharai naka liang jong ki paitbah ki la ioh i mano ba pyllait" ong u biang u tei u rangbah.
Shillong, 22 Naiwieng:Namar ka shuti ban kynmaw burom ia U Rev Thomas Jones, kumta ka Khasi Authors Society (KAS), ka ai khublei, ia u myntri rangbah ka Jylla.
Ha ka kyrwoh mynta ka sngi, katei ka seng, ka pynsngew ba kam lah khlem da pynpaw ka jingsngewnguh ïa ka Sorkar Meghalaya hapoh ka jingïalam u Dr.Mukul Sangma, Myntri Rangbah kaba la sngewdei ban pynbna ïa ka 22 tarik Jylliew kum ka Sngi Shuti Sorkar ban burom ïa ka jingtrei kaba radbah jong u Rev.Thomas Jones uba la saiñdur bad pynlong ïa ki dak thoh ha ka ktien Khasi.
Kum ban shu pynkynmaw, ka Khasi Authors’ Society ka la pynlong ka jingrakhe ïa ka jingdap 175 snem ka thoh ka pule ha ka ktien Khasi naduh ba u Rev.Thomas Jones u la saiñdur ïa ki dak thoh bad ka jingsdang jong u ïa ka thoh ka pule ha ka ktien Khasi ha ka snem 1842.
Ka jingrakhe ka la long shi snem kynthih.
La plie ïa ka pyrda ka jingrakhe ha ka 10 tarik Nailur, 2016 bad pynhab ïa ka pyrda ha ka 16 Nailur, 2017.
Hapdeng kane ka jingrakhe, ka Seng ka la pynlong ruh ïa ka jingïaid Pyneh Rngiew ïa ka Ktien Khasi ha ka 5 tarik Jymmang, 2017 ha Shillong.
Ar bnai hadien ka jingpynhab pyrda ïa katei ka jingrakhe, ka Sorkar Jylla ka la pynbna ïa ka 22 tarik Jylliew kum ka Sngi Shuti Sorkar.
Ka Seng ka ai ka jingkyrshan ïa ka Sorkar Jylla kaba la pynpaw ka jingieit ïa ka thoh ka pule ha la ka jong ka ktien Nongmei Nongpa da kaba burom ïa u Nongseng bad U Kpa ki Dak Thoh Khasi, ki dak kiba im bad pyndonkam da ka jaitbynriew Khasi baïar haduh mynta mynne.
Ka Seng ka ai khublei ia baroh ki bor Balang, ki Nongthoh bad ki Nonghikai kiba la ia shimkhia ban iai kyntu ia ka Sorkar ba kan pynbna ia ka 22 tarik Jylliew man la ka snem kum ka shuti sorkar.
Ka Seng ka don ruh ka jingkyrmen kaba skhem ba kane ka Sorkar Jylla hapoh ka jingïalam u Dr.Mukul Sangma kan shim khia ban pynurlong noh shen ban pynïoh jaka ïa ka ktien Khasi ha ka Khyrnit Baphra ka Riti Synshar ka Ri India.
Nongstoiñ, 22 Naiwieng:Ka tyllong khubor kaba la ioh lum dier por ka iathuh ba mynta ka janmiet kala don ka jingiashoh ia dat ha ka Shnong Langpih, haduh ba u wei u rangbah u la mynsaw jur.
Katkum ka tyllong khubor bala ioh lum mynta ka miet da u nongthoh khubor la ong ba u tei u rangbah uba la mynsaw jur la tip kyrteng kum u Domenic Wahlang u ba dei ruh artad u sordar shnong u ba thymmai jong ka shnong Langpih kaba hap ruh ha ka jingpeit jong ka Hima Nongmynsaw Syiem Ship.
Shuh shuh ka tyllong khubor ka iathuh ruh ba katei ka jingjia kala jia ha ka por ba dang pynlong ia ka Dorbar jong katei ka shnong bad ha katei kapor ki katto katne ki briew kiba na katei hi ka thain, ki la wan ban shoh ban dat ia u tei u Sordar.
Wat la ym pat lah ban pyntikna na kaei ka daw kaba la pynlong haduh ba kan mih ka jingiashoh iadat hynrei kat kum ka khubor la suba ba katei kajingmih jong ka jingiashoh iadat kadei halor ki kam skul bad ki kam thung nonghikai.
Hadien katei kajing shah shoh na ka liang jong kiba haiing ha sem jong u tei u sordar, ki la leit ban buh ruh ia ka jingujor sha ki pulit pyrshah ia ki katto katne ki briew kiba don kti ha katei ka kam shoh kam dat ia u tei u sordar haduh ba u la mynsaw jur.
Shillong, 22 Naiwieng:Ka UDP ka la kam ba ka lyer ka la beh bha ba ki seng riewlum, kata ka UDP bad ka HSPDP kin sa jop bun tam ki MLA ha kane ka elekshon, hynrei kam kwah ban shu pyneh nia kumba la kam kiwei ki seng sain pyrthei.
Haba kren sha ki nongthoh khubor, hadien ba la wai ka jingialang ka Central Election Committee (CEC) mynta ka sngi, u General Secretary ka UDP u Dr Jemino Mawthoh u la ong “Wat la ka lyer ka beh hir hir ba ki seng riewlum kin ialam ia ka sorkar hynrei ngim kwah ban shu pynheh nia kumba long kiwei ki party kiba kam ban jop katta katta ngut ki MLA".
“Ka sur jong u paidbah ka la paw ba ka UDP bad ka HSPDP kin jop bun tam ki MLA napdeng baroh ki party ban iakhun ha kane ka elekshon ban ialam ia ka sorkar hynrei ngim kwah ban shu kam ba ngin jop katta katta ngut kumba kam kiwei ki party", la ong u Dr Jemino.
U la ong ba ka UDP kam kwah ban shu pynheh nia hynrei ka kwah ba ka thong ka dei kaban larkam.
“Na ki dak ki shin kiba paw, ka jingiateh lok ka UDP-HSPDP kiba dei ki seng riewlum kin ialam ia ka sorkar ha kane ka jylla hadien ka elekshon bad kane ka dei ka jingpynsngew bad ka jingangnud jong u paidbah ka jylla", la ong u Dr Jemino.
U la ong ba ia ka Common Mininum Programme hapdeng ka UDP bad ka HSPDP yn sa pynbna shen ha kaba ka UDP kan sa don shwa ka jingialang bah ne ka general council ha ka 15 tarik u Nohprah ban iakren ia ki mat ba kongsan.
Shillong 22 Naiwieng:Ka UDP ka la pynbna sa lai ngut ki kyrtong na ka bynta ka elekshon MLA ban wan shen ha ka jylla.
Haba kren hadien ba la wai ka Central Election Committee (CEC) mynta ka sngi, u General secretary ka UDP u Dr Jemino Mawthoh u la ong ba hadien ba la iatai sani bha, ka jingialang ka la pynskhem ia u Bah Nehru Suting na Pynursla, u Bah Nujorki Sungoh na Mookaiaw bad u Bah Mangkara Pathaw na Umroi konstitwensi.
“Ka party ka la pdiang bad pynskhem ia ka kyrteng u bah Nehru Suting na Pynursla, uba la don lang ha ka jingialang, bad ia ka kyrteng u Bah Nujorki Sungoh uba dei u khun u MLA barim u Bah Mihsalan Suchiang bad ia u bah Mangkara Pathaw", la ong u Dr Jemino.
Ha kajuh ka por, u Dr Jemino ula ong ba ka jingialang ka la iakren ruh ia ka Mawkynrew konstitwensi hadien ba ka la mih ka khubor ba u MLA u Bah Remington Pyngrope u la don jingthmu ban iakhun na kawei pat ka party bad hadien ba la iathir, la rai ban aiti sha ka Discliplinery Committee ba kan peit ia kane ka kam.
“Kumba ka paw la iohi ba u Bah Remington u la ong ban nym ialeh shuh na ka party UDP hynrei haduh mynta ym pat tip namar ba la shu iohi ha ki lad pathai khubor bad halor kane, ka party ka la iakren bad la aiti ha ka Discliplinery Committee ba kan leh ia kaba donkam", la ong u Dr Jemino.
Katkum ka jingong u Dr Jemino, wat la ki dak ki shin ki la kdew ba da kumwei, hynrei na ka liang ka party kan shim ia kaei kaban mih ne ka jingpynshai na ka liang jong u Bah Reminton hi namar ba kiba paw baroh ki long lyngba ki lad pathai khubor.
“Ngim pat shim ba u Bah Remington un nym iakhun na ka UDP bad ngin hap ban ioh ia ka jingpynshai na u namar ba ngi la shu iohi na ki lad pathai khubor bad ngi ieh ha ka jingstad jong ka Disclipinery Committee ban don u Bah Bindo M Lanong, u Bah Paul Lyngdoh, Kong Pretty Pyngrope bad kiwei", u la ong.
Ha kine ki sngi, la mih khubor ba u Bah Remington u lah ban nym iakhuh shuh na ka UDP watla ula pynbna da ka party bad u lah ban iakhun noh na NPP.Katba ia ka Sohiong, u Dr Jemino u la ong ba ka party ka dang iakren la ka party kan shu kyrshan ia u kyrtong HSPDP ne em.
“Ngin iakren ia kane shen ban iapynbeit", u la ong.
Shillong, 22 Naiwieng:Ka Arts of Living, ka la pynmih kyrwoh mynta ka sngi, ha kaba ka la kam ba ki arngut ki dkhot jongka, U Samir Jolly bad U Khroo Lamsalanki Pariat, ki don ha mishon wad jingsuk ban iakren bad ki samla, ki ba la shah ialam bakla bad ban iakren ba kin wan phai noh sha ka lynti bah jong ka jingsuk.
La iathuh shuh shuh, ba kitei ki don ha ka jingleit, katba kum ka jing angnud jong U Sri Sri Ravi Shankar, ha kaba u kwah ba kin wan phai noh sha la iing bad katei ka jingshim khia jong ka Art of Living, ka la pynlong ia 68ngut ki ehrang, ba kin wan phai iing ha Manipur.
La ong shuh shuh ba ka Art of Living, ka la ai jinghikai bad ai jaka shong jaka sah ia ki spah ngut kiwei pat ki dkhot jong ka United Liberation Front of Assam (ULFA) bad ki seng lehnoh na Manipur, kiba la pyndem wait ialade.
Lah ban pynkynmaw, ba ha ka 20 tarik u naiwieng; ki pulit ki la kem ia 2 ngut ki briew bad la kynnoh ba ki dei kiba thmu ban leit ia kynduh ia ki nongialam ka HNLC sha Bangladesh.
Kitei ki 2 ngut kiba la shah kem ki long u Khroo Lamsalanki Pariat, 39 snem karta uba na Iawmusiang, Jowai bad uwei pat u Samir jolly, 44 snem karta na Noida , UP.La kem ia kitei ki 2 ngut na Dawki katba ki dang thmu ban leit sha Sylhet, Bangladesh ban ia kynduh ia ki heh HNLC mynta ka sngi ka 21 tarik u naiwieng.
Ha kawei pat ka khubor, ka HNLC, ha ka jingpynmih khubor, kaba mynta ka sngi, ka kam ba ka jingkem ia arngut ki dkhot ka Art Of Living ka long kaba beain.
“Kine kim dei ki briew ka HNLC hynrei ki dei ki briew ka sorkar kmie na Delhi kiba la iohbor ban wan iakynduh ia ki nongialam ka HNLC na bynta ban pyntyllun shakhmat iaka jingiakren iasuk".
Ka HNLC, ka ong shuh shuh, ba ka sorkar Congress na Meghalaya hapoh ka jingialam u Mukul Sangma ka la tyrwa bad kyntait hi pat hadien ban iakren bad ka Seng ha u snem 2014.
Ka kyrwoh jong ka HNLC, ka ong shuh shuh “Lada ia ki dkhot ka Art of Living lah kem tang namar ba kim iohbor naka sorkar jylla ban iakynduh iaki Nongialam ka HNLC te balei baroh shi katta ki Pulit kim nud ban kem ia ka Kong Roshan Warjri kaba iakren phone bad u General Secretary ka Seng ha kato ka por khlem ka jingtip ka Sorkar Jylla, wat hadien ba ngi la dep thad madan iaki mobile numbers jong ka haki lad pathai khubor".
Ka HNLC, ka ong shuh shuh ba kaba sngewthamula ka long ba ka Sorkar MUA II, ka dang phah briew ha u bnai Jymmang ban pan jingiarap na ka HNLC na bynta ka Elekshon 2018 bad nangta ki weng ia ka Kong Roshan na ka shuki myntri kam poh iing, katba ia ka Ampareen,Deborah kiba lah don daksaw kam lah ban leheiei haduh mynta.
Ka Seng ka pynpaw ia ka jingsngewnguh halor ka jingshimkhia ka Sorkar BJP khamtam eh ka ‘Art of Living’ na ka bynta ka jingkloi jong ki ban rah ia ka HNLC sha ka miej ka jingiakren, pynkut ka kyrwoh na U bah Sai?kupar Nongtraw, Publicity Secretary,HNLC.Shillong, 22 Naiwieng:Wat pynbor ia u aadhar, ioh kan ialam sha ka jing ia pyni bor, maham ki saw tylli ki sengbhalang na Garo Hills.
Ki sengbhalang na Garo Hills, ba kynthup ia ka GSU, FKJGP, AYWO bad ka ADE, ki pynpaw ia ka jing pyrshah jur jongki, ha kaba pyntreikam ia u aadhar number, ha kaba ki shim, ba ka dei ka jingknieh noh ia ka hok shimet jong ki nongshong shnong, kaba la buh kyndon, ha ka riti synshar ri bad kitei ki seng, ki byrngem ruh ba kin ialeh pyrshah, da kaba mih paidbah, lada ka sorkar India, ka iai pynbor ia ka jingthmu jongka, ha kaba iadei bad u aadhar.
Kitei ki sengbhalang, ki kren pyrshah jur, hadien ba ki la ioh jingtip, ba ka jingpynrung kyrteng aadhar, ka la iaid ia 15 percent ki nongshong shnong ha ka Jylla, ha kine ki sngi.
Ki sengbhalang, ki kam ba ka UIDAI, kam sngew lehrain ban pyni paidbah, ia kiba don aadhar, ha ka Jylla, ha kaba kiba don ki long tang 15 percent lane 5,09,964ngut, na ka jingdon briew, kaba 32,30,132 ha ka Jylla baroh kawei.
Ki sengbhalang, ki ong ruh ba ka jingbishar khadduh, na ka bynta ka sobjek aadhar, kan dang wan ha U Naiwieng 2017, ha Supreme Court bad ki ong ruh ba katei ka kam, namar ba ka dang don ha ka iing bishar, kumta ka kam, ka dang sahteng bad kam pat lah ban lushia ha kano kano ka dur.
Kitei ki sengbhalang, ki kren shai, ba lada ka don ka jingpynbor ban shondur aadhar, kumta ma ki ruh, kim banse ban iaid da ka bor ban khanglad ia kaba kum katei ka jingthmu.
Shillong, 23 Naiwieng:Ka ain wad jingtip paidbah, ka dei tang ka ain ban ioh jingtip, hynrei kam lah ban pynshitom ia kiba donkti bamsap, hynrei ka Lokayukta kan long ki bniat ban ktha ia kiba leh tam.
Halor kane, u nong-ialam ka Maitshaphrang Movement u Bah Michael N Syiem lem bad ka Kong Agnes Kharshiing na ka CSWO nalor kiwei ki kynhun, mynta ka sngi lyngba ka Campaign for Independent Lokayukta (CIL), ki la dawa ba ka sorkar ka dei ban pynmih noh ia ka jingpynbna ba baroh ki nongtrei sorkar jylla ki dei ban pynbna lut ia ka jingkamai bad ka spah jongki man u snem kumba leh ki nongtrei ka sorkar pdeng.
“Haba ka RTI ka la wan ha ka bor, kam don kano kano ka jingpynshi-tom ia kiba donkti ha ki kam bamsap.
Ka RTI ka long tang ban ioh jingtip khlem kano kano ka jingpynshitom.
Na kata ka daw, ngi la iakhun ban ioh ia ka Lokayukta kaba laitluid kumba la pdiang da ka Iing dorbar thawain naduh u snem 2012", la ong u Bah Michael haba kren mynta ka sngi sha ki lad pathai khubor.
U Bah Michael ula ong ba katkum ka kyndon ka Lokayukta kano kano ka jingtip lada don ka jingujor ka dei ban tohkit hapoh hynriew bnai bad ban pynshitom artad ia kiba donkti.
“Ngi dawa ba ka sorkar ka dei ban pynmih noh ia ka jingpynbna ia ka Lokayukta khnang ba baroh ki nongtrei sorkar kin hap ban pynbna ia ki jingkamai bad ka spah jongki kumba leh ka sorkar pdeng da ka Lok Pal", la ong u Bah Michael.
U Bah Michael u la ong ba watla ka sorkar kam pat thung ia u chairperson bad ki dkhot kumba leh ka sorkar pdeng, hynrei ka dei ban shu pynmih shwa tang da ka jingpynbna khnang ba baroh ki nongtrei sorkar naduh u Myntri Rangbah haduh ki nongtrei barit eh, kin hap ban pynbna ia ka jingkamai bad ka jingdon spah jongki kynthup ki khun ki kti, ka lok ne u lok.
Lada kim ai jingtip kaba bakla lane kim ai ia ka jingtip, kin sa shah kurup khait ia ka jingdon jongki bad kin sa shah pynshitom", la ong u Bah Micheal.
Haba kren mynta ka sngi, u Bah Michael N Syiem, ka Kong Agnes Kharshiing ki la ong ba watla ka sorkar jylla ka la mynjur ia ka ain Lokayukta hynrei kam pat thung satia ia u chairperson bad ki dkhot jongka kumba la long ka Lok Pal ka sorkar pdeng.
U bah Michael u la ong ba namar ba ka sorkar kam pat thung ia u chairperson bad ki dkhot, ka la dei ban shu pynmih shwa ia ka jingpynbna ia ka Lokayukta ha kaba baroh ki nongtrei sorkar ki dei ban pynbna ia ka jingkamai bad ka spah jongki man u snem.
U la ong ba ki nongtrei sorkar katkum ka Lokayukta ki dei ban pynbna ia ka jingioh kamai jongki man u snem bad ka spah jong ki khun, ka lok ruh kumjuh.
Katkum ka jingong u Bah Michael ka Lokyukta lada lap ba ka spah jong u ne ka nongtrei sorkar kam iahap katkum ka jingkamai jongki, kin shah kurup bad shah kem noh bad kane kan pyntieng ia ki ban bamsap.
U la ong ba ka jingtip ba la lap da ka RTI ia kano kano ka jingle bakla, yn sa pynshitom da ka Lokayukta.
Kumjuh ka Kong Agnes ka la ong ba ka jingpynslem ia ka Lokayukta ka dei namar ba ki leh khlieh shrieh ki ophisar IAS, MCS namar ba ki pyrshang ban thaw lad ban lait na kane ka ain.
Ha kajuh ka por, u bah Michael u la ong ba bun ki seng sain pyrthei kiba ju opyrta ba kwah ban wanrah ia ka synshar kaba khuid, ban ialeh pyrshah ia ka bamsap, bad kin sa peit la kin pyntreikam ne em ia ka Lokayukta.
“Ngin peit ia ki seng sain pyrthei kiba ju pyrta pyrshah bamsap, ba ki kwah ban wanrah ia ka jingsynshar kaba khuid, la ki nud ne em ban pyntreikam ia ka Lokayukta", u la ong.
Ha kajuh ka por, u la kyntait ba ka RTI ka long tang ban tad madan ha ka por elekshon da kaba ong, ba bun kiba mih ha ka RTI ia ki jingpyndonkam bakla ia ki MLA skhim ki la wanrah soh ha kaba bun ki MLA ha ki elekshon ba la dep, ki shah rem.
“Ka jingtip na ka RTI ka la seisoh bha bad bun ki MLA kiba la pyndonkam bakla ia ka MLA skhim ki la shah rem ha ka elekshon", la ong u Bah Michaela.
Katba ka Kong Agnes ka la ong ba ka jingslem ban pyntreikam ia ka Lokayukta ka dei namar ba ki heh sorkar kum ki IAS, MCS ki la leh khlieh shrieh ban buhrieh ia ka jingkamai bym hok jongki bad ka la dawa ba ka sorkar kam dei ban pynslem shuh ban thung noh ia ki chairperson bad ki dkhot jongka.
Shillong, 23 Naiwieng:U General Secretary ka Seng Khasi Kmie u Bah Arwan S Tariang u la ai kaiphod ba ki don 200 ngut ki shijur kiba dei na ka niam tynrai kiba la shah kyntiew kurim mynta u snem.
U Bah Arwan u la pynsngew ia kane ha ka lympung seng kut snem ba 118 kaba long mynta ka sngi ha madan Jaiaw Weiking.
Nalor kine, 428 tylli la lah ban seng ia ki tnat seng Khasi ha kylleng ki jaka ha ka ri Khasi bad 16 ngut la tang jait thymmai.
“Hapdeng ka jingtynjuh ba bun, ka Seng ka la lah ban iai tyllun haduh kine ki sngi ban pynneh pynsah ia ka jingngeit bad ka jinglong tynrai", la ong u Bah Arwan.
Ha kajuh ka por, u Bah Arwan u la ong ba ki Khasi ba dang bat ha ka jinglong tynrai, ki iakynduh shibun ki jingtynjuh na ki bor nabar kiba thmu ban pynjot bad ban thom da ka bor ia ka jinglong tynrai ka jaitbynriew.
“Kala don ka jingtynjuh ia ka hok jong ngi ia ka kyrdan rit paid ne ka minority status", u la ong.
U la ong ba ha ka jingshisha ka Meghalaya High Court ka la dep pan jubab na ka sorkar, hynrei haduh mynta kam pat ai jubab satia.
Kumjuh u la pynpaw ia ka jingshah thombor jong ki riew ngeit Khasi kumba la jia ha Mylliem Madan Ing syiem bad ka seng kam shym shongthait bad kane ka dang sahkut ha kashari High Court.
“Ka la don ruh ka jingshah thombor kiba dei ki Seng Khasi ha Raid Mawpun bad ka dang sah ha Kti u Syiem", la ong u bah Arwan.
Ha kawei ka liang, haba iakren bad u Rangbah Synroplang Kharshiing, u la iathuh ba ka Seng Khasi hapdeng ka jingtynjuh kaba jur ha kine ki jingiaid lynti ba shi spah snem tam, ka la lah ban tyllun na ka por sha ka por.
U la ong ba ka nongrim jong ka seng ka long ban ieid ia la kajong bad ban burom ia kiwei.
U la ong ba ka saw ka sian ka la tur ban thombor ha ki synshar nongwei kaba la ktah ia ka synshar ka khaddar bad kumjuh ha ka jingngeit ruh kumjuh.
U la ong ba ka jingmih ka Seng Khasi ka dei na ki 16 ngut ki rangbah kiba la iohi jngai ia ki jingma.
U la ong ba kum ka jaitbynriew ka long ban pyni sha ka pyrthei ia ka jinglong kyrpang jong ka jaitbynriew.
Mynta ka sngi ki paidbah Khasi bad Jaintia mynta ki la jingrakhe ia ka Seng Kut Snem kaba 118 ha ka nongbah da kaba pynlong ia ka jingiaid paidbah na Madan iewrynghep ha ka por mynstep shaduh madan shad Weiking, ha Jaiaw.
Ia ka Seng Kut Snem la rakhe da ki paidbah ba dang bat dang ksoh ia ka niam tynrai u Khasi naduh ba la seng ha u snem 1899 da ki 16 ngut ki rangbah ka Seng.
Kumba ju long, ha ka por mynstep la pynlong ia ka jingknia jingkhriam, bad kumjuh ha madan iewrynghep shwa ban ia iaid kjat paidbah shaduh Madan Weiking ha kaba ka la don ka jingkren na ki riew rangbah ka seng bad ka jingknia jingduwai pyneh rngew katkum ka niam ka rukom da u Rangbah Skor Jala.
Ha madan Weiking, la ioh ia ka jingkren lyngkot na u Bah DS Lyngdoh u rangbah na ka Seng Khasi Lyngkyrdem bad ruh na u Rangbah SK Lato na ka Sein Raij kiba la kyntu ia ki paidbah ba kin pynneh bad pynskhem ia ka jinglong tynrai da kaba ieid ia la kajong bad burom ia kajong kiwei.
Shwa ia kane, la ioh ruh ia ka kaiphod na u general secretary ka Seng Khasi Kmie u Rangbah Arwan S Tariang uba la iathuh ba katba nang tyllun ki sngi, ka Seng Khasi ka la nang lah ban sei lung da kaba ka thaw haduh haduh 428 tylli, kynthup 200 ka jingkyntiew kurim bad 16 ngut la tang jait thymmai.
Ha kane ka sngi, la don ruh ka jingpyllait ia ka kot kaba kyrteng ka ‘Kait’ da u rangbah O Pyngrope u president ka Seng Khasi Kmie.
La don ruh ka jingpyni ia ki riti dustur da ka shad ka rwai na ki tnat seng bapher bapher jong ka Seng Khasi.
Shillong, 23 Naiwieng:Ka HYC ka pyrshah jur ia ka jingpynkylla ka MBOSE ia ki kot pule ha ki kyrdan bapher bapher ha ki skul lyngba ka jingpynbna jong ka kaba ha ka 14 tarik u naiwieng, da kaba khot ia ki nong pynmih kot, ban soi ia ki kontrak.
Katei ka seng ka la ong ba ka kwah ban tip kumno hapoh shibnai ka MBOSE ka la lah ban pule ia ki jingthoh, ba lah phah da kiba bun ki Nongpynmih kot na ka bynta ki kyrdan pule bapher bapher.
Shuh shuh ka kyrwoh ka la ong ba katkum ka jingtip jong katei ka seng ka syllabus jong ka National Curriculum Frameworks (NCF) ruh ka lah ban wan ha u bnai Nohprah mynta u snem.
Hato ka MBOSE kan pynkylla biang ia ka syllabus jong ka ban pyniahap bad ka syllabus jong ka NCF.Mano ban kitkhlieh ia kane lada don ka jingkylla lyngba ka jingpynbna jong ka NCF.Ne ki leh khnang mamar ba ki tip ba kan don kaba kum kane? ong katei ka kyrwoh khubor.
Ka la pynpaw ia ka jingsngew kyndit ba dang mynta u snem 2017 ka MBOSE ka dang shu dep pyn kylla, ia ki kot pule ha ki class 8, 9 bad 10 ha ki katto katne ki sobjek.
“Kumno kynsan kynsan mynta lah shu pynkylla noh ia kita ruh.
Kane ka ktah shibun ia ki nongpynmih kot khamtam ia ki nongdie kot ba rit ba ria ha ki dukan shnong ne nongkyndong.
Ka stok kaba ki don lehse kin hap ban shu bret noh.
Ka jingduhnong bakhraw kan long ia ki.
Mano ban buria ia kane ka jingduhnong ka jong ki" ong biang katei ka kyrwoh.
Shillong, 23 Naiwieng:Ka HNYF Southern RiWar Circle ka la ai por shi taiew ia ka sorkar ba kan maramot noh ia ka surok Dawki-Wahkdait lym kumta katei ka seng ka la byrngem ba ka iaid da kiwei pat ki lynti.
Ka kyrwoh na u President katei ka seng u bah Tarson Lymba ka la ong ba ka sorkar kam khaiñsnep satia ia ki paidbah ka thaiñ Ri-War Mihngi.
U bah Lymba u la ong ba ka jinglehbeiñ ka sorkar ia katei ka surok ka long kumba kdiah ia u budlum ka thaiñ Ri-War Mihngi.
Kiba bun ki jaka u la ong ba ki la thliew bad pungktieh la kum ka pung dohkha.
Na Dawki sha Wahkdait u la ong ba ka shim por tang 15 minit ban iaid lynti hynrei mynta namar ka jingsniew palat ka surok ka shim por haduh kumba shi kynta eiei.
U la ong ruh ba ka jingsniew surok ka la pynlehraiñ ia ka thaiñ khamtam haba ki nongwan jngohkai pyrthei ki wan ban peit ia ka Shnongpdeng bad Umsyiem.
U la dawa na ka tnad PWD ba ka dei ban maramot noh ia katei ka surok.
Nongstoiñ, 23 Naiwieng:Ha ka jingbuddien jong u nongthoh khubor, halor ka jingpluh kynsan kynsan jong ka iew Shahlang la ioh jingtip ba ka jinglut jingsep baroh khoit ka la poi shaduh ka T.78 lak 98 hajar bad ki Iing kiba la pluh baroh ki don haduh 12 tylli kiba dei ar tad ki dukan.
Haba iakren bad ki heh pulit jong ka District, ki la iathuh ba katei ka jingkem ding bad ka jingpluh jong katei ka iew ka dei na ka jingthut jong ka bording kaba la mih na ka iing jong u bah Shanbor Nongbri katta na pdeng kawei na ki 6 tylli ki dukan kiba don ha tei ka juh ka iing ia kaba u nong shim wai ia katei ka dukan um shym la don mynta la bun bun sngi.
Shuh shuh na ka liang jong ki heh pulit ki la iathuh ruh ba ki tei ki 12 tylli ki iing kiba la ing khong ha katei ka jingpluh kidei jong ki 12 ngut ki briew kiba kynthup ia ka iing jong u bah Purno Marak kaba don ka wei ka dukan, Lowel Nongbri kaba don 3 tylli ki dukan, kong Debina Mawsor Kiba don 10 tylli ki dukan, Bithurson Marak kaba don ka wei ka dukan, kong Theirisa Nongbri ka wei ka dukan, Nocheni Sangma kawei, Risen Mawsor ka wei, Arpan R.Marak kawei, Shanbor Nongbri kaba don 6 tylli ki dukan, Paren Marak kawei ka dukan, Gohe Momin kawei bad u Hores Sangma ka wei ka dukan.
Haba iadei bad ka jingshah lun maw jong ki kali pynlip ding na ka liang jong ki pulit, ki la pynrem jur ia ki riew shim kabu bad kila ong ruh kumba ka long mynta la i donkam ba ka sorkar Jylla lyngba ka tnad ba dei peit, ba ka la dei ban buh noh ia ka tnad pynlip ding ha Shahlang khnang ban pynsuk ia ki paidbah lada ki donkam ha kano kano ka por kaba kyrkieh khamtam ha kum kitei ki jingjia pluh Iing.
Na ka liang jong ki pulit, ki la kyntu ruh ia ki paidbah ka thain Shahlang ba kin ai ka jingiatreilang bad ki pulit khnang ban wanrah ia ka shong suk shong sain ha ka thain hi baroh kawei.
Jowai, 23 Naiwieng:Ki paid nongshong shnong kiba don ha ka shnong Artiang Sanphaw kaba hap hapoh ka Saitsama Polling Station ki don ar kyrteng sha Assam bad kumjuh ha Meghalaya.
Katei ka shnong ka hap hapoh Nartiang Constituency bad kumjuh hapoh ka Hamren District Council Constituency, Karbi-Anglong District.
Katei ka shnong ka don haduh kumba 200 ngut eiei ki nongthep vote.
Halor katei ka jingdon kyrteng ar jaka ki nongthep vote ha katei ka shnong kaba don khappud bad ka Assam, na ka liang ka HNPF ka la iathuh ba kan sa ujor ia kane sha u Chief Election Officer jong ka jylla.
Nongstoiñ, 23 Naiwieng:Ki katto katne ki runar ki bymshym pat la lah satia ban tip la ki dei kiei, hynnin ka miet ki la leit ban pied bad rung jubor shapoh ka Meghalaya Rural Bank kaba don ha Nondein Nongstoiñ da kaba pynpra ia ka jingkhang nar.
Ia katei ka jingjia la lap nyngkong ha kapor kumba 9:00 baje mynstep, da ki longkmie bad ki riew rangbah kiba thmu ban leit donkam sha ka ophis jong ka Presbytery kaba don ha kajuh ka iing bad katei ka Bank bad hadien ba kitei ki longkmie bad rangbah ka Presbytery, ki la iohi ia katei ka jingjia, ki la leit peit ruh ia ka ophis jong ki ha kaba ki la lap ruh ba ka ophis jong ki ruh, ka la shah pynpait bad pynpra ia ka tala.
Kumta hadien katei ka jinglap na ka liang jong u Rev.Tollnington Shangdiar u la leit ban ujor syndon da ka ejahar ha thanad Nongstoiñ bad na ka liang jong ki pulit mar ia iohpdiang ia katei ka jingujor mar mar kila leit ban pynlong ia ka jingtohkit kaba bniah.
Ka tyllong khubor na ki pulit ka ong ba ki runar, hadien ba ki la ioh lad ban pied ia ka jingkhang tin (Shutter) jong katei ka Bank, ki la kyndang ruh sa ia ka jingker nar, da kaba kyrshan ruh da ka lyngknot tang ban lait thliew malu mala kat ban ngiam rung shapoh.
Shuh shuh hadien ba ki runar, ki la ioh ban rung shapoh jong katei ka Bank, ka la don pat sa kawei ka jingkhang nar ha kaba ki runar kim shymla lah ban kyndang hynrei kila pynpait bad pynpra noh ia kawei na ki jingkhang iit jong kawei na ki kamra hapoh ka Bank bad ioh rung syndon shapoh jong katei ka Bank.
Hadien ba ki runar kim shymla lah ban pied ia ka jaka buh pisa (Save), kila rong tuh noh ia ki kor kompiwtor na katei ka Bank kiba kynthup ia kawei ka CPU bad ar tylli monitors kiba shongdor haduh kumba T.33, 000, katba ia ka ophis Presbytery pat kim shym la leit khura ei ei, hynrei ki shu pynpait tang ia ka tala.
Na ka liang jong ki pulit, ki la register halor katei ka jingjia katkum ka case No.ps c/no.121(11)17 U/S 457/380 IPC bad ha ka jingtohkit kaba bniah, ki pulit ki la suba jur ia uwei u briew u ba dang shu lait jamin bad ki dang pyrshang ban tohkit bniah khnang ban lap ia ki jingshisha.
Shillong, 23 Naiwieng:Ka dor jong ka pylleng pham, kaba ju bam paidbah, ka la kiewdor kyndit ha kine ki sngi bad la iathuh ba na kaba ju die mynshwa, kaba long T.5 kawei, mynta ka la poi sha ka T.7 kawei bad kaba lah ban nang kiew dor shuh shuh ha ki sngi ban wan.
Ka dor jong ka pylleng shi song, kaba don 30 tylli, ka la poi mynta sha ka T.210 kaba duna eh, ha kaba ka la kiewdor kumba T.60, na kaba ju long mynshwa tang T.150 ne T.160 duh.
Ki nongkhaii pylleng, haba iakren bad U Rupang, ki iathuh ba ha kine ki sngi, ym ioh thied pylleng shuh na Guwahati bad ki mahajon na katei ka nongbah Assam, ki la sangeh ban die pylleng lane ki die duna bha sha ki nongthied kiba na Shillong bad ka dei na katei ka daw, kaba la pynlong ia ki mahajon, ban die ha ka dor T.7 kawei ka pylleng bad kaba lah ban tam ruh ha ki sngi ki ban sa wan.
Ym tang ki pylleng pham, kiba la kiewdor, hynrei la iathuh ba ka dor jong kiwei pat ki pylleng, ka la kiewdor bha ha kine ki sngi bad kitei ki kynthup ia ki pylleng saw, kiba la poi sha ka T.10 kawei bad nangta kiwei ki jait pylleng, kum ki pylleng han, ki pylleng syiar ruh ki la kiew dor kynsan ha kine ki sngi.
Kiwei ki lad khubor, ki iathuh ba ka dor jong ka pylleng, ka la nang kiew dor ha kylleng ka India ha kine ki sngi bad ka sorkar Assam, ka la buh dor, ba ka dor jong ka pylleng, kam dei ban palat ia ka T.6.50 kawei ha ki iew ki hat jong katei ka Jylla.
U Atul Bora, myntri ka tnat ri jingri, ula pyntip ia kane hadien ba ula ia kynduh bad ki nongdie pylleng mynta ka sngi bad ba ula bthah ia ki, ba ki dei ban peit ba ka dork am dei ban tam.
Ka dor jong ka Assam, na ka jaka thied, kan long T.5.10pisa kawei bad kumta, la pynbeit ba kam dei ban palat ia ka T.6.15pisa kawei ha katei ka Jylla.
Jowai, 24 Naiwieng:U Chief Election Officer ka Meghalaya Election Commission, u bah FR Kharkongor u la wan hiar hynnin ka sngi sha ka shnong Mutong na ka bynta ban iathuh ia ki paidbah ba ka kor thep vote kam long satia kaba lah ban leh thok leh shukor.
Ha kane ka sngi la pynlong ia ka jingpyrshang ban thep vote ha kaba da ki spah ngut ki nongshong shnong hapoh ka jingialam u Rangbah Shnong, u ma Helping Phawa ki la wan ban ia shim bynta.
Ia kane ka program la pyllong hapoh iing Dorbar ka shnong.
Kane kadei ka program kaba nyngkong eh ha East Jaintia Hills bad ka bor District hapoh ka jingialam u Deputy Commissioner, u ma MS Lhuid u la jied ia katei ka shnong ban pynlong ia kane ka program.
Ia ka jingialang la pyniaid da u ma Helping Phawa, Rangbah Shnong bad la ioh ruh ka jingkren na u SP ka EJH nalor u DC bad kiwei kiwei ki sahep na ka tnad Election Office bad kumjuh na utei u heh ka Election Commission ka jylla.
Hadien kane ka program, u bah FR Kharkongong uba la sdang eh nyngkong eh ia k Discover Jaintia ha Jaintia Hills ha ka por ba u long kum u DC, u la leit jngoh ruh ia ka Moopun Water Falls ha kaba u la iaroh ia ka jingitynnad jong ka.
Nongpoh, 24 Naiwieng:Ka ju don ka jingong, nang lur u sniang, nang ioh burom u ksew bad halor kane ka phang ruh, la imat kumba ka thew shata bad U bah FD Ramsiej, ula ong, ba ula trei shitom, na bynta katei ka seng, hynrei ia katei la shu wan knieh, da uba dang shu rung thymmai ha ka seng.
Katei ka dei hadien ba ka United Democratic Party (UDP) ka la pynbna ban ai ticket ia Bah Mangkara Pathaw na Umroi constituency bad U Bah Firstforce Deki Ramsiej, uwei na ki nongialam ba radbah ka Party bad uba dei ruh uba trei shitom met bad mynsiem ban pynkhlain ia ka Party ha katei ka Konstitwensi, ha ryngkat ka jingdonlang ki nongkyrshan ka Umroi Circle, ki Primary Unit kiba don haduh 72 tylli bad ki phew tylli ki Sub-Unit jong katei ka Konstitwensi, mynta ka sngi ki la pynlong ia ka jingialang kaba kyrkieh ha Bhoirymbong ban pynpaw ia ka jingpyrshah kaba jur halor katei ka jingshimrai kyrkieh da ki heh Nongialam ka UDP.U Bah Firstforce Deki Ramsiej, haba iakren bad ki nongthoh khubor, u la ong ba kane ka jingpynduh Tiket ia u bad ka jingai tiket ia u Bah Mangkara Pathaw na katei ka Konstitwensi, ka dei ka kam kaba la leh da ki nongialam ka UDP hapoh ka jylla.
Shuh shuh, u la iathuh ruh ba ha kine ki snem ba la leit, u la trei shitom na ka bynta ba pynkhlain ia ka seng, ha katei ka Konstitwensi, hynrei ynda la dei ka por ban ioh kheit ia u soh (Tiket), la shu wan knieh jyndat pat da kiwei pat bad kiba dei ruh kiba dang rung sha ka seng, dang tang ha kine ki khyndiat bnai ba ladep.
“Halor ka jingduh Tiket na katei ka Konstitwensi, u Bah Firstforce Deki Ramsiej, u la kynnoh ba kane baroh ka dei namar ka jingwan tuklar da u Bah Donkupar Sumer, namar u khein poh ianga da kaba niew ba ngam lah ban jop namar ba nga dei uba duk na Umroi Constituency" ong u Bah F.D Ramsiej.
Haba ther pat halor ka jingai Tiket ka UDP ia u Bah Mangkara, u Bah F.D Ramsiej, u la ong ba u Bah Mangkara u dei uba dang pyniasoh thymmai sha ka UDP, ha kaba u dang wan pyniasoh ialade dang ha ka 14 tarik Naiwieng mynta u snem, namarkata kane ka jingai tiket syndet sha u Bah Mangkara ka lah ban nangpyntroin pynban ia ka Party ha kane ka Konstitwensi, bynrap u Bah F.D Ramsiej.
Shillong, 24 Naiwieng:Ka jingjia ka dei kaba sngew lyngngoh bad kata ka long ba ki 27ngut ki nong shong shnong jong ka 9-Khahbada, kiba hap ha ka 21-Sohlab Polling Station jong ka 26- shella Constituency, kim don kyrteng thep vote shuh, wat la ki don ia ki dur vote jongki.
U bah J Goren Swett, uwei na ki nongthep vote jong katei ka shnong kaba rit, kaba hap ha Shella, ula iathuh ha une u nongthoh, ba ka shnong 9-Khahbada, kam don shuh ha ka jaka thep vote ha Sohlab bad kumta kitei ki nongshong shnong, kin nym ioh shuh ban thep vote ha ka elekshon MLA 2018, wat la ki don ia ki dur EPIC, hynrei, kim lah ban pynshisha, namar ba ki kyrteng jongki, kim don shuh ha ki jaka thep vote.
La iathuh da u bah Swett, ba katei ka jingtip jongu, ka dei hadien ba ki don ki samla kiba leit pynrung kyrteng thymmai, kiba na katei ka Shnong, hynrei, kim shym la ioh lad satia, namar ba katei ka shnong, ka la jah noh na ka thup jong ki nongthep vote.
U Bah Swett, ula kren diaw mynsiem, da kaba ong “Yn leit ud iano" bad u khmih lynti ba U MLA jong katei ka thain, un shim khia ia katei ka kam, ba ki nong Khahbada, kin nym duh, ia la ka jong ka hok ban jied nongmihkhmat ha ka sien ka ban sa wan“U Bah J G Swett na Shella uba long ruh u founder state member ka Aam Aadmi Party Meghalaya u la iasoh noh bad ka party BJP.Ia kaba la pdiang burom daki heh ka BJP jong ka state Meghalaya ha Ichamati ha ryngkat ka jingdon lang jong u Bah Jrop Sing Nongkhlaw uba long ruh u kyrtong ka seng BJP naka 26 Shella Assembly Constituency.
Ka jingleit pyniasoh bad kyrshan jong u Bah J G Swett ia ka seng BJP ka long ka jingkmen kaba khraw iaka seng BJP Shella Mandal naka bynta ka election MLA 2018".
Jowai, 24 Naiwieng:Ki pulit ka Amlarem mynta ka meit ha ka por kumba 10:30 pm eiei ki la ioh kem ia 3 tylli ki trok kiba kit dewiong be-ain bad kiba thmu ban shallan tuh ia u dewiong na Skhentalang sha Assam.
Kitei ki lai tylli ki trok kim don satia ia ki Challan lane ki kot ki sla kiba pyni ba ka jingshallan dewiong kam long satia kaba be-ain khamtam haba la khang pyrshah da ka iing bishar badon burom ka National Green Court.
Kitei ki trok kidei kiba don ia u Nombar ML04 A 6665, ML04 A 3024 bad ML04 A 8668.
Ki suba donkti kiba dei ki trai bad ki nongniah ia kitei ki trok ki la hap ban wan hajiar namar ki pulit ki la dep sam notice ia ki hapoh ka kyndon Section 41A.Kitei ki ba la shah suba donkti ki kynthup ia u trai dewiong, u Sper Ryngkhlem bad u driver jong u u Shnalad Dkhar (ML04 A 8668), u Obet Nanglein (owner) bad u Driver jong u u Kitlang Ryngkhlem (ML04 A 3024) bad ka kong and Meriful Ryngkhlem (owner) bad u driver jong ka u bah Salandoo Pakyntein ( ML04 A 6665).
Kadei ka jingshisha ba u Dewiong um don shuh ha rilum Jaintia hynrei tang namar ba ki la pyni bun palat ha ka por ba ki briew ka NGT lane ka sorkar ki la wan ban leh ia ka Assesment, u dewiong u dang sah haduh mynta katkum ki kot ki sla, katba ha ka jingshisha pat ka jingtih tuh ia u dewiong ka dangiaid shait shait tang ban pyni ba ki shu shallan ia uba la don lypa.
Ka jingtrei dewiong ka dang iaid shait shait ha thain bapher bapher ka rilum Jaintia.
Shillong, 24 Naiwieng:U president ka NPP Mawlai uba la risain noh u bah Sylvester Kurbah uba khot u Bah Best u la kynnoh ba ka NPP ka dei ka party kaba long thik kum ka kyiad rim ba shu bujli ha u bilor thymmai, kaba mut ba ka dei ka party kaba pdiang ia kijuh ki briew na kiwei ki party bad kyntait ia kiba thymmai.
“Ka NPP ka dei ka party kum ka kyiad rim ba shu bujli ha u bilor thymmai", la ong u bah Sylvester haba kren sha ki nongthoh khubor mynta ka sngi lem bad ki nongkyrshan jongu.
Kane ka jingkynthah u Bah Sylvester ka long hadien ba ki nongialam ka NPP ka la kren shai ha ka jingiakren bad u mynta ka sngi ba kan nym pynieng kyrtong na Mawlai hynrei la shu bthah ia u ban trei ia ka party.
U la ong ba ki nongialam ka party kynthup u President u Dr.Wanwei u la shu pyntip ba ka party kan nym pyniakhun ia ka elekshon na Mawlai khlem da ai ia ki daw.
“Ki khot iakren ha ophis mynta mynstep bad ki la shu pyntip ia ngi ba ka party kan nym pyniakhun kyrtong na Mawlai khlem ai daw eiei", la ong u Bah Sylvester,U la ong ba naduh mynshem snem u la iasoh bad ka NPP hadien ba ki nongialam ki la dak ba un iaid shakhmat ban pynkhreh ia ka elekshon bad namar kane ka daw, u la risain noh ia ka kam kum u Superintendent ka tnad Mines & Mineral ka KHADC da ka Voluntary Retirement Scheme (VRS).
Ia mynta u dang bat kum u Rangbah Shnong ka Mawlai Phudmuri.
“Nga la rai ban iakhun noh kum u kyrtong shimet ha kane ka elekshon lyngba ka jingai jingmut ki nongkyrshan", la ong u Bah Sylvester bad bynrap, “Ka jingrai ka NPP ka long kum ka jingtheh umpjah bad ki paidbah ki la ong ban mih noh na ka party bad ban iakhun kum u kyrtong shimet".
U la ong ba ka party kam da don jingktah ha ka elekshon namar ba kaba kongsan ha ki paidbah ka long ban peit bad bishar ia u briew.
Ula ong ba lada ki Paidbah kin jied, u don ka thong ban btin lynti ban ha ka seng kam seng jam, khamtam ha kane ka juk kyrduh kam nalor kiwei pat ki mat.
Shillong, 24 Naiwieng:Ka HNLC, mynta ka sngi, ka la sei madan ia ka jingthoh, kaba ka la ioh pdiang na U bah M Kharkrang Superintendent of Police bad katei ka seng, ka dawa ia ka sorkar Jylla, ba kan kem ia U bah Kharkrang ruh, kumba ka la kem ia ki arngut ki dkhot jong ka Arts of Living, na Dawki ha ki khyndiat sngi ba ladep.
Ka shithi jong U bah Sainkupar Nongtraw, kaba la phah sha ki kotkhubor, ka pyni ia kaba u thoh sha U DGP, Meghalaya Police, kaba ha ka 13tarik Nailar (ka bym thoh snem, wat la lehse, ka lah ban dei kaba mynta hi u snem) bad kaba ula phah lyngba U Bah M Kharkrang SP East Khasi Hills (barim), ha kaba U bah Sain, ula ai burom ia ki pulit, ba ki leh donburom ia kiba ha iing jong U bah Nongtraw, haba ki leit sha Sohra, ha kitei ki sngi.
La ong U bah Sainkupar, ba ha u snem 2003, ha ka por ba u kpa jongu, u shitom eh, hynrei ki pulit ki pyndik ia kiba ha iing ha sem jongu, da kaba ki leit wad ia U bah Sainkupar Nongtraw.
La ong shuh shuh U bah Nongtraw, ba ha u snem 2014, ki la don ka jingthmu ban poi sha ka jing iasuk bad ban iakren bad ka sorkar jylla, kumba la tyrwa da U Lat ka Jylla bad u myntri rangbah, U Mukul Sangma.
Halor katei ka shithi, la pyni shuh shuh, ba U bah Nongtraw, ula ioh jubab na U bah M Khakrang Spl SP Special Branch, ha ka 18tarik Nailar, ha kaba ula ai ruh ia u number jongu, ba un kren da ka mobile.
Nangta ha ka 21tarik Naiwieng, U Bah Nongtraw, ula ioh pdiang biang ia ka email, na U bah Kharkrang, ha kaba u ong “Bah Sain Kyrmen ba phi la ioh ia ki emails jong nga ba nga phah myn ha kane tangba nga khlem pat ioh jubab ei ei na phi.
