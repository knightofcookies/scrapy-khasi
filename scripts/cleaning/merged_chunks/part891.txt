Jowai: Ka samla kaba la tip kyrteng kum ka Riwanki Dkhar 23 snem kaba dei na ka shnong Moolamanoh kaba la ngam jyllop ha ka thwei Sahksaw kaba dei ka bynta ka wah Myntdu kaba don ha shnong Chamcham, ym pat shym la ioh sei haduh mynta ka sngi.
Kane ka samla ka la ngam jyllop naduh ka sngi U Blei.
La iathuh ba katei ka samla ka la wankai sha katei ka jaka ha ryngkat ka kmie bad u kpa jong ka.
Ki pulit ngam um bad ki pulit na Ladrymbai ha ki paidbah ki la mih ban wad ia ka met katei ka samla.
Ki trai shnong na Mutong bad Chamcham ki la ker da ka jar ha khlieh jong ka Kshaid Rynji khnang ba ka um kan nym ioh rong iaka sha poh ka kshaid.
Ka la don ka sien ba uwei u samla ruh u la ngam jyllop ha kane ka juh ka thwei hynrei la ioh sei ia ka met da kaba khang ia katei ka wah da ka jar.
Hadien ka jingbthei bom ha ka nongbah Beirut, hynnin ka sngi, ka la bthei sa ka sorkar jong ka Lebanon bad baroh ki myntri jong ka sorkar, ki la hiar shuki noh.
Ka jingbthei ha ka nongbah Beirut, ka dei kaba la jubor bha, kaba la pyniap ia 160ngut ki briew bad hadien katei ka jingbthei, ka kynhun myntri, ba la khlieh da U Hassan Diab, myntri rangbahduh, ka la rai ban hiar shuki noh, kum ka jingsngew kitkhlieh halor katei ka jingjia ba sngewsih.
U Hamad Hassan, myntri ka koit ka khiah ka Lebanon, u iathuh ba ka jing iakynduh jong ka kynhun myntri, ka la rai ban hiar shuki noh baroh lang bad ban leit ai ia ka shithi iehnoh kam sha U President ka Ri.
Ka jingbthei ha Beirut, kaba la jia ha ki khyndiat sngi ba ladep, ka long kaba la jubor shi katdei, ha kaba 6 hajar ngut ki la mynsaw bad sa 3lak ngut, ki la duh ia la ki iing ki sem.
Ka jing jubor jong ka jingbthei, ka long kumba shi bynta na ka san bynta jong ka jingbthei bom, ha Hiroshima.
La iathuh ba ka jingdon jong ki tiar siat, kiba haduh 2,750 ton, ka dei kaba ki nongialam jong ka sorkar Lebanon, ki la tip lpa, ha kaba wat U President ka Ri, U  Michael Aoun, ula tip naduh mynshwa.
Hamad hassan ….
Myntri koit khiah ka Assam !!Naduh mynno kumta ?.
Sa  53,601 ngut ki don kiba ioh ia ka pang khlam coronavirus ha India, ha ki 24 kynta ba ladep, katba kiba iap, ki long 871 ngut.
Baroh kiba ioh ia ka pang khlam corona, ki la poi mynta sha ka  22,68,676 bad kiba dang shah sumar, ki long  6,39,929 ngut, katba ki don sa  15,83,490 ngut kiba la jem na ka jingpang khlam coronavirus, ong ka tnat ka koit ka khiah ka sorkar India.
Shillong:Ka Seng HYC Photjaud Rangthong unit ka pynrem jur ia ki briew kiba la kam ialade ba ki dei ki dkhot jong ka seng Khasi Students Union, kiba la leit ban rah jubor bad shoh pynmynsaw ia u Samla Pynshngainlang Wanniang u ba dei u dkhot jong kane ka Seng HYC.Katkum ka kyrwoh jong u Bah Pyn hunlang Lyngdoh, President ka HYC Photjaud Rangthong, u la iathuh ba ha ka step jong ka 10tarik Nailar, ha ka por 9.00 baje mynstep, katba u samla Pynshngainlang u dang thiah ha ing, ki la wan ki briew kiba don kumba 20 ngut tam eiei da ka kali truck pickup bad ki la kam ba ki dei ki dkhot jong ka KSU bad ki la sei jubor ia une u samla na jingthiah, ki la rahbor sha Mawkyrwat sha ophis ka KSU bad ki la shoh la bom haduh da u mynsaw.
“Ngi dawa na ka bor jong ka ain ban pynshitom ia kine ki briew kat kum ka Ain," ong u bah Pynhunlang.
Shillong:Ki Waheh Shnong jong ki 6 tylli ki shnong ha West Jaintia Hills District, ki la kynnoh  ba bun na ki longing ki ba duna ka jingioh ha West Jaintia Hills District haduh mynta, ki khlem ioh jingmyntoi na ka skim ba ai ei ia ka  bording lane ka Sobhagya.
Kine ki 6 tylli ki shnong  ki  kynthup ia ka Madankynsaw, Railang, Mulieh, Nong kynrih, Mookyndeng bad Mulum ki ba don hapoh ka tnain West Jaintia Hills.
Na ka liang u rangbah shnong ka Madankynsaw, u bah Dani Shadap, u la iathuh ba kat kum kane ka  Skim Sobhagya, ki briew ki ba duna ka jingioh ki dei ban ioh ei ia ka bording, hynrei hapoh kine ki shnong ki bun na ki long ïng kim pat ioh ia ka bording katba ia ka ‘Enrollment’ pat lah dep leh la slem bha.
U la iathuh ruh ba wat hapoh ka shnong kaba u u long Waheh  shnong ka shnong Madankynsaw, ki don palat 20 tylli ki long ïng ki bym pat ioh wat tang ki Wire ki Bulb bad ki Meter na ka bynta ban ioh bording, katba ia ka jing pynrung kyrteng pat la pyndep naduh ki por mynshwa.
Naka liang u bah Sanki Lamare u waheh  shnong ka shnong Raliang u la iathuh ba ka don bun ki dong  hapoh ka shnong Umdong bad Mawsdah kiba haduh mynta kim pat ioh bording katba ka ‘Enrolment’ pat lah dep ban leh.
U la iathuh ruh ba naka liang ki Waheh shong ki la dep ban thoh sha u MLA bad kumjuh ruh sha ka ophis treikam u Chief Executive Engineer, ka tnad pynmih bording ka jylla, hynrei haduh mynta ym shem la don ba shim ka jing kitkhlieh na ka bynta ban pynioh bording ia ka thain ne ban buddien ia ka skim Sobhagya.
U la ong ruh ba  ka jing kam jong ka  sorkar ba ka skim  Sobhagya ka long kaba seisoh bha hapoh ka jylla, ka long kaba bakla, namar na ka liang ki bor ba dei peit kim ju buddien ia ka jing pyntrei ia kane ka skim  kham tam hapoh ki thain nongkyndong jong ka jylla baroh kawei.
Ki don sa  2,900 ngut kiba ioh ia ka khlam COVID19 ha Assam, hynnin ka sngi bad baroh kiba ioh ia katei ka jingpang, ki la poi sha ka  61,737 ngut.
U Himanta Biswa Sarma, myntri ka koit ka khiah ka Assam, u iathuh ba  kitei kiba ioh pang thymmai, ki kynthup ia 382 ngut na Kamrup Metro, 294 ngut na Kamrup rural, 250 ngut na Dibrugarh bad 200ngut na  Nagaon.
Haduh mynta ka Assam, ka don ia 19,258 ngut kiba dang don ia ka khlam covid 19 bad kiba iap, ki long baroh 151 ngut, da ka jingdon sa 6 ngut, kiba iap hynnin ka sngi.
Ha kane ka jingkhang iing mane, kaba la iaid la san bnai tam, ki  balang khristan, ki la  ia kynduh ia ki jingeh bapher bad kawei na kitei ka long ka jing bym ioh shuh ban pynlong jing ia seng ha ka Sngi U Blei bad kumjuh ruh ha ki sngi pohia bad mynta, kaba ki pyniaid ka long noh da ka jing iaseng online.
Katei ka dei kawei ka mat kaba ha khmat bad lait nangta, ka don sa ka jingkhanglad ba kin ia leit  sha ki jingiaseng ha ki shnong ki thaw bad kumjuh ia ki jing ia iaid riew nam lane ki procession, kiba la ju pynlong na ka por sha ka por jong ka kynhun katholik lane kaba lah ban ong, ba ha kum kane ka por ka jing ia pynrung balang ruh, ka la sahkut noh tdam bad kito kiba sngew im mynsiem, ki lah shu sngew ha ka jingim shimet lane ha la ki jong ki jong ki iing.
Ngin nym ia tih jylliew than ia kitei ki mat, hynrei kawei kaba ktah bha ia mynta, ka dei lyngba ki jingai nguh, kiba dei ka tyllong bah ia ka jingtrei kam jong ki balang Khristan, namar ba kitei kim ju ioh jing iarap na ka sorkar, hynrei ki ieng hi ha la ki kjat bad ka dei na katei ka jingai hun mynsiem jong ki dkhot balang, ba ki lah ban iarap ia kiba duk, ki iarap ia ki skul, ki iarap ia ki hospital, ki siew tulop ia ki nongtrei ba har rukom; hynrei mynta, lyngba kane ka jingkhang ia ki iingmane, ka jing ioh lum jong ki balang, ka la hiar shi katdei (khamtam ia ki balang ha ki nong kyndong) bad kumta, lada kane ka jingkhang, kan dang iai bteng, kumta kin shem shitom shibun, ba kin pyniaid ia ki kam bapher jongki, kiba ki dei ban pyndep shakhmat.
Kumba la ong haneng, ba ki Balang Khristan, ki shaniah beit ha ki jing ai nguh na ki dkhot jong ki Balang bapher bad kumta, haba ki jingai ki la sahkut, lyngba ka jingkhang iingmane, kumta katei kam ktah tang ia ki balang, kiba don ha ki shnong; hynrei katei khlem pep, kan ktah ia ka bor pyniaid baroh kawei,  haduh ki bor kiba ha jrong duh jongki ha kylleng ka Ri Khasi Jaintia bad ka ban pynduh mynsiem ia ki nongtrei balang, ia ki nongsharai balang bad wat ia ki kam iarap jongki sha ki skul, sha kiba duk bad kiwei kiwei.
Ka khlam corona, ka la bam duh ia ka ioh ka kot jong ka pyrthei bad  lada kane ka jing khanglad ban pynlong ia ki jingiaseng ruh, kan dang iai bteng ha ki bun bnai ban sa wan, kumta  kan don ka jingktah ia ka jingsngew ba kynja mynsiem kaba don ha ki kynhun niam bapher bad nangta, kan ktah ruh shibun ia ki jingshakri jongki,  ia ki para briew kiba donkam jingiarap.
Shillong: Uwei u briew, uba na South West Khasi Hills, u dei uba nyngkong eh ban ioh ia ka jingpang corona virus bad u dei uba wan phai na Gujarat, ha ka 5tarik Nailar 2020.
La rah ia u sha ka jaka sumar ha Mawkyrwat bad hynnin ka sngi, la pynthikna lyngba ka test jong ka RT PCR, ba u don ia katei ka jingpang corona, ong ka khubor.
Ha ka kyrwoh na ka Deputy Commissioner, South West Khasi Hills, ka la pynthikna halor ka jingioh covid 19, jong utei u briew, uba na South West Khasi hills.
Ki don ar tylli ki khubor, kiba ki nongpule jong urupang.
com, ki ia sngew tynnad bha ha ki khyndiat sngi ba ladep.
Kitei ki long “Ioh kyrdan Ph.
D, ka kong Dawanisa" bad sa kawei pat ka long “Dangshen, u pynbna ba u papad, u dei u dawai corona, mynta u ioh pang ialade".
Ka khubor “Ioh kyrpad Ph.
D, ka kong Dawanisa" ka don 854 tylli ki share na ka website jong urupang.
com bad nangta ha facebook, ki don sa 13,844 kiba reached lane kiba pule bad sa 2402 ki engagements.
Ka khubor “Dangshen, u pynbna ba u papad, u dei u dawai corona, mynta u ioh pang ialade" ka don 559 ki share na ka website jong urupang.
com, katba ha facebook, ki don 16,320 ngut ki reached bad sa 2,286 ki engagements.
Khublei shibun eh ia ki nongpule urupang.
com.
Ka sorkar BJP, ba la ialam da U  N Biren Singh, ka la jop ha ka jing ia tynjuh bor mynta ka sngi ha ka iing dorbar ha Manipur.
Ka sorkar BJP, ka don 28 ngut ki dkhot, katba ki liang pyrshah, ki don 16 ngut.
Phra ngut ki MLA Congress, ki la pep dorbar mynta ka sngi, ban pyneh ia ka hukum jong ki nongialam jong ka seng bad mynta ka miet, hynriew ngut na ki, ki la resain noh, na ka jinglong MLA, ha kaba ki la phah ia ki shithi iehnoh kam sha u lamphang dorbar Jylla.
Ka Congress, ka don 24 ngut ki MLA, ha ka iing dorbar, kaba don mynta 53 ngut ki dkhot, ha ka iing dorbar kaba don 60ngut baroh ki dkhot.
Ka jing ia tynjuh bor, ka poi sha ka jing ia bitar, ha kaba ki MLA Congress, ki lynthaw ia ki miej ki shuki ha iing dorbar, namar ba kim iahap ia ka jing pyniaid dorbar mynta ka sngi.
Shillong: Ki nongialam jong ki kynhun jingngeit bapher, mynta ka sngi ka 10tarik u Nailar 2020 ha ka jingiakynduh lang kaba la long ha Archbishop’s House, Shillong, ki la pynlong ia ka Shillong All Faiths Forum (SAFF) –ha kaba u Bishop P Lyngdoh u long u President, Fr John Madur kum u Vice-President, Rev EH Kharkongor kum u Secretary, bad u Mr Naba Bhattacharjee kum u Joint-Secretary kane ka seng.
Ki jingthmu ba kongsan jong ka SAFF ki long ban kyntiew ia ka suk ka sain ha ka imlang sahlang, ki jingiasyllok hapdeng ki kynhun jingngeit bapher, ki jingialeit jngoh kylliang khamtam ha ki por ba mih ki jingdonkam ba kyrpang, ki prokram ban kyntiew ia ka mynsiem jong ka jingiatreilang, bad ka mynsiem jong ka jingsngewlem ha ka jingieit bad ka jingiakyrshan iwei ia iwei pat.
Ha kaba iadei bad ka jingplie ia ki jaka mane Blei, ka SAFF ka kyrpad ia ki riewngeit baroh ha ka jylla ban bat ia ki jingbthah jong ka Sorkar bad ban bud pyrkhing ia ki kyndon ba la buh.
Ka SAFF ka ai khublei ia kito kiba ia rakhe ia ka jingleh niam Janmasthami bad ka kyntu ia baroh ban kiar na ki jingialang paidbah, hynrei ban bud pyrkhing ia ki kyndon ba la buh na ka bynta ka jingkoit jingkhiah bad ka jingman bha jong baroh lang.
Shillong: U Bah Vincent H Pala, MP jong ka party Congress, u la ong ba ka jingbujli ia u president ka MPCC donkam ia ka jingmynjur jong ka AICC bad kane ka dei ka rukom pyniaid hapoh jong ka Congress.
Haba kren ha ki lad pathai khubor mynta ka janmiet, u la iathuh ba mynta ka sngi ka la don ka jingiakren bad u Genenral Secretary ba dei peit ia ka jylla, u Luizinho Faleiro ha kaba 18 ngut ki MLA na ki 19 ngut, ki la ia shim bynta ha kane ka jingiakren lyngba ka Zoom Meeting.
Ha kane ka zoom meeting jong ki MLA, ki la iakren ban pynkhlain ia ka party ha ka jingpynkhreh ia ka MLA election na ka bynta jong u snem 2023, ha kane ka jingialang uba khlem poi u dei u President ka MPCC bad u wei u MLA na Garo Hills, ha kaba baroh ki MLA ki la ia kren bad pynsngew ha u nongialam jong ka AICC.Haba ia dei bad ka jingiakren ban bujli ia u President jong ka MPCC, na ka liang jong u bah Vincent u la ong ba ka dei ka jingshisha hynrei ban bujli ia u President don kam ia ka jingmynjur jong ka AICC.La ong ba kim dei tang ki san ngut ki MLA kiba la thoh ia ka shithi kiba kwah ban bujli ia u president ka la long 10 ngut na ki MLA.Halor kane ka jingdawa na ka liang jong u Bah Pala u la pynshisha ba ka jingbym lah jong u President, u Dr C Lyngdoh ban don bynta ha ka party ha kine ki sngi ka dei na ka daw jong ka jingshitom jong ka kmie jong u, bad haba la iathuh ia kane ka jingeh ki MLA ruh kila pdiang.
Ha kane ka jingialang kila ia kren ban pynkhlain shuh shuh ia ki nongkitkam ka party kham tam ha kito ki jaka kiba ka party kam don MLA namar ba ki don kiba la mih kum u Bah Prestone Tynsong, Sniawbhalang Dhar bad kiwei haba ki mih na ka party ki nongkitkam jong ka party ruh ki mih lang na kine ki jaka, bad na kane ka daw ka donkam ban thung thymmai noh.
Na ka liang jong u Bah Pala, u la ong ba kam donkam eh ban long President MPCC ban long u MLA, kumba ka long ka party ka la leh bha ha kine ki elekshon kiba la dep, namar ka wan noh kane ka khlam COVID-19, mynta yn nym lah ban pynlong ia ka ilekshon ban jied ia u president ka MPCC.I Bahdeng Shylla, i dei i Bah Phylla, haba peit bha ia ka jingim jong i.
Haba la tep noh ia i ha ka Sngi u Blei 9.8.2020 ha u lum jingtep jong ka Balang jong i kaba sha trai Wahkdait, Mawblei, wat ki nongkren ruh ki la don 9 ngut hi, lait na u Chairman bad na la ing.
Ki jingkren babun hi ki long ha ka liang ka sain pyrthei bad ia ka imlang-sahlang, ila long teng u MLA ha u snem 1988, 1993 bad kum u MDC ha ki snem 1984, 2004 bad ha ka bye-election MDC 2016, baroh na Nongkrem Constituency.
Hynrei ym dei pat ban klet ia ka bynta kaba i Bahdeng kum u briew, iba don ruh ha ka bynta kaba iajan bad u Nongthaw, i iasyriem ha kane ka liang bad i Rev.J.J.M.Nichols Roy.
Ila seng Balang, ila pynrung Balang bad ila pynbaptis briew ruh.
Ka don kaei-kaei kaba phylla hapoh jong i kaba ktik imat, ba lada shu lapmiet tang ka lum paidbah na ka bynta ka kam pyrthei, balei bym lah ban leh khyndiat na ka bynta u Blei.
Dei kane ka jinglong kaba don hapoh jong i, ba im kwah ban iohi ba kin don ki huri-hura, ha ka synshar-khadar, ka imlang-sahlang.
Kumta haba i kwah ban iadon lang ban iarap pynbha, nang iai mih hi ki jingkulmar, namar wat u Nongthaw ruh ula mad ia ka jinglong ki briew ha snieh pyrthei, kat haduh ba u mai, u dumok bad u phah kynther pum-pum ruh ia la ki synran, lada ki iakynduh ia ki briew kiba eh mynsiem.
I Bahdeng ruh ha ka jingim, ila mai, ila dumok, ila kynther, ila syllad, kiew ryngkeh ruh wat ia ki kynroh, ki jingker ha ki por samla, namar kata ka mynsiem kaba i kwah ban ioh bad iohi ia kaba i kwah ka pynkyndeh bad pynlymwir ruh ia i hateng-hateng.
I Bah S.D.Kongwir MLA barim na Mawlai, i dang shu iathuh ia nga, katba nga dang thoh ia kane ka jingthoh, ba ha u snem 1997, i Bahdeng Shylla ila ong ha i, ba in ym ialeh ilekshon shuh bad ba in leit ialap noh ia ka kam u Blei.
Shisha i Bahdeng i khlem ialeh ilekshon ha u snem 1998.
Hynrei kata ka jingkyndeh kaba don hapoh jong i ka iai tynrah, khamtam haba i iohi ia ka jinglong ka sain pyrthei bad ila mih shakhmat, ma i, i Phadar Sngi bad i Bah Michael Syiem bad ki paralok, ki la lum lang ha u snem 1998 ha madan Malki na ka bynta ban pynbor ia ki nongialam seng pyrthei APHLC, HSPDP bad PDIC ban thaw da ka sorkar 3 Lama jong kitei 3 seng.
Shisha ha u snem 1998, la thaw ia ka sorkar 3 lama bad la shimti ia ka shuki Chief Minister da i Bah Darwin Diengdoh Pugh.
Ka jingkyndeh kaba kyrsoi hapoh, sa ka jingdait ki paidbah baieid najrong, ka pynphai kylla biang sha District Council, ka jaka ha kaba ila don teng ha u snem 1984-89.
Haba ila wan biang sha District Council ha u snem 2004 ha kaba don kham bun ki jingtynjuh kiba dung ia u klongsnam, ila ktah ia u mar poh khyndew Uranium, ban leit pynpoi surok sha Mawthabah West Khasi Hills lyngba ki jingiapyrshah bajur.
Hadien ynda ila wan sa shi kylla ha u snem 2016, lyngba ka bye-election, i iohi pat ba don jingma shisha ban tare kulmar ia u Uranium bad ila pyrshah ban tih ia une u mar poh khyndew.
Ia ka ain ILP (Inner Line Permit) ida thrang ban ioh, namar kan iada ia ka ri bad ka jaitbynriew.
I pyrshah bha ia ka CAB (Citizen Amendment Bill) namar kan wan pynboi ia ki bar-ri.
Ngi la iasyllok ruh, halor ka kam rel kaba don kiba kwah khlem sngewthuh, i Bahdeng i sngew kumjuh, ba kam don jingmut ban wanrah rel sha rilum barit jong ngi, khamtam ba kan iaid khongpong ia ka jingkwah ILP.Halor kawei pat ka ain, Marriage Bill kaba i Bahdeng kum u CEM ila wanrah ha u snem 2006, kaba dang rew bad khor bha, watla ka jingthmu ka long kaba dei eh, ban pynduna bad khanglad ia ka iaphet ne ieh-lok katba mon, nga la tar hapoh Ingdorbar, ban da pynbit pynbiang shuwa ia ka.
I Bahdeng iba la kyndit, ila kynthoh ba la ju iohsngew shaphang uta u Samson, u Hercules, u Tarzan ha pyrthei, hynrei ‘hangne u don u Tarkot’ i ong.
I dei iba pnah bha ruh u thylliej bad iba bit ha ka liang ka biria.
Kaba ngin sah kynmaw ia i Bahdeng ka dei ka Clan Bill, ka ain jaitbynriew, ha ka liang ka khein kur, teh kur, ka tang jait, ka shim jait, ai jait kulmar, kaba ktah ruh ia ka shongkha shongman, kaba ila wanrah ha u snem 2018.
Ka don ka kynhun Committee, kaba don lang ruh na ka liang ki kur, kaba la dep artad ban pynwandur.
Kane ka kam ka la hab mynta ha ki tyrpeng jong nga u Tarkot kum u Chairman Law and Traditional Affairs, ia kaba ngi dang shu dep pynbit pynbiang, shuwa ban phah sha ka Executive Committee.
Ynda nga la peitbniah bad pyrkhat bha shaphang i Bahdeng, khamtam ba nga la tip ba i la kren swar da kine-kitai (hint), shaphang ka jingpynkhreh pynkhrum ha ing ha sem ba in wan noh sha ing na hospital, ka pynlong ia nga ban pynwandur, ba ki jingphylla jong i, jingkyndeh bad jinglamher jong i ha ki kam ki jam, imat ka dei kaba ktik lynter ia i ba in leh pynsted ia kitei ki kam, namar ka por jong i ha pyrthei ka don tang hapoh une u pud.
Nga ai khublei ia i Bahdeng na ka bynta kitei ki jingiadon ryngkat ha ki jingiatrei kam, tang ha ki snem 2004 haduh 2008 ha District Council, khlem iakynduh ha Assembly, hynrei sngew pat kumba la iadon lang slem-slem.
Ka ri kan kynjah shisha, haba leit noh ki rangbah babun sap.
Nga pyrto ruh ba i la iaroh ia nga ha ka kot khubor ‘U Nongsain Hima dt.13.01.2020 bad ai jingmut ba nga dei ban leit sha Rajya Sabha kum u MP,’ ia kaba nga la dep khublei markhmat bad pynpaw ia la ka jingsngew.
Khublei Bahdeng, leit suk bad shongsuk, haduh ba ngin iashem pat ban bteng ia ki bynta basah.
U Pilot jong ka Rajasthan, ha ki khyndiat sngi ba ladep, ula jan jah lynti, hynrei mynta ula rai ban wan phai biang sha ka kad jongu, ka seng Congress.
Mynta ka sngi, U Sachin Pilot, u nongialam ka seng Congress, ula ia kynduh ia U Rahul Gandhi, ka Priyanka Gandhi Vadra ha New Delhi bad la sngewthuh ba ka jingialang, ka long kaba iabeit bad iahap jingmut na baroh arliang mamla.
U KC Venugopal, u nongialam jong ka seng Congress, u iathuh ba ka AICC, kan thaw ia ka komiti kaba lai ngut, ban iakren ia pynbeit halor ki mat, kiba la buh da U Sachin Pilot lem bad kiwei de ki MLA jong katei ka seng, kiba don ha Rajasthan.
Lah ban pynkynmaw ba ha ki khyndiat sngi, U Pilot, ula shah weng na ka shuki myntri rangbah ba ar bad kum u nongialam ka seng Congress, hadien ba ula rai ban ialeh pyrshah ia ka sorkar Congress, kaba la ialam da U Ashoke Gehlot ha Rajasthan.
“Thei, pyntiew sha saw khun hangto ba ngan dih pyngngad ne phin iadih lang?" la bthah u kpa ia la ka khun.
“To to ia tiewlang" mynjur ka kmie.
Katba ki dang ia dihsha lang baroh saw ngut, ka kmie ka iai pynkynmaw ba kato ka jingkren da u nongiasyllok ka dei shisha.
Ka phai sha u Rangsan bad ka ong.
“Me sngew kumno kato ka jingkren mynne? Me dei ban pyrkhat ba kumno ka tiar kaba rit kan pyniaid ia u briew kat haduh ba yn kylla jingmlien.
Ynda la mlien lah myllen bad ynda myllen ym lah shuh ban lait na ka.
Kaei kaei kaba lah long palat kam ju bha.
Nga ngeit men sa kylla.
Lada mem kylla mynta lano men kylla?"“Nga sngewthuh ba ka long kaba dei.
Katto ka bor jingkren, nga la sdang ban sngewthuh" ong u Rangsan bad u shim uwei u biskit stang.
“Hooid, baroh ngi ia pyndonkam mobai namar ka donkam hynrei ngi hap ban nang ban pyndonkam.
Phi te Hep, nga la i palat shisha.
Mynmiet bad ha kano kano ka por ba ngi iashongkai lang, ngi ngi nang iakren phi pat tak-pa-tak ha ka mobai.
Kato ka jingleh ngam itynnad phi bad ka paw beit noh lada peit bad phi pat u nongleh phim sngewthuh" ong ka Banrilang.
“Haba nga ong kumta pat ngam mut ban ong wat bat mobai shuh ho ioh phi sngewthuh bakla" bynrap biang ka hynmen.
“To u la sngewthuh hi bad u la iohsngew hi da la ka jong ka shkor.
Me minot bha ban pass ia ka class XII ban leit ‘mechanic’ noh.
Kane ka kam ka dei kaba im ja bha.
Namar mynta ka kyrdan pule ruh donkam.
I Thei i la ioh kam, u Kynsai ruh ym slem shuh bad sa tang ma me men pyrkhat noh la ka kam ne leit training shwa.
Da lah pass lei ym duh re ka kam.
Nga sa tang 2 snem nga la shongthait.
Nga kwah phin ieng noh ha la ki kjat" ong u kpa.
“Ka dei kpa" mynjur ka menkmie da kaba kohnguh khlieh.
“Hadien shi snem tam ynda lah pynlang i Thei ka tulop ngin sa shna iing ne kamra da kaba kham itynnad.
Ba ka dei ka skul deficit te ym slem re" ong ka kmie.
“Da kumno kumno ioh poi burom ka Thei khamsuk" bynrap biang ka kmie.
“Nga ruh lah kwah kynum kein" ong u Rangsan bad ka wiat rymmuin.
“Lada ym don ba mih pateng sep-ei lut kiei kiei baroh.
Nga kyrmen hi ia kaba bha.
Ka Thei ruh ka dei ban pyrkhat noh la ka lawei.
Phi la biang nadong shadong – ka rta, ka kam bad sa tang ba phin iaid shakhmat" kren ai mynsiem u kpa.
“Ka dei Pa.
Ngin ap kyrmen ia kaba bha.
Nga sngewthuh ka jingkren jong phi ka thew shaei?" ong ka Thei ha ka sur kaba jem.
“Kine ki tiar sa khlieng pat lashai ho khun mynta ba lah miet.
Peit lah jan dap 1 baje" ong ka kmie bad ka bat ia la klat um ban kynruh ktien.
“Sa leh aiu hi sa khlieng pat" ong sa u kpa.
Kumne ka por ka la iaid bad la dei sa ka por thiah.
Kata ka miet ka la long shisha kaba kmen ia ki – kawei ka dei ka jingiaseng bad ka jingiasyllok bad sa kawei pat ka dei ba ki la pynsngew ei ei ia ka Thei.
Shillong: Kawei ka samla lud kaba la tip kyrteng kum ka Riwanki Dkhar, 22 snem ka rta, ka la ngam jyllop ha ka thwei Sahksaw, Myntdu ha ka shnong Chamcham, East Jaintia Hills District ha ka Sngi U Blei.
Kane ka thei lud ka dei na ka shnong Moolamanoh bad kala leit kai sha katei ka jaka bad kiba haiing, hynrei kynsan kynsan kala btuit bad ka la ngam jyllop ha katei ka thwei.
Kane ka samla kadei kaba pule ha ka 4th semester jong ka B.Ed ha University of Science Technology & Manangement.
Haduh ba thoh ia kane khubor ym pat lap satia ia ka met jong kane ka thei lud bad ki pulit ki dang pynlong ia ka jingwad ia ka met jong kane ka samla lud.
Shillong: U Director ka tnad ka koit ka khiah u Dr Aman War, u iathuh ba haduh 53 ngut ki briew ha ka jylla kiba la test Covid Positive.
Na kine 12 ngut ki dei ha East Khasi Hills Distict, 2 ngut ha Ri Bhoi District bad 39 ngut ha West Garo Hills District.
Haba iakren bad ki lad pathai khubor u la iathuh ba ha East Khasi Hills District ki 12 ngut kiba la test Covid Positive ki kynthup ia uwei u shipai bad 11 ngut ki riew paidbah, ha Ri Bhoi District uwei u shipai bad kawei dei ka riewpaidbah bad ha West Garo Hills District ki 39 ngut ki kynthup ia ki 29 ngut ki shipai BSF bad 10 ngut ki riewpaidbah.
Haba pynshai ia ki briew kiba la test Covid positive mynta ka sngi na East Khasi Hills District, ki kynthup ia  uwei uba ap pang ha Civil Hospital, uwei u dei uba ap pang ha NEIGRIHMS Hospital uwei u dei u nongniah kali Tourist, 2 ngut ki dei ki nurse jong ka NEIGRIHMS Hospital, 2 ngut ki dei ki High Risk Contact jong uwei u ba la test covid positive,uwei u dei u Arm Forces bad 4 ngut ki dei ki ba dang shu wan phai na shabar ka jylla.
Ha Ri Bhoi District 2 ngut kiba la test Covid Positive mynta ka sngi uwei u dei u shipai bad kawei ka dei ka longkmie ba armet kaba leit ban phah sumar ha Civil Hospital,Nongpoh.
Ha West Garo Hills District ki 29 ngut ki dei ki shipai BSF, 9 ngut ki dei ba wan phai na shabar ka jylla bad uwei u dei u High Risk Contact jong uwei uba la test Covid positive na North Garo Hills.
Ha ka jylla ki briew kiba don ia ka jingpang Covid ki long 611 ha East Khasi Hills District 428 ka ba kynthup ia ki 91 ngut ki shipai BSF, 268 ki riewpaidbah bad 69 ngut ki Arm Forces.
Ha West Khasi Hills District 6 ngut.
Ha Ri Bhoi District 85 ngut.
Ha West Jaintia Hills District 15 ngut.
Ha East Jaintia Hills District 6 ngut.
Ha West Garo Hills District 65 ngut.
Ha South West Garo Hills District 2 ngut bad ha South Garo Hills District 2 ngut bad ha North Garo Hills District 2 ngut.
Kiba la ioh ia ka jingkoit ba pura ha duh mynta ka sngi ki long 498 ngut kynthup ia ki 8 ngut ki ba la koit mynta ka sngi, ki sample ki ba la dep ban phah ban test ki long 41,734 tylli kiba long negative ki long 39,785 tylli bad ki result kiba dang ap ki long 834 tylli.
Shillong: Ki ophisar jong ka MeECL Engineers Association, kin pynlong ia ka jingdeng lama iong, rah plakad lashai ka sngi, ka 11tarik Nailar 2020, ha ka Jylla baroh kawei bad ka daw, ka long namar ka ka jingshah weng kam shipor jong uwei U Engineer jong ka MeECL, ha ki khyndiat sngi ba ladep, uba peit ia ka Leshka Projek.
Kham mynshwa, ha ka 3tarik Nailar 2020, ka MeECL, lyngba ka kong A Nikhla, Chairman Cum Managing Director, ka la weng kam shipor, ia U bah ML Pohshna, Resident Engineer, MLHEP, Stage I Power Station, ha kaba la kynnoh, ba um lah ban pyntrei kam ia katei ka projek hadien ka 25tarik Naitung 2020, kaba la pynlong ban sangeh ia katei ka projek bor ding, kaba dei ban pynmih 1 million unit ka bor ding ha ka shisngi.
U Director General ka Assam Police, U Bhaskar Jyoti Mahanta, ula ioh ia ka jingpang khlam  COVID19 mynta ka sngi.
Utei u heh duh jong ki pulit, u paw dak, ba u don ia katei ka jingpang, ha ka jingleh da ka  Rapid Antigen Test.
Utei u heh duh ki pulit, um shym don satia ia katei ka jingpang, ha ki test kiba la dep, hynrei, ula ioh khieshoh ha ka Sngi U Blei bad haba la leh ia ka test, ha ka Lah sngi U Blei, la pyni, ba u don ia katei ka jingpang.
U DGP, u don mynta ha ka jingshong kyrpang ha iing.
Haduh mynta, ki don 2,259 ngut kiba ioh ia ka pang khlam coronavirus ha Assam bad na kitei ki don 1,734 ngut kiba la jem na ka jingpang.
Shillong: Ka High Court jong ka Meghalaya, ka la pyntip paidbah mynta ka sngi, ba ki don 5 ngut ki nongtrei jong ka High Court, kiba ioh ia ka pang khlam Covid 19 bad kitei ki don ha ka jingpeit pyrman jong ki briew jong ka tnat ka koit ka khiah ka sorkar Jylla.
Kine ki nongtrei, ki dei ki bym don dak satia, ba ki don ia katei ka jingpang bad ki dei kiba koit ba khiah bad mynta ki don ha ka jingshong kyrpang, ha ka Guest House jong ka High Court bad ka jingpeit pyrman ia ki, ka long baroh 24 shi sngi shimiet.
Ka Court, ka la pynlong ruh ka jingtohkit bad la lap ba kitei kim shym la ia kynduh briew satia ia kiba hapoh ne shabar jong ka High Court ruh.
Ha ka kyrwoh, da ka  Registrar General, la iathuh ba ka don ka jing kynnoh ba ki la pynkhein ia ki kyndon pyniaid jong ka tnat ka koit ka khiah, hynrei katei ka kyrwoh, ka pynshai ba kitei ki la bud pyrkhing bha ia ki kyndon jong ka koit ka khiah bad la iathuh ruh ba ha ka por ba ki wan sha Shillong, ki la da dep phah test ialade bad ki la bud ruh ia ki kyndon ba la buh.
Ka jing pynkhuid ia ka High Court, ka dei namar ba ka dei ka jaka paidbah bad katei kam dei tang ban iada ia ia ki nongtrei jong ka High Court, hynrei ia ki paidbah ruh kumjuh bad kumta la pynbna ia ka jingkhang dam ia katei ka ophis, na ka bynta lai sngi, kaba sdang naduh ka 10 haduh ka 12tarik Nailar 2020.
La pynmih ia katei ka kyrwoh, ban pynduh ia ki jing kynnoh ba bakla bad la maham ruh ba ia kito kiba pynmih ia ki khubor lamler, ba kin sa shah pynsaja, katba kum ki kyndon ain, ynda la lah ban ithuh ia ki.
U President barim ka Ri, u Pranab Mukherjee mynta mynsngi u la iathuh hynne mynsngi ba u la ioh ia u khñiang jingpang coronavirus.
Ha ka twitter ka jong u, u Pranab Mukherjee, 84 snem ka rta uba la long u President ka Ri naduh u snem 2012 bad 2017, u la pyntip ba kino kino kiba la iakynduh ia u ha kine ki taiew ba ladep ba kin shong marwei lane ban isolate ialade bad ba kin tes ialade na ka bynta u COVID-29.
La iathuh ba une ku khñiang jingpang u la ktah ia palat 22 lakh ki paidbah ha kane ka Ri.
Khyndiat minit hadien ba u la pynbna ia kane, la tuid ki jingai mynsiem bad ki jingduwai na ka bynta une u President barim ka Ri.
“Sumar bha ialade Sir.
Ngin duwai na ka bynta jong phi ba phin jem noh bad ba phin don hapdeng ka met ba koit ba khiah@CitiznMukherjee (sic)," thoh u Myntri Rangbah ka jylla Delhi, u Arvind Kejriwal ha ka twitter ka jong u.
Shillong: Ka Seng jong ki nongniah ar-shaka ka TULBA(The Ultimate Legend Bikers’ Association), ha kane ka taïew ba lah dep,  ka la  ïa kynduh ïa u myntri ba dei peit ïa ki kam pohïing jong ka jylla Meghalaya,  U Bah Lahkmen Rymbui hapoh ka kamra treikam jong u ha Secretariat ban leit ïa kren shaphang kawei ka phang kaba la ktah jur bha ha kine ki khyndiat snem bad kata ka long ka JINGJAH BRIEW ïa kaba kumba la ju ïoh sngew ne ïohi ha ki kot-khubor bad ha kiwei kiwei ki lad pathai khubor man la ka por.
Ha ka jingïakren bad U bah Rymbui, ki dkhot jong ka Seng ki la pynpaw ba kane ka phang jong ka JINGJAH BRIEW ka long kaei kaei kaba la kiew stet haduh katta katta ha kine ki khyndiat snem.
Ka Seng ka la pyrshang ban lum jingkheiñ kaba ngi la ïoh na ka office U Superintendent of Police, East Khasi Hills, kaba pyni ba ha Meghalaya ka don kumba 250 ki briew kiba jah man la u snem naduh u snem 2013, ha kaba bun na ki ym pat lah ban lapdien haduh mynta.
Kumta halor kane ka nongrim, ka Seng ka la kyrpad ïa u bah Rymbui ba un sngewbha ban shim khia ïa kane ka kam khnang ba ka suk ka saiñ kan wanphai biang ha ka jylla.
Ym tang ba ka seng ka shu leit pynsngew ne ban shu ïakren halor katei ka Phang, hynrei ha katei ka sngi ka Seng ka la ai ïa ka shithi kaba kdew ruh ïa ki lad kumno ban ïada ne ban pyntreikam khnang ban ïarap halor katei ka phang.
Hynrei wat la katta, kine harum ki long tang ki jingai jingmut, kaba khatduh hi ka shong beit ha ka jingstad jong ki bor ba dei peit ïa kane ka bynta bad kitei ki kynthup ban don  ka jingtalasi ïa ki kali ha ki jaka-rung bad jaka-mih ha lynter ki surokbah NH ka dei ban kham long kaba pyrkhing.
Ban pynshlur ïa ki riewpaidbah ban buh jingkynmaw bad ban ujor lada ki ïakynduh ne ïohi ïa kino kino ki briew kiba i shan khmat, la ka long haba ïaid ba ïeng ne kiba kiew ba hiar ha ki kali.
Lah ban buh ruh ïa ka tnat kaba kyrpang hapoh ka police outpost ban peit ban khmih ha kaba ïadei bad kane.
Ban batai da kaba thoh bad shon ïa ki lad jingïada ba ki briew ki dei ban shim.
Lah ban leh ïa kane da kaba thoh ha ki kotkhubor, lane sam sha ki paidbah.
Lah ruh ban shna da ki banner bad wah ha ki jaka paidbah.
Lah ruh ban pynsngew ïa kine ki lad jingïada da ki dur ba shu ring(video) ha kaba ka tnat Pulit kaba iadei bad kane ka bynta ki lah ban ai jingkren bad ruh na ki riewshemphang ha kane ka bynta.
Ïa kine lah ban pyni lane pynsngew sha ki paidbah lyngba ki kor ki bor social media bad WhatsApp.
Lah ruh ban pynrung ha kine ki jing-ringdur Ïa ki daw kumno u/ka briew ki lah ban ngat ha kum kine ki apot, ki khubor jingphla jong kito kiba la shem pat hadien ba ki lah jah bad kaei ka jingshem jong ka tnat pulit ha ki jingbud-dien jong ki ïa kum kine ki jingjia.
Ban ai ka jingpynbna paidbah ha kaba ïadei bad kane ka Phang sha ki Dorbar Shnong bapher bapher lyngba ka tnat jong ka DIPR khnang ba ki briew kin ïoh ban leh ïa kaba donkam.
Shuh shuh, u bah Rymbui u pynpaw na ka liang jong u, ïa ka bynta kaba kongsan tam ha kum kine ki jingjia bad kata ka long ba u kyrpad bad kyntu ïa ki bahaïing bahasem jong kito kiba jah ba ki dei ban pyntip mar mar sha ki bor sorkar khnang ba kin dup ïoh ban pyntip sha kiwei pat ki District ne ki Jylla.
U ong ruh ba ka jingpyntip kloi kan pynsuk bad kan iarap shibun ïa ki Pulit ba kin lah ban wad ne buddien ïa kiba jah.
Kumta ha kaba ïadei bad kane, ka Seng, ka kyrpad bad ka khmih lynti ba na ka liang jong ka Sorkar kin sngewbha ban shimkhia ïa kane ka bynta bad ban pyntreikam kham kloi ïa kine ki jingai jingmut jong ka Seng.
Ka Seng ka kyntu ruh ïa ki paidbah jong ka Jylla ba kin ïa trei bad ïarap lang ïa ka tnat pulit khnang ban nym ai lad ïa ki riew shim kabu ne ïa ki riewsniew ba kin ïoh ban leh ïa kum kine ki kam sniew.
Shillong: Ka District Magistrate jong ka East Khasi Hills mynta ka sngi ka la pyntip ba ia ka Hyundai Service Centre kaba don ha Mawblei bad ka Rynjah State Dispensary, Rynjah yn khang shuwa shipor.
La iathuh ba iwei iba ioh ia u COVID-19 I la leit rung ha Hyundai Service Centre ha Mawblei, Shillong, katba ha Rynjah State Dispensary la lap ba la don ba ioh ia u COVID-19.
“Ki la don ki high risk bad ki low risk contact jong kiba la ia kynduh bad kiba pang COVID-19 bad la donkam ban leh mardor ia ka contact tracing, quarantine, tes, bad yn pynlong containment area lada donkam ban lait saphriang une u khñiang jingpang ia ki paidbah nongleit nongwan," katkum ka order ba la ai da ka District Magistrate.
Shillong: Ki don sa 52 ngut kiba dang shu ioh ia ka jingpang corona ha ka Jylla.
Kitei ki long 11ngut ha East Khasi Hills, ha kaba uwei u dei u shipai bad shiphew ngut ki riew paidbah.
Ha Ribhoi, ki don 2 ngut bad uwei u dei u shipai bad uwei u riew paidbah, ha West Garo hills, ki don 39 ngut bad 29 ngtu ki BSF bad 10ngut ki riew paidbah.
Kiba la jem ki long 8ngut bad kitei ki kynthup ia 3 ngut ki riew paidbah ha East Khasi Hills bad 5ngut ha West Garo Hills, ha kaba uwei u dei U BSF bad 4ngut ki riew paidbah.
Baroh kiba dang don ia katei ka jingpang, ki long 610 ngut bad ha East Khasi Hills, ki don 427 ngut bad kitei ki kynthup ia 91 ngut ki BSF, 267 ngut ki riew paidbah bad 69 ngut ki shipai.
Ha West Khasi Hills, ki don mynta 6 ngut, ha Ri bhoi 85 ngut, West Jaintia Hills 15ngut, East Jaintia Hills 6 ngut, South West Garo Hills 2 ngut, North Garo hills 2 ngut.
Baroh kiba la jem na ka corona, ki long 498 bad kiba iap baroh 6 ngut.
Ki don sa  62,064 ngut kiba ioh pang corona virus ha ki 24 kynta ba ladep bad ki don ruh sa  1,007 ngut kiba iap.
Mynta ka India, ka la poi sha ka  22,15,075 kiba ioh pang bad kiba dang shah sumar, ki la poi sha ka  6,34,945, katba ki  15,35,744 ngut ki la jem na katei ka jingpang, katba kiba iap baroh, ki la poi sha ka  44,386ngut.
Ka dei ha ka 7tarik Nailar 2020, ba ka India, ka la tam ia ka 2 million ngut kiba ioh ia ka khlam coronavirus bad katei ka dei tang hapoh lai taiew, ba ka la palat ia ka shi million lane ba ka tam haduh shi million ngut, kiba ioh pang tang ha ka lai taiew bad katei ka jingkiew stet, ka la palat ban ia kaba long ha  United States bad Brazil, kiba dei ki ar tylli ki ri, ba ka jubor bha katei ka khlam coronavirus.
Ka shimpor ia ka India, 149 sngi, ba kan iaid ha ka jingiakhun ia ka khlam corona bad katei ka dei hadien ba u don uwei uba ioh pang khlam corona ha Thrissur jong ka Jylla Kerala, ha ka 30tarik Kyllalyngkot 2020 bad hadien kata ka poi sha ka 5lak ngut lane shiteng million, ha ka 26tarik Jylliew 2020.
Ha America lane ha Brazil, ka shimpor 81 bad 96 sngi, ba kan palat ia ka shiteng million ngut kiba ioh pang khlam corona virus bad hadien kata, ki kham suki ruh ban kiew sha ka shi million ngut.
Ka India ka shimpor 20 sngi ba kan nang jam pat sha ka 5lak, katba ka US ka shimpor 17 sngi bad ka Brazil, ka shimpor 19 sngi.
Ka jingiap jong U Sushant Singh Rajput, ka la nang kylla long ka jyrsieh jong ka jing ia kawang ktieh, jong ki riew sain pyrthei lem bad kiba ha iing ha sem jong u kpa jongu bad kiwei de kiba la shah pynbudnam.
Hynrei, ha U Sanjay Raut, uba dei u nongialam jong ka Shiv Sena, u kam ba U Rajput, um don ka jing ia dei kaba jan bad u kpa jongu.
“Ka jingleit jong u kpa jongu, ban ia shong bad ka lok kaba ar, ka long kaba U Rajput, um suk mynsiem satia.
Ai ba ka jingshisha, kan mih, ba katno sien, U Rajput, u ju leit kai sha la iing ha Patna.
Balei ba ka Ankita Lokhande, (kaba dei ka samla barim jong U Rajput), ka la ia khlad noh na Rajput bad ka long kaba bakla ban pyni ia ka jing pyniap jong u briew ialade, ba ka don jing iadei ha ka kam sain hima sima" ong U Raut.
U Raut, u kren diaw mynsiem, ba la pyn budnam ia ka Disha Salian ruh, kaba la iap ha shwa jong u Rajput, da kaba ka sdien phasi hi ialade.
U KK Singh, u kpa jong U Rajput, ula ujor sha ki pulit jong ka Bihar, ha ka 25tarik Naitung 2020 pyrshah ia ka Rhea Chakraborty, ia ki kmie ki kpa jongka, ia u hynmen jongka, ia ka manager barim jongka, ka  Shruti Modi  lem bad kiwei.
Nangta kaba U Raut, u lyngngoh ka long ruh ba ka sorkar Bihar, ka dawa ia ka jingtohkit da ka CBI bad hapoh 24 kynta, la dep mynjur da ka sorkar India ban tohkit da ka CBI, halor ka jingiap U Rajput.
Ka la pyn lyngngoh shibun ia ka sorkar Manipur, haba ki don 71 ngut ki briew, ki bym shym leit jingleit shabar lane ki bym shym ia kynduh bad kito kiba wan na shabar, ba ki la ioh ia ka jingpang khlam corona virus, hynnin ka sngi.
Kane ka jingdon kiba ioh ia katei ka khlam, la pynthikna da U  Dr Kh Sasheekumar Mangang, u additional director bad u nongkren jong ka tnat ka koit ka khiah ka sorkar Manipur.
Nongpoh:Ka Hynniew trep National Youth Front, Northern Region, ka la kynnoh ba ka sorkar Assam, mynta ka la bteng biang ban kyntur ia u pud u sam ka Meghalaya, kata da kaba sdang ban bteng biang ia ka jingpyntrei ia ka surok kaba la sdang na New Bala khwa sha Bernongsai, kaba dei ruh ka surok kaba la shah pynsa ngeh noh naduh ka por ba la mih ki huri hura, kata na ka jingieng pyrshah u Bah Micheal Warjri (Bam kwai ha dwar u Blei) bad uba dei ruh u Secretary ka Hima Nongspung.
Haba pyntip sha ki Lad Pathai Khubor, u Bah Donroy Kshiar, Asst.General Secretary ka HNYF, Northern Region, u la ong ba ka seng ka la ioh jingtip kaba tikna halor katei ka jingthmu ka Assam ban sdang pyntrei noh ia katei ka surok PMGSY, kaba la sdang na ka shnong Assam, nangta sha New Balakhawa bad shaduh Bernongsai.
U Bah Donroy Kshiar, u la iathuh ruh ba ka Assam ka la sdang ban pyntrei nyngkong ia katei ka surok ha u snem 2019, hynrei namar ka jingpyrshah da u Bah Micheal Warjri (Bam Kwai ha Dwar u Blei), ka la pynlong ia katei ka kam ba kan sahteng noh.
Utei u nongialam ka HNYF, u la pynkynmaw ruh halor ka jingshah shoh u Bah Micheal Warjri, ha kaba u la ong ba ka daw kaba hakhmat eh halor katei ka jingshah hiarthma ha ki paidbah, ka dei namar ba u pyrshah ia katei ka surok PMGSY bad kaba la pynlong ruh ia u Bah Micheal Warjri, ba un shah rah ha ki Pulit ka Assam.
Kumta haba iadei bad katei ka jingsdang ka sorkar Assam ban bteng biang ia katei ka surok PMGSY, na ka liang ka seng ka pyrshah jur bad dawa ruh na ka sorkar jylla ba ka dei ban tuklar mardor, namar ka nongrim kaba la pynlong ia ka seng ba kan pyrshah, ka dei namar ki sheptieng ioh ba katei ka jingwan pynpoi surok ka Assam sha katei ka thain, ioh kan dei pynban ka jingthmu ban klun lut ia baroh kitei ki jaka sha Assam, u la bynrap.
I Kong Dawanisa Dhar khun jong I Bah Kworshon Marbaniang bad I Kong Emai Dhar, kurim jong I Bah Moses Sohtun ba shong ba sah ha Madanrting, Shillong, I la ioh pdiang ia ka kyrdan Degree of Doctor of Philosophy (PhD) ha ka English Language Education na ka skulbah The English and Foreign Languages University, Shillong Campus, halor ka thesis: “A Case Study among Under Graduate Students Pursuing Professional Courses in Shillong".
I Kong Dawanisa i la pyndep ia kane hapoh ka jingkhmih jong i Professor T.K Bamon.
Congratulations!!!.
Nongpoh: Haba iadei bad ka jingkynthoh kaba la mih halor ka jingbym biang ka bam ka dih ha Carona Care Centre, ka Kong RM Kurbah, Deputy Commissioner ka Ri Bhoi, ka la pynshai ba katei ka jingkynnoh ba kam biang ka bam ka dih ha Corona Care Centre, ka dei ka jingkynnoh kaba khlem nongrim bad kaba la pynsngewthuh bakla ia ki paidbah.
Lah ruh ban kdew hangne, ba ha kine ki sngi kiba la dep ka la don ka jingkynthoh halor ka jingbym iohbam I khunlung ba dang lai snem, uba don ha kawei ka Corona Centre kaba don ha Nongpoh bad kaba la wanrah ia ka jingsngew ktah kaba jur ia ki nongtrei ka koit ka khiah, kiba la trei shitom na ka bynta ban ai ka jingsumar ia ki briew kiba don ha katei ka jaka.
Haba pynshai kham bniah halor katei ka jingshah kynthoh, ka Kong RM Kurbah, ka la ong ba ia ka rukom ban aibam bad khamtam ia I khyllung, la ai ia ki marbam mardih katkum ka jingbatai da kiba haiing, nalorkata la leh katkum ka jingbthah da ki riew shemphang ha ka rukom ai bam (Dietician), kata la ka long ia ka bam na bynta ki khyllung ne wat ia kiba la heh la san ruh kumjuh.
Haba iadei bad ka jingkynnoh kaba la mih na kito kiba sah ha katei ka Corona Centre, ka Kong RM Kurbah, ka la ong ba ka jingpynmih jong ki ia katei ka jingkynthoh, ka dei namar ba ki la klumar jingmut jingpyrkhat, ba ki la sah slem ha katei ka Centre.
Ha kawei pat ka liang ka Kong RM Kurbah, ka la ong ba ka long shisha kaba eh ia ki nongpeit nongkhmih ba ki pynhun lut ia baroh ka jingkwah lane ban leh ia ki kumba ki ioh ha iing ha sem, namar ia ka bam la ai ne pynbiang katkum ka jingbthah ki riew shemphang kiba peit ia ka rukom bam ka rukom dih (Dietician) kiba dei ki jingbam ba tei suda ban pynkhlain ïa ka Immunity System.
Nongpoh: Kan dei ka nuksa kaba bha na kiba bha tam ia kaba la pyni da Umsohlait Covid-19 Management Committee, ka shnong kaba don ha ki thain Mawhati ha Ri Bhoi District, namar ka jingtrei shitom ka jong ki ban tehlakam ia ka jingsaphriang stet ka khlam COVID-19.
Lyngba ka jingialam bastad da ki nongkitkam hapoh ka CMC, kaba la don bynta lang ruh da ki ASHA, ha kaba ka rukom treikam ban pyrkhing ia ka jingwan ki briew nabar, ka la long ha ka lynti kaba shai bad kaba lah ban pynsngewthuh ia ki paidbah.
Kawei na ki sakhi ba shai eh halor ka jingbiang ka rukom treikam da katei ka CMC, ka dei ha ki por ba don ki jingjia iap briew kaba hynne ka sngi hapoh katei ka shnong, ha kaba kitei ki CMC, ki da shim kyrteng lut ia baroh ki briew nabar bad ai ruh ka jingbatai sha ki, shwa ba kin leit sngewlem sha ka longiing ba iap.
Haba iakren bad u Bah Lawrence Chalam, Rangbah shnong ka Umsohlait, u la iathuh ba ka nongrim kaba la pynlong ia ka shnong lyngba ka CMC, ba kan shimkhia kumtei, ka dei namar ba ki don ia kata ka jingkitkhlieh ban tehlakam ia ka jingsaphriang ka Khlam COVID-19.
Haba batai halor ka jingpyrkhing ia ka jingwan ki briew nabar ha ka por ba don ba iap briew ha shnong, utei u rangbah shnong, u la iathuh ba ka CMC hi ka shim kyrteng lut ia baroh bad ki da kylli ruh ia ka jaka kaba ki la dep ban leit ban wan (Travel History), hadien kata pat ki sa batai ia ki ba ki dei ban leh ia ka Social Distance, ban deng ia ki Face Mask bad ruh ba ki dei ban saitkti barabor haba ki leit sha ka iing ba iap.
Shuh shuh, u la ong ruh ba ka shnong ka pyrkhing wat ia ki trai shnong, namar lada ki la wan na kano kano ka jaka kata shabar ka Distrik, ki dei ban pyntip sha ka shnong, khnang ba ka shnong kan ioh ban pyndap ia ka kyrteng ha Rejister bad ba kan pynsuk lada mih kano kano ka jingjia shakhmat.
Nalorkata, utei u rangbah shnong ka Umsohlait, u la kyntu ia kito kiba leit bylla sha kiwei ki jaka, ba ki dei ban pyntip sha ka shnong ha ka por ba ki la wanphai, khnang ba ka shnong kan ioh ban leh ia kaba donkam bad kaba lah ban wanrah ia ka jingbha ia baroh lang.
Good job ,so that we can delet this no 19covid.
thank you.
Ka jingduhnoh ia i (L) Bah H.S Shylla kam shym la long ka jingduh tang ia ka iing ka sem jong i, hynrei ka long ruh ka jingduh bakhraw ia ka ri bad ka jaitbynriew khasi hi baroh kawei.
Ia kane la sakhi shai da ki phew hajar ngut ki paid Khasi Jaintia kiba pynpaw ia ka jingsngewsih bad jingsngew bynnud ia ka jingkhlad noh jong i ha ka por bym poi pyrkhat u lyoh ba dum u la wan tap ia ka iing ka sem jong i kumjuh ia ka ri bad jaitbynriew hi baroh kawei.
Ki khubor sngewlem ki la tuid da ki phew hajar lyngba ki social media kumjuh ruh ha ki kot khubor.
Kane ka pynkynmaw ruh ia nga ia ki kyntien U Myllung Soso ki ba ong:-Kyndit ka tnat ka khein:Ka shnong baroh ka smiej,Dei ha u Rangbah kein:Ki briew baroh ki ieid.
Ka jingduh noh ia i (L) Bah H.S Shylla ka long kumba ngi la duh noh ia u wei na ki rishot ba radbah ka jaitbynriew khasi.
Kum u briew u ba la ieh bha ha ka saindur pyrkhat i la leh shibun ki matti na ka bynta ka ri bad ka jaitbynriew Khasi hi baroh kawei.
Bad lah ban ong ba i long ruh u Muktiar (Nongiasaid) bym ju riej ia ka jingshisha na ka bynta ka jaitbynriew, bad i la pynpaw shisha kum u ta u nongialam u ba ieit ia la ka jaitbynriew da ka ba leh da ka kam ba shlur ym tang ka ktien jali ja um ban ong nga ieit ia ka jaitbynriew.
Kum u nongialam u ba pynpaw ia ka jingieit ba shisha ia la ka jong ka jaitbynriew i la iasaid ruh na ka bynta ka kam iap kam im ka jaitbynriew ha kiba bun ki bynta, kawei na ki bynta ba ngam ju lah ban klet ia ka jingiasaid une u riewshlur ka long halor Khasi Social Custom of Lineage.
Kane ka dei kawei na ki bynta kiba ha khmat bad ka long kum ka kynroh ban da ban ker bad teh song tang ia ka jaitbynriew kaba i la trei shitom ban pynsngewthuh ia ki paradoh para snam ha kiba bun ki shnong ki thaw, bad i la ong ruh kiba lah ban kren ia kane dei tang kita ki khun Khasi shisha ki bym dei ki khun kha khleh jaitbynriew.
Namar lada ki khun kha khleh kin kren ia kane ka bill kan ktah shwa nyngkong eh ia ki, ong i Bah Shylla.
Nangta sa kawei pat ka jingkhih dohiap jong i kum u Nongialam ba shlur na ka bynta ka jaitbynriew ka long ban dawa ILP, ha kane ka por ruh i la pyni shisha ia lade kum u nongiasaid bakhraw na ka bynta ban iada ia la ka jong ka jaitbynriew namar ka jingpynlong aiń ka sorkar BJP ia ka CAB ha kito ki por bad kaba kylla ain (CAA) mynta.
Hynrei kine baroh ki la kylla long ki langsakut khlem seisoh eiei haduh ba ka pynlong ia i Bah Shylla ban iehnoh (Resign) syndon ia ka kam kum u nongsain hima sima, ha kawei na ki jingkren jong i i ong ba nga iehnoh ia kam kam politic namar nga thait ban ia trei kam bad ki briew kiba ieit ia ka shuki bym sngewthuh pat ia ki aiñ, ngam lah shah ban shu set ia nga hangta nga rai ban iehnoh ia kane ka kam.
Bad nga sahnud ruh ba ki nongialam jong ngi ki long tlot bor palat ha ka rukom pyrkhat pyrdain lada ka long kumne u lyoh u dang tap ia ka jylla ong i Bah Shylla mynba i dang eh dang khlain.
Hynrei ka jingieit jong i ia la ka jaitbynriew kam pynhun bad kam pynshong thait satia ia ka mynsiem jong i ka kyrsoi ban ka kwah ban kyan shabar sa kawei pat ka mat ba i la ia said na ka bynta ka jaitbynriew ka long ka Clan bill ban iada bad ithuh kyrpang ia ki Sengkur hapoh ri Khasi.
Bad ia kane ruh i la pynlut por bun ban iasaid bad ka sorkar hynrei bun ba shah pynphai kylla ia kane watla katta khlem shongthait wat hapdeng ka jingshitom ba ban ia i, i la thoh ruh ha whatsapl shaphang ka jingsahnud jong i ia ka clan bill bad i ong ruh ban pyndep ia ka hadien ba la shait la khlain.
phewse kine baroh ki long da khongpong kat kum ka jingthmu u briew bad U Blei kam ia dei U Blei u khot noh ia i.
Bun ki jingkren i Bah Shylla kum u nongiasaid na ka bynta ka jaitbynriew ki la pynkhih win bad wat ban pynjaw ummat ruh wat ia u paid ba bun ba lang ka ri khasi hynrei kine baroh ki kut noh namar kum u briew hi ngi tip ba ngim lah ban bat ia ka jingiap ha la ka kti.
Ym tang kine ki kam ba i bah Shylla i pynpaw ia lade kum u muktiar ka jaitbynriew hynrei bun bah kiwei pat naduh ba i sdang ban rung sha ka kam politik dei ma i i ba la sdang ia ka Lai lama ha ka snem 1978 na ka bynta ban pyntylli ia ka jaitbynriew Khasi, dei ma i i ba la pyllait long mraw ia ki nongrep na kti u Kharkaia ha ka snem 1983 kum u MLA ba dang jop nyngkong, bad i la ong ruh ba ka sorkar ka shah batbor ha kti ki kharkaìa ha kato ka por.
Bun ki kam jong i ba i la leh na ka bynta ka jaitbynriew kiba ngam lah ban jer ban thoh lut namar kum u nongialam i la leh shibun ki kam ba khraw.
Hynrei kine khyndiat ki mat ban shu pynkynmaw ki pyni shynna shai kdar ba i bah Shylla i long u Muktiar ba radbah ka jaitbynriew jong ngi ba ngi la duh noh.
Ka jingthrang ba ha khmat eh jong i ka long ba i da thrang shisha shisha naduh mynsiem ban iada ia la ka jaitbynriew rit paid la jong.
Ka jingkylli ka long:-Hato yn dang mih ne em ki muktiar ka jaitbynriew ki ban shimti ia kane ka kam sahteng i Bah Shylla? Ban pyndep ia ki kat kum ka jingpruid dak jong i.
Khublei Shibun U Blei un kyrkhu ia ka iing i (L) Bah Hispreachering Son Shylla.
Shillong: Hapdeng ka jingsahnud kaba khraw mynta ka sngi la tep don burom ia u bah Hispreaching Son Shylla ha u lum jingtep jong ka Balang ha Shillong kaba don ha Mawblei.
Ha ka 7 tarik u Nailar 2020, ka jylla ka la duh noh ia uwei na ki nongialam ba khraw jong ka jylla U Bah Hispreachering Son Shylla, 66 snem ka rta u la khlad noh ha Super Care Hospital Shillong ha dien ka jingshitom kaba la bat ia u la katto katne por.
Ha kane ka sngi wat hapdeng ka jingwit na ka khlam COVID-19, hynrei ki riew paw khmat na kylleng ka Ri khasi ki la poi ban ai khublei khatduh ia une u rangbah ha kane ka sngi on tep.
Ha ka jingialang ai burom khatduh ia u bah HS Shylla  la pynlong ha iing sah jong u ha Lum khyriem, ha ka ba ki riew rangbah kila kren bad ai burom  ia ka jinglong ba phylla jong u bah HS Shylla ha jingshakri jong u ha ki kam paidbah kiba long na ka bynta ka jaidbynriew.
Kiba la ai jingkren ha kane ka sngi ki long u bah Bindo M.Lanong, u bah Adelbert Nongrum MLA, na ka Synjuk Rangbah Kur la kren da u B.Aristotle L Mawphlang, na ki sengbhalang u bah Roykupar Synrem, na Ka Sur u Paidbah la kren da u bah Egenstar Kurkalang, na ka liang ka kur Syiemiong la kren da u Bah Edmund Syiemiong bad na ka kur Shylla la kren da u bah Pyrkhat Shylla.
Ki nongkren baroh ki la pynpaw ia ka jinglong ba kyrpang u bah HS Shylla naduh ba wan lam ia ka sorkar lai lama kum u riew paidbah, kum u MLA u la leh bun ki kam bad kum u CEM ula wanrah ia ka Clan Bill ban tehsong ia ka jaidbynriew bad bun kiwei kiwei ki kam ba u la leh ban im ka kyrteng sah ka nam.
Ia ka jingialang shuwa ban pyndep ia ka niam ka rukom la pyniaid da u bah Jacob Shylla, baroh ki khubor sngewlem kiba la phah na kylleng ka Ri Khasi ki la poi haduh palat ia ka saw phew tylli.
Ia ka jinglehniam la pyndep da u pastor Ebling Majaw na ka balang Umlyngka.
Ia ka jingialang ia khublei khadduh ia u Bah HS Shylla la sdang ha ka por 1.00 baje noh phai sngi bad la pyndep naduh ka jingialang haduh ka jinglehniam ha iing haduh ka por 4.25 baje noh phai sngi.
Ki riew rangbah kiba la ia poi ki long na baroh ki sengsain pyrthei, ki seng bhalang ban pyndon burom khatduh ia une u nongialam u ba khraw jong ka jylla.
Tirupati: Haduh 743 ngut ki nongtrei jong ka  Tirumala Tirupati Devasthanams (TTD), ha Andhra Pradesh, ki la ioh ia ka jingpang khlam corona virus bad ka daw, ka long hadien ba la plie ia katei ka temple bad ba ki riewngeit ki la leit ban leh ia ka darshan, hadien ba la pynjynsur ia ka pakhang shnong.
U Executive Officer jong ka TTD, U  Anil Kumar Singh, u iathuh ba hadien ba la plie ia katei ka Srivari temple, naduh ka 11tarik Jylliew 2020, ki don 743 ngut ki nongtrei jong katei ka temple, kiba ioh pang bad 402 ngut ki la jem bad ki la sdang biang ban trei ia la ka kam bad sa 338 ngut ki dang shah sumar bad shongthait ha ki jaka sumar bapher.
Ki la don ruh 3ngut ki nongtrei kiba la iap.
Hynnin ka sngi, ka 8tarik mynta u bnai, ki don haduh 8,500ngut ki riew ngeit kiba la leit leh niam darshan ha katei ka temple, kaba long na ka mang jong 9,000 tylli ki tiket kiba la ai jingmynjur.
Ym lah shisha khlem da pynpaw ia ka jingsngewsih kaba khraw namar ka jingduh noh ia Uwei na ki Radbah jong ka Jaitbynriew ha ki por kiba mynta.
Ka Jylla ka la duh noh ia Uwei na ki Riewkhraw pyrkhat bad u Nongialam uba tbit.
Kum ki paidbah ngi la duh noh ia uwei u briew uba dang donkam ban pyni lynti ia ka imlang sahlang.
Ka jingkhlad kaba kyndit jong I Bah HS Shylla, MLA barim bad CEM Barim ka KHADC, ka long ka jinduhnong kaba khraw ia ngi.
Ha ka jinglong Nongialam, I Bah HS Shylla i la long uba khraw haduh katta katta.
Ym lah ban niew ia ki kam kiba kum u Nongialam u la leh.
Wat hapdeng ki sngi kiba khatduh jong ka jingim ka jong im ruh um shem la klet ia ka kam kaba dang sah jong ka Jaitbynriew.
Kane ka la paw wat ha ka message kaba khatduh kaba la paw pyrthei ha kaba ka jingthrang ka long ban pyndep ia kawei na ki Bill kaba dang sah.
Ha lade shimet ngam lah ban mutdur ba I Bah HS Shylla un ieh noh ia ka jingim ha ka pyrthei khlem poi pyrkhat.
Ha ka jingiakynduh kaba khatduh bad ine u Nongialam kaba long mynha ka 2 tarik u June, 2020, ngam poi pyrkhat ba kan long kaba khatduh.
Sngew bynnud shisha namarba dang sngew kynjah.
Ka jingiadei bad jingialong paralok jong ngi ka la long naduh u snem 2006 bad la long kumba 14 snem mynta.
Ha kato ka por nga dang khynnah shisha, hynrei ka long kaei kaei kaba sngew tynnat ban ioh ban iadon lang ha ki katto katne ki kam.
Ka jingialong paralok ka jong ngi ka long kaei kaei kaban sahkynmaw bad kaba ym lah klet shuh.
Sngewburom ruh artad namarba la ioh ban shah hikai ruh ha kiba bun ki kam.
Nga kynmaw ba I Bah Shylla i ju hikai shaphang ka Constitution jong ka Ri India bad ia ka iktiar ka jong ka.
Sngewburoh haduh katta katta namarba la ioh ruh shibun ki nuksa bad jinghikai kiba nga ioh ban bat haduh mynta.
Ha kito ki por bad ki snem 2008-2009 lah ia leit kylleng kylleng ka Ri Khasi Jaintia ban batai paidbah shaphang ki issue kiba donkam na ka bynta ka jaitbynriew.
Nga kynmaw ruh ba I la buh ruh ia nga ha ki Committee bapher bapher ka jong I ban iaioh ban treikam lang.
Bad ha ki kam kiba ngi iatrei, nga shem ba i long i Rangbah iba tbit shisha ban ialam bad ban ai jingmut.
Ka daw jong ka jingtbit ban treikam ka long namar ba i long i briew ibym ju shongthait ban wad jingtip da ka jingpule bad ka jingwad bniah.
Wat lada ngim iadon bynta shuh ha ki kam Politik, hynrei ka jingiadei paralok ha kiwei pat ki kam ka bteng beit bad ka jingiadei paralok ka neh.
I Bah Shylla i ju iadon bynta lang ruh ha ki kam “Hikai Niam" bad i long shisha iba tbit bad ba la ai sap shisha ban long kumta.
I Bah Shylla i la noh synniang shibun sha ka Jaitbynriew lyngba ki kam kiba i la leh.
Nga kynmaw ba shisien i la file ia kawei ka PIL ha Supreme Court ban pynlong beain ia ka jingkhot BANDH namarba i ong ba kane ka ktah ia ka kamai kajih kiba duh ba kyrduh.
Ka don kawei ka Prokram Interview kaba nga la interview ia i halor kane ha All India Radio Shillong.
Shuh ha kaba iadei bad ka jingpyrshang jong i ban wanrah ia kawei ka issue kaba iadei bad ki LOCAL SELF GOVERNMENT kaba hap hapoh ka SCHEDULED kaba 11 bad 12 ha ka Kot Riti Synshar jong ka Ri India (Constitution of India).
Bad ia kana ka bynta ban pynshai paidbah la Telecast ruh ha kawei ka Prokram jong ka Doordarshan Kendra Shillong ryngkat bad I Pro.
Henry Lamin bad i Ma Offlyn Dohling bad nga la ioh ruh ban pyniaid (Host) ia kane ka Prokram.
Hadien kane I Bah Shylla, Bah Herman Nongrum, Bah Khlur Sing Lyngdoh bad ma nga ngi la ialeit kylleng ban kren ia kane ka Issue ha kylleng ka Ri Hynniewtrep.
Ka long kaei kaei kaba sngewtynnat shisha ban ioh ban iadon bynta lang ban iatrei bad I Bah Shylla ha kiba bun ki bynta.
Nga la kyrshan ruh ia kiba bun ki jingtrei ki jong i kynthup ban kyrshan ia ka LINEAGE BILL kaba la wanrah ha ka Session ka KHADC ha u snem 2018 bad ia kane lah ban sakhi ha kawei na ki Panel Discssion ha NorthEast Live kaba lah ruh ban iohi haduh mynta ha ka Youtube Channel  ki kam politik don ki por ba ki policy lane ki mat treikam ka don ka jingiasngew iapher jingmut hapdeng jong ngi, hynrei ki kam politik ki iaid la kajong.
Itynnat bha ia ka jinglong I Bah HS Shylla bad kata ka long ba i long iba kylluid mynsiem bad ibym ju thew bad bym ju buhnud.
Kane ka long kaei kaei kaba dei ban ai jingiaroh.
Wat ha kine ki sngi jong ka jinglong jingman na ka daw jong ka khlam Covid 19, I Bah Shylla i la don bynta ban iarap ia ki babun kiba donkam ia ka jingiarap bad ka long kaei kaei kaba sngewtynnat shisha.
I ong ia nga, “Watla ngam shakri paidbah shuh kum u Nongmihkhmat, hynrei ban ioh ban leh eiei na ka bynta ki paidbah ba donkam, kane ka pynhun ia ka mynsiem".
Hooid kane ka dei kaba shisha, I Bah Shylla watla im long nongmihkhmat shuh, hynrei ka mynsiem na ka bynta ka Jaitbynriew ka pluh hapoh ka mynsiem.
Khatduh iawai, ha nga shimet, nga sngew blaw bad sngew duhnong namarba i Bah Shylla im don shuh hapdeng jong ngi.
Hynrei kata ka jingiadei paralok kaba 14 snem hapdeng jong ngi kan ym kut shuh ne lah ban klet shuh.
Bun kiei kiei kiba ma nga ngam lah ban klet kumba ki ong ha ka Ktien Nongwei, “MEMORIES LIVES ON".
Mynta kin long noh tang ha ki jingsahkynmaw lane memories.
Tang kawei nga kyrmen ba ki kam babha jong i Bah HS Shylla kan iaineh bad kin long kiba sahkynmaw.
Nga kynmaw shisien i ong ia nga, “Ka kam CEM kaba nga bat kam dei kaba heh kyrdan haduh katta katta hynrei dei u Blei uba pynlong ia nga ban leh ia kiei kiei ki kam kiba kham khraw".
Ha nga shimet, ngam lah ban klet ia i bad wat lada ngam lah ban pynpaw shabar haduh katta katta hynrei ha nga shimet nga tip katno nga sngew bynniaw ba nga la duh noh ia uwei u Paralok UBA NGA IEID bad burom eh haduh katta katta.
Hynrei baroh ka long beit katkum ka jingpyniaid U Blei Nongbuh Nongthaw uba lah uba iai.
Bad ki don beit ki jingthmu barieh jong u.
Ha ka jingpyrkhat briew ym lah ban sngewthuh hynrei ha u Blei ki bun ki Lad.
Sa shisien nga kitbok kitrwiang ia ka Ing ka sem jong I Bah HS Shylla baroh kawei ba kin don barabor hapoh ki jingda jingker jong u Blei Nongthaw Nongbuh.
Ai ba ka mynsiem jong I Bah HS Shylla kan Jahthait ha ka JINGSUK.Leitsuk!!!!!!.
Kham mynshwa ka Nepal, ka kam ba u blei Ram, u dei u Nepali bad mynta ka sngi, ka Nepal, ka kyntait ba U Gautam Buddha, uwei na ki nonghikai ia ka jing ia im suk im sain ha ka pyrthei, u dei u nong India, hynrei ka kam biang ba U Buddha, u dei hi U Nepali.
U Dr S Jaishankar, myntri kam bar ri jong ka sorkar India, ha ka jingkren jongu, ha ka jingialang jong ka CII, u kam ba ka India, ka pynmih ia arngut ki riew khraw kiba kren ia ka jingsuk bad kitei ki long U Mahatma Gandhi bad U Gautam Buddha.
Halor katei ka jingkren U Jaishankar, ka Nepal, ka la kren shai mynta ka ngi, da kaba ong  “Ka dei ka jingshisha, ha kaba ka don ka histori ruh, ba U  Gautam Buddha, u dei uba la kha ha  Lumbini, Nepal," bad ka jing pynmih khubor na ka tnad bar ri, ka Nepal, ka ong ba U Narendra Modi, myntri rangbahduh, haba u leit sha Nepal, ha u snem 2014, ula kren shai ba ka Nepal, ka dei ka Ri, kaba la pynmih ia u nong wan rah jingsuk ha ka pyrthei, ha kaba la kha ia U Buddha".
U Jaishankar, hynnin ka sngi,  kren ha ka jingialang jong ka   Confederation of Indian Industry (CII), u niew ba U  Lord Buddha, u dei uwei na ki riew khraw, ba ka India, ka la pynmih nalor U  Mahatma Gandhi.
Nalor ka sorkar Nepal, U Secretary bar ri jong ka Nepal, U  Madhuraman Acharya, ula thoh ha ka tweet jongu, ba  2270 snem mynshwa, u patsha ka India, U Ashok, ula pynieng ia u maw sah nam ha  Lumbini ha Nepal, ban kynmaw ieid ia U  Lord Buddha.
Utei u maw sah nam, u long ka sakhi, kaba jrong tam ban ia kaba ka India, ka kam ba U Budha, u dei u nong India.
Shillong: Da ka jingpang corona virus, sa 6 ngut ha NEIGHRIMS, kumta baroh kiba shah sumar ha katei ka hospital, ki la poi mynta sha ki 21 ngut ki briew (hadien ba ki la mih noh saw ngut ki nongpang mynta ka sngi) bad ka daw tynrai, ka long lyngba ka jing iabit na ka Ortho Ward, lane kaba dei ka jaka sah jong uwei u shipai BSF, uba la khlad noh ha ki khyndiat sngi ba ladep, ong U Dr A War, DHS (MI), haba kren sha ki kotkhubor mynta ka sngi.
Ha ka hospital sumar pang tb pat lane ka Reid Chest Hospital, kaba don ha Mawbah, ki don 8 ngut kiba ioh pang, naduh hynnin ka sngi bad kitei ki dei baroh ki nongtrei jong ka tnat ka koit ka khiah, ong U DHS.Ha kaba iadei bad uwei u nongtrei uba don jingpang khlam corona virus, uba la leit sha Rangthong PHC, la iathuh ba ha Rangthong bad ha Mawkyrwat, ki don 200ngut ki briew, kiba u ia kynduh bad ha Shillong, ki don 8ngut bad la pyndep ia ka jingtest ia kitei ki 200ngut ha Mawkyrwat bad la iathuh ba ka lok jongu pat kam don jingpang eiei satia.
Nga la thoh khubor, mynta la 33 snem tam bad nga lap, ba ki don khyndiat ngut ki riew rangbah, kiba ju shna ia ki khubor kiba smum ba smum bad kiba ki nongpule ki ju sngew tynnad bha ban pule.
Kitei ki long U bah GG Swell, Bah BB Lyngdoh bad sa U Bah HS Lyngdoh bad U bah Bull Lyngdoh.
Ha ki por, ba nga dang shu sdang thoh khubor, ha u snem 1988 bad haduh ha ki snem 90,nga ju kham jied namarkata ba ka khubor heh, kan dei shaphang kitei ki nongialam haneng, namar ba lada phi thoh khubor shaphang jongki, kumta ka ishu ha katei ka sngi, kan long kaba iaid iew.
Hadien jong kitei ki lai ngut ki nongialam barim, u dei sa U bah HS Shylla, uba haba u kren ne u ai khubor, ki jingkren jongu, lane ki smum (headlines), kiba u kren, ki ju ktik bad pynsngew bang ia ki nongpule, ba kin ioh ban pule ia kitei ki khubor.
U bah Shylla, u dei u briew u bym ju riej iano iano, haba u kren bad nga kynmaw bha ia ki jingthoh jongu, kiba u kren pyrshah ia ka sorkar jong U Mukul, ha shwa ka elekshon MLA 2018, ha kaba u da pynwandur bad kren pyrshah jur ia ka jingbamsap jong katei ka sorkar, da kaba u ong ba kam dei shuh ka sorkar jong ka Meghalaya, hynrei ka dei ka Mukulaya.
Ym tang katta, dang shen, ha ka por ba u long CEM ha Khasi District Council ha u snem 2019, u la sangoh sa ia U Conrad Sangma, myntri rangbah ka Jylla, namar ba um pyllait ia ki bill jong ka Khasi District Council, ha kaba u ong ba u Conrad, u dei uba nang tang ban kren phareng, hynrei um sngewthuh ia ki ain.
U bah Shylla, um shym la sangoh tang ia U Mukul lane ia u Conrad, hynrei ia kiba ialeh pyrshah lei ha Nongkrem, ula sdieh, haduh ba kin da tyrkhong hi riaw bad katei ka dei ka rukom kren jong U bah Shylla.
Ha ka jingkren jongu, ha U Kyllalyngkot 2019, U bah Shylla, ula ong “Ha ka por ba long Myntri Rangbah u Purno A Sangma ha ki snem mynshwa, dei ma nga uba la tyrwa ban long Myntri Rangbah u Purno", la ong u Bah Shylla bad bynrap, “Hynrei kine ki khun jongu kim pat tip eiei’.
Hynrei, ym dei tang ia kitei ki arngut, U bah Shylla, wat ia ki ophisar ruh, um sangah dain dain bad bunsien, u ju kren ia ki ktien kiba khubor pyrshah ia ki.
Ki bill, kiba U bah Shylla, ula tyrwa sha ka sorkar, ha kane ka jinglong CEM ba khadduh jongu, ki dei ka ka ILP, Clan Bill, Khasi Social Customs Lineage Bill bad sa shibun kiwei, kiba ka sorkar Jylla, kam shym la mynjur satia, wat tang kawei ruh haduh mynta.
U bah Shylla, ula long MLA ar sien bad MDC la bunsien, na Nongkrem, hynrei, utei u rangbah, lada u long MLA ne um long ruh, u dei uba ka kyrteng jongu, ka don beit ha ki kotkhubor, lane kaba ngin ong newsmaker bad u dei ruh uba bang bha ban pule ia baroh ki kotkhubor, ia kaba kiwei ki riew sain pyrthei, kim ju leh bad mynta la katto katne u snem, ula bang sa ia ka thoh, ha kaba u thoh ia shibun ki artikel niam bad nangta ia ki artikel, kiba ktah ia ka imlang sahlang bad kumba nga la ong haneng, nga lap ba ki jingthoh jong U bah Shylla, ki dei kiba ki briew ki ju bang ban pule, khamtam ha kane ka juk social media.
U bah Shylla, ula don lang ruh bad ngi ha ka lain thoh khubor, ha kaba ha ki snem 80, ula pynmih ia kawei ka kotkhubor Pateng Mynta bad dang khyndiat snem mynshwa, ula don ha ka Meghalaya Times, tangba um shym la neh slem ha kane ka lain.
U bah Shylla, ula shah kynnoh ruh halor ka jing pyndonkam bakla jongu ia ka pisa kaba T.20klur ban shna surok sha Wahkaji, ha kaba ka la don ka jing kynnoh,ba ula thep ia katei ka pisa ha ka account lajong, ha kaba katei ka mat, ka la paw bha ha ki kotkhubor ha ki snem 2014, ha kaba ka la don ruh ka jingtohkit jong ka CBI, hynrei halor katei ka phang, ula jop U bah Shylla, namar ba kam don satia kano kano ka jing pyndonkam bakla ia katei ka pisa.
U bah Shylla, um shym dei tang u riew sain pyrthei, hynrei, ula don bynta bha ha ki jingiakhih paidbah, ha kaba ula shah kem bad shah set phatok bun bun sien.
Utei u rangbah, ula don ha ka sain pyrthei la kumba 40 snem tam eiei bad ngi lah ban ong, ba u dei uwei na ki nongkren paidbah, uba satar tam jong kane ka juk, ha kaba kiba bun bah ki paidbah, ki ju sngew bang bha ban ia kohnguh khlieh, ban ia kyrdem kjat bad ban ia thab kti, ha ki jingialang paidbah u bah deng Shylla bad nga shait lap, ba ki jingkren kiba smum ba smum, ki dei kiba U bah Shylla, um ju khreh lypa, hynrei, kiba u shu pyllait beit na ka jabieng jongu.
U bah Shylla, u dei uwei na ki nongialam, u bym ju klet ban kren ia ki ishu jong ki nongrep bad ha ki por ba u long MLA, u ju kren bunsien ia ki jingeh jong ki nongrep ha ka jylla.
Ha shwa ka jingkhlad jongu, U bah Shylla, ula thaw ia ka group Ka Sur U Paidbah Hynniewtrep bad ula trei radbah dalade ban wan ialam ia bun spah ngut ki khun samla, kiba sah kut shabar ka Jylla, na ka jingpakhang shnong corona bad utei u rangbah, ula pynlut bun ka pisa, wat na ka penshon lajong, na ka bynta ban pynpoi suk ia ki khun samla ka Ri sha la ki jong ki iing jongki.
U bah Shylla, wat la u dei uba pnah thylliej, hynrei, um ju kren kai ia ki ishu bapher bad u kren beit ia ki mat kiba iadei bad u paidlang ka Ri bad u dei u briew uba tip Blei shi katdei bad katei ka long ba U Blei, ula iada ia ka jingim jongu, ha ki snem 2010 (lada ngam bakla), ba ki riew kieng atiar, ki la mut ban shim ia ka jingim jong U bah Shylla, hynrei, ula lait na ki tyrsim jongki ha katei ka step kaba sah kynmaw pateng pakit.
U Bah Shylla, u dang proh bha ka jabieng, ka kren ka khana, ka thoh ka tar bad ki ktien kiba u kren, ki ju long kiba eh tasam ban pynphai, lada phim dei ki briew kiba tip lut ia ki ain ki kanun jong ka jaitbynriew bad u dei uba pule bha ia ka Baibl, uba pule bha ia ka riti synshar ri bad uba pule bha ruh ia ka Sixth Schedule bad lehse, ka dei halor ka jingstad jongu, ban pyrkhat ia ki mat bapher bad nangta sa ka jingstet jongu, ban shim rai, ba ha ki khyndiat snem ba ladep, ula ju sin ruh ialade kum U High Speed Shylla.
Kam lei lei, kano kano ka jingim, ka don la ka jong ka jingkut jongka bad U bah Shylla, ula khlad noh ha ka rta kaba ka jaitbynriew, ka dang khmih lynti bha ia u.
Shillong: Mynta ka sngi, kiba ioh ia ka pang khlam corona virus, ki don 39 ngut bad kitei ki kynthup ia 18ngut na East Khasi hills bad kitei ki long 2 ngut ki shipai, 16 ngut ki riew paidbah.
Ha Ribhoi, ki don 20 ngut bad na kitei ki long 7 ngut ki shipai bad 13 ngut kiwei pat, katba ha East Jaintia Hills, u don uwei uba dang shu ioh pang mynta ka sngi.
Na ki 18 ngut na East Khasi Hills, ki kynthup ia 6 ngut kiba ioh ia ka jingpang ia bit na uwei u nongpang, uba la don lypa ha NEIGHRIMS bad kiwei ki kynthup ia kawei kaba trei LD ha katei ka hospital, kawei ka staff nurse, kawei ka nongtrei jong ka tnat ka koit ka khiah ka sorkar Jylla, kawei kaba ap nongpang ha katei ka hospital bad uwei uba wan phai na Nagaland, nangta ki don sa 6 ngut kiba wan phai na shabar Jylla bad kitei ki kynthup ia uwei u nongniah taksi bad sa 3 ngut ki dei kiba ia kynduh bad kawei ka nongpang, kaba na Mawpat.
Ha Ribhoi, 7 ngut ki dei ki shipai, uwei u nongtrei ka GMJ Breweries bad sa 12 ngut kiba bit jingpang, na utei uwei u nongtrei jong ka CMJ Breweries kaba don ha Byrnihat bad sa iwei i dei iba ia bit jingpang na ka nongpang kaba don ha Robert Hospital.
Ha kawei ka sngi jong ka lockdown, uwei u paralok jong nga u la phun ia nga,u da ong, " Mynta haba nga la tymmen, nga la kynmaw lut ia ki jinglehbieit ha ki por mynshuwa haba nga dang shait dang khlain.
Nga kynmaw ba nga la kren bieit, nga la pyrkhat bieit bad nga la leh ia shibun ki kam ba nga la pynsngewsih ia ki para briew bad ia u Blei.
Nga la pynlut kai 1 klur 50 lak ban ialeh ilekshon khlem jop la arsien.
Nga la bret kai ia ka spah jong nga tang ha ki kam kai suda.
Mynta te nga la sngewthuh bad nga la babe balei ba nga leit leh kum ia kito mynshuwa? Nga la rai mynta ba ngan iehnoh noh ia kito baroh bad ngan sdang noh da ka jingim thymmai hapdeng ka jinglong tymmen.
Kata ka long ba nga la thung 500 tynrai ki diengkwai bad 300 tynrai ki tympew.
Nga ngeit ba lada u corona un iaid kiar ia nga te ngan dang ioh hi ban bam katto katne snem.
Ko lok, nga te nga dei u briew uba bieit shisha ba nga sngewthuh ia kita sa mynta haba nga la tymmen.
Hato dang don mo uno uno u briew ha ka pyrthei uba kham bieit ban ia nga?"Ka jingkren jong uta u paralok ka la tyndung ia nga.
Te nga la jubab ia u, “ym dei tang ma phi uba bieit, nga ruh nga dei uwei napdeng kiba bieit tasam.
Nga ruh kum ma phi hi nga sngewthuh ia ki jinglehbieit lajong sa mynta haba nga la tymmen.
Ah! jin lada nga la sngewthuh ia ki jingbieit ha ka por ba nga dang hapoh 30 snem te ngan ym long kumne kumba long mynta.
Ko lok, wat tharai ba tang ma nga bad ma phi kiba bieit hynrei ki don bun byllai tangba ki lehrain ban iathuh ia kita.
Ynda la jot sa kynnoh ia la ka nusip.
"Ko ki khun samla ka ri jong ngi bad kiba la longïing longsem ruh, to ai ba kane ka jingiakren jong nga bad u paralok kan long ka jinghikai ia phi, khnang ba phin ym babe ha ki sngi jong ka jinglong tymmen.
To da husiar ia la u thylliej ha ka kren ka khana, to da khan da pyrkhat bunsien shuwa ban leh ia kano kano ka kam, wat dait than ki kti ki kjat, wat leh khlem akor iano iano.
Wat ibein iano iano khamtam ia ki riewtymmen.
To pyrkhat lypa ia ki sngi jinglong tymmen.
To pyrkhat ruh ia ka bymjukut ba phin sa leit ynda la iap.
Khublei shibun.
Shillong: Ka Federation of Khasi Jaintia & Garo People (FKJGP) Central Body kam sngew iahap bad kam lah satia ban pdiang ia ka jingkren jong u Myntri Rangbah ka jylla u Conrad K.Sangma ha kaba iadei bad ka jing pyniasoh ia ka lynti rel ha ki bynta jong ka Rilum Khasi.
Ka khubor na katei ka seng, ka ong ba  u Myntri Rangbah ka jylla dang shen u la ai ka jingkynthoh halor ka jing kyntait jong ka KHADC ban ai ia ka No Objection Certificate (NOC) sha ka State Transport Department ban shna ia ka lynti rel ha Ri-Bhoi District ia kaba la thmu ban leh bad ban sdang hapoh jong u snem 2023 bad ha katei ka jing kynthoh na ka liang jong u Myntri rangbah ka jylla u la pyrshang ban pyn wandur ia ki jingeh ba la iakynduh da ki paidbah jong ka jylla hapdeng kaba kum kane ka por ba ka Khlam COVID-19 kala ktah ha kylleng ki bynta jong ka jylla bad ha ka ri baroh kawei da kaba bynrap ruh ba ka jing donkam kyrkieh ia ka lynti rel kadei ban pyn suk ha kaba kit ia ki mar ki mata bad ki mar bam ha kaba kum kane ka por.
Na ka liang jong ka FKJGP Central Body da lei lei ruh kam lah satia ban pdiang ia kiba kum kitei ki jing kynthoh namar ka seng hi ka sngew ba ka jing iakren shaphang ka Lynti rel kam pat dei satia kaba donkam kyrkieh, kumba ka seng ka ieng skhem halor ka nongrim ban pynbor bad ban iai dawa na ka por sha ka por ia ka Sorkar ban pyntreikam shwa mardor ia ki lad jingiada ia ka jing rung jingmih laitlan jong ki briew kiba na bar sha kane ka jylla jong ngi.
Ka Seng hi ka sngew ba ka sorkar ha ka jaka ban phohsniew ia kata ka Lynti Rel ka dei shwa ban khie khohreh ban pynstet ia ka jing pynieng ia ki khyrdop khynra mynder lane kita ki Entry & Exit points khamtam eh ha ka them Ri-Bhoi kaba long ka lynti bah jong ki briew kiba wan lyngba jong ka jylla Assam bad ha kiwei de ki bynta kiba don ia ki Khappud inter State & international border.
Sa shisien na ka Liang ka Seng ka Sngew dei ban pyn kynmaw ia ka Sorkar jylla ba kadei ban shim khia ia ka resolution ba la dep pass da ka assembly haba iadei bad  ka subjek ILP ba kadei ban buddien bad ka Sorkar kmie ym dei ban shu leh klet noh ne thet kti noh ialade namar kane ka long kum ka jingshet kylla ia ka Sur ne jing kwah Jong u paidbah namar baroh ngi sakhi lut kiei ki jinglong jingman ha kito ki por.
Te ka  Seng FKJGP bad ryngkat ka Lama Jong ki saw Seng ba kynthup ia ka KSU,HNYF bad RBYF kin nym pat shong kli kti katba ki jingdawa kim pat urlong, ong ka kyrwoh na U bah   Dunndee.
C.Khongsit, Genl.
Secy FKJGP, Central Body.
Ki don sa  2,218 ngut kiba ioh pang covid 19 ha Assam bad baroh kiba ioh pang, ki la poi mynta sha ka  57,714 ngut.
U Himanta Biswa Sarma, myntri ka koit ka khiah ka Assam, u iathuh ba ha Kamrup Metro, ki don 299ngut kiba ioh pang thymmai, ha  Cachar, ki don  165 ngut, ha  Nagaon 150 ngut bad ha  Dibrugarh 142 ngut.
Baroh kiba dang don ia katei ka jingpang, ki long  16,980ngut ha katei ka Jylla.
Hynnin ka sngi, kiba iap ha Assam, ki long 8 ngut bad baroh kiba iap, ki la poi sha ka  140 ngut, ong shuh ka khubor.
Ki don sa  64,399 ngut kiba ioh pang khlam coronavirus ha ki 24 kynta ba ladep ha India.
Mynta baroh kiba ioh pang, ki la poi sha ka  21 lak ngut baroh, ong ka tnat ka koit ka khiah ka sorkar India.
Haduh mynta, ki don  14.8 lak ngut kiba la jem na ka jingpang bad kiba iap, ki la poi sha ka 43,379 ngut, katba kiba iap hynnin ka sngi, ki don 861 ngut.
Haduh mynta, kiba ioh pang baroh ki long  21,53,011ngut bad kiba dang shah sumar, ki long  6,28,747ngut.
Kiba la jem na ka jingpang, ki long  68.78 per cent mynta ka step, katba hynnin ki long   68.32 per cent.
Ka jingpang, ka jubor bha ha Maharashtra, ha kaba haduh mynta, ki la poi sha ka 5lak ngut tam bad ka jylla, ka don  1,47,355 ngut kiba dang don ia katei ka jingpang haduh mynta.
Ki shiphew tylli ki jylla, kiba bun tam kiba ioh pang covid 19 ha India, ki long  Maharashtra (5.03 lak, Tamil Nadu (2.9 lak), Andhra Pradesh (2.17 lak), Karnataka (1.72 lak, Delhi (1.44 lak), Uttar Pradesh (1.18 lak), West Bengal (92.65 hajar), Telangana (77,495), Bihar (75,294 cases) Gujarat (69,869).
Ka MP jong ka seng DMK, kaba na Tamil Nadu, ka Kanimozhi mynta ka sngi, ka la kyndit tyngeh, haba kawei ka ophisar jong ka  Central Industrial Security Force, ka la kylli ia ka “Phi dei ka nong India ne em, namar ba phi kwah ba ngin kren da ka Tamil ne da ka English?"“Mynta ka sngi, ha kad liengsuin, kawei ka ophisar jong ka  CISF, kala kylli ia nga, ‘phi dei ka nong India?’ bad  ka daw, ka long tang namar ba nga la bthah ia ka, ban iakren bad nga da Tamil lane ka English, namar ba ngam sngewthuh satia ia ka Hindi.
Nga kwah ban tip, ba ha kano ka kyndon, la pyn iahap ba ka jinglong nong India, ka dei ban long ba nga dei ban kren da ka hindi" ong ka  Kanimozhi, kaba dei ka MP jong ka seng DMK, ha ka twitter jongka.
Ki la mih shibun kiba kynthoh bad kyrshan halor ka jingkren jongka, da kaba ong “Nga dei u nong India bad ka hindi, kam don jing iadei eiei ruh bad ka jinglong nong India jongnga".
Kham hadien la sngewthuh ba ka CISF, ka la pan map na katei ka MP bad ka la bthah ruh ia ka Kanimozhi, ba kan batai bniah ia ka jingjia, ba kan pyn saja ia katei ka ophisar, kaba kren khlem akor ia ka.
Shillong: U Director ka tnad ka koit ka khiah, u Dr Aman War u iathuh ba haduh mynta ki don haduh 10 ngut ki briew kiba la test Covid positive bad na kine, 7 ngut ki dei ki nongtrei jong katei ka Hospital bad 3 ngut ki dei ki nongpang Covid.
U Dr War u la ong ba ha RP Chest Hospital ki don 3 ngut ki briew ki ba phah sumar na ka jingpang  Covid -19 hynrei haduh mynta ka sngi 7 ngut ki nongtrei jong kane ka Hospital ki la ngat ha ka ne ka jingpang.
Na ka liang u Dr War u la ong ba yn hap wad shuwa ia ka daw jong ka jingngat jong ki nongtrei jong kane ka Hospital, ia ka jingpang Covid -19 namar ba ki ba sumar ia ka ne ka jingpang ki la phikir bha ialade bad ka lah ban long ba kine ki ba ngat ia kane ka jingpang ki ia bit na ki jaka ki ba ki sah ruh namar ba don na ki, ki dei na ka shnong Mawbah.
U Dr War u la iathuh ba haduh mynta palat ia ki 50 ngut ki  briew jong ka tnad ka koit ka khiah ki ba la ngat ha ka ne ka jingpang bad tang ha East Khasi Hills District haduh 34 ngut ki nongtrei ka tnad ka koit ka khiah ki la ngat ha kane ka jingpang.
Shillong: Kiba ioh pang khlam corona thymmai, mynta ka sngi, ki long 38 ngut bad na kitei ki kynthup ia 18 ngut ha East Khasi hills bad 20 ngut ha Ribhoi.
Ha East Khasi Hills, ki don ar ngut ki shipai bad 16 ngut ki riew paidbah.
Ha Ribhoi ki don 7ngut ki shipai bad 13 ngut ki riew paidbah.
Kiba la jem na ka jingpang, ki don 27 ngut bad kitei ki kynthup ia 25 ngut na East Khasi hills bad ki dei baroh ki shipai BSF bad sa arngut kiwei pat na Ribhoi district.
Kiba dang don ha ka jingpang, ki long 605 ngut.
Ha East Khasi Hills, ki don 446 ngut bad kitei ki kynthup ia 117 ngut ki shipai BSF, 261 ngut ki riew paidbah bad 68 ngut ki shipai.
Ha West Khasi Hills, ki don mynta 6 ngut kiba pang, ha Ribhoi, ka la poi sha ka 83 ngut,ha West Jaintia Hills 15 ngut, West Garo Hills 31 ngut, South West Garo Hills 2, North Garo hills 2.
Baroh kiba la jem na ka jingpang, ki long 450 ngut bad kiba iap, ki long 6 ngut.
U Arjun Ram Meghwal, uba dei u myntri jong ka sorkar India, uba la pynbna ruh dang shen, U Bhabhi Ji Papad, u dei u dawai, u ban pyn duh jait syndon ia ka jingpang corona virus, ula ngat ialade ha katei ka jingpang coroan bad mynta, u don ha ka jingshah sumar ha ka  All India Institute of Medical Sciences (AIIMS) Delhi.
U Arjun Meghwal, u dei u myntri ba peit ia ka tnat  Water Resources.
“Na ka jingpang ki dak ki shin, ha ka met, nga la phah test ialade bad ka test kaba nyngkong, ka long negative, ka test kaba ar ka long positive.
Nga shait nga khlain bad mynta, nga don ha ka jingshah sumar ha AIIMS.Kito kiba la ia kynduh ia nga ha ki khyndiat sngi ba ladep, kin sngewbha ban peit ia ka koit ka khiah jongki" ong U Arjun Meghwal, ha ka tweet jongu.
Kham mynshwa, U Kailash Chaudhury, myntri khynnah ka sorkar India, ula ioh jingpang khlam corona virus, hynnin ka sngi bad utei ruh u dang don ha ka jingshah sumar ha Jodhpur.
Shillong:  U Director ka tnad ka koit ka khiah u Dr A War u la iathuh ba ladon ki jingujor ba don na ki nongtrei jong ka tnad ka koit ka khiah ki ba sah ha Quarantine center ban pyndep ia ka jingleh quarantine ki mih kirung kat ba mon, ban khang lad ia kane ka jingleh mon jong ki ne ki briew yn sa buh noh da uwei u briew sorkar ban peit ia ki ha ki quarantine Center.
Haba ia kren halor  uwei na ki nongtrei ka tnad ka koit ka khiah u ba dei u nongtrei jong ka Civil Hospital bad u ba la test Positive, u ba la pynkhein ia ka jingleh quarantine u Dr War u la ong ba une u briew yn sa pynngat ha ki kyndon ki ba eh namar ba udei u ba la nang la stad bad u dei ruh u briew jong ka tnad ka koit ka khiah.
U Dr War u la ong ruh ba namar ba u dei u briew ka tnad ka koit ka khiah bad u tip bad sngewthuh bha ba ka jingleh jong u ka lah ban wan rah  jingma ia ki wei pat khamtam ia ki khyllung, khynnah bad ia ki briew ki ba la noh ka rta.
Na ka liang u Dr War u la kyntu ia ki nongshong shnong ki ba hap ban pyndep ia ka jingleh Quarantine jong ki ba ki dei ban don ka jingkit khlieh  namar ba ka jingleh bym suhniew jong ki ka lah ban wanrah jingma ia kiwei pat.
Shillong: Halor ka jingdawa jong ki kato katne ki shnong ki ba la  dawa ban weng noh ia ki Containment Zone na  ki shnong jong ki, u Director ka tnad ka koit ka khiah u Dr Aman War u la ong   ba kam  dei ba ki paidbah, kin rai ban weng noh ia Containment zone.
Haba ia kren bad ki ladpathai khubor, u Dr War u la ong ba ym dei ki paidbah ki ban rai ban weng noh ia ki containment Zone, hynrei ki dei ki bor ba dei peit kin rai la ka la long ne em ban weng noh na ka jingpynhap Containment zone.
U Dr War u la ong  ba haba ki bor ba dei peit ki pynhap Containment zone ia kano kano ka Shnong ka dei namar ba kin lah ban teh lakam ia ka jingpur sted jong kane ka jingpang Covid -19.
U la ong ruh ba ym dei ba tang ba la dap 14 sngi ka la long ban weng ia ki Containment Zone, hynrei tang ar lane lai sngi ruh la lah ban weng lada ki briew ka tnad ka koit ka khiah ki la dep pyntikna ba kane ka jingpang kan ym lah shuh ban saphriang  ha kato ka shnong.
“…Ah u Briew jong u Blei ka don ka jingiap hapoh u khiew.
" (2 Ki Syiem 4:40)Kane ka dkhot ka iathuh khana shaphang u Elisha uba long u Nongiathuhlypa ka Hima Israel bad ki Jiw hyndai.
Lyngkot, u Elisha u la im bad trei ha ka spah snem ba khyndai SK bad ha ka Hima Israel hyndai ka kynhun ki Nongiathuhlypa ka mih pyrthei bad iasan ryngkat bad ka Synshar Syiem.
Ka daw jong ka jingmih bad ka kamram jong ka kynhun ki Nongiathuhlypa ka long ban peit pyrman ia ka synshar khadar khnang ban ym don ka synshar donbor bad ka jingthombor ia ki khun ki hajar ne ia ki nongshong shnong da ki Syiem ne ki bakhraw batri.
Hapoh ka jingsynshar Syiem bad ha ka por jong u Elisha ka Hima Israel ka don hapdeng ka jingduk, jingkyrduh bad jingjynjar ba khraw.
Nalor kata, sa ka nemsniew kaba la jia ha ka Ri bad kane ka la nang pynkordit ia ka jingim kat ban pynlong ia u Elisha ban leh ia ka kambah ban pynkha roi bad pyndap ia ki khiew umphniang jong ka riewkynthei bad ban pynlait ia ka na ka ram bad ka jingiapthngan (2 Ki Syiem 4:1-7).
Ka kitab 2 Ki Syiem 4:40, ka kren shaphang ka jingiap bad jingduh jingkyrmen.
Ka Bible ka iathuh ba ka nemsniew ka la jia ha ka Ri bad kane ka nemsniew ka la pynjot bad pynjulor ia ka.
U Elisha bad ki nongbud jong u ki la iohi sa tang ka jingiap bad jingduh namar ka nemsniew bad katba ki dang iashet syrwa ia ki jhur ban bam, ki nongbud ki la shem pynban ba ki shet bad bam ia ki jhur kiba long bih na ka daw jong ka nemsniew bad ki la lynniar kynsan, “…Ah u Briew jong u Blei ka don ka jingiap hapoh u khiew".
Kumjuh ruh ka kitab u Esekiel ka kren shaphang ka them jong ki shyieng kiba tyrkhong bad kiba iap.
Ki shyieng tyrkhong ki bym don dur, ki bym don mynsiem bad ki bym don bor shuh (Esekiel 37:1-7)Ka snem 2020 ruh ka dei ka ‘nemsniew namar ka khlam corona bad sa katno tylli ki snem kin nangsniew nangne shakhmat? Tang mar ia sdang ban pur ka khlam ha ka Jylla, ngi la pyrkhat beit tang ia ka jingduh bad jingiap.
Mano ban iap? La sngew ngiew shisha, la kum kato ka por ba jia ka khlam ha Nongkyrdan hyndai kaba i bah S.J Duncan i pynpaw kumne, “Jar jar! Wow! la kynjah ka shnong ka thaw.
Ka shnong nongiap ki ong.
La tieng ki briew.
Balei ka jia kumne?.
ki dwar, thliew iing ki ang, ki sah rynghang Mano pat ban khyrdep? Mano ban khang…?"Ka khlam ka la pynjot bad pynjulor! Tang kaei ngin pyrkhat mynta? Kumno ngin khie im biang nangne? Naduh ba sdang ka pakhang shnong bad ka jingkhang dam ia ki kamai-kajih la iohlad ban iakynduh ia ki paralok nongdie madan bad ki nongbylla sngi ban iakren-iapyrkhat kumno ban leh.
La iathuh ba ha iing ki khun ki kylli ia kine ki jingkylli, da kaei mei ngin bam lashai ka sngi? Bad nangno ngin ioh pisa ban thied jingbam la shem taiew? Khlem da iakren ia ka ram, ka bai wai iing, bai dawai, bai bor ding, bai rnga, umphniang sharak bad ka bai skul lada jia ba ki skul ki plie ha kano ma ka por.
Kane ka jingjulor kan ym ktah tang ia ki nongdie madan, ki nongbylla sngi ne ki nongtrei iing briew ne nongtreikynta.
Hynrei ki bnai bad ki snem kiba kham sniew ki ap ia ngi bad kane kan ktah lut wat ia ki kyrdan briew ba kham halor jong ka imlang sahlang.
Ei ba tip kane ka khlam ka lah ban ialam ia ka Ri bad Jylla sha kata kaba ki ong ka Great Depression lane ka jinghiran bad jingkyrduh kaba khraw ka ban pynkha pat sa ia ka jingiapthem bad jingiapthngan.
Ki jingsniew bad kam runar ruh kin kha roi.
Katba ka jingiohpang bad jingiap ki briew na ka khlam ha ka Ri ka nangkiew,ki don ar tylli kiwei pat ki jingjia kiba pyndiaw mynsiem, kawei ka dei ka jingpynbna ia ka National Education Policy 2020 ha ka 29 Naitung, bad kane ka policy ba iadei bad ka pule puthi ka ban nang pynrem dor bad pynduhlad ia kiba bun ban ioh jingnang jingstad ha ki por ban wan.
Hapdeng ka khlam, ka pyndukha mynsiem ban pyrkhat la ki khun ki kti jong ki nongbylla sngi, ki rangli-juki kin dang iohlad ne em ban bteng ia ka jingpule sha ki kyrdan ba shalor hadien ba la pyntreikam ia ka policy? Kaba ar pat, ngin ym iakren hangne ia ka rai jong ka Supreme Court halor ka jingtei ia ka Temple jong u Blei Ram ha Ayodhya, hynrei ka jingpynpaw ba ka bor Synshar i kumba ka iadon bynta lang ha ka jingpynieng ia u maw nongrim jong ka Temple ha ka 5 Nailar 2020 bad ka phuh ka phieng kaba bud ryngkhi ki pynartatien la ngi dang im ha ka Ri ba laitluid ha kaba ka Riti Synshar ka long halor ka bor synshar? Kan jin da la bha bad ai jingtngen ba kine kin ym jia satia lane ban dang pyntud ia ki.
Ka por khlam ka dei ka por jong ka jingiam briew bad ka dei ka por ba ka Sorkar bad ki nongshong shnong ki dei ban pynleit jingmut bad sei lut ka buit ka bor ban iakhun bad khamtam eh ban tei pat ia ka Ri bad ban khyllie biang ia ka jingim jong iwei pa iwei i nongshong shnong na ka jingjot bad jingjulor ba ka khlam ka wanrah.
Ka Bible ka iathuh ba u Elisha u la ber da u moida ha uta khiew bad ka bih ne ka jingiap kaba don ha uta u khiew syrwa ka la jah bad duh bor noh.
Kumjuh ruh u Esekiel u la iathuh lypa ha kita ki shyieng kiba tyrkhong bad u Mynsiem u Blei u la pyrsad mynsiem biang ha kita ki shyieng bad ki la khie im pat.
Shisien pyrkhat sngew kumba ngi pule ia ki kot jadu aiu re, hynrei kine ki khana ki shat phalang ia ka por bad ki jingjia kiba la jia ha ka por jong u Elisha bad Esekiel.
Ki Nongiathuhlypa ki mih pyrthei ban shim ia ka kamram bad jingkitkhlieh ban phohsniew, ban saindur, ban long ka sur jong ka hok bad jingshisha, ban thep ia ka jingkyrmen ha ki nongshongshnong, ban iakhun bad ban pynjia long ia ki kambah na ka bynta ban pynim bad pynlait luid ia ki briew.
Ka khubor kaba mih na kine ki Nongiathuhlypa ka long, ba ka don ka jingim hapdeng ka jingiap.
Ka don ka jingkyrmen ia ngi kiba im hapdeng kane ka khlam ba ki kambah ki la lah jia, ki jia bad kin iai jia lyngba ki Nongiathuhlypa jong kane ka juk.
Ma ngi hi ki nongshong shnong ngin shim ia ka bynta jong ki Nongiathuhlypa, ngin mih pyrthei ban phoh sniew, ban iakhun, ban long ka sur jong ka hok bad jingshisha, ban sain dur ia ka lawei bad ban ieng pyrshah ia ki bor kiba thombor.
Ka khlam ka lah ban pyntieng bad pyniap, hynrei ka hikai bad pynshlur ruh ia ngi ban iaid sha khmat da ka jingkyrmen, ym ban phai shadien sha ka pyrthei kaba ju long mynshuwa.
Ka pyrthei kaba ju long,ka dei ka pyrthei ka bym long.
Ha ka pyrthei kaba ju long, ngi lah pynjot thiaw ia ka mariang.
Ka pyrthei kaba ju long, ka dei ka pyrthei kaba leh be-ijot ia ki kynthei ki khynnah, kaba ban bein bad khnoit bein ia ki nongdie madan, ki nongtrei iing bad nongtrei kynta.
Ka pyrthei kaba ju long, ka dei ka pyrthei kaba ai bai bylla kaba rit bad poh tam ia ki nongtrei-nongbylla sngi.
Ka dei ka pyrthei kaba pynduk bad pyniapthngan.
Ka pyrthei kaba ju long, ka dei ka pyrthei ha kaba ka koit ka khiah, ka sumar pang bad ka pule-puthi ki long kiba remdor tam.
Ka dei ka pyrthei kaba tuh, ba thok bad ba bamsap.
Da lei lei ruh em ngin ym leit phai shuh sha ka pyrthei kaba ju long!Ka khubor jingkyrmen ka mih hi na ki nongdie-madan bad ki nongbylla sngi kiba iathuh kumno ba ki kynshew san haduh shiphew tyngka na ka kamai ba ki ioh man la ka sngi bad ki thep ha ki pla pyllang pisa lyngba ki phew tylli ki snem kiba la leit noh.
Kum ki dkhiew khyndiat pa khyndiat ki pyllang lypa na ka bynta ka tlang, wat la katta ruh ka jingim jong ki ka kordit mynta bad kan nang shitom ha ki por ki ban wan.
Pynban ka mynsiem ka shlur ban iakhun bad ban iaid shaphrang, ka khlam kam pat dei kaba kut jong ka pyrthei bad ngi kyrmen skhem ba ka don ka jingim hapdeng ka jingiap.
Da ka jingkyrmen ngin phohsniew ryngkat bad u Ioanis bad ngin pynurlong ia ka bneng ba thymmai bad ka khyndew ba thymmai (Jingpynpaw 21:1)Ka don ka jingiatai mynta, hato ki nongsynshar ba mynta ki dei kiba khraw bad kiba shemphang kiba la kha khnang na ka bynta kane ka por? Ne ka khlam kan pynlong ia ki kiba shemphang bad kiba khraw? Ka por kan sa batai haduh katno ki khraw bad ki shemphang ki nongsynshar ka Jylla bad katba ngi dang ap ia kata ka por, to ngin ia duwai-Ah Blei Trai Kynrad“iada bad pynkhiah ia ngi na ka khlampyrsad mynsiem ba ngin imkhyllie biang ia ngi na ka jingpynjulor jong ka khlam"Amen.
kumno ban kren sub thame jong  ka: ki samla hapdeng ka jingduh jing kyrmen.
Shillong: Ki don sa 17 ngut kiwei pat kiba ioh ia ka pang khlam corona virus, ha ka Jylla Meghalaya, haduh ka por 10 baje mynta mynstep.
Na kitei ki kynthup ia 12ngut ha East Khasi Hills bad baroh 12ngut ki dei ki riew paidbah.
Ha North Garo Hills ki don 2ngut bad baroh 2ngut ki dei ki riewpaidbah bad ha West Garo Hills ki don 3 ngut bad baroh 3ngut ki dei ki shipai BSF.Kiba la jem na ka jingpang ki long 12ngut bad kitei ki kynthup ia 4ngut ha East Khasi Hills bad  3ngut na kitei ki dei ki riew paidbah bad uwei u shipai BSF.Ha Ri bhoi ki don 7ngut kiba la jem na katei ka jingpang ha kaba baroh 7ngut ki dei ki riewpaidbah  bad ha West Jaintia hills, u don uwei u riew paidbah.
Kiba dang don ha ka jingpang, ki long 594 bad 453ngut ha East Khasi Hills.
Kitei ki kynthup ia 142 ngut ki BSF, 245 ngut ki riew paidbah, 66 ngut ki shipai.
Ha West Khasi Hills, ki don 6ngut, ha Ri Bhoi, ki don 65 ngut, ha East Jaintia Hills 18, West Jaintia Hills 15, West Garo Hills 31, South West Garo Hills 2 ngut, South Garo Hills 2 ngut.
Baroh kiba la jem ki long 423ngut.
Ha East Khasi Hills la don biang sa iwei i briew iba la iap na une u khniang namarkata lada kheinlang ia baroh kiba la iap na une u khniang ki don 6ngut.
Guwahti: Ka dorbar jylla jong ka Assam, ka dei ban sdang naduh ka 31tarik Nailar 2020 bad ha shwa jong ka dorbar, la peit bniah ia baroh ki nongtrei jong ka iing dorbar, hynrei la lap ba ki don 11 ngut ki nongtrei jong ka Assembly Secreteriat, kiba don ia ka jingpang khlam covid 19.
U Mrigendra Kumar Deka, Principal Secretary, u iathuh ba ha ki lai sngi ba ladep, la test ia 270 ngut ki nongtrei bad na kitei ki don 11ngut kiba ioh ia katei ka khlam.
Ki nongtrei jong ka Assam Assembly Secreteriat, ki don 350 ngut baroh bad ka jingtest, ka dang iaid shakhmat.18 ngut ki briew, ki la iap ei ba kynthup ia baroh arngut ki nongniah bad sa 123 ngut kiwei pat ki la mynsaw, haba ka liengsuin jong ka  Air India Express, kaba don ia 190 ngut ki briew, ka la syntuid hynnin ka miet, ha ka kad liengsuin jong ka  Karipur, kaba don ha  Kozhikode ha Kerala.
Katei ka liengsuin, ka dei kaba wan shaw ia ki nong India, kiba na shabar ri lane kaba don ha ka  Vande Bharat Mission.
Ka liengsuin, ka la syntuid na ka jaka hiar jongka bad ka leit pi sha kawei ka lhuh, kaba jrong 35 phut bad ka liengsuin, ka la kad arliang.
Shillog: Ka Deputy Commissioner jong ka East Khasi Hills District, ka la bthah ba ia ka Rani Motors showroom kaba don ha Mawblei yn khang shuwa shipor, hadien ba iwei I ba ioh ia u COVID-19 I la rung ha kane ka showroom.
Ka la don ka high risk bad ka low risk contact bad ine iba ioh ia u COVID-19 bad ka contact tracing ka dang iaid shakhmat.
Kumta ia kiba kham iajan bad ine iba ioh COVID -19 la phah ba kin shong quarantine bad yn tes shuwa da ki nongtrei jong ka koit ka khiah ban lait saphriang une u khñiang jingpang COVID-19.
Ka Deputy Commissioner jong ka East Khasi Hills District mynta ka sngi ka la pynmih hukum ba ka Rani Motors showroom ha Mawblei yn khang shuwa shipor haduh da la pynbna da kumwei pat.
Shillong: Ka jingialang mynta ka sngi jong ki cabinet ministar, ka la rai ban sam ia ki laisen sha ki wine stores ban pyniaid ia ka home delivery.
Ka sorkar jylla ka la rai ban pynmih ia ka aiñ thymmai hapoh ka Meghalaya Excise Rules ban ai licen na ka bynta ban pynioh ia ki kiad haduh ha ïing ia kito kiba order online.
Haba iakren bad ki nongthoh khubor hadien ka jingialang, u nongaiktien jong ka Meghalaya Democratic Alliance, u James K Sangma u la pyntip ba ka order na ka bynta ka home delivery kam dei ban long palat ia ka 3 litar na ka bynta ki kiad phareng bad 4 litar na ka bynta ki biar, bad kane kan long ia uwei pa uwei u nongthied.
Ka bai lisen kan long 50000 shi snem.
U James Sangma u la ong ba kiba apply lisen ki hap ban ai lang bad ki kyrteng pura, ka residential proof bad kiwei kiwei ki kot donkam sha ka ophis jong ka Deputy Commissioner bad ki nongthied ki dei tang ia kiba la 20 snem shajrong bad ki dei ban don ia ki sakhi kiba biang.
Lada kino kino ki ai da ki sakhi ba thok yn sa pynshitom katkum ka aiñ.
Ha kajuh kapor ka sorkar MDA ka la mynjur ia ka Meghalaya Environment Protection and Restoration Fund (MEPRF).
U James K Sangma u la ong ba kane ka jingmynjur ka la long hadien ba la wanrah da ka National Green Tribunal (NGT) committee.
U la ong ba 445.16 klur tyngka la lah ban lum hapoh ka MEPRF.U la pyntip ruh ba ka jingialang cabinet jong ka jylla, ka la mynjur ruh ia ka aiñ jong ka Meghalaya Transport Corporation Rules, 1976.
U la ong ba kane ka aiñ thymmai ka long ba baroh ki corporation ne ki nongpyniaid kali, lyngba ka jingaibor jong ka sorkar jylla ki lah ban pan kylliang pisa na ka bynta ban pynkiew ia ka rukom pyniaid ka jong ki la ka long ha kano kano ka liang na ka bynta ban pynkiew ia ka fund ka jong ki.
“Kane ka mut ba lada ka MTC ka donkam pisa na ka bynta bynta ka jingdonkam bad ka rukom pyniaid kali jong ki, ki lah ban shim kylliang na kino kino ki jaka ba ai kylliang pisa tangba ki dei ban hap hapoh ka Reserve Bank of India(RBI)," u la iathuh.
Shillong: Ka jingialang jong ki Cabinet minister hynne ka sngi ki la rai ban pdiang noh ia ka 13 Child Development Project Officers (CDPOs) ka ban hap ha ka contract basis.
U nongaiktien jong ka sorkar MDA, u James K Sangma u la ong ba ka cabinet ka la mynjur ia kane ka CDPO’S ban pyndap noh ia ki jaka ba thylli ha ka contract basis ha kaba ka tulop kan long hapoh ka 30,000 shi bnai.
U la ong ba ka department ha u snem 2018 ka la thoh sha ka Meghalaya Public Service Commission (MPSC) na ka bynta hynriew tylli ki post ba lait bad la ai jingpynbna ruh da ka MPSC hynrei ba don noh ki daw bym lah kiar, ym shym la lah ban wanrah biang ia kane ka bynta na ka bynta ban thep kam.
“Ki bun ki project ba la hap ban shimti bad bun ki ophisar ki hap ban trei ar kam bad kane ka la buh jingeh ia ki.
Kumta ka department ka la wanrah ia kane ka proposal sha ka cabinet ban pyndap ia ki kam ba lait kiba hap ban iaid kum ki contractual basis haduh da ioh ka jingmynjur na ka MPSC ba iaid noh kum ka permanent basis" iathuh u James K Sangma.
Ha kajuh ka por ka Meghalaya Democratic Alliance (MDA) ka la mynjur ban ai lad ia ki kynthei ha ka Mahatma Gandhi National Rural Employment Guarantee Scheme.
Ia kane la mynjur da ka state Cabinet ba la ialam da u Myntri Rangbah ka jylla, u Conrad K Sangma mynta ka sngi thohdieng.
Haba iakren bad u James K Sangma u la ong, “Ngi la rai ban ai bynta lang ia ki kynthei ha ka VEC hapoh ka MGNREGA."U la ong ba yn jied ia ki kynthei kum ki Secretary ha ka VEC da kaba ia batkam markylliang ban nym don jingiapher jingmut.
“Ka don jingsngew ba ka jingbhah kam ia ki kynthei ha ka VEC ka dang duna", iathuh u James Sangma.
Shillong: Ka Federation of Khasi Jaiñtia & Garo People (FKJGP) ka pynpaw ia ka jingsngew kyndit bad ka jing sngew sih kaba khraw haduh katta katta halor ka khubor ka jingkhlad noh jong uwei na ki nongmihkhmat ba la rim ka jylla Bah HS Shylla.
Ka Seng ka sngew ba ka jylla ka dang donkam ia u ne u rangbah ha kaba bun ki liang bad ka jingkhlad noh ka jongu, ka long shisha ka jingduh kaba khraw ym tang ia ka iing ka sem hynrei ia ka Jaidbynriew hi baroh kawei.
“Ngim lah khlem da kynmaw ia u synniang jong une u Rangbah Nongialam uba la trei shitrhem ban tei bad ban iada ia ka Jaidbynriew na ki jingma kiba ap hakhmat ia kaba ula pyni mynba u dang bat ia ka shuki Chief Executive Member jong ka Khasi Hills Autonomous District Council" ong ka kyrwoh jong ka seng.
Kum u CEM, u Bah Shylla ula wanrah ia shibun ki aiñ ban pynim ia ka jinglong ba kyrpang bad ruh ia ka riti ka dustur jong ka Jaidbynriew kum ka nuksa ka jingwanrah ia ka Khasi Social Custom of Lineage (First bad Seconda Amendment) Bill ba kheiñ Bar Jylla ia ki Khasi ba ai jait Kpa bad kumjuh ruh ia ki khun jong ki Kynthei Khasi ba iashong kurim bad ki Bar Jylla, nalor ka KHAD (Khasi Social Custom of Clan Administration) Bill, 2018 ba tehlakam ia ka jingtuh jait jong ki Bar Jylla.
Wat la kine ki Bill ki dang sahkut ban long aiñ hynrei ka jingwanrah ia ki, da une u Rangbah ka pyni ia ka jingieid ia ka Jaidbynriew bad ka jingpyrshang kumno ban wanrah ia ki lad ki lynti ban weng ia ki jingma kiba ap ia ka Jaidbynriew.
Nalor kane, ka Seng kam lah khlem da pynpaw ba une u Rangbah u dei uwei na ki Nongmihkhmat paidbah uba ju kren pyrshah bha ia ki Policy bad ki Aiñ jong ka Sorkar Jylla ne ka Sorkar Pdeng ruh kumjuh kiba long ka jingma ia ka Jaidbynriew bad dei tang u Bah Shylla kum u Nongialam paidbah uba la pynsawa jam ia ka sur ban dawa ia ka Inner Line Permit hapoh ka Jylla bad ban pyrshah jur ruh ia ka Citizenship Amendment Act jong ka Sorkar Pdeng, kaba la iakhih da ki kynhun Sengbhalang bapher bapher baroh shikatta.
Ka seng ka phah ka jingsngewlem sha I Lok, ki khun ki kti bad baroh kiba ha iing ha sem, ong ka kyrwoh na U Bah  Eldie N Lyngdoh, Vice President,FKJGP (Central Body).
Shillong: U Director ka tnad ka koit ka khiah u Dr Aman War, mynta ka sngi u la iathuh ba haduh 86 ngut ki briew, kiba ia kynduh lane ki  High Risk Contact bad ki Low Risk Contact jong u briew u ba la leit ban buh ia ka lok ha Rangthong PHC.U Dr War u la iathuh ba ki briew jong ka tnad ka koit ka khiah haduh mynta ki dang ioh ia ki 86 ngut ki briew ki ba long ki High Risk Contact bad ki Low Risk Contact jong une u briew namar ba shuwa ba un wan phai sha Shillong, u la leit rung ha kiba bun ki jaka kynthup ha iew bad ha ATM ka ba don ha Mawkyrwat.
Kum ban shu pynkynmaw u briew u ba la test Covid Positive ha ka 5 tarik u Nailar u dei u ba trei kum u nongai dawai ha Civil Hospital bad udei u high risk contact na Civil Hospital, hynrei u la pynkhein ia ka jingleh quarantine bad u la leit  buh ia ka lok kaba trei ha Rangthong PHC ha ka 4 tarik u Nailar 2020.
U Dr War u la iathuh ruh ba kin bun bha ki  briew  ki ba la iakynduh lane ki ba dei ki High Risk Contact bad Low Risk Contact jong ka briew ka ba die sha ha Khyndai lad bad na ka liang jong ki briew ka tnad ka koit ka khiah ki dang pynlong ia ka jingwad ia ki ne ki briew.
Kum ban shu pynkynmaw, ka briew kaba la test positive ha ka 6 tarik u Nailar 2020 ka dei ka ba  die sha ha Khyndai lad bad kane ka briew ka la leit ban shim dawai ha Woodland Hospital  bad hadien kane ki la phah ban leit ia ka sha Nazareth Hospital bad na Nazareth Hospital ki la leh ka test ha NEIGRIHMS Hospital bad ki la shem ba ka long Covid Positive.
Ha kawei ka bynta u Dr War u la iathuh ba don uwei u briew u ba phah sumar ha NEIGRIHMS Hospital mynta ka sngi u la khlad noh na ka jingpang Khyllai, u ne u briew u dei u ba la 46 snem ka rta bad u dei ruh u ba long Covid Positive.
U Dr War u  la ong ba ia une u briew ym pat ai jingkhein bad ki briew kiba la khlad na ka jingpang bad yn sa ai jingtip ynda la ai jingtip ka NEIGRIHMS hospital.
Shillong: U myntri ba dei peit ia ka tnad ka koit ka khiah u Bah Alexander L Hek u la iathuh ba mynta ka sngi 16 ngut ki briew ha ka jylla kiba ioh ia ka pang khlam Covid Positive.
Kitei ki kynthup ia  11 ngut na East Khasi Hills District, uwei na West Khasi Hills District, 2 ngut na Ri Bhoi District bad uwei na East Jaintia Hills District uwei na West Garo Hills District.
Haba batai shai shaphang ki 16 ngut ki briew ki ba la test COVID Positive, la iathuh ba ha East Khasi Hills District 11 ngut ki briew la ioh ia ka jingpang Covid Positive bad kitei ki kynthup ia  5 ngut ki dei ki armforces, 2 ngut ki dei kiba wan phai na shabar ka jylla, 3 ngut ki dei ki doctor jong ka NEIGRIHMS Hospital, kawei ka nurse jong ka Civil Hospital.
Ha Ri Bhoi District 2 ngut kiba la test Covid Positive ki dei ki Arm Forces, na West  Khasi Hill u dei uba dang shu wan na sha bar ka jylla, ha West Garo Hills u dei u ba wan na shabar ka jylla bad na East Jaintia Hills District u dei u nongniah kali jong ka  karkhana pynmih dewbilat Topcem.
Ha duh mynta ki briew ki ba ioh ia ka ne ka jingpang Covid -19 ki long 590 ngut, ki briew kiba la ioh ia ka jingkoit ba pura ki long 411 ngut, ha East Khasi Hills District ki briew ki ba don ia ka ne ka jingpang ki long 446 ha RiBhoi District 72 ngut, ha West Khasi Hills District 6 ngut, ha East jaintia Hills District 18 ngut ha West Jaintia Hills District 16 ngut, ha West Garo Hills District 28 ngut ha South West Garo Hills District 2 ngut bad ha South Garo Hills District 2 ngut.
Ki sample ki ba la dep ban phah haduh mynta ka sngi ki long 40,621 tylli, ki ba long negative ki long 39,008 tylli bad ki result ki ba dang ap haduh mynta ki long 670.
Shillong: Mynta ka sngi ka 7 tarik u Nailar 2020, ka jylla ka la duh noh ia uwei na ki nongialam ba khraw jong ka  jylla, U Bah Hispreaching Son Shylla, 66 snem ka rta u la khlad noh mynta ka sngi ha Super Care Hospital Shillong, hadien ka jingshitom kaba la bat ia u, la katto katne por.
Khyndiat shaphang une u riewrangbah u bah Hispreaching Son Shylla u dei uwei na ki riewsainpyrthei uba la ih bha ha kane ka jylla.
U la bat kum u  Chief Executive Member jong ka Khasi Hills Autonomous District Council, u la long kum u MLA,u la bat ia ka kam minister ha ka sorkar jylla bad u la long ruh kum u Deputy Speaker.
U la sdang kum u nongialam paidbah na ka jingialang paidbah kaba la long ha  Madan Malki u la long u wei na ki nongsain dur ban thaw ia ka sorkar lai lama da kaba kynthup ia ka party APHLC, PDIC bad ka HSPDP ha ka ba u la wan rah ia u bah D.D Pugh kum u myntri rangbah ka jylla ha u snem 1978.
U bah Shylla u la iehnohkam (resign) noh ka kam sorkar kaba u trei ha ophis Accountant General.
Kum u nongmih khmat paidbah ha ka sngi ka ba nyngkong u la jop kum u MLA na ka party Congress ha u snem 1988 bad ha ka sien ka ba ar u la jop biang kum u MLA ha u snem 1993 na ka seng APHLC (AM).
Ha kane ka jinglong MLA u la ioh ban long kum u myntri jong ka sorkar bad u la bat ruh ia ka kam kum u Deputy Speaker.
U bah Shylla u la jop nyngkong kum u MDC ha u snem 1984 na Nongkrem Constituency bad ha kane ka jinglong MDC u la ong kum u EM, ha u snem 2004 u la wan phai biang kum u MDC na Laitkroh constituency  bad dei ha u snem 2005 haduh 2008 u la ioh bat  kum u Chief Excutive Member jong ka Khasi Hills Autonomous District Council.
U bah Shylla u la wan phai biang kum u MDC ka dei na ka election jong ka MDC shiteng samoi ha u snem 2016 Nohprah na Nongkrem bad ha u snem 2018 u la ioh ban bat biang ia ka kam kum u Chief Excutive Member haduh ban da poi ka election thymmai.
Ka bynta ka ba khadduh ka ba u bah Shylla u la shakri na ka bynta ka im lang sahlang ka long ba u la seng ia ka Synjuk ki Rangbah kur kane ka long ban tehsong ia ki kur ki jait jong ki khasi khara, u la bat ruh kum u Chairman jong ka whatapp group ka Sur U paidbah u Hynniewtrep.
Kane ka group ka la shakri shibun na ka bynta u paidbah khamtam ha kaba iadei bad ka khlam Covid-19.
Ka jingleit on tep ia U bah Shylla, kan long ha ka Sngi U Blei, 9tarik Nailar 2020, ha kaba yn tep ia u, ha Mawblei, ha ka por 1 baje nohsngi.
U bah Shylla, ula iehnoh shadien ia ka kurim bad lai ngut ki khun.
Naka liang jong nga ruh u Bidingstar Pariong nga phah ka khubor sngewlem halor ka jing khlad noh u bah HS Shylla, u wei naki nong ïalam ba khraw ïaka jait bynriew Khasi jong ngi.
Hoid ngam pat ïa kynduh markhmat bad u hynrei nga shu ïoh haki khubor bad ki kam jong u,  Sa leit suk leit saiñ bah Shylla bad to duwai lem maphi na sha lyndet ba ka Ri Khasi jong ngi kan don ha pdeng ka jing suk jing saiñ.
Ha i Kong Susana Syiemiong, bad ki khun ki ksiew i Bah HS Shylla, na ka liang Ka Dorbar Federation of Khasi States, kaba kynthup ruh ka Dorbar Ki Khlieh Nongsynshar ka Ri Hynniewtrep, ngi phah ia kane ka khubor sngewlem sha phi i kurim, ki khun ki ba ha iing baroh jong i Bah HS Shylla (bam kwai ha dwar u blei)Ka long shisha ka jingduh kaba khraw ia ka Ri Khasi baroh kawei, ngi iai kynmaw ia ki kam kiba ngi la ia kynduh bad ia kren mynta da ki phew snem ym lah ban jer lut ia ki kam hangne hynrei sngewdei ban pynpaw ia ka jingsngewkhia jong i na ka bynta ka jingdonkam kyrkieh ia ka jingiada ka jaidbynriew ha kaba ngim lah ban klet ba i la long uwei na ki samla ba hakhmat 42 snem mynshwa kiba la ialeh shitom ban pyniatylli ia ki seng sain pyrthei ban ioh ia ka sorkar lai lama ha ki snem 1978-1979.
I la dei u nongmihkhmat uba kyrpang ia ka jaidbynriew Khasi ha kaba ngi lah ban ong ba i la long u nongmihkhmat u nongialam u nongthaw ain shisha ha KHADC uba la pruid dak ia ki katto katne tylli ki ain Hima /Elaka kumba ki paw mynta hapoh KHADC.Ngim lah ban klet ba i la long u Chief Executive Member, uba nyngkong ha ka history jong ka KHADC ban lum ia ka Dorbar Hima Mylliem hadien 18 snem ha ka 7 tarik Nailur 2018 (mynta dap ar snem thik ba i la lum ia ka Dorbar Hima Mylliem) ha madan polo, kaba i la iawer lang ia baroh ha ryngkat u khun u hajar ban ia mih ryntih bad khamtam ki kyntien jingkren jong i ha katei ka sngi ki long kiban sah kynmaw kum shibynta ban pynneh pynsah bad ban pynjanai ia ka Riti Dustur ka jaidbynriew.
Ngim lah ruh ban klet ia ka jingiasyllok ka jingsngewkhia ka jingiarap ka jong i dang shen halor kito kiba sahkut shabar jylla ban iarap ia kiba wanphai biang sha la ka Ri.
I la long u nongmihkhmat u riewkhmat jong ka jaidbynriew uba kyrpang i la dei ruh uba la shah shitom na ka bynta ka jaidbynriew bad i la ioh bat ruh ia ki kyrdan sorkar kiba bun ha kaba i la shim bynta ha kiba bun ki kam bad kaba ngi sngewdei ruh ban pynpaw ha kane ka por ka long ba i Bah HS Shylla i la long uwei u nongialam uba kloi ha kaban btin ia kiba bun ki kynhun trei mon sngewbha hapoh ka jylla Meghalaya baroh kawei.
Ha kum kane ka por sa shisien ngi pynpaw ka jingsngewlem bad ka jingsngewsih ka jong ngi halor ka jingduh jong ngi ia kum une u rangbah uba long ka nuksa babha ia ki longdien.
Shillong: Ki don sa 13 ngut kiwei pat kiba ioh ia ka pang khlam corona virus, ha ka Jylla Meghalaya, haduh ka por 10 baje mynta mynstep.
Na kitei ki kynthup ia 8ngut ha East Khasi Hills bad 3ngut ki riew paidbah, 5 ngut ki shipai.
Ha West Khasi Hills, u don uwei u riew paidbah, ha East Jaintia Hills, uwei u riew paidbah, ha Ribhoi District 2 ngut ki shipai bad ha West Garo Hills uwei u riew paidbah.
Kiba la jem na ka jingpang ki long 66ngut bad kitei ki kynthup ia 63 ngut ha East Khasi Hills bad kitei ki dei 12ngut ki riew paidbah, 51 ngut ki shipai BSF.Ha West Garo Hills ki don 2 ngut ki riew paidbah bad ha West Jaintia hills, u don uwei u riew paidbah.
Kiba dang don ha ka jingpang, ki long 587 bad 443ngut ha East Khasi Hills.
Kitei ki kynthup ia 143 ngut ki BSF, 234 ngut ki riew paidbah, 66 ngut ki shipai.
Ha West Khasi Hills, ki don 6ngut, ha Ri Bhoi, ki don 72 ngut, ha East Jaintia Hills 18, West Jaintia Hills 16, West Garo Hills 28, South West Garo Hills 2 ngut, South Garo Hills 2 ngut.
Baroh kiba la jem ki long 411ngut.
Shillong: Ki lad khubor, ba dang shu ioh lum, ki iathuh ba U bah HS Shylla, uwei na ki riew sain pyrthei, ba khraw jong ka Jylla, ula khlad noh mynta ka step, ha ka jingshah sumar jongu ha Super Care Hospital, Shillong.
U bah Shylla, u dei U MLA bad U MDC barim jong ka Nongkrem Constituency bad ula long ruh U CEM barim ka Khasi District Council.
Ka khlam  coronavirus, ka nang kiew stet shi katdei ha India bad ha ki 24 kynta ba ladep, ka jingpang, ka la nang tam da 62hajar ngut ki nongpang.
Ha ka pyrthei, kiba ioh pang covid 19, ki la palat ia ka 19 million ngut bad kiba ioh pang ha India, mynta ki la tam sha ka 20lak ngut.
U Rahul Gandhi, nongialam jong ka seng Congress, ula sangoh tyngeh ia ka sorkar U Narendra Modi, kaba dang sngap jar jar halor kane ka bynta bad U Rahul, ula pynkynmaw, ia kaei kaba ula pyntip lypa kham mynshwa, ba kane ka jingpang, kan lah bam tam sha ka 20lak ngut ha shwa ka 10tarik Nailar 2020.
Mynta kiba ioh pang, baroh ki la poi sha ka 20ngut tam ha India, katba kiba la jem na ka jingpang, ki long baroh 13.7 lak ngut.
Ka India, ka wan ba lai, ha ka jingbun eh ki nongpang, lait noh ka  United States bad ka Brazil.
Baroh kiba ioh pang ha ki 24 kynta ba ladep, ki don  62,538ngut.
Haba khein lang ia baroh kiba ioh pang, ki don mynta  20,27,075 bad kiba dang shah sumar, ki long  6,07,384 ngut, katba kiba la jem na ka jingpang, ki long  13,78,106 bad kiba iap, ki long  41,585ngut, ong ka tnat ka koit ka khiah ka sorkar India.
U nongtrei ha kad jhad, um shym la iap, wat hadien lai phew kynta ba ula shah lynthaw ha ka jingbthei kaba jur bha ha ka nongbah Beirut.
La iathuh ba ka jingkhlain bor ka jingbthei, ka la rong ia ka met jong utei u nongtrei kad jhad shapoh duriaw.
La lap ia ka met U Amin al-Zahed,  hapdeng ka duriaw  Mediterranean, da ka kynhun ki nongiarap kiba wad ia kiba mynsaw bad kiba iap.
La iohi, ba U al Zahed, u dang thiah lyngktar ialade ha ka lieng, jong ki nongiarap, ha kaba ki sopti jongu, ki la jot lyngkhot lyngkha bad nangta sa ka snam kaba don ha ka khlieh jongu.
Ki don haduh 135 ngut kiba iap na katei ka jingbthei bad sa 5 hajar ngut kiba mynsaw, hadien ka jingbthei na u  ammonium nitrate, uba don 2,750 ton.
Shillong:Shi sngi hadien ba u Myntri ba peit ia ka tnad ka rep ka riang u Bah Banteidor Lyngdoh la pynbna ba la pynjlan ia ki nongrep ba kin siew ia ki ram ki shah u Bah Himalaya Shang pliang u la ong kan bha shibun lada ka sorkar kan mab noh ia baroh ki ram jong ki nongrep.
Halor katei ka jingpynbna jong u Myntri ba peit ia ka rep ka riang ban pynjlan ban siew u Bah Hima laya Shangpliang u la ong, “Ngan jin da sngewnguh ia ka sorkar lada ka sorkar ka mab iaki ram jong ki nongrep ban ba pynjlan ia ka por ha kita ki lai bnai namar ha ba kut ka sngi ki nongrep ki hap ban siew beit hi ia ka pisa".
Shuh shuh u Bah Shangpliang u la ong, Kane ka jingpynjlan kam don jingmyntoi eiei ia ka por bad na kata ka daw kan bha hi ban mab ia ki ram jong ki nongrep baroh u la ong.
U la ong ruh, Na ka liang jong ka sorkar NDA hapoh ka jingialam jong u Modi kum u Myntri Rangbah duh ka ri kila pynbna ia ka song na ka bynta kane ka khlam COVID 19 ia kaba la pynbna ba kin mab ia ki ram ki shah jong ki nongrep.
Kumba ka sorkar NDA kala pynbna,“Ngi ruh ngi khmih lynti ba ka sorkar MDA hapoh ka jingialam jong u Conrad K Sangma kum u myntri rangbah ka jylla kan leh kumjuh" u la ong.
Nga kyntu ia u Chief Minister ba un sngewbha ban peit ia kane ka kam khang ba ki nongrep jong ngi kin ioh jingmyntoi da kaba mab noh ia ki ram ki shah ki jong ki, ong u Bah Shangpliang.
Shillong:Ka Meghalaya Sarva Shiksha Abhiyan School Association (MSSASA) myn hynnin ka sngi, ka la phah ia ka dorkhas sha u Myntri Rangbah ka Jylla, u Conrad K Sangma, halor ka jingbhah kam ba ka jingpynkynriah ia kumba 12,541 ngut ki nonghikai SSA na ka State Implementation Society sha ka State Education Department ha ka regular basis, kumba dei ka riti jong ka Right to Education (RTE).
Ha kane ka shithi ba la phah sha u Myntri Rangbah ka Jylla, ka MSSASA ka la pynshai ba kumba dei hi ka rukom pyniaid hapoh ka RTE Act, 2009, baroh ki nonghikai kiba shah thung hapoh ka lama jong ka SSA, ki dei ban ioh kumjuh ka tulop kumba ioh lem kiwei pat ki nonghikai (regular teachers).
“Hynrei ha Meghalaya, ki 5814 ki nonghikai Primary bad 6727 ki nonghikai Upper Primary kiba hap hapoh ka SSA la pyniakhlad na ki nonghikai ba ioh hikai man ka sngi," iathuh u Bah Aristotle C Rymbai, President ka MSSASA.Ha kaba iadei bad ka rukom treikam jong ka SSA, u Bah Rymbai ula ong ba kumba dei hi ka rukom baroh ki posts ki dei ban iaid ryngkat bad ka jingbthah ka sorkar jylla bad dei ruh ban iaid ryngkat lang bad ki nonghikai kiba la kham triem bad kiba la kham shemphang.
La iathuh ruh ba ia kane ka mat la dep rah teng sha u Education Minister barim ka jylla,u Prof.R.C Laloo, hadien pat la iakynduh ia u Prakash Javadekar, u Minister barim jong ka Ministry of Human Resource and Development (MHRD) ha u snem 2016.
Shuh shuh, ia kane ka mat la rah ruh ha ka Lok Sabha jong ka Parliament da u Conrad Sangma ha ka por ba u dang dei u MP na kane ka jylla.
“La sngewthuh shai ba ki 5814 ki nonghikai Primary bad 6727 ki nonghikai Upper Primary kiba hap hapoh ka RTE/SSA la pynphiah na ki nonghikai regular jong kane ka jylla haba kine ki nonghikai kim dei kiba trei shyrta tangba la thung ban hikai tang shipor(contract basis) da ka School Management Committee hadien ka jingmynjur na ka Sarva Shiksha Abhiyan State Education Mission Authority Meghalaya (SEMAM-SSA)," iathuh u Bah Rymbai.
Une u President jong ka MSSASA u la ong ba ka sorkar jylla ka dei ban peit nuksa na kiwei ki jylla kum ka Assam ha kaba ki nongtrei jong ka SSA ki shah pyniaid da ka sorkar jylla jong ki.
Ki nonghikai SSA ha Assam kiba hikai hapoh ka Sarva Shiksha Abhiyan (SSA) ha ka contractual basis ki ioh ia ka bhah jong ki na ka bynta jong ka 7th Pay Commission bad ki jingmyntoi ruh kum ka Medical reimbursement kaba la poi haduh 5.00.
lak shisnem bad kumjuh ruh ki ioh ban shongthait ynda ki la kynjoh haduh 60 snem ka rta.
“Ngi kyrpad iaphi ba phin sngewbha ban peit bniah biang ia kane ka bynta khnang ba ki nonghikai ka SSA kin ioh ia ka jingiohnong bad ka jingmyntoi ha kane ka jylla ka jong ngi," ong u Bah Rymbai ha kane ka shithi sha u Myntri Rangbah ka Jylla.
Ha kine ki sngi ba mynta na ngi baroh ngi dap tang da ka jing sheptieng da ka jing sngew sier ban leit ban wan ban trei ban ktah namar kane ka khlam Covid 19 Ka la nang sa phriang kylleng kylleng ki jaka hynrei wat sheptieng wat sngew sier namar ngi tip ba u Blei u don ryngkat bad ngi ha syndah jong ngi ha man la ki sngi ki por baroh ha ngi leit haba ngi wan haba ngi trei haba ngi ktah kumta ko Khun bynriew baroh to wat sheptieng phi ia kiei kiei baroh namar u Blei un iai don ryngkat bad phi ha man la ki sngi ki por baroh bad haba ngi mih ban leit shano shano ruh ngim dei ban klet ia kata ka kyndon Kaba la buh da ka that Ka koit Ka khiah khnang ba ngin lait na kata ka jing walam ia kata ka jing sa phriang kylleng ki jaka ha kiwei ki briew bad to bud kat kumba la btha Ka sorkar khnang ba ngin lah ban wan rah ia ka suk Ka saiñ hapoh Ka jylla Ka jong ngi bad to iai kynmaw ba lada ngi kheiñ kor lada ngi ñiew kor ia Kaba bha Ka long Kaba ngi khieñ kor bad ngi burom ia Ka hukum Ka jong u Blei namar Ka ktien u Blei ruh Ka ong to long phi Ka Wei ka jingmut Ka Wei ka jingpyrkhat Ka Wei ka jing mynsiem bad to ieng ban ia tylli lang baroh phin jop ia kita kiei kiei baroh….
Ka khubor kaba sngewsih, ka iai bteng ban jia ia ki nongak phlim ha Mumbai bad mynta ka sngi, la lap ia ka met iap jong ka  Anupama Pathak, ka aktress bhojpuri, ha ka iing sah jongka ha Mumbai.
La antad, ba katei ka aktress, ka iap ha ka iing sah jongka, ha ka 2tarik Nailar ha Dahisar jong ka Mumbai.
Ka Anupama, ka ring dur video ialade, haduh shi phew minit eiei  ha katei ka miet ha shwa ban pyniap ialade.
Ha ka video, ka kren diaw mynsiem bha halor ka jingshem lanot jongka ialade bad ka ai jingmut ia kiwei ruh, ba kim dei ban shaniah iano iano ruh.
Ka Anupama Pathak, ha ka jingkren jongka, da ka ktien hindi, ka ong “Lada phi iathuh iano iano, ia ka jingeh ba phi iakynduh bad ka jingai jingmut ka long ba phi dei ban weng ia kitei ki jingmut jing pyrkhat, ba kin nym thaw jingeh hi iaphi hadien ka jingiap.
Nangta kin don ki ban leh niewbein iaphi ha khmat jong kiwei pat.
Kumta wat ju iathuh ia ki jingeh jongphi bad wat ju khein paralok ia kiwei pat".
“Long u ne ka briew, uba kiwei pat ki lah ban shaniah, hynrei dalade hi, phim lah ban shaniah ia kiwei.
Nga la lap ia kane ha ka jingim jongnga dalade hi.
Ki briew ha kine ki sngi, ki dei kiba khwan myntoi bad kim pyrkhat ia kiwei pat" ka ong biang ha ka video jongka.
Katei ka aktress, ka thoh ha ka jingthoh lyngkot ba ka jing pyniap jongka, ialade, ka dei namar ka jing kyrduh ha ka pisa pilain bad ka thoh ruh ha katei ka jingthoh ba U Manish Jha, ula shim ia ka kali ar shaka jongka, ha u bnai Jymmang, hynrei haduh mynta ruh um shym la pynphai satia.
Ha ka jingthoh kaba khadduh, ha por shiteng synnia, ka thoh " “Bye bye and Good night.
"Hynnin ka sngi, la lap ia ka met iap jong U Sameer Sharma, uba la lap, ba u sdien phasi ialade ha ka iing sah jongu ha Mumbai.
Kane ka lynnong ka dei ka jingkyntu u nongthoh ia kino kino ki ki jaitkam kiba ju mlien eh ban kyrni khamtam eh ia ki bym don jingmyntoi ne jingphoida ei ei ruh.
Ka jingkyntu u nongthoh hangne kadei ruh kum ka jingiathuh lypa bad jingiohi jngai jongu ia ki jaitkam wat haduh kane ka juk shai ba mynta.
Kawei ka jingkyntu u nongsneng ia ki para ri ka long ba, ym ju bit ban im sngi eh tang ha ka kit nong star baroh shi rta ba dei lok bad pynbieit pynban u star haduh dyngkhong.
U nongthoh hangne, ym dei ba u khang ne mana ban nym leit kit nong kit ni da u star, hynrei ka jing iai kyrni eh ban kit nong da u star kan nym pynroi ne kyntiew satia ia ka kam ka jam u briew.
Dei ban kit nong katto katne snem,ynda la ioh bai seng pat,trei noh da kiwei ki jait kam ki ban long trai(malik) hi ia kata ka kam.
Ka jingmlien eh tang ha kajuh shi kajuh ka kam ruh, kan nym pyn proh satia ia ka jingmut jingpyrkhat u briew.
Hooid,ka jingtrei ia kajuh ka kam ka pynlong janai(experience) ia u briew tang ia ito i kam hynrei um ioh jingmut (um ioh experience) pat ia kiwei ki jait kam ba donkam.
Ki briew kiba trei bun tylli ki jait kam ki kham stad,kham iar bad kham proh ka jingmut jingpyrkhat namar ka jingiadei kam bad ki jait briew kiba tip ia kine ki jaitkam bapher bapher.
Sa kawei pat ka jingkyntu u nongthoh kalong ba ym ju bit ban shong thap bam ha ing ki briew ba jah burom bad khein poh noh kiwei iangi khamakha.
Ka rngiew ka rwiang ruh kam ksan shuh haba kyrni ban thap bam ha ing ki briew.
Ka don la ka ing ka sem la jong ban bam ban dih katba ioh ei ka ja ka jyntah.
Ka jingleit shong mraw shong shakri sah ruh ym ju long ioh long mraw sah ha ka jingim jongngi.
Shong shakri katto katne snem bad sa pyrshang noh da ka kam ba rit ba ria ka ban pynioh nong ne ioh jingmyntoi.
Hadien ba iai trei shitom,ioh spah hi suki suki da ka jingkyrkhu u Blei.
Khatduh eh,u nongthoh u kyntu ba dei ban minot bad sumar bha ia la ka rep ka riang bad ka ri jingri namar kane ka kam ka long ka spah nongkynti jongngi bad kane ka pisa na ka rep bad ri jingri kan shong hok shong Blei ha ing ha sem bad kan nongroi nangsan ka kamai ka kajih namar kadei ka pisa na ka kamai hok bad nongkynti lade.
Donkam ruh ban minot thop ia ka jingthaw jingshna bad jingthain namar kane ruh ka pynroi ym tang ia ka kamai ka kajih hynrei ka pynroi ruh ia ka jingmut jingpyrkhat bad ka pynroi parum pareh bad long bha man bha hadien ha bud.
Ngi iohi namarkata, ia ka jingstad bad ka sap iathuh lypa ki khasi hyndai ha ka liang ka kam ka jam.
Ki Khasi hyndai kim pynshlur satia ia ka kam sorkar(govt.
jobs),hynrei ki kham kyntu ia ka kam ka jam bad ka jingtrei jingktah lajong namar ka long ka kam kaba laitluid khlem shah teh mraw teh shakri ei ei hano hano ruh,hynrei ka long kynrad da lade ia lade.
Lada phi trei minot bad trei shitom phi pahuh bad riew spah,hynrei lada phi jaittuh,phin kham kyrduh hi.
Ki tip shai ruh ba ynda la bun palat kiba nang kiba stad,ka kam sorkar kan kyrduh khait bad dei tang ka kam la jong ka bym ju lut lano lano ruh bad katba phi nang ban thaw lad,katta,ka nang pahuh nang iar katba phi nangtrei smat.
Ha kane ka juk mynta,bun ki minister,ki heh sorkar man ki jingialang paidbah(public function) kim pynshlur shuh ban wad kam sorkar namar ka kam sorkar ka nangswai nanglut(limited) katba nang iaid ki por ki snem bad ki ju kyntu namarkata,ia ki samla ba la nang la stad ban phai biang sha ki kam lajong la ka long ka kam rep kam riang ne ka kam ri jingri ne kiwei kiwei ki jaitkam ban seng kam lajong khnang ban ai kam ia ki.
Ka sorkar pat ka ju kloi ban ai jingiarap(subsidy/grant) ia kito ki briew kiba kwah ban seng kam la jong kum ka bai seng na ka bynta jongki.
Hato! kane kam dei tang ka jingpyrthuh ne shu bud tynneng ia ka jingbatai ne jingiathuh lypa ki Khasi hyndai?Stad ki Khasi hyndai(kiba ju khein biej ia ki), ne stad kine ki minister ne heh sorkar mynta kiba la sngew nang sngew stad palat kiba shu pyrshang ruh ban shu pynbud ia ka sap bad ka jingstad ki Khasi hyndai? (yn dang bteng)lynnong ba 34 pynshai lem.
Guwahati: Ki don sa  2,372 ngut kiba ioh pang khlam COVID19 ha Assam, hynnin ka sngi bad baroh kiba ioh pang, ki la poi sha ka  52,817 ngut.
U Himanta Biswa Sarma, myntri ka koit ka khiah ka sorkar Assam, u iathuh ba  kito kiba ioh pang ha Kamrup Metro, ki don  470ngut, ha Nagaon 197 ngut, ha Cachar 163 ngut, ha Dibrugarh 128, ha Tinsukia 122 bad ha Jorhat 104 ngut.
Baroh kiba dang don ia katei ka jingpang ha Assam, haduh mynta, ki long  16,796ngut.
Hynnin ka sngi, ki don 5ngut kiba iap bad baroh kiba iap na ka khlam covid, ki la poi sha ka 126ngut ha Assam.
Shillong: Ka khubor shaphang ka corona virus, ka dang iai bteng ban long ka khubor, kaba ki nongpule jong urupang.
com, ki kwah bha ban tip.
Hynnin ka sngi, ka khubor, kaba thoh “19 ngut kiba ioh pang khlam covid, na East Khasi Hills, dei ki riew paidbah", ka don ia 541 ngut kiba share, na ka website jong urupang.
com bad nangta ki don pat sa 46,166 ngut kiba pule ia katei ka khubor bad nangta sa 4,062 ngut kiba like, kiba share lane kiba kynthoh ia katei ka khubor ha ka facebook.
Katei ka dei imat, ka khubor, kaba bun tam ki nongpule jong kane ka taiew, kaba kin don kumba shiteng lak ngut antad kiba pule.
Khublei ia baroh ki nongpule,.
Shillong: Ka Jaintia Students’ Union ka kyrshan pura ban sdang noh ia ka jingkhaii khappud lyngba ka Dawki Land Custom ha Tamabil kata ka Export Import ryngkat ka jingbud ia ki kyndon (SOPs) kiba ka sorkar ka la buh.
Ka JSU ka la pynpaw ruh ba bun mynta na ka liang ki nongtrei bylla naduh ki Driver Trok, ki nongtih maw, ki nongbylla sngi ba har rukom kiba shaniah tylli ha kane ka kam iakhaii bad ka Ri Bangladesh ki la mad ia ki jingeh namar ba la duh lad ia ka hok kamai ka jong ki.
Ka JSU ka kwah ban pynshai ba ka jingpyrshah ka seng ia ka kam khaii khappud ha kine ki sngi ba la dep ka long ba lada ka jingkhaii ka sdang biang kumba long mynshuwa kata ha ka rukom kaba khlem ki kyndon ba biang lane kata kiba tlot.
Ka JSU ka pyrshah namar ba ka kwah ban pynsngew sha ka sorkar ba kan shim khia ban pynbiang ia ki kyndon kiba don ka jingiada kaba paka ia ki nongtrei bylla naduh ki Driver, ki nongtih maw, ki manager bad kiwei pat.
Kumta ka JSU ka la kyntu ia ki riew paidbah kiba pyrshah ia kane ka khaii khappud ban sngewthuh ruh, ba ka jingma kan long kaba eh lada ka sorkar ka don ha ka jinghiran pisa khamtam ha kum kane ka por ba ka sorkar ka donkam bha ban pynbiang ia ki lad jingiada bad lad ialeh pyrshah ia kane ka khlam khniang jingpang COVID-19 bad kan long kaba eh lada ka jingkhang dam ka bteng khlem ki lad ban pynmih pisa khnang ban ioh ban siew ia ki tulop ki frontliners kata ki Doctor, ki Nurse, ki Pulit, ki nongtrei sorkar kiba iadei kam ban peit khmih ia ka leit ka wan ki briew kiba nabar bad kiwei pat bad nangta  ban pynbiang ia ki lad jingsumar kata ki Ambulance, ki Hospital, ki tiar ne ki kor sumar bad kiwei pat.
Ka seng, ka ong shuh shuh ba mynta ka don ka jinghiran pisa ka sorkar kan buh jingeh hi ia ki riew paidbah namar ka sorkar ruh kan kyrduh ban bei pisa ia ki scheme jingiarap ba har rukom sha ki riew paidbah bad lehse wat ka MNREGA(job card) scheme ruh kan lah ban duh noh lane hap ban pynduna ia ka jingpyntrei ia ki sngi trei ka ba long kawei na ki lad jingiarap ban aikam ia nongshong shnong.
Ka JSU kam sngew iahap ban pyrshah tang ia kane kawei ka lynti jong ka kam khaii lyngba ka kad ha Tamabil namar ba lada ia nujor bad ka jingwan ki mar kiba na shabar jylla kata kum na Andhra Pradesh ne Gujarat lane kiwei kiwei pat ki jylla haka ba ka lynti iaid jong ka jong ki kalong lyngba ki jylla bad district bapher bapher ban poi shaduh sha Amlarem ne Dawki bad ruh ka long shibun tylli ki jaka rung (entry points) bad jaka sangeh kum ha ki dukan bam (dhaba) bad kiwei kiwei.
Kumta ka JSU ka kyrshan pura ia kajingkhaii ha khappud khnang ba ngin lah ban jop ia kane ka khlam ha ki bun rukom naduh ka jingialeh pyrshah ia ka jingiap thngan haduh ka jingpynbiang ia ki lad jingsumar bad ka jingpyntreikam ia ki kyndon ba pura khnang ban lah ban tehlakam ia ka jingpur stet une u khlam COVID-19, ong ka kyrwoh na u President ka JSU War Jaintia Circle u Eddy Kery Pohtam bad u General Secretary u Kerrydiam Lamin.
Shillong: U Deputy Commissioner jong ka West Khasi Hills District, U Bah T.Lyngwa u la pynmih ia ka jingpynbna paidbah ba lada lap ia kino kino kiba pynsaphriang ia ki khubor lamler, shaphang ka jingpang COVID-19 kin shah kem  bad yn set ha phatok shisnem ia ki.
Katkum ka jingpynbna kaba la pynmih ha ka 03 tarik u Naitung 2020 la ong ba ka ophis ka la ioh jingtip ba ki don ki briew kiba juh mlien ban pynsaphriang ia ki khubor lamler ha kaba ia dei bad kane ka COVID-19 bad kane ka la wanrah ia ka jingsyier ha ki paidbah ha ki shnong ki thaw ki dong bad ki thain khlem da ioh ia ka jingpynshisha na ka tnad ka koit ka khiah jong ka sorkar jylla.
U la ong ruh ba ka ne ka jingpynsaphriang ia ki khubor lamler ka long pyrshah ia ka Disaster Management Act, 2005 bad katkum kane ka ain ka long ba lada lap ia kito kiba pynphriang ia kum kine ki khubor lamler kin shah kem bad yn set phatok shisnem ryngkat bad ka kuna.
Na ka liang jong u DC u la kyntu ia ki paidbah ba kin kiar na ka jingpynsaphriang ia ki khubor lamler.
U heh duh ki shipai India, u  Gen Manoj Mukund Naravane, ula wan poi mynta ka sngi ha  Tezpur ha Assam, na ka bynta ban pynkhreh ioh ka don kano kano ka jing ia kynad bad ka China, ha ki bynta ba khappud bad ka Arunachal Pradesh.
U Naravane, un don ar sngi, ha ka jingleit jngoh ia ka Tezpur.
Ki shipai jong ka Tezpur, ki dei kiba peit bha ia u pud u sam jong ka India bad ka China, ha ki bynta kiba ia khappud bad ka Assam bad kumjuh bad ka Arunachal Pradesh.
La iathuh ba ki shipai jong ka China, ki don mynta phra pyrton ha khappud bad ka India bad ki don ha ka jingjngai kaba jrong kumba 4 hajar kilometre antad.
U Dr A War, haba batai shai shaphang ki jaka kiba la pynngat ha ki Containment Area, u la ong ba 28 tylli ki jaka, kiba la pynngat hapoh ki Containment area bad na kitei la weng noh ia 10 tylli ki jaka.
U Dr War u la iathuh ruh ba 16 tylli ki jaka, la pynhap hapoh ki Micro Containment Area katba 2 tylli ki jaka kynthup ia ka ktem shipai BSF ha Umpling bad Mawpat haduh mynta dang pynhap hapoh ki Containment Area.
Shillong: U Director jong ka tnad ka koit ka khiah, u Dr Aman War haba iakren bad ki lad pathai khubor, u la ong ba ia u briew u ba la leit sha Rangthong PHC  yn sa pyn ngat ia u ha ki kyndon jong ka ain, ynda u la ioh jingkoit na ka jingpang Covid -19.
U Dr War u la iathuh ba une u briew u dei u ba trei kum u nongai dawai ha Civil Hospital bad u dei u high risk contact na Civil Hospital, hynrei u la pynkhein ia ka jingleh quarantine bad u la leit  buh ia ka lok kaba trei ha Rangthong PHC ha ka 4 tarik u Nailar 2020.
U Dr War u la iathuh ruh ba une u briew  shuwa ban yn leit phai sha ing ruh u la rung ha kawei na ka ATM kaba don ha Mawkyrwat  bad myn hynnin ka sngi  la lap ba une u briew ruh, u long Covid positive.
U Dr War u la iathuh ba ka liang ki briew jong ka tnad ka koit ka khiah ki dang pynlong ia ka jingwad ia ki briew kiba ia kynduh bad une u briew bad u la ong ruh ba lada ka lok jong une u briew ka long negative ka mut ba kan kham duna ka jingma.
Shillong: Ka District Magistrate jong ka East Khasi Hills, ka kong Matsiewdor War Nongbri, ka pynbna ba la weng noh ia ka MawiongRim kum ka containment area hadien, ba ym don shuh kiba don ia u khñiang jingpang COVID-19.
La weng noh ia kane ka containmnet area hadien ba ladep leh ia ka contact tracing status bad ki tes report ki long negative jong ki high risk contacts kiba shong ba sah naduh ka iingheh jong I Talas Massar haduh flower nursery jong ka Block II Mawiongrim bad naduh ka iingheh jong I M.R.Nongrum haduh ka iing jong I H.Marweiñ, bad naduh ka iing jong I G.Lyngdoh haduh ka iing jong i S.Marwein kaba hap ha Block IV, Mawiongrim.
Ia kane ka containment area yn sa rah noh naduh shibit shiteng miet jong ka 6 tarik.
Shillong: U bah Ernest Mawrie, President jong ka seng BJP ha ka Jylla, u iathuh ba ka jingialang jong ka seng, kaba long mynta ka sngi, ka iakren halor ka ain pule puthi ba thymmai jong ka sorkar India, lane ka  National Education Policy (NEP 2020).
Ha ka jingialang, la rai skhem ban dawa ba ka ktien Khasi bad ka ktien Garo, ki dei ban long ki sobjek kiba ha khmat duh lane ki Compulsory subjek ia ki samla pule ha baroh kawei ka Jylla.
La kren shai ba baroh ki skul, lada ki dei ki skul jong ki riew shimet lane ki skul niam, lane ki skul sorkar, ki dei ban hap baroh ha ka ain jong ka  National Education Policy (NEP 2020) bad ba ki dei ban shim ia ka ktien trai shnong, kumta kawei na ki sobjek ha ka jingpule jongki.
U bah Mawrie, ula kren shai, ba un sa thoh sha U Conrad Sangma, myntri rangbah ka Jylla bad U Ma Lakmen Rymbui, myntri pule puthi halor kane ka bynta.
U bah Mawrie, u dawa ruh ba ka sorkar Jylla, ka dei ban pyntrei kam noh kloi kloi ia kane ka  ain pule puthi ka sorkar India.
Ka dei ka jingdawa ba donkam eh bad kadei kane kawei ka phang kaba hakhmat eh ba ka sorkar ka dei ban Leh.
kadei ka mat.
lym kumta Ka jylla Jong ngi Kan Da pait arliang.
Shillong: U Director ka tnad ka koit ka khiah, u Dr Aman War u iathuh ba mynta ka sngi, ki don 51 ngut ki briew ki ba ioh jingpang Covid.
Na kine, 17 ngut ki dei ha East Khasi Hills District,14 ngut ha West Garo Hills District 19 ngut ha Ri Bhoi District bad uwei ha West Jaintia Hills District.
Haba batai shai ia ki briew kiba la ioh jingpang covid, mynta ka sngi U Dr Aman War u iathuh ba ha East Khasi Hills District 17 ngut kiba la test Covid positive mynta ka sngi ki kynthup ia ki lai  ngut  na Arm forces, uwei u Traffic Police, 3 ngut ki dei  ki nongtrei ha ka tnad ka koit ka khiah,ka wei ka dei ka ba die sha ha Khyndai lad, uwei u dei u ba wan phai na shabar ka jylla bad 7  ngut ki dei ki shipai BSF.Ha West Garo Hills 14 ngut baroh ki dei ki shipai BSF,West  Jaintia Hills u dei u khun jong uwei u ba long positive, ha Ri Bhoi District 19 kiba kynthup ia ki 15 ngut ki Arm forces, 3 ngut kiba wan phai na shabar ka jylla bad uwei na Byrnihat.
Haba batai shai shaphang ka briew kaba la test positive kaba die sha ha Khyndai lad, u Dr War u iathuh ba kane ka briew ka la leit ban shim dawai ha Woodland Hospital  bad hadien kane ki la phah ban leit ia ka sha Nazareth Hospital bad na Nazareth Hospital ki la leh iaka test ha NEIGRIHMS Hospital bad ki la shem ba ka long Covid Positive.
Katba halor ka jinglong positive jong u pulit Traffic, u Dr War u la iathuh ba une u dei u ba iakynduh ia uwei u pulit na East Jaintia u ba la test Positive bad ki 3 ngut ki nongtrei ka tnad ka koit ka khiah, kiba la test Covid positive mynta ka sngi ki long uwei u dei u nong ai dawai ha Civil Hospital uwei u nongiarap (Wardboy) ha Civil Hospital bad uwei u dei u nongiarap (ward boy ) ha NEIGRIHMS Hospital.
Ki briew ki ba don ia kane ka jingpang ha ka jylla baroh kawei, ki long 640 ngut ha East Khasi Hills District 498 kiba kynthup ia ki 194 ngut ki shipai BSF, ki riew paidbah 243 bad ki armforces 61, ha West Khasi Hills District 5 ngut ha Ri Bhoi District 70 ngut, ha West Jaintia Hills District 17 ngut, ha East Jaintia Hills District 17 ngut, ha West Garo Hills District 29 ngut ha South West Garo Hills District 2 ngut bad ha South Garo Hills District 2 ngut.
Ki briew kiba la ioh ia ka jingkoit ba pura ki long 345 ngut kynthup ia ki 6 ngut ki ba la koit mynta ka sngi,ki sample kiba la dep ban phah test ki long 39782, ki ba long negative ki long 38 412 bad ki result kiba dang ap ki long 380 tylli.
Ka India, ha ki khyndiat sngi ba ladep, ka la pdiang ba ka don ka jingtam pud jong ka China ia u pud u sam ka India bad ka la kren shai ruh ba katei ka jingtam pud, ka lah ban shim por slem ban ia pynbeit.
Na ka liang ka China, ka dawa ia ka India, ba kan kynran kham shadien ha ki bynta jong ka  Pangong Lake.
Katei ka jingthoh, ka dei kaba la buh ha ka tnat iada ri jong ka sorkar India, ha kaba la buh ha ka website jong ka tnat iada ri jong ka sorkar India, ha kaba ka mynjur ka jingtam pud jong ka China, wat la kam shym pyndonkam da ka ktien  aggression hynrei ka pyndonkam da ka kyntien “transgression".
Ka tnat iada ri, ka mynjur ba katei ka jing tam pud, ka jia ha U Jymmang 2020, hynrei ia katei ka jingthoh, la weng noh mynta ka sngi, na ka website jong katei ka tnat.
U Rahul Gandhi, u nongialam jong ka seng Congress, ula kynnoh jur ia U Narendra Modi, myntri rangbahduh ka India, hadien katei ka jing mynjur jong ka tnat iada ri, ia ka jingwan tam pud ka China, ha kaba U Gandhi, u kynnoh ba U Modi, ula thok ia u paidlang ka Ri India.
Hadien U Sushant Singh Rajput, mynta sa uwei u aktor, ula pyniap ialade, da kaba sdien phasi.
U  Samir Sharma, ula iap da kaba sdien phasi, ha ka iing sah jongu ha Mumbai.
Ula don 44 snem ka rta.
U Samir, u sdien phasi ialade ha ka sad kaba ha iing shet ja, ha ka miet jong ka sngi balang, ha ka iing jongu, ha   Ahinsa Marg ha Malad west.
Ki pulit, ki iathuh ba U Samir, u shong wai ha katei ka iing naduh u bnai rymphang 2020 bad la iohi, ia ka met iap jong U Samir, da uwei u nongap ia katei ka iing.
La antad, ba u aktor, ula pyniap ialade, la ar sngi, shwa ba kin don kiba lap ia u.
Ym shym don satia kano kano ka jingthoh, ia ka daw, kaba u pyniap ialade.
U Samir, ula thoh shaphang ka jing kulmar jingmut jongu, hadien ka jingiap jong U   Sushant Singh Rajput.
U Samir, ula ak ha shibun ki  TV serial kum ka Kahaani Ghar Ghar Ki, Iss Pyaar Ko Kya Naam Doon bad Kyunki Saas Bhi Kabhi Bahu Thi.
U pawnam bha, ha ka bynta jongu, kum u kpa, ha ka serial Yeh Rishety Hain Pyaar Ke.
Ha kine ki sngi, ka shongshit bha ka peom jong U Rabindranath Tagore, kaba la ai kyrteng ‘Deeno Daan’ bad katei ka poem, ka la pynmih ka jingiakren kaba jur ha ki social media, naduh hynnin ka sngi.
Ka dei hynnin ka sngi, ba U Narendra Modi, myntri rangbah duh, u leit buh ia u mawit rupa, na ka bynta ban tei ia ka temple  Ram Mandir ha Ayodhya.
La pynmih shwa ia katei ka poem, da ka  Banojyotsna Lahiri, kaba dei ka dkhot jong ka  Presidency University bad ka JNU, ha kaba ka iathuh, ba la thoh ia katei ka poetry, la 120 snem mynshwa, katba kum ka calender ki Bengali.
Katei ka poem, ka pyni, ba ka dei ha ka 20tarik jong U  Shravan, 1307, kaba iadei bad ka 5tarik Nailar mynta u snem.
Katei ka poem, ka iathuh shaphang uwei u muktiar, uba la ujor ia U Syiem, ba u tei ia ka temple, da ki 2 million tylli ki pisa ksiar suda, namar ba katei ka temple, kam don blei satia ha ka.
U Syiem, ula bitar shla ia u muktiar, ha kaba u ong, ba u dei u bym ngeit blei.
Hangta u jubab u muktiar, da kaba ong “Em ka temple, kam shym thylli, hynrei ka don tang ka nam ka burom jong U Syiem".
U Muktiar, u ong biang ia U Syiem, ba ka dei ha ka por, kaba bakla shibun ba un pynlut kai ia katei ka pisa ksiar, ha kaba tei temple, haba ha katei ka por, u paidlang jong katei ka Ri, u um don eiei ban bam bad kiba bun ki shu leit khrong bad ki leit tied jingkhang ha ka iing jongu, ban ioh khrong bad nangta ki sa shah beh ksew ha U Syiem.
Shillong: Ka Jaintia Students Union (JSU) Laskein Block Circle ka la dawa ia u Block Development Officer jong ka Laskein ban pynthikna ba ia ki tuloo jong ki nongtrei job card, yn thep noh kham kloi ha ki bank account jong ki katkum ka rukom treikam jong ka MGNREGA.“Ngi dawa ia u BDO ba un shimkhia ia ka rukom pyntreikam ka MGNREGA ban pynthikna ba baroh ki tulop jong ki nongtrei job card yn thep noh kham kloi ha ki bank account jong ki" pynpaw u Bah Dapmain Suchiang, President ka JSU-Laskeiñ Block.
Haba iohi ba kam longkam eiei kane ka jingleh u BDO, ka Jaiñtia Student Union ka la byrthen ban ujor da ka ejahar sha ki nongpeit halor kane ka jingpynkheiñ u BDO ia ka hukum jong ka MGNREGA.U la iathuh ruh ba ka la don teng ka jingkynduh jong ka seng ha ryngkat bad u BDO ban iakren halor kane ka mat, hynrei ym shym la iohi ba u BDO un shimkhia haduh mynta.
U la iathuh ruh ba bun kiba trei job card ki la ujor halor kane ka jingbym shimkhia u BDO ha kaba iadei bad kiwei pat ki skhim khamtam ia ka jingpyllait ia ki tulop jong ki.
Hapdeng ka jingialeh kaba jur kaba ka pyrthei hi baroh kawei ka ieng ban ialeh tyngeh na ka bynta ban iada na kane ka jingpang lane ka khlam Corona-Virus.
Bad ngim lah ban len ngi iohi ruh ba ka sorkar ka jong ngi ruh naduh ka sorkar India haduh ka Sorkar Meghaya jong ngi bad ki tnat trei kam jong ka baroh da ka juh ka jingsngewkhia halor ka jingsaphriang jong une u Corona-Virus ki la pynduh thiah pynduh dem na ka bynta ban thaw ki lad ki lynti na ka bynta ban lait noh lane ban pynduh pyndam noh ia kane ka jingpang ha kane ka Ri bad kumjuh ruh ha ka jylla ka jong ngi.
Ho,oid ha baroh ka pyrthei wat ka WHO ruh ka kubur ba kane ka dei ka jingpang lane ka khlam kaba shyrkhei, ka dei ruh ka jingpang kaba paw bad ka bym paw shabar kum kiwei pat ki jingpang lane kata ka jingpang kaba ngi ong ka symptomatic bad asymptomatic disease.
Bad ha kaba wat ki tiar test ruh ki bakla ban pynmih ia ka result.
Nga sngewtynnad ia ki jingpynbna ki ain jong ka sorkar, kum ka Nuksa ban deng ia ki mask, ban bud ia ka social distance, ban sait ia ki kti.
Bad kumjuh ruh ka pynmih ia ki ain ia kito kiba wan na kiwei pat ki jaka, na ki thain border, ki jaka kiba don ia une u jingpang Corona, ka sorkar ka la bthah ia ki bor shnong ba kin phah leh quarantine ia kiba kum kita ha ki quarantine centre.
Hynrei kaba phylla pat ka long ba ki bor shnong ki la leh ia kane kaba ka sorkar ka la bthah, ka la phah shong Quarantine ia kito kiba wan na bar 14sngi, bad hadien ba la kut 14sngi kiba shong Quarantine, ka sorkar pat ka hukum ba kin mih noh na ka jaka ba ki shong ban leit sha iing sha sem khlem da leh ia kano kano ka test wat tang shisien ruh naduh ba ki sdang ban shong haduh ba kut.
Kumta na ka liang kiba bun ki paitbah ki sah ha ka jingdum balei ba ka sorkar ka pynshitom tang ia ki nongialam shnong ban pynbit pynbiang ia kine kiba shong quarantine katba ka sorkar pat ka pynmih tang ki ain ka khlem leh test eiei ia kum kine ki briew.
Hato ka sorkar ka la tikna ne em ba kum uta u briew um don jingpang, haba tang kawei ka test ka khlem leh? Balei kein ka sorkar ka pynshitom tang ia ki nongialam shnong ban peit ban pynbiang ia kiba shong Quarantine ha ki Quarantine Centre? Katba ka sorkar pat 14sngi tang shi sien ruh ka khlem wan mih sha kine ki quarantine centre ban shim ia ka sample na kine kiba sah quarantine? Imat ka dei shisha kumba u Bah Shanbor shullai, MLA, u ong ba ka tnat jong ka koit ka khiah ka khlem trei bha ia ki kam jong ka?Mynta lei ba dang duna eh kiba ioh jingpang katne ka jingleh sting, tip ynda lah bun lei kiba pang te lah kut artad ymdon shuh hi ba bna eiei.
Kumno ka sorkar ka pynbna ba kan leh ia ki sample test sha baroh ki shnong, haba tang ia kito kiba don ha quarantine centre 14sngi tang shisien ki khlem ioh ia ka test? Ka mut aiu ban set ia kito kiba wan na bar ha quarantine centre 14 sngi khlem don kano kano ka test?Bad lada ki bor jong ka tnat ka koit ka khiah ka ong ba ymdon symptom eiei na kata ka daw ngi khlem test te balei pat hap shong quarantine namar naduh ba rung ngi lah tip bym don symptom? Lane lada ki ong ba ymdon sign and symptom ymdon kam ban leh test te balei pat ki ong ba kane ka jingpang ka dei ka Symptomatic bad ka asymptomatic? Balei kim pyntikna ba kane ka dei ka symptomatic disease pynduh noh ia kane ka kyntien asymptomatic khnang ba u paitbah un lait na kaba kulmar khlieh?Bad ha kaba pynkut, nga kyrpad rit ia ka sorkar ba kan thaw ka lad ka lynti sa shisien ba wat lada kam ioh ka lad ban leh lut ia ki test sha baroh ki paitbah hynrei kat ia kito kiba don ha quarantine centre ka dei hi ban pynioh ia ki test khnang ba ynda kito kiba shong quarantine ki mih na quarantine centre haba ki mih ban leit sha la iing la sem kin mih da kaba suk ba kmen khlem don kano kano ka jingpyntieng ia kiwei pat ki marjan marpa.
Khublei shibun.
Ka article da Purningstar Shabong ha ka 21 tarik July 2020 ha U Rupang ka dei ka jingthoh kaba kynsai bad ba don ia ka nongrim ba ka hima Nongkhlaw ka dei ban ai ka jingiaroh.
U nongthoh jong katei ka article u la kyrsiew thiah ia ki khun ki hajar ka hima Nongkhlaw bad ia ki paidbah ka ri Khasi shi tyllup.
