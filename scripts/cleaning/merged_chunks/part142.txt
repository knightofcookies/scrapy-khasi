Don u pyneh triang bad u kwah ba ka UDP kan kyrshan ia ka PDF.Hynrei hadien ba ka UDP ka la ia teh lok bad ka HSPDP na bynta u 2018 u Dr.Don u ong pat ba um pat ithuh ia ka People’s Democratic Front ( PDF) kum ka seng saiñpyrthei bad u dang ithuh ia u bah Pynshngaiñ kum u dkhot ka seng Congress, “Ngam sngewthuh shuh ia kane ka jingkren u Dr.Don" ong u bah Shylla da kaba ring ksai ba katei ka jingkren jong u bad kumba ka jia mynta ha KHADC ka pyni ba kitei ki 2 seng ki kyrshan Congress naba ka HSPDP bad UDP ki donlang hapoh ka jingialam u bah Pynshngaiñ.
Shuh shuh u bah Shylla u la ong ba haba u kren shaphang ka jingiatylli ki seng riewlum kam mut tang ka HSPDP bad ka UDP hynrei ia baroh ki seng riewlum ba kynthup ia ka KHNAM bad PDF ruh kumjuh, “Hynrei ym shym la leh ia kata bad la rai wut wut tang da ki 2 ngut ki President bad ki shim rai kyrkieh namarba ki hap ban pynthikna ialade ba kin ioh jingjop ha u 2018 khlem da pyrkhat pat ia ka jaitbynriew baroh kawei" u la ong da kaba bteng “Lada kwah shisha ba ki seng riewlum ban ia tylli dei ban lum lut ia kitei baroh 4 tylli ki seng ha kajuh ka shatri, ym tang ka HSPDP bad UDP".
U bah Shylla la ong ba um poi pyrkhat ba katei ka jingiakren ia tylli ki seng riewlum kan long tang hapdeng ka UDP bad HSPDP , “Nga nangpyrkhat ba kane ka kynti mynta kan dei ka kabu ksiar ia ngi ban ia tylli na bynta ka jingmyntoi jong ka jaitbynriew, ialade nga la shim rai hi khlem da pyntip ia u paidbah bad nga rai ban kyrshan ia u bah Ardent ban shongnoh ha u 2018 naba nga tip lada nga pyntip ruh u paidbah un ym pdiang ia ka rai jong nga, hynrei nga rai hi da kaba pyrkhat ia ka jingmyntoi ka jaitbynriew baroh kawei ym tang ka Nongkrem hynrei u bah Ardent um khein snep pynban bad u ong ba ka dei ka rai u briew shimet, kumno un ong u riew shimet haba nga don bad ki 6000 ngut ki paidbah" u la ong biang.
Ute iu MDC ka Nongkrem u laithuh ruh ba tang mar ia mih katei ka jingtyrwa jong u ha ki kotkhubor, tar u paidbah ka Nongkrem u la khluit bad ki la bitar ia u da kaba kynnoh ruh ba u la shet kylla ia ki, “Ki ia ong ngi pynjop ia phi ba phin jop ia ka elekshon MLA ba ngi la isih palat ia u bah Ardent kumno phi mut leit kyrshan ia u, ki da ong ruh ia nga ba da lei lei ngin ym kyrshan ia u bah Ardent, nga la kylla ‘langkñia pynban ialade" ong u bah Shylla.
Dei halor katei ka nongrim kaba u la shim ba u la shah shet kylla ha ka UDP bad u la shah takraiñ ha ki paidbah ba mynta u la rai rangbah noh ban kohnguh ia ka rai u paidbah uba kwah ia u ban iakhun ha ka elekshon MLA, “Ki la phah ia nga ban ia khun, ngan ia khun beit, ai ki paidbah kin shim ia ka rai na kano ka Party ngan ia khun" u la ong.
Katba u bah Hilarious Warbah pat u Chairman ka Sub Committee ki nongkyrshan u bah Shylla ha Nongkrem u la ong ba ia ka Party haduh mynta kim pat rai tangba yn ym ia khun shuh na ka UDP naba ki paidbah ki la isih ia ka UDP, u la ong.
Shillong, 08 Jylliew:Ka Hill State People’s Democratic Party (HSPDP) ka pynpaw ia ka jingsngew lyngngoh ka jong ka halor ka jingkren jong u Bah Ronnie V Lyngdoh, MLA uba la ong ba ka jingiatreilang hapdeng ka UDP bad HSPDP kam don satia ïa ka nongrim bad ka thong.
Ha ka kyrwoh ba la phah lyngba ka Media Cell jong ka party, ka seng HSPDP ka buh jingkylli, “U Bah Ronnie u tip aiu shaphang ka nongrim bad ka thong jong kane ka jingiateh paralok? Ngim donkam ban pynshai ia u Bah Ronnie halor kano ka nongrim ba ngi iatreilang, hynrei ia ka nongrim ba ngi iatreilang ngin sa pynshai sha u paidbah ynda la dei ka por".
Haba pynshai halor ka jingkynthoh jong u Bah Ronnie ba ki don ki politishian kiba buaid bor, ka seng ka don ban ong tang katne, “Hato ym dei u Bah Ronnie uba la kren kop ba un hiar shuki noh lada ka MUDA ka kyntur pud sha Mylliem? Hynrei haduh mynne mynta katei ka jingeh um pat lah ban weng bad na ka shuki ruh um treh ban hiar".
“Sa bishar ma phi ki paidbah mano ba buaid bor".
Ka seng ka kwah ban ong ba kane ka jingiatreilang ka long ka jingangngnud jong u paidbah ban wanrah pat ia ka jingkylla ha ka jylla ia kaba ki paidbah kila angngud baroh shi katta.
Shillong, 8 Jylliew:Ki nongshong shnong ka shnong Thied-dieng ki la pyrshah jur ia ka jingwan ka projek pynmih bording ka NEEPCO ha Mawphu, ka shnong kaba don marjan bad ka Thied-dieng.
Katei ka jingpyrshah jong ki ka dei namarba katei ka projek kaba la ai kyrteng ha Mawphu kan pynjot ia ka shnong Thied-dieng.
Ki phew ngut ki paidbah nongshong shnong jong katei ka shnong hapoh ka jingialam u bah Jopborstarsing Sohtun ki la ong ba kin ym pdiang da lei lei ruh ia ka jingwan katei ka projek, namar ba ka ktah ia ka jakpoh jong ki da kaba pynjot pynduh ia ki jaka rep jaka riang jong ki.
U bah Jop Sohtun haba kren sha ki nongthoh khubor mynta ka sngi u la ong ba ki don haduh 74 tylli ki longing ki ban shah ktah na katei ka jingwan ka projek bad katei ka dei katkum ka ripod jong ka NEEPCO bad u la ong ba la tyrwa ia kitei ki longing T.25 hajar tyngka shi ing ba kin mih noh na katei ka jaka, nangta la tyrwa ban siew T.2000 tyngka shibnai ia kawei ka longing bad katei kan dei na ka bynta ka 20 snem, la tyrwa ban thep kam uwei u briew na kawei ka ing.
“Lada thep kam tang uwei kiwei shano pat kin leit, ka khlaw ym don shuh ban rep, u wei u diengsoh u ai bam ia ka longing baroh kawei da ki 3 ne 4 pateng bynriew" ong u bah Sohtun uba la iathuh ba ki briew ka sorkar ki kheiñ ba ki iohi ia ka khlaw ym don eiei shuh hapoh hynrei u la ong ba ki don ki jingthung kum ki diengsoh niamtra, ki kwai ki tympew, ki sla tyrpad, ki soh mrit khlaw bad kiwei pat.
Ka kong Westelborn Synjoin ka la ong ba da lei lei ruh hadh ba kut ki sngi ka jingim jong ki kin ym ailad da lei lei ruh ia ka NEEPCO ba kan leh da ka bor, “Kin ym lah ban siew dor ia ngi da ki tyngka, ka rep ka riang ka dei ka kam kaba ngi im ja da ki pateng, ngim kwah ban kylla nongphetwir ha shnong lajong, ngin ym ailad ia u bar jylla ba un wan ban shong katba ngi ki trai jaka ngin shah beh, ki nongthied dieng ki don tang 500 ngut lashai ki mynder kin poi 4000 ngut" ka la ong.
Katkum ka jingbatai u bah Sohtun u la ong ba katkum ka sorbe ia katei ka projek ki jaka ban shah ktah na kiwei pat ki shnong kum ka Mawphu, Nongblai, Nongsteng kin long tang kumba 13% eie katba ka shnong Thied-dieng pat kan ktah haduh 93% eiei.
Bad shisien ba lah ailad u la ong ba yn ym lah shuh ban trei ban ktah ha katei ka jaka naba ka dei ka dam yn pyndap da ka um bad ka NEEPCO kan ker kynroh lut.
Ki la iathuh ba ia ka NOC ka NEEPCO ka la ioh na ka shnong Mawphu hynrei kam ioh NOC pat na ka shnong Thied-dieng bad ki la kynnoh ba baroh kaba la jia ba ka NEEPCO ka nud ban wan sorbe bad pyntyllun ia ki kam mynta ha katei ka jaka ka dei namar ka jingleh sop sop u Syiem ka hima Sohra u Pa’iem Freeman Sing Syiem ryngkat ka u Acting Rangbah Shnong ka Thied-dieng uba la thung dobor hi da u Syiem u bah Mathias.
“Dei ka jingleh sop sop u Syiem Sohra bad ka Mawphu, u Acting Rangbah Shnong ryngkat u Acting Rangbah Shnong ka Thied-dieng bad katto katne ngut ki nong Thied-dieng ba shong basah ha Shillong, ka wah ba mut shna dam ka dei mar shiteng ka jong u Mawphu shiteng ka jong u Thied-dieng kumno lah ban pyntrei khlem da ioh jingmynjur na ka Thied-dieng, ngin ym shah" ong u bah Sohtun uba la iathuh ruh ba ki jaka ha katei ka shnong ki dei ki ri kynti ym ka ri raid, ki la pyni ruh ia ka map bad ki kot ki sla kiba ki la iaid lynti ha ka jingpyrshah jong ki ia katei ka projek.
Shillong, 8 Jylliew:Ka Synjuk ki Nongsynshar Shnong ka Bri U Hynniewtrep (SNSBH), ka la thoh mynta ak sngi sha u myntri rangbah ka Jylla, ha kaba ka pyntip, ba ka Executive Committee jong ka Synjuk, kaba la ia kynduh, ha ka 3tarik Jylliew 2017, ka la rai ban pynkynmaw biang ia u, halor ka ain VAB bad kumjuh halor ka mat jong ka ain MUDA jong ka sorkar.
Ka SNSBH, ka pynkynmaw, ba ha ka jing ia kynduh jongki, ha ka 31tarik Nailar 2016, u myntri rangbah, ula kren shai ba ka sorkar Jylla, ka kwah ban pynbeit ia ki jingeh, kiba u paidlang ka Jylla u ia kynduh.
Halor kane katei ka seng, ka kwah ban tip ia ka dur ka dar, kaba mynta jong ka Village Administration Bill (VAB) bad halor ka ain MUDA, la pynsngew ba katei ka ain, ka don ha ka jingbishar jong ka High Court jong ka Meghalaya, hynrei la pynsngew ba ka seng, kam tip eiei satia, ia kaei kaba ka sorkar Jylla, ka leh halor kane ka bynta bad la dawa ba ka sorkar Jylla, ka dei ban leit ban ujor ia kane ka kam sha Supreme Court.
Ka seng, ka shim ba ka sorkar Jylla, ka la kurup jubor ia ki jaka puta, ki bym hap satia ha ka ain jong ka Town And Country Planning Act 1973 Sub-Section (2) of Section 1 jong ka Meghalaya Town and Country Planning Act, 1973, namar ba katei ka kyndon sub-section (2) jong ka Section 1, ka bthah ba kan nym treikam satia ha ki ain, kiba iahap ha u pud u sam jong ki District Council.
Ka SNSBH, ka pynsngew ba lada ka sorkar Jylla, kam shym la shim ia ki lad ki lynti, halor kitei ki mat, kumta ka Synjuk, kam don lad da kumwei pat, hynrei kan leit sha u paidbah, ban pyni ia ki jing bym lerkam jong ka sorkar Jylla.
Kam kut tang katta, ka SNSBH, ka lyngngoh ba ka sorkar Jylla, kam shym la ai satia ia ki minit jong ka jingialang, kaba kitei ki arliang, ki la ia kynduh ha ka 31tarik Nailar 2016, ha ka por kaba biang, ha kaba ka sorkar Jylla, ka iai sngap mynthi haduh ha kine ki sngi bad ba ia katei ka rai, la phah sha ki, tad haduh ka 14tark Rymphang 2017, ong ka dorkhas jong U bah RL Blah, General Secretery, ka SNSBH.Shillong, 8 Jylliew:Ka Khasi Student Union Jaintia Hills District Unit, hadien ba ka la lap ba bun bah ki bar Jylla, ki wan khaii bad leh Benami ha Jaintia Hills khlem da ioh ia ka laisen khaii, na ka District Council; ka KSU JHDU ka la leit ia kynduh ia u CEM ka Jaintia Hills Autonomous District Council.
Ha ba ia kren halor kane u EM ba dei peit ia ka Trading jong ka Jaintia Hills District Council halor katei ka phang u la kubur ba ki don ki shisha ki bar jylla ki ba wan khaii, khlem da ioh ia ka laisen khaii, na ka District council bad ruh ki don ruh ka baleh benami bad u la ong ba ka Council ruh ka la dep khynra ia ki dukan bar jylla bad ruh la lap ba ki don ki bym ioh ia ka laisen khaii bad ruh la khang khyrdep ia kum kine ki dukan bad ruh ba la ong ba District Council kan pynlong shuh ia ka jingkhynra laisene bad ruh un buh ia ka jingleit talasi ryngkat bad ka seng ha ba ia dei ka jingkhynra laisen bad ka jingleh benami.
Ha ba ia kren pat ha ka ba ia dei bad ka jing pynduh noh jong ka Assam ia ka kyntien “Rangbah Shnong" da ka kata ka Gangbura bad Rambura ia ki nongkit kam Shnong ha bun ki Shnong ki ba hap hapoh ki ar tylli ki Elaka ki ba kynthup ia ka Elaka Pangam Raliang bad ka Elaka Labang Nangphyllut ki ba dang hap ha poh ka jingpeit jong ka Jaintia Hills Autonomous District Council ka ba long pyrshah ia ka dustur jong u khasi pnar, u CEM u la ong ba ka Assam kam lah ban leh ia kane, namar ka long pyrshah ia ka hok bad riti dustur jong u khasi pnar bad ruh u la kyntu ia ki briew ki ba shong ha kito ki jaka ba kim dei ban sngewthuh bakla bad ruh ba kim dei ban khwan myntoi ban ioh jing myntoi na baroh ki state bad ruh bad ruh ba ki dei ban sngewthuh ba ki hap hapoh u pud u sam jong ka ne ka District Council bad ki dei ban phah ia ki jingtip shane ka Council hadien ka jingjied jong ki ia ki nong kit kam Shnong khnang ba ka Council ka lah ban pynskhem bad ai sanad ia ki kum ki rangbah Shnong bad u la kubur ba ka seng ha ryngkat bad ki briew jong ka Council kin leit jngoh ia kine ki ar tylli ki Elaka ki ba hap ha poh kane ka Council ba la sah teng ka jing thung Doloi na duh ki por mynshwa.
Shillong, 8 Jylliew:Ka shnat samla jong ka Khun Hynniewtrep National Awakening Movement (KHNAM), ka la phah dorkhas sha ka kong Ampareen Lyngdoh, myntri jong ka sorkar Jylla, kaba peit ia ka Information & Technology bad ki mat jingdawa jongka, ki long na bynta ka bhah kam bhah jam ha ki tnat telecom, ha kaba la kynnoh ba kitei ki tnat kam, kim shym la ai bhah satia ia ki samla khlem kam jong ka Jylla bad ka KHNAM, ka ong ba ki kontraktor lane ki kompeni ruh ki dei ban hap lang ha katei ka bhah kam jong ka sorkar Jylla.
Ka KHNAM, ka ong shuh shuh, ba baroh kito kiba trei ia ki kam heh ha kitei ki kompeni, ki dei ki khar Assam suda bad kumta katei ka khanglad ia ki samla trai shnong jong ka Jylla.
Katei ka seng, ka ong shuh shuh ba ki don lai jait ki ktien ha ka Interactive Voice Respond (IVR), ha kaba la leh ha ki bynta bapher jong ka Jylla bad kitei ki kynthup ia ka English, Hindi bad ka ktien trai shnong ha ka Jylla bad ha Assam, ka dei ka Assamese bad ha West Bengal, ka dei ka Bengali, katba ha Ri Khasi, ki pyntreikam tang ka English bad ka Hindu bad la bthah namarkata, ba ki kompeni, ki dei ban pyndonkam ia ka ktien Khasi ha ka IVR jongki.
Ka KHNAM, ka dawa ruh na ka myntri, ba kan pyntreikam ia ka kyndon, ba kito ki jaka trei, kiba don palat 10ngut ki nongtrei, ki dei ban don ka komiti, ka ban peit ia ka suk ka shngain jong ki kynthei, hynrei kitei ki kompeni, kim don satia ia katei ka komiti bad la ong ruh ba ki kompeni, kiba thung nongtrei ha kane ka Jylla, kim don satia ha ka jingthungkam da ki kompeni, hynrei ia ki, la pyniaid da kawei pat ka kynhun kaba na Assam bad la dawa namarkata, ba ki dei ban ioh ia ka shithi thungkam, kaba beit beit na ki kompeni bad kam dei tang katta, hynrei kim bud ruh ia ki ain siew bai nong,ba la pyntreikam da ka sorkar Jylla, hynrei ki pyntrei ia ki, ha ka dor kaba tad shibun eh, ong ka dorkhas na U Bah Thomas Passah, President bad U Bah Elias Susngi, General Secretery jong ka KHNAM, State Youth Wing.
Shillong, 8 Jylliew:U MDC ka UDP na Nongkrem konstitwensi u bah H.S Shylla u la ong ba ka jingiatehlok hapdeng ka UDP bad ka HSPDP, na bynta u 2018 kam dei na ka daw jong ka jaitbynriew, hynrei tang na ka bynta ka jingmyntoi ki 2 ngut ki President kitei ki 2 seng u bah Ardent M Basaiawmoit bad u Dr.Donkupar Roy.
U bah Shylla u la ong ba u Dr.Don u don jingtieng thod thod ha Shella konstitwensi bad dei na katei ka daw ba u kwah ban ia teh lok noh khnang ban pynthikna ia ka jingjop jong u ha u 2018, “Ka jingshim rai jong u kam dei na bynta ka jylla baroh kawei hynrei na ka bynta ka myntoi ialade" ong u bah Shylla da kaba kdew kumjuh ruh ia u bah Ardent ha kaba u la ong ba haduh u 2016 u bah Ardent u la iaid ialap kylleng kylleng ban pynkhlaiñ ia ka HSPDP bad u la ju ialap ba ka HSPDP kan thaw sorkar marwei hi ha u 2018 bad ma u ( Ardent) un long u myntri rangbah ka jylla, “Hynrei hadien ka elekshon MDC shiteng samoi kaba ka HSPDP ka wan ha ka kyrdan balai, u bah Ardent ruh u la khynniuh bad u la sheptieng bad ka kylla noh ka jingmut jingpyrkhat jong u ban ia wad paralok noh shuwa ka elekshon , hynrei mynshuwa u ong ba um treh ban ia paralok shuwa ka elekshon, hynrei dei tang hadien ka elekshon" ong u bah Shylla.
U bah Shylla u la kynnoh ruh ba ia katei ka jingiatehlok hapdeng ka UDP bad HSPDP ym shym la don jingtip mano mano ruh na ki nongialam rangbah ka UDP, hynrei ka dei ka jingiakren bad ka jingpynbeit sop sop hapdeng u bah Ardent bad u Dr.Don.
“U bah Bindo M Lanong u dei u dkhot ba rangbah tam jong ka UDP, u Dr.Jemino Mawthoh u dei u General Secretary, u bah Paul Lyngdoh u dei u Working President hynrei ki ruh kim tip eiei, lait noh u bah Titos W Chyne u President ka East Khasi Hills , u bah Titos te bad u Dr.Don u dei ujuh hi u briew" ong biang u bah Shylla.
Haba kynthoh ia u President rangbah ka UDP u bah Shylla u la ong ba katei ka jingiatehlok hapdeng ka UDP bad ka HSPDP kan pynjot thiaw ia ka UDP kumba ka long ha Nongkrem, ka bym don UDP shuh mynta bad halor katei ka bynta u bah Shylla u la ong ba ka pyni ba u President um ler bad um iohi jngai ia kiei kiei baroh ki ban sa jia , “Na kata ka daw nga dawa ba u Dr.Don u dei ban risaiñ noh kum u President jong ka Party bad ailad ha u bah Bindo lane u bah Paul ban shim ia ka kam President, u Dr.Jemino u biang palat kum u General Secretary" ong shuh shuh u bah Shylla uba pyntip ba ma u ruh un mih noh na ka seng UDP ha kine ki sngi namar katei ka daw hynrei u lah ban pyrkhat pat da kumwei lada jia ba ka UDP ka pdiang ia ka jingai jingmut jong u.
Katkum ka jingai jingmut u bah Shylla u la ong ba shuwa ban ia kren ia ka jingiatylli hapoh ki seng riewlum, u la leit ban ia kynduh ia bun tylli ki sengbhalang ban ia kren ba ym dei ban ia paralok tang da kaba thaw kynhun shuwa ka elekshon hynrei ban wanrah syndon tang da kawei ka lama bad tang da kawei ka Party hapdeng ki seng riewlum.
U la ai jingmut ba ka lynti kaba biang eh ka dei ban lum ia ki khraw pyrkhat jong ka jaitbynriew, ban lum ia ki seng bhalang bad pan ia ki mat dawa jong ki na ka bynta ban pynbha ia ka jaitbynriew bad ba ki sengbhalang kin ym long shuh tang ki seng ia khih hynrei ki dei ruh ban bat ia u lakam jong ka sorkar bad ha katei ka jingiakynduh lang u la ong ba dei ban thaw ia ki polisi bad ki mat ki ban leit pynsngew sha u paidbah bad lada jop ruh dei ban leh kumta, “Hynrei khlem da iaid da katei ka lynti la shu ia kynduh sop sop u bah Ardent bad u Dr.Don tang na ka daw ka jingsheptieng jong ki ialade, ka jingiatylli kam dei ban long tang na ka bynta kitei ki 2 ngut ka dei ia ka jaitbynriew baroh kawei" ong u bah Shylla haba pynkynmaw ia ka jingjia kaba la jia ha u 1978 ha kaba ka sorkar lai lama ki seng riewlum ka la wan ha ka bor bad la lah ban pynioh ia ka Land Transfers Act.
Haba phai pat sha ka jingkren ki 2 seng kiba la ong ba kan don ka jaka ba ki hap ban ialehkai paralok, u bah Shylla la pynkynmaw ba u la jop ha ka elekshon 1993 ha Nongkrem na ka jingialehkai paralok bad u bah Robert Kharshiing.
Haba kynthoh pat ia ka jingkob u bah Ardent ban synshar marwei ha u 2018, hynrei ka la kylla noh tang hadien ka jingshah rem ka HSPDP ha Nongkrem ha ka elekshon MDC shiteng samoi, u bah Shylla u la ong ba hadien ka jingshah rem ha ka elekshon MDC shiteng samoi, ka mih sa ka jingbyrngem u bah Ardent ban hiar thma ia ka Weight Bridge kaba pyniaid da u MLA barim ka Nongkrem, “Marsien mih kitei ki jingkren na u bah Ardent ki Sing ha Jaintia hills bad ha West Khasi Hills ki jan iap lut, namar bun kiba la shah ktah, dei hangtei ba u bah Ardent u la pyrshang ban wad jaka rieh noh ialade ha ka kyrteng jong ka Pre-Poll Alliance" ong u bah Shylla.
Shillong, 12 Jylliew:Ka la don ka jingkwah na ka seng HSPDP ban pynieng kyrtong haduh 17 ngut bad lada kan poi sha katei ka bynta ka mut ba ka UDP ka hap ia leh tang 20 tylli ki konstitwensi, lait noh ki konstitwensi ia lehkai paralok.
Ki pyrman ka saiñ pyrthei ki la pynpaw ba lada ka jingiasam konstitwensi kan long ha katei ka dur 19 la 17 bad ka jingialehkai paralok kan wanrah ka jingduh nong ia ka UDP.Shuh shuh ha ki konstitwensi ialehkai paralok kum ka Mawkynrew, ka Mawthadraishan bad ka Sohra ki MLA hangtei ki dei na ka seng UDP, katkum ka jingpyrkhat ki pyrman saiñpyrthei la ong ba katei kan dei lypa ka jingduhnong ia ka UDP kaba baroh 2 seng ki lah pynban ban liem.
Ka Mylliem konstitwensi bad ka North Shillong ki dei ki konstitwensi kiba ka HSPDP ka kwah bha, ha Mylliem katei ka seng ka don ia ka MDC jong ka ka kong Teilinia Thangkhiew hynrei la sngewthuh ba u kyrtong 2013 ka UDP ruh hangtei un ym shong satia bad hangtei ruh ki pyrman ki la ong ba ka lah ban mih ka jingialehkai paralok hynrei ka jingduh nong kan long pat ia ka HSPDP kaba la don lypa ka MDC.Katkum ki symboh pyrkhat jong kitei ki pyrman ka saiñ pyrthei ki la ong ba ki 2 seng ki la dei ban ai beit ia ka Mylliem sha ka seng HSPDP katba ki 3 tylli ki jaka lehkai paralok dei ban ai beit sha ka UDP.Shillong, 12 Jylliew:Ka HNLC, ka ong ba ki samla ha kine ki sngi, ki hap ban phet rieh ialade sha khlaw ne ba kin hap ban leit rieh sha kiwei pat ki Jylla ba marjan bad ka jinglong jingman, kam iapher shuh satia, na kaba jia ha Kashmir, ong ka HNLC.Ka HNLC, lyngba U bah Sainkupar Nongtraw, Publicity Secretery jongka, ka ong ba haduh mynta ki dang jia, tang ki Petrol bom, hynrei lada jia ba ka HNLC, ka ai ba ki samla kin pynbthei da ki bom IED, ka Jylla baroh kawei kan kem ding, ong ka kyrwoh.
Ka HNLC, ka kren biang, ba ka kwah ia ka jingsuk bad dawa ruh ba dei ban pyllait noh mar mar ia U President jong ka North Khasi Hills District, U Bah Ferdynald Kharkamni bad kumjuh ia U Bah Sonstar Nongkhlaw nalor kiwei pat.
Ka HNLC, ka phah ruh ia ka khubor sngewlem jongka, halor ka jingkhlad noh U SS Khaplang, uba la khlad ha Myanmar bad uba dei uwei na kiba ia khun tyngeh, ba ki Naga, kin ioh ia ka jinglaitluid.
Shillong, 12 Jylliew:Ia ka GST Bill la wanrah da u myntri ka tnad khajna ka jylla u Zenith M Sangma ha iing dorbar thawain ha kaba u la ai ka jingpynshai ha ki katto katne ki bynta bad ka jingmut ba kongsan jong kane ka GST Bill.
Katkum ka jingong u Zenith, ki don 4500 ngut ki nongkhaii kiba la hap ha ka jingsiew khajna ha ka GST ha kane ka jylla kata kito kiba ka jingkamai jongki, ka la palat ia ka T.10 lak ha ka shi snem.
“Uno uno uba ka jingkamai ka la palat ia ka 10 lak shaneng, un hap ban siew khajna bad duna ia ka T.10 lak ha ka shi snem, ym pat donkam siew khajna", la ong u Zenith.
Ka sorkar pdeng ka la buh por ba ka jingpyntrei kam ia kane ka ain lum khajna thymmai kan sdang naduh ka 1 tarik Naitung bad la ailad khadduh haduh u Nailur ia baroh ki jylla ban pyntreikam ia ka.
U Zenith u la ong ba kane ka GST kan mih bujli ha baroh ki jait khajna ba la ju lum ha ki snem ba la dep bad kan long kawei ka khajna ha ka ri baroh kawei.
Katkum ka jingong u Zenith ki jylla kum ka Meghalaya kaba shu thied ne shim ia ki mar ba thied nabar, kan ioh jingmyntoi bha hadien ba la pyntreikam ia kane ka ain thymmai ha ka jylla.
Hynrei u la ong ba ka lah ban don ka jingeh khyndiat namar ba ia ka jingsiew khajna namar ba la leh da ka kor internet namar ba ka jylla Meghalaya ka network jong ka BSNL kam da biang hynrei halor kane, ka sorkar ka la iakren ruh bad ki kompeni shimet ban pynbiang ia ka netwok.
“Ngi don ka jingeh ha kaba iadei bad ka internet namar ba ka BSNL kam pat lah ban pynbiang ia ki network ha kiba bun ki jaka ha Jyla hynrei ngin iakren bad ki kompeni shimet", la ong u Zenith.
U la ong ba katkum ka GST Council baroh ki jylla ki dei ban pynkiew ia ka jingioh lum khajna na kaba mynta sha ka 14 percent, kaba mut ba lada ka jylla ka ioh lum khajna 100 tyngka mynta u snem, ka dei ban pynkiew 1400 tyngka lashem snem.
Hynrei lada kam lah ban pynmih ne kot ia kane ka thong, ia kaba duna yn sa siew ne buria ka sorkar pdeng bad kan leh ia kane hapoh san snem.
Ia ki marbam mardih la pynlait noh ia ka jingshim khajna lait noh tang kiba la shna ne song da ka kompeni katkum kane ka GST hynrei don ki mar rep kiba ka sorkar jylla ka dang iasaid bad ka GST Council ba kan pynlait khajna bad kine ki dang sah ban iakren ha kaba ka jingialang kan long ha ka 16 tarik mynta u bnai, la ong u Zenith.
Shwa ia kane, ki dkhot ka liang pyrshah kynthup u Bah Paul Lyngdoh, Dr Jemino Mawthoh, u Bah KP Pangiang, u James K Sangma bad kiwei, ki la pan jingshai haduh katno ka sorkar jylla ka la long kaba la pynkhreh ban pyntreikam ia kane ka ain khamtam haba ka don ka jingduna ki ophisar.
Hynrei na ka liang u myntri u la ong ba ka sorkar ka la pynkhreh bha ban pyntreikam ia kane ka ain bad ki don sa katto katne ki ban iasaid bad ka GST Council ban pynlait khajna kiba lah ban ktah ia ki nongrep ha kane ka jylla.
Ki mar kiba lait khajna ki long ki long, Fresh Meat, dohkha, dh syiar, pylleng, dud, makhon, doi, um ngap, ki soh bad jhur, Flour, Besan, Bread, Prasad, mluh, Bindi, Sindoor, Stamps, Judicial, kot, kot khubor, Bangles, Handloom, bad kiba pyndonkam man ka sngi.
Kiba ngat ha ka khajna 5 percent ki long dohkha ba la leh mashin, Cream, Skimmed Milk, Powder, Branded Paneer, jhur ba la pynpjah, Coffee, slasha, jingber, Pizza Bread, Rusk, Sabudana, umphniang sharak, dewiong, dawai, Stent bad Lifeboat.
Kiba ngat 12 percent ka khajna ki long doh ba pynpjah, makhon, Cheese, Ghee, soh ba la pyntyrkhong, khlein mrad, Sausage, umsoh, Bhutia, Namkeen, dawai Ayurvedic, dawai bniat, Agarbatti, jingai rong kot, kot dur, shatri, mashin suh, ka phun.
Kiba hap khajna 18 percent ki long shini ba la shna, Pasta, Cornflakes, Pastries bad Cakes, jhur ba la tyngkai, Jam, Sauces, Ice Cream, jingkhlieh jingbam, ka um mineral, Tissues, Envelope, Tampons, Note Book, ki tiar steel, Printed circuit, Camera, Speaker, Monitor.
Kiba hap khajna 28 percent ki long shyngkom, Molasses, Chocolate bym don Cocoa, waffle bad Wafer ba sop da Choclate, Pan Masala, Aerated Water, jingairong, jingpyniwbih met, krim khap shniuh, shampoo shniuh, ka rong shniuh, iit khmat, Wallpaper, ki tile, mashin pynkhluit um, ka pliang um, mashin thew, mashin saitjain, ATM, mashin pynkdor, mashin sar, jingkhap tmain, pynkdor shniuh, ki tiar kali, ki baisaikil, ki eroplein shimet bad jingniah lieng.
Nongpoh, 13 Jylliew:Ki paidbah nong-shong shnong ba shong ba sah ha ki thain khappud bad ka jylla Assam, ba kynthup ha ka thain Umtyrnga bad thain Tyrso Umtngam Ri Bhoi District, ki la pynpaw ia ka jingsngewkhia kaba jur halor ka jingthuh khah khah ka bording Ilektrik, ha kaba ka la wanrah jingeh shikatdei eh ia ki paidbah bad khamtam eh ia ki khynnah skul kiba dang don hapdeng pynkhreh ia ka exam shiteng snem.
Haba ioh ban iakren bad ki paidbah nongshong shnong na ki thain Umtyrnga, ki la pynpaw ia ka jingsngew khia kaba jur halor kane ka jinglip khah khah ka Bording bad ka jingbym shimkhia da ka tnat MePDCL ban pynbiang bording ha katei ka thain.
Ha kawei pat ka bynta, ki paidbah nongshong shnong ha ki thain Umtngam, ka la pynpaw ia kajuh ka jingsngewkhia ban iohi ia ka jingeh kaba la iakynduh da ki paidbah bad khamtam eh ia ki khynnah skul, tang namar ka jingbym biang ka bording kan wanrah ruh ia ka jingthut ia ki khynnah skul, namar ba ka dang dei ka por ba kin pule kot na ka bynta ka Exam shiteng snem.
Kumta haba iadei bad katei ka jingthuh ka bording ha kitei ki thain, na ka liang ki paidbah nongshong shnong, ki la kyntu ia ka tnat MePDCL ba kan ialeh shitom na ka bynta ban pynbiang bording ha kitei ki ar tylli ki thain, khnang ba ki paidbah kin ym mad shuh ia ki jingeh na ka jinglip khah khah ka bording.
Shillong, 13 Jylliew:Ka Jaintia Students Movement (JSM) Central Body, ka pynpaw ia ka jingsngew pyrshah jur jongka, ia ka jingtei ia ka iing mane ki Muslim ha ka sor bah Jowai.
U Bah Leningstar Rymbai, President ka JSM, u pynpaw, ba ula kyndit ban ioh khubor lyngba ka “Whatapps" kaba iathuh ba U Bah Sayeedullah Nongrum, President ka Shillong Muslim Union, ula plie ia ka iingmane Muslim, ha ka 9tarik Jylliew, ha kaba la die ia katei ka jaka, da U Shai Suchen sha ki riewngeit Muslim.
U President ka JSM, ula tohkit bad la lap ba ia katei ka iingmane, la tap da ki tin, kaba hap ha ka dorbar shnong jong ka New Hill bad ka dei kaba heh don kumba 50 phut najan ka Wah Myntdu bad la iohi, ba ka don ka jingtrei kaba dang iaid shakhmat ba kynthup ia ka surok bad ka painkhana bad haba la ia kynduh ia U Ma Jerry Pasah, Waheh Chnong Jerry, ula iathuh ba um tip satia ia ka jingdie ia katei ka jingdie jaka.
Na ka liang ka JSU, ka lyngngoh, ba haba ka NGT Eat Zone, ka la hukum ba ym bit ban tei iing hajan ka wah Myntdu, hynrei, ha kano ka dur, ba ka mih pynban katei ka iingmane Muslim.
Shillong, 13 Jylliew:U bah Erwin Syiem Sutnga, ula phah shithi sha U bah HDR Lyngdoh, myntri kam poh iing jong ka sorkar Jylla, ha kaba ula pynpaw ia ka jingsngewkhia jongu, halor ka jinglong ka suk ka sain, na ka daw jong ka jing pyrshah lynti rel ha Byrnihat.
U Bah Erwin, u ong ba ka Jylla, ka don ha ka jing kordit kaba jur ha kine ki sngi, na ka daw jong ka jing khang dewiong, ka jingkhang tih maw bad mynta, ka don tang kawei ka lad bad kata ka long ha ka liang ka kam shang pyrthei, kaba ki briew, ki ia ioh kamai ha ki bynta jong ka nongbah Shillong bad kumjuh ruh ha East bad West Khasi Hills District.
Ka don ka jingma ba kan don ka jing ia pyni bor hapdeng ki trai Jylla bad ki bar Jylla, na kane ka jing iakhih ba la pyndep da ka KSU bad kaba poi sha ka jing ia pyni bor pyrshah bad ka sorkar Jylla bad ka HNLC, mynta ka la mih ban nang ai ding bad kata ka long ban pynpaw ba ka long ba la kloi ban pynbthei bom, kum ka jingsngew pyrshah lynti rel ha Byrnihat.
Shillong, 13 Jylliew:Ka jinghap slap ha ki 24 kynta ba ladep, ha Shillong ka la dei ka jinghap slap kaba jur tam jong u snem 2017, kaba la poi sha ka 100.6 millimetre.
Hynnin ka sngi, ka jinghap slap, ba la ai da ka tnat peit mariang jong ka sorkar India, ka poi sha ka 44.5 milimetre; hynrei ka jingiai bteng jong u slap hynnin ka miet bad mynta ka sngi, ka la kiew palat ia ka ar shah ha ka nongbah Shillong.
Shillong, 13 Jylliew:Ka tnad pyniaid elekshon ka jylla ka la buh thong shi lak tam ngut ban pynrung kyrteng thymmai ia ki samla hapdeng 18-21 snem hapoh shi bnai kata ha u Naitung ban wan.
Kane ka jingpynrung kyrteng nongthep ia ki samla yn sdang naduh ka 1 tarik Naitung bad yn pynkut ha ka 31 tarik jong une u bnai ha baroh kawei ka jylla.
U Chief Electoral Officer ka tnad elekshon ka jylla u Bah Fredrick R Kharkong haba kren sha ki nongthoh khubor mynta ka sngi, u la ong ba tang ha East Khasi Hills ki don kumba 52 hajar ngur ki samla kiba hapdeng ka rta 18-21 snem ki bym pat pynrung kyrteng ialade kum ki nongthep bad ka Nongkrem konstitwensi ka dei kaba bun tam ha kaba ki don kumba 15 hajar ngut eiei ki samla bym pat pynrung kyrteng hynrei kiwei kiwei ki don tang kumba 5-6 hajar eiei.
U CEO u la ong ba tang ha Sor Shillong la sam 11 hajar tylli ki phom -6 ban pynrung kyrteng kum ki nongthep vote bad yn leh kyrpang ia kane ha man ki skul bad kolej ryngkat ka jingiatreilang bad ki bor pyniaid kolej, ki bor pyniaid skul.
“Tang ha Shillong ngi la sam 11 hajar tylli ki phom-6 ban pynrung kyrteng thymmai", la ong u Bah Kharkongor.
Ka jingbishar ia kiba dei bad ki bym dei hok ruh ,la leh ha kane kajuh ka sngi ban pynsuk ia ki samla ban lait ka leit sha ka ophis DC, la ong u CEO.Hynrei ia kito ki samla ki bym leit skul, la pynbeit ban pynlong ha ki shnong ki thaw ha kaba kin don ki Booth Level Agent (BLA) jong ki seng sain pyrthei ryngkat ki nongtrei ka tnad elekshon ban pynrung kyrteng.
U CEO u la ong ba ka jingkhot ban iadon bynta ki seng sain pyrthei kam dei ba pain nong ia ki hynrei ka dei ka jingbthah na ka Election Commission ba ka jingpynrung kyrteng kan long kaba khuid bad kaba iaid beit khlem lait shuh iwei ruh kiba dei hok.
Ka tnad elekshon ka la shong jingialang bad ki seng sain pyrthei mynta ka sngi ban pan ka jingiarap na ki ban pynthikna ba ka jingpynrung kyrteng ia ki samla kan long kaba jop.
U CEO u la iathuh ba ha ka 9 bad 22 tarik Naitung kan don ka jingpynrung kyrteng kyrpang ha man ki jaka kumba la buh da ka Election Commission of India.
Kito ki samla pule kiba pule shabar ka jylla, ki lah ruh ban pynrung kyrteng da ka online.
U Bah Kharkongor u la ong ba ka jingialang ka la iakren ruh ia ka jingthmu ka Election Commission ban pyndonkam ia ki mashin thep vote da ka Voter-verifiable paper audit trail (VVPAT) bad kan sa don ka jingpyni nuksa ha ki jaka ban sa pynbna ia kane shwa ban pyndonkam ha ka elekshon MLA ban wan ha ka jylla.
Haduh mynta, ki don baroh 17,0,9000 ngut kiba pynrung kyrteng nongthep ha ka jylla bad sa mynta u bnai la buh thong sa shi lak tam ba kin pynrung kyrtreng thymmai.
Kaba mut ba ka jylla ha u bnai ban wan kan sa kot sha ka 18 lak tam ki nongthep vote ha ka jylla baroh kawei.
Ha kajuh ka por, u CEO u la ong ba ka tnad elekshon ka la ioh ban bat ia 3 ngut ki briew kiba dei iki bar jylla kiba pynrung kyrteng ialade kum ki nongthep vote ha ka jylla.
Ar ngut ki dei kiba la ioh jingujor na ka Kur Kharshiing ha kaba ki la leh thok da ka affidavit sha ka jait Kharshiing hynrei ynda la tohkit la shem ba kim dei bad la weng noh ia ki na thup kyrteng nongthep vote.
Uwei pat u dei uba don kyrteng ar tylli ha kane ka jylla bad sha Utter Pradesh bad ia une la weng noh na ka thup ki nongthep vote ha kane ka jylla.
U la ong ba ka tnad elekshon ka Meghalaya bad Assam ka la iatreilang ruh kumno ban khang lad ia ki briew ban don ar tylli ki dur EPCI khamtam kito kiba sah ha khappud jong kine ki ar tylli ki jylla.
“Lyngba ka buit stad mynta, ngi lah ban lap ia kiba don kyrteng ar tylli", la ong u Bah Kharkongor.
Ha kawei ka liang, u la iathuh ba ka tnad elekshon kan sa pynlong ia ka pynshai paidbah ban pynsngewthuh ia ki nongthep vote ia ka hok jongki kum ki nongshong shnong bad ruh ba kin nang ban jied ia ki nongthaw ain kiba kynsai bad ruh ban bym biej ha ka bor ka bor ka pisa.
Shillong, 13 Jylliew:Ki pastor ki la ther ba ka ain shongkha shongman ka sorkar jylla ka Meghalaya Compulsory Registration of Marriage Act 2012 ka sngew kumba ka heh ka khraw kat u Adadak (giant) hynrei u bym bniat eiei ban ktha.
Haba pynrem ia kane ka ain, u Pastor Thanlijoy Diengdoh u la ong,"Kane ka ain Meghalaya Compulsory Registration of Marriage Act 2012 ka long kum u Adadak (Giant) hynrei khlem don bniat eiei".
U la buh jingkylli ia ka sorkar, “Haduh mynta ngi kwah tip haduh katno ka la pynshitom ia ki shijur ki bym rejister, haei kito ki bor ba pyntreikam ka sorkar kiba pynshitom ia kito ki shijur ki bym rejister".
U la ong ba ki Balang ki sngewsih haba ki iohi ia ka jingpait jingpra jong ki longiing bad ka ju iasyllok ban wanrah biang ia ka jingiatylli jongki khnang ban pynwandur ia ka longiing.
“Ngi sngew mong kum ka Balang kum ki Pastor haba iohi ia ki longiing kiba iapait iapra bad ngi trei jar jar ban pynwandur biang ia ki ia kum kita ki longiing", la ong u Pastor Diengdoh.
U la ong ruh ba ka jingkynnoh jong u nongialam ka Maitshaphrang Movement, u Bah Michael N Syiem ba ki pastor ki nang tang ban pyniasoh, ka long ka jingkynnoh ka bym dei namar ba ki Pastor kim long kumta hynrei ki pyrshang la ka bor ban pyniatylli ban pynwandur haba ki shem ia ki longiing ki iakynduh ia ki jingeh bad ka jingiapait iapra.
“Ngim kwah ban pynphai nia ia ka jingkren jong ka Maitshaphrang ha kito ki por hynrei mynta ngi hap ban pynpaw hadien hynniew bnai ba la iakhun", la ong u Pastor Diengdoh.
Ha kajuh ka por, u nongiasaid ain jong ki Pastor u Bah VGK Kynta u la ong ba ki pastor ki la rai ban nym iaid shuh shakhmat ban iakhun ia ka mukotduma halor ka Meghalaya Compulsory Registration Of Marriage Act hadien ba ka sorkar ka la pyndem ia ka jingdawa jongki.
Ki Balang kila ujor pyrshah ia ka ain shongkha shongman ka Meghalaya Compulsory Registration Of Marriage Act 2012 halor ka nongrim ba ka la pynkhein ia ka Indian Christian Mariiage Act 1872.
Halor kane, ka sorkar jylla ka la pyndem da kaba pynkylla noh ia ka kyndon jong kane ka ain ha ka dorbar mang tyngka ka iing dorbar mynta u snem.
“Namar ba ka sorkar jylla ka la weng noh ia ka kyndon sohkyrdot kaba la ujor pyrshah da ki Pastor, ka kynhun jong ki Pastor, ki la rai ban sangeh noh ban buddien ia kane ka mukotduma kum ka jingsngew kmen ia ka jingleh ka sorkar", la ong u Bah Kynta.
Ki Pastor mynta ki la lait noh na ka shatri ka ain Meghalaya Compulsory Registration Of Marriage Act bad kin pynlong ia ka jingkyntiew kurim katkum ka Indian Christian Mariiage Act 1872.
U Bah Kynta u la ong ba lyngba kane ka jingweng noh ka sorkar ia kyndon, ki Pastor mynta kin bud beit ia ka Indian Christian Marriage Act 1872 ha ka jingkyntiew kurim jongki khlem da donkam shuh ban bud ia ka ain ka sorkar jylla.
Ka sorkar jylla ka la pynkylla noh ia ka kyndon jong ka Meghalaya Compulsory Registration Of Marriage Act 2012 katkum ka Amendment 2017, ha kaba la pynlait noh ia ki Pastor na kane ka ain bad kim kwah shuh ban buddien ia kane ka mukotduma kum ka jingiasngew tynnad lang, u la ong.
Lah ban kdew ba ki Pastor ki la ujor pyrshah sha ka High Court halor ka Meghalaya Compulsory Registration Of Marriage Act 2012 halor ka nongrim ba kane ka ain ka la teh ia ki, namar ba ki shijur kiba iathoh shongkurim ki hap ban leit rejister biang ha ka sorkar jylla, kaba long pyrshah katkum ka Indian Christian Marriage Act 1872.
Ki pastor kynthup u Pastor Thanlijoy Diengdoh, Seinborly Diengngan, Nongpyndeng bad U Pastor P.Gleamland Khongsdir la pynpaw ia ka jingsngew nguh ia kiba kyrshan bad ia ki nongialam ka sorkar kiba la sngap ia kane ka jingdawa jongki.
Shillong, 14 Jylliew:Mar syn iohi ba don ka prokram ai snam, ka la pynktik ia u Debajyoti Paul uba na Bangladesh ba un leit wut wut ban noh synniang snam ha ka prokram ai snam ba la pynlong da ka Meghalaya Aids Control Society ha State Central Library Shillong mynta ka sngi kaba dei ka sngi synniang snam kyrpang ha ka pyrthei.
U Paul u la wan donkam sha Shillong na Bangladesh, hynrei ka jia ryngkhat katba u dang iaid lynti hakhmat ka State Central Library, u la iohi ia ka prokram kaba iadei shaphang ka jingai snam bad u la ong ia u mama jongu ba un wad jingtip ia ka prokram namar ba u kwah ban leit synniang snam.
Une u nong-Bangladesh u dei uba ju ai snam barabor ha ka ri jongu bad u dei na Sylhet, kum u general secretary ka seng ai snam ha katei ka jylla ka ‘Sanchalan’.
“Nga sngew nguh bad ka long kaba kyrpang ba nga la lah ban noh synniang snam ha India.
Ka jingai snam namar ri ka dei kajuh bad ki briew kylleng ki lah ban ai snam namar ba ka dei ka jingpyrshang jong u bynriew", u la ong.
U la ong ba un wan biang ha ka aiom Khrismas bad snem thymmai sha kane ka jylla.
Ha kaba iadei bad ka jingai snam ha ri Bangladesh, u la ong “ka jinglong jingman ka jingai snam ka biang.
Ki don shibun ki seng kiba ju pynlong ia ka jingai snam, kaba kynthup ka Sanchalak, Sandhoni bad ka Bandhan.
Kane ka jingai snam jong u Paul ha Shillong ka dei ka jingjia ryngkhat namar ba ka dei ka sngi ba ka pyrthei ka rakhe ia ka sngi ai snam.
Nalor u Paul ki don shibun ki briew na kane ka jylla kiba la ai snam ialade ha kane ka prorkam.
Ia kane ka prokram ai snam la pynlong da ka Meghalaya State Blood Transfusion Council ryngkat ka jingiasnohkti lang bad ka Meghalaya AIDS Control Society bad ki Licensed Blood Banks, Meghalaya.
La ai ruh ia ka phang pdeng, “Aiu nga lah ban leh?"bad ka jingpyrta"ai snam, ai mynta, ai barabor".
Ha kane ka sngi u Additional Chief Secretary uba long ruh u President, Meghalaya State Blood Transfusion Council, u Y.Tsering u la long kum u kongsan ha kaba u la sam ruh ia ki syrnot sha ki nongai snam.
Shillong, 14 Jylliew:U Chief Executive Member (CEM) ka KHADC u bah Pynshngaiñ N Syiem mynta ka sngi u la plie paidbah ia ka J.J M Nichols Roy College kaba don ha ka shnong Pongkung.
Katei ka dei ka kolej kaba pyniaid da ka Balang u Blei bad ki pastor jong katei ka balang ki la pyntip ba la ai kyrteng ia katei ka kolej ha ka kyrteng jong u Rev.J.J M Nichols Roy kum ka dak ka jingkynmaw ieit ia u kum u nongseng bad u nongsaindur ia ka Balang u Blei ha kane ka ri Khasi -Jaintia.
Ka Balang u Blei ha katei ka shnong ka don ia ka skul kaba la tip kum ka Pongkung Church of God Secondary School , hadien ba la kyntiew kyrdan sha ka Higher Secondary School bad mynta la kyntiew kyrdan shuh shuh sha ka kolej kaba la ai kyrteng da ka Rev.J.J M Nichols Roy College.
Haba kren kum u kongsan ha katei ka sngi u bah Pynshngaiñ uba dei u MLA bad MDC ka Mawsynram konstitwensi, u la ong ba u long uba donbok bha ban ioh plie ia katei ka kolej ha kum kane ka por kaba u long ruh u CEM ka KHADC naba ia katei ka kolej la ai kyrteng sha u J.J M Nichols Roy u kpa jong ka 6th Schedule bad u la ong ba donkam ia ki nongpyniaid jong katei ka kolej ban ia treilang bad ka District Council, naba ka kyrteng utei u rangbah ka don ka jingiadei ha District Council.
Haba kdew ia ki kambah jong u Rev.Nichols Roy kiba u la noh synniang kumno ban wanrah ia ka 6th Schedule ban iada kyrpang ia ka jaitbynriew u bah Pynshngaiñ u la ong ba u dei u rangbah uba la iohi jngai lypa ia ka jingeh kaba ka jaitbynriew kan sa ia kynduh bad dei na katei ka daw u la saindur kumno ban wanrah da ka 6th Schedule ban iada kyrpang ia ka jaitbynriew rit paid.
U la pynbna ha katei ka jingialang ba un ai T.14 lak tyngka ha ki ar bynta na bynta katei ka Kolej, T.4 lak na ka bynta ban shna pynheh ia ka ing skul khnang ba ka Kolej kan ioh pyndonkam shipor kat bym pat dep ia ka jingtei kaba thymmai katba T.10 lak pat ban tei ia ka Building thymmai jong ka Kolej.
Ha katei ka jingialang la wan ban sakhi da ki Rangbah Shnong ka Raid Saw-Symper, ki khynnah skul barim kiba la trei mynta kum ki ophisar sorkar, ki Pastor na ka Balang u blei Assam-Meghalaya, ki kmie ki kpa jong ki khynnah skul nalor ki khynnah skul bad ki nonghikai, ia katei ka jingialang la pyniaid da u Principal katei ka skul u Babu S.S Shullai.
Shillong, 14 Jylliew:Ka seng Meghalaya People United Front hadien ba ka la ioh ia ka jingtip ba don ki briew ki ba shna beain ia ka iingmane Muslim hapoh ka bynta jong ka Wah Myntdu kaba don ha u pud u sam jong ka dorbar shnong New Hill lane Iawmusiang khlem da ioh jingbit kat kum ki kyndon ain.
Te ha ka ba iadei bad kane na ka liang jong ka seng ka khot ka wer ia ki rangbah shnong khamtam ia ka synjuk ki rangbah shnong jong ka West Jaintia hills hi baroh kawei khamtam eh ia ka New Hill bad Iawmusiang ban iakren halor kane ka mat bad ka por ka long kaba lyngkot namar ba ym lah ban ai da ki shithi, hynrei shim ia ka ne kum ka jingpyntip bad ka jingkyrpad ba kin ia wan khlem pep sha kane ka jingialang ka ban long ha ka 17 tarik u ne u bnai ha ka por 11:00 baje mynstep ha ophis ka seng ha Lumpariat mar pyrshah ka ophis D.I Jowai, khnang ban lah ban leh ia kaba donkam na ka bynta ka lawei ka Ri bad ka jaidbynriew, pynkut ka kyrwoh na ka seng.
Na ka liang ka Jaintia Students Movement (JSM) Central Body ruh, ha ka jingpynmih khubor, hynnin ka sngi, ka la pynpaw ia ka jingsngew pyrshah jur jongka, ia ka jingtei ia ka iing mane ki Muslim ha ka sor bah Jowai.
Nongstoiñ, 14 Jylliew:U Deputy Commissioner jong ka West Khasi Hills District, Nongstoin, u Arun Kumar Kembhavi IAS, u la pyntip sha ki paidbah nongshong shnong jong ka thain Nongstoiñ ba ka jingshon dur na ka bynta u Aadhaar kan sa sdang noh ha man la ki shnong ka ban long ha ki Common Service Centre (CSC) ia kaba yn sdang noh naduh ka 19 tarik mynta u bnai.
Ki Operator ki long U bah Boney Jones Kharbani Shallang Ph.
no.9402118693, Baphyrnai.
Marbaniang Seijlieh Ph.
no.8014236523, Roseanjeline M Kharsyntiew Mairang Ph.
no.8575625050, James Marbaniang Bynther Ph.
no.9615342039, Phusterwell Khardewsaw New Nongstoin Ph.
no.9856760256, Bankitkupar Kharbani Pyndengrei Ph.
no.8575039264, Khrawkupar Rongrin Mawthengkut Ph.
no.8575860615, Fastinity Wanniang Riangdo Ph.
no.9615627592 bad Etilda Rongrin Umdang Ph.
no.9615294847.
Kumta na ka liang jong u DC u la kyrpad ia ki paidbah ba kin leit sha kitei ki jaka ha ka 19 tarik mynta u bnai, khnang ban ioh pynrung kyrteng na ka bynta u Aadhaar Card, bad ki nongwan applai ki dei ban pynshisha ia ka jaka shong jong ki da ka jingsoi kyrteng u Sordar ha ka phom ryngkat bad ka seal, ki paidbah nong applai kidei ruh ban bsuh lang ia ka dur EPIC, Pan Card bad kiwei kiwei de (POI), ka Address (POA) bad ia ka sngi kha (DOB), ia kiwei kiwei pat ki kot donkam lah ruh ban ioh jingtip da kaba peit na sha lyndet jong ka phom Aadhaar.
Shuh shuh ha kaba iadei pat bad ki Rainbow Centre yn pynrung kham bun ha ki sngi ki ban sa bud ia kiba yn sa nang pyntip.
Shillong, 14 Jylliew:Ka seng longkmie jong ka Nongmensong kaba tip kum ka Nongmensong Women’s Welfare Association (NWWA) ka pynrem jur ia ka jingleh donbor jong ka sorkar bad ki pulit da kaba kem pathar ia ki khynnah shnong khlem daw ryngkat ka jingleit khynra bad talasi ha ki iing ki sem ha ka por miet.
Ha ka kyrwoh ba la phah da ka President ka seng ka Kong A.Nongrum bad ka General Secretary ka seng ka Kong M.Mawkhiew, ki pynpaw ba ka Seng ka dap da ka jingkyndit bad lyngngoh kaba khraw halor ka jingleh donbor bad kem pathar ki pulit ia ki khynnah shnong khlem daw ryngkat ka jingleit khynra bad talasi ha ki iing ki sem jong ki nongshong shnong ha ka por miet.
Kane ka jingleh jong ki pulit ka wanrah pynban ia ka jingtieng bad shong syier ha shnong ha thaw.
Ki khun samla ka shnong ki la sheptienhg ban mih ban leit sha la ki kam ki jam, kumjuh ki kmie ki kpa ki shongsyier bad rit mynsiem namar la ki khun.
Lada kumne ka iai jia man la ka por sha ka por shaei ka shongsuk shong saiñ ha shnong ha thaw.
Shillong, 14 Jylliew:Ka sorkar jylla kan sa ngam jylliew bha halor ka jingkam ka seng lehnoh HNLC ban kyrshan iaka jingiakhih pyrshah ka KSU ia ka jingshna ia ka lynti, la ong u Myntri Rangbah ka jylla bad u la bynrap ba ki lad ban pyrkhing ia ka jingwan rung ki briew na ka lynti rel, ka donkam sa kawei pat ka bynta ban pynkhreh.
U Dr Mukul Sangma u la ong ba ka bor pulit ka sorkar jylla kin hap ban ngam kham jylliew halor kane ka kam ban wad ia ka jingshisha.
“Ki pulit ki la tip ban leh ia kaba donkam ban ngam jylliew halor kane ban wad ia kaei kaba la jia", la ong u Myntri Rangbah ha kaba iadei bad ka jingtyrwa iarap ka HNLC halor ka jingiakhih pyrshah ia ka lynti.
U la ong ba ka State Security Commission ka la iakren halor kane, ha kaba ka jylla ka donkam ban pynkhlain halor kane ka bynta ban pynthikna ba ki runar kin tieng ia ka ain.
“Ka sorkar kan shim ia ki lad ki lynti ban pynthikna ba ki runar ne ki riew pynkhein ain, kin tieng ia ka ain", u la ong.
Ha kajuh ka por, u la ong ba ki lad pyrkhing ia ka lynti rel ka dei kawei ka bynta ha kaba ka sorkar ka hap ban thaw lad halor kane.
U la ong ba ka jaka rung bad ka jaka mih kaba la pynkhreh mynta ka dei ia ki surok hynrei ia ka lynti rel, ka donkam da kiwei ki lad.
“Ym tang ka jaka rung jaka mih, ka donkam kham iar ha kaba iadei bad ka lynti rel ban teh lakam ia ka lynti trel", u la ong.
U la ong ba lehse ka jingiaid lynti ka lah ban kdup da ka jaka rung bad jaka mih hynrei ka donkam ki lad ki jingdonkam da kumwei ia ka lynti rel.
Hynrei halor kane ka donkam ia ka bor na ka iing dorbar thawain namar ba khlem ka bor ka iing dorbar ym lah ban iaid shakhmat.
“Ngi donkam ia ka ain ka iing dorbar halor kane ka bynta namar ba khlem ka iing dorbar ngim lah ban leh.
Ngi hap ban bud ia ki kyndon katkum ka ain", u la ong.
Katkum ka jingong u Dr Mukul, ka Commission ka la iakren ruh ha kaba iadei kumno ban pynsted ia ka jingtohkit bad ka jingpynngat kam ia ki runar kiba donkti ha ki kam thombor ia ki khynnah ki kynthei ha ka jylla.
“Ka jingbishar kam dei ban slem ia ki kynthei, ki khynnah ba shah thombor", la ong u Myntri Rangbah.
Shillong, 14 Jylliew:Ka rai ka ing dorbar thawain ban dawa weng noh mardor ia ka jingpyrkhing ka sorkar pdeng ban shalan bad shohdoh masi, ka la pynlong ia ka BJP ha kane ka jylla ban jer ba ka dei tang ka kam buit tuh suda ka sorkar ba ialam ka Congress.
“Ka dei ka rai tang ban pynmatlah ia ki paidbah ba la jan ka elekshon MLA 2018", la ong u President ka BJP u Bah Shibun Lyngdoh haba iakren bad u Rupang.
U la ong ba ka long kaba sngew lyngngoh ruh kumno ki seng riewlum ki la iasnoh kti lang bad ka Congress ban shim ia kane ka rai kaba thmu beit tang na ka bynta ban pynbiej ia ki paidbah namar ba la jan eh ka elekshon ha tyngkong ing.
“Kumno ki seng riewlum ki iadon bynta ha kato ka rai", la ong u Bah Shibun.
U la ong ba ia ka jingkhaii masi beain shabar sha Bangladesh, ka jingpyrkhing ban peit ba ki doh ba die ha iew kin dei kiba bha, ki shu sngap jar jar hynrei ki ia bun kam pynban ia kane ka mat ha kaba ka sorkar pdeng kam don bynta eiei ban khang, namar ba ka dei ka kamram jong ka sorkar jylla.
U la ong ba ka long kaba donkam ban pyrkhing ia ki iew ki hat ban pynthikna ba ki doh ba shalan bad ba die kin dei kiba lait na ka jingma ia ki paidbah ba pyndonkam ia ki.
“Ki pyrshang ban shu pynbiej ia u paidbah na ka bynta ka kabu politik", la ong u Bah Shibun bad bynrap ba ka donkam ia ki paidbah ban kylla thiah kylla dem bha ban nym shah pynbiej.
U la ther kylla ba ka jingpyrkhing bam doh masi ka dei ka ain kaba la shna da ka sorkar Congress, wat ka Myntri Rangbahduh ka ri barim ka Indira Gandhi ka la pyrshang tyngeh ban khang bam doh masi.
“Ka sorkar Congress kaba thaw ia ka ain bad ha ka por ka Indira ka la pyrshang ban khang bam doh masi", la kynnoh u President ka BJP Meghalaya.
U la ong ba katkum ka jingpynbna ka sorkar pdeng lyngba ka tnad Forest and Environment, la mana ban pynlong iew hapoh 25 km na ki khappud hapdeng ki jylla khnang ban pynlait ia ka jingkhaii beain ia ki masi bad ki mrad.
Ban thied masi ruh kim khang, hynrei la bthah ba dei ban ioh jingthoh na ka sorkar jylla ia ka jingthmu ban thied na ka bynta ban pyndonkam ha ki lyngkha.
U Bah Shibun u la ong ba ka dei ruh ia ka sorkar jylla ba kan pynshlur ia ki kam ri jingri ha kaba ki briew kin shim ia kane ka kam kum ka lad ban kamai jakpoh khnang ban nym donkam shuh ban leit thied mrad nabar jylla ban shohdoh.
Nongpoh, 14 Jylliew:Ym lah shuh ban batai kane ka jingiakhih ban pyrshah ia lynti Rel da ka KSU sha ka jylla shano kan ialam, ha kaba ka jingiathang ia ki ophis sorkar ka nangbteng katba nangmih ki sngi bad ia kane la sakhi ruh halor ka jingshah thang ka ophis jong ka Manager, jong ka tnat Sericulture, kaba la jia mynta ka sngi, dangstep phyrngap ha shnong Mawpdang, Ri Bhoi District.
Ha ka jingjurip da ki nongthohkhubor, la lap ba katei ka ophis, kaba la shah wiangding ka la julor bha, ha kaba la iohi ba la jan baroh ki bynta jong katei ka iing ki la ingkhong khait bad wanrah ruh ia ka jingjulor kaba jur.
Haba ioh ban iakren bad ka Kong R.B Lyngwa, kaba dei ka District Sericulture Officer, ka la iathuh ba kane ka jingjia ka la jia mynta ka sngi, ha ka por 2:10 baje mynstep, ha kaba kane ka Manager’s Office, ka dei ka iing kaba buh ia ki symbai khniang na ka bynta ban sam sha ki nongrep khniang.
Ka la iathuh ruh ba ha ka jingshah wiangding ia kane ka iing ka la don ka jingjulor kaba bun bha, ha kaba bun na ki tiar ba donkam kiba kynthup naduh ki file lem bad kiwei kiwei de ki tiar ba donkam kiba don ha katei ka iing ki la ingkhong bad julor lut.
Lada khein kyllum lang baroh ia ka jinglut jingsep na kane ka jingshah thang dusmon ka la kot sha ka T.32 Lak.
“Tang ia iohi ba kane ka ophis ka la shah thang, wut wut nga pyntip sha ka ADC ka Ri Bhoi ban phah ia ki kali pynlip ding bad da ka jingpoi kloi jong ki kali pynlip ding khyndiat la lah ban tem noh na ka jingjulor kiba khambun", ong ka Kong R.B Lyngwa.
Halor jong kane ka jingshah thang dusmon ia katei ka Manager’s Office, na ka liang ki briew na ka tnat Sericulture ba kynthup ia u Director bad Joint Secretary ka tnat Sericulture & Weaving ka sorkar jylla, ki la wan ban jurip ia ka jingjulor na kane ka jingshah thang dusmon ha ki runar.
Namarkata, haba iadei bad kane na ka liang ka District Sericulture Officer, ka la ujor ruh pyrshah ia ki runar kiba la donkti ha katei ka jingthang dusmon bad ha kajuh ruh ka por kin iatreilang ha ka jingtohkit da u SP ka Ri Bhoi.
Shillong, 14 Jylliew:Mynta ka janmiet ha ka por 6:15 baje eiei, u MLA ka Mawshynrut u bah Witting Mawsor u la leit sha ingsah u myntri rangbah ka jylla u Dr.Mukul Sangma ban ia kynduh ia u, hynrei shuwa ban rung ha phyllaw ing u myntri rangbah ki nongap pahara kiba don hangtei ha khyrdop kim shah ia u bah Witting ban rung shapoh.
Haba ia kren bad u bah Witting u la iathuh ba u la pyn ithuh ialade ba u dei u MLA bad u donkam ban ia kynduh ia u Dr.Mukul, hynrei u la ong ba tdot kitei ki nongap pahara kim pyllait satia ia u bad ki la ong ba ki khlem ioh hukum eiei.
Dei tad hadien ka jingiapyni nia kaba neh kumba 10 minit eiei bad kitei ki nongpahara ba ki la shah ia u ban rung hapoh phyllaw ing u Dr.Mukul.
Kaba sngewsih U bah Witting u la ong ba haba la poi ha ingsah u myntri rangbah ym shym la pyllait u ban rung hapoh kamra jong u myntri rangbah, u la ong ba ki PS kiba don hangtei ki la ong ba ym bit ban rung shapoh namar ba ia ki ruh la phah lut shabar bad la khang dam ia ka kamra u Dr.Mukul bad ki la ong ba ka don ka jingialang kam ing kam sem, iathuh u bah Witting, “Ngan leh shuh kumno haba ym shah nga mih noh nangtei" u la ong.
Haba la kylli hato u la buh por ne em ia u Dr.Mukul ba un ia kynduh, u bah Witting u la ong ba u la wan ia kynduh la bunsien ha ingsah u Dr.Mukul bad ym ju donkam ban ia buh por.
Utei u MLA ka Mawshynrut u la pynpaw ka jingsngewdiaw mynsiem halor katei ka jingshah khanglad ban rung ha ingsah u myntri rangbah, “Kam long kaba itynnad ban pynieng kai ia ngi ki MLA shabar haba ngi donkam ban ia kynduh ia u myntri rangbah, haba ym long ban ia kynduh ngi ruh ngi sngewthuh hi ia kata tangba kam dei pat ka rukom ban bat kumto" u la ong.
U bah Witting u la iathuh ba ka jingthmu jong u ban leit ia kynduh ia u Dr.Mukul ka dei ban ia kren halor ka Civil-Sub Division ha Mawshynrut, namar ba u myntri rangbah um shym la leh eiei haduh mynta bad ha man ba ia kynduh ia u, u shu kular ban plie noh, khlem buh sngi pat lano lano ruh.
Shillong, 18 Jylliew:Ka shnong Nongrah kawei na ki shnong ba kyrduh um bha, ka lah ban kham aram khyndiat ynda la dep ban pyntreikam ia ka skhim sam um kaban tih bad ksam napoh khyndew.
Ka tnad sam ka sorkar jylla ka Public Health Engineering (PHE) ka la mang pisa T.5.92 klur tam ka pisa ka sorkar jylla na ka bynta ban pyntreikam ia ka skhim tih um napoh khyndew ban sam sha ki san tylli ki dong ka shnong ka Nongrah.
Kane ka skhim kan ai um sha ki 12 hajar ngut ki nongshong shnong bad la buh por ban pyndep hapoh ar snem, ha kaba ia ka kam yn sdang noh shen.
U MLA ka thain u Dr Jemino Mawthoh mynta ka sngi u la ialam ia ki ophisar ka tnad PHE kynthup u Chief Engineer u Bah Mabha Allya, u Additional Chief Engineer u Bah SK Blah, ban pynshai ia ki paidbah ka shnong ha ka jingialang ha madan phutbol ka shnong ha kaba ia ka jingialang la pyniaid da u rangbah shnong u Bah Ban Pyngrope.
Haba kren ha ka jingialang, u Dr Jemino u la ong ba kane ka skhim um ka dei kawei kaba u la duh thiah duh dem kumno ban iakhun ban pynioh na ka bynta ki paidbah ka shnong Nongrah kaba dei kawei ka shnong kaba kyrduh um bha.
U la pynpaw ia ka sngew bynniaw ia ka jingtreikam ka PHE ha kine ki snem ha kaba wat ia ka Greater Shillong Water Supply Scheme-Phase III ym shym la lah ban pyntreikam haduh kine ki sngi.
Katkum ka jingong u D.Jemino kaba sngew btai ban tip ka long ba ia ka shnong Nongrah la thmu ban pynhap ha ka Phase-IV jong kane ka skhim sam sor Greater Shillong Water Supply Scheme ka bym lah mutdur shuh lano kan wan.
U la kyntu ia u Chief Engineer thymmai ka PHE ba un shim khia ban pynsted ia ki skhim khnang ban pyndep ha ka por ba la buh na ka bynta ka jingmyntoi jong ki paidbah ka shnong Nongrah.
U la ong ruh ba ha ka jingshisha la pyrshang ban wanrah da ka skhim ka sorkar pdeng ka National Rural Drinking Water Mission hynrei ka don ka jingeh ban ioh ia kane ka skhim namar ba ka shnong Nongrah kam pat ioh ia ka syrnot kum ka shnong kaba lait na ka jingleit rud kulmar ne Open Defecation Free (ODF), kaba dei ka kyndon ba kongsan ba la buh ka sorkar India.
Shillong, 14 Jylliew:2 ngut shi para, ki la shah batbor ha u kñi jong ki la 2 snem eiei, hynrei kim nud ban iathuh hano hano ruh ia katei ka jingjia, dei tad ha kine ki sngi ba ki la phla ia ka jingleh u kñi jong ki.
Kitei ki 2 ngut shipara ki dei na ka shnong Mawkhar-shiïng kaba don ha ka thaiñ Mawngap.
Ka hynmen ka dei kaba dang don 15 snem karta katba ka para pat 12 snem karta.
Kitei baroh 2 ngut ki la shah batbor ha u kñi jong ki uba la tip kyrteng kum u Bunsing Rymbai uba ki ju khot ia u kum u ‘Pun’.
Ka jingshah batbor jong ki, ka la jia hadien ka jingkhlad noh ka kmie jong ki 2 snem mynshuwa, katkum ka ejahar ba la ujor da ka kong Agnes Kharshiing President CSWO la iathuh ba u Pun u la batbor ia ki la bun-bunsien, ha ing ba ki ia shong ia sah lang bad kumjuh ruh ha kawei ka jaka kaba ju khot ka Liewlong.
La ong ba utei u kñi u ju leit leh ia ki kam khlem raiñ ha ka por ba kitei ki 2 ngut ki dang iohthiah da kaba leit ktah na ka jinglong kynthei jong ki bad u ju wan rung ruh ha ka kamra sum ha ka por ba ka hynmen kaba don 15 snem karta ka dang sum.
La ong ba ka para kaba dang 12 snem karta ka dei kaba don jingduna ha ka bor pyrkhat bad u ju shim kabu bha ia ka bad ia kane la lap ruh da ka hynmen, katba u dang leh ia ki kam khlem raiñ jong u ia ka para jong ka.
Kitei baroh ki ia shong iasah ha kajuh ka ing kaba long trai da ka mei-ieid jong ki bad dei na katei ka daw ba ki shem jingeh ban iathuh hano hano ruh.
Utei u kni jong ki u dei uba la phet na ka lok jong u bad u wan ban sah ha ing kmie.
Hadien ba kitei 2 ngut kim lah shah shuh ia ka jingleh u kni jong ki, ki la iathuh sha ka mei-ieid jong ki shaphang katei ka jingjia hynrei katei ka tymmen kam ngeit satia bad katei ka pynduh jingkyrmen ia ki khamtam namar ba u kni u ju beh bunsien ia u hynmen jong ki na ka ing ba ki ia shong iasah lang.
U kpa jong kitei ki khynnah u dei u nongbylla sngi bad u shong u sah bad la ka kmie ha Mawprem naduh ba khlad ka lok, namar ba u don hapdeng ka met ka bym khlain bad u la ong ba u shong u sah lang bad ki khun bad ka kiaw tang 2 bnai hadien ba khlad ka lok.
La iathuh ba ka la jia ha ka por ba u kpa jong ki u dang sahlang bad ki ruh, hynrei kim nud iathuh naba ki tieng ioh ba kan mih kano kano ka jingiakulmar hapdeng u kpa bad u kni jong ki.
La ong ba ym dei tang ka jingbat bor ia ki hynrei u kni jong ki u ju shoh bad pynshitom bein ia ki.
Kitei 2 ngut ki la iathuh ia katei ka jingjia sha ka President ka CSWO kaba la leit ban ujor sha ki pulit.
Ka kong Agnes ka la dawa ba ki pulit ki dei ban kem mardor ia u Bunsing Rymbai bad dei ban pyngnat ia u ha ka kyndon aiñ jong ka POCSO Act bad ki dei ruh ban pynthikna ba kan ym don ka jingshah pyntieng ia kitei ki 2 ngut na ka longing longsem jong ki khamtam ha ka ing ba ki ia shong ia sahlang.
U SP ka EKH u Davis NR Marak u la pyntip ba la ujor ha Sadar PS mynta ka sngi bad la hukum ia u Officer Incharge ka Mawngap PS ban leh ia kaba donkam.
Shillong 14 Jylliew:Ka sorkar ka la pyneh triang ba kan nym khot iakren ia ka KSU lymda ka sangeh shwa ia ki kam runar ban thang iing, thang kali ha kaba iadei bad ka jingpyrshah ia ka jingshna ia ka lynti rel.
Haba kren sha ki nongthoh khubor mynta ka sngi hadien ba la wai ka jingialang ka State Security Commission mynta ka sngi, u Myntri Rangbah u Dr Mukul Sangma u la ong ba um khmih lynti ba kat ka seng KSU kan leh ia ki kam kum ka kynhun ki runar ban pynjulor ia ki mar ki mata.
“Ngim khmih lynti ba ka KSU kan leh kum ka kynhun ki runar", la ong u Dr Mukul.
U la ong ba lada ki kwah ban iakren, ki dei ban sangeh shwa shi syndon ia ki kam runar namar ba ka sorkar kam kwah ban iakren bad kiba leh ia ki kam beain.
“Ngin don ka jingiakren haba donkam, hynrei kaba kongsan ka long ba dei ban sangeh ka jingpynjulor ban leh ia ki kam runar, kam dei ka kam ki riew shai", u la ong.
U la ong biang, “lada mano mano ba bteng ban leh ia ki kam runar, kumno ngin iakren.
Ki dei ban sangeh ban ia ki kam runar na ka bynta ka jingbha jingbit ka jylla baroh",.
U Myntri Rangbah u la ong ba ha kaba iadei bad ka jingsangeh ka jingshna ia ka lynti rel, un sa bishar bniah ia kane lashai ka sngi kumno ban leh ia kaba donkam.
U la ong ba ka sorkar kan iakren bad ki briew kiba pyni ia ka jinglong jai jai na ka bynta ka jingbha jong u paidbah ka jylla ryngkat ka jingsngew kitkhlieh.
Ki nongialam ki dei ban shim ia ka jingkitkhlieh na ka bynta ka jingbha ka jylla bad ki paidbah ym ban thaw da ki kam jingkulmar.
Shillong, 18 Jylliew:Ka Executive Committee ka Smit pyllun ka la mana ia ki nong tyrwa tiar la ki dei ki dkhar ne ki Khasi ruh ba kin rung katba mon sha ki kyndong kynshrot jong ka shnong.
Katei ka jingmaham ka dei hadien ba kawei ka longkmie na ka Umlynghong ka la shah ot kti bad shah ot shkor ha uwei u khar tyrwa tiar tang ban ioh rong ei ia ki jingdeng ksiar jong ka.
Haba ia kren bad u Rupang u sordar ka Smit u bah Kynsai M Syiem u la ong ba ka Executive Committee ka la mana naduh ki nongwan tyrwa tiar lane ki Khasi ruh kiba wan thied tin jot ba kim dei shuh ban rung hapoh ki shnong ki thaw nangne shakhmat bad ka jaka ia die ia thied jong ki kan dei beit tang ha iew bad yn ym shah ba kin leit ban rung sha ing ki briew.
Ia kane u sordar u la ong ba la dep ban ia kren ruh bad ki bor pulit ba kim dei ban shah ia kiba kum kitei ki nong tyrwa ba kin rung naduh Lad Smit ioh ba kan jia kano kano kaba sngewsih.
U sordar u la ong ba katei ka jingmaham kam dei shuh kaba dang phylla, hynrei kaba la don lypa shuwa ban jia ka jingjia ia ka longkmie na ka shnong Umlynghong ruh hynrei u la ong ba ki paidbah kim shimkhia hi ia katei ka jingmana.
Ka Executive Committee ka la pynrem jur halr ka jingthom bor u bar jylla ia katei ka longkmie bad ka la pynpaw ruh ka jingsngewlem sha ki bahaing hasem bad ka la dawa na ki bor jong ka aiñ ba ki dei ban kem ia utei u bar jylla.
Shillong, 14 Jylliew:Mynta ka miet ha ka por 9.30 eiei, ka la don ka jing kawang petrol bom ia ka iing sah jong U Rohit Kumar Saurav, uba don kumba 60snem ka rta, ha Umsohsun, harud ka lynti kaba don harum ka Mahari.
Ha katei ka jingjia, ka kali A Star, kaba dei trai jong U Bah Kyrshan War, ka la julor malu mala, kaba don ia u number ML 05 H 7262.
Ka jingjia ka dei ha ka por ba u Saurav u dang bamja miet lem bad ki khun ki tnga jong u.
Katei ka iing, ka dei ka iing ar mala bad ka ding, ka la bam sha ki bynta ba sha trai, kaba don ka kudam buh jain lem bad kiwei kiwei de ki tiar jong utei u briew, uba die dukan.
La iathuh ba ki don lai ngut ki briew kiba leit kawang petrol bom ha khmat jong katei ka iing.
Ym shym don mano mano ba mynsaw na katei ka jingjia, namar ba la lap, ba iohi noh ki para marjan, kiba la ia halla bad leit iarap ban pynlip ia katei ka ding, ha kaba la wan sa ka kali pynlip ding jong ki pulit kham hadien.
Kiwei pat ki lad khubor, ki iathuh ba mynta ka sngi ha ka por 4 baje eiei nohphai sngi ki pulit ki la kem sa ia u President ka KSU Mawlai Circle u samla Biangbor Paliar uba bat ruh kum u Organising Secretary ka KSU Sengkmie, la kem ia u na Mawlai ryngkat bad uwei u dkhot jong ka KSU Mawlai Circle.
Haduh mynta ka jingshah kem ki dkhot ka KSU na ka jingiakhih lynti rel ka la poi sha ka 10 ngut tam.
Lah ban pynkynmaw ba tang mar ia sdang ka jingiakhih kata ha ka 27 tarik u jymmang kaba la mih ka huri hura ha Ronghana-Byrnihat 2 ngut ki nongialam ka KSU ki la shah kem bad kitei ki long u President ka North Khasi Hills u Ferdynald Kharkamni bad u Assistant Secretary ka KSU Sengkmie u Sonstar Nongkhlaw.
Ia kitei la pyngnat ha ka kyndon aiñ Meghalaya Maintainance of Public Order ( MMPO) bad ka Indian Penal Code ( IPC) bad haduh mynta kitei ki dang don ha ka jingshah tohkit.
Ha ka sngi kaba bud sa 3 ngut ki dkhot ka KSU ki la shah kem bad kitei ki long u Jayand Sylliang, u Paplu Lyngdoh bad u Johny Nongrum.
Kham hadien katei sa 2 ngut ki dkhot ka KSU na Nongmensong ki la shah kem bad kitei ki long u Sabir Jyrwa bad u Phrang Warjri.
Mynta pat la kem sa ia u President ka Mawlai Circle bad uwei pat u dkhot jong ka KSU Mawlai.
Katkum ki lad khubor la iathuh ba ka jingkhynra ki pulit ia ki dkhot ka KSU ka dang iai bteng ha kaba la mih bun ki jingkynthoh na ki kynhun bapher ha kaba dang shen ka Seng longkmie na Kyrdem kulai Ri-Bhoi District ka la pynrem jur ia ka jingkhynra KSU ki pulit ha kaba ka nongialam jong katei ka seng longkmie ka la iathuh ba man ka miet ki pulit ki ju wan ban khynra ing briew ban kem ia ki dkhot ka KSU.Lah ruh ban kdew ba hadien ka jingjia kaba la jia ha Ronghana -Byrnihat ki la mih bun ki jingthang kali, ki jingkawang petrol bomb ha kylleng ki jaka ka nongbah Shillong bad Ri-Bhoi District.
Shuh shuh lah ban pynkynmaw ba ki nongialam ka KSU ki la kren shai ba kin ym ailad satia ban shna ia ka lynti rel ha kane ka jylla katba ka sorkar kam pat lah ban pynbit pynbiang ia ki jaka rung jaka mih ki bar jylla lane ban wanrah da ki aiñ kiba khlaiñ ban pyrkhing ia ka jingwan rung kyrthep ki briew ba nabar ha kane ka jylla.
Shillong, 18 Jylliew:Uwei na ki nongialam ka seng Congress u bah John F Kharshiing, u la ong ba dei ban sympat da u synsar bad lympat da ka pylleng ban beh ia ka sang, haba kren ha ka jingialang pyrshah khang bam doh masi ka Congress kaba la long ha ka sngi saitjaiñ jong ka taiew ha Sohiong, ka jingialang kaba la pynlong da ka seng Congress.
U bah John u la ong ba ka jingpynmih ka sorkar BJP ia ka aiñ ban ym shah ban ot doh masi ha ka ri India ka dei ka jingleh pyrshah bad ka jingleh donbor ha ka synshar paidbah kaba kane ka ri India ka don kaba naduh mynshuwa ki briew ha kane ka ri ki long laitluid ha ka bam ka dih, ka jingshakri niam, ka ktien ka thylliej bad kumta ter ter.
Ha katei ka jingialang la don ki heh jong ka seng Congress kiba kynthup ia u bah HDR Lyngdoh MLA ka Sohiong uba dei ruh u myntri ka sorkar jylla, bah S.G Khongiong, Lamphrang Blah MDC Mawphlang, Jop Shylla President Mahila, u nongialam ki nongot doh masi u bah Generous Warjri bad kiwei pat.
Ha katei ka jingialang ki nongialam ka seng Congress ki la kren pyrshah ia ka seng BJP kaba ialam ia ka sorkar ha ka ri India bad ki la kynnoh ba dei ka seng BJP kaba khang ban bam doh masi.
Ka President Mahila kong Jop Shylla ka la ong ba ka jingleh ka BJP ban khang bam doh masi ka dei ka jingma kaba lah ban poi kumba katei ka seng kaba don ha ka sorkar ka don jingthmu kata ban kren bad ban thoh tang da kawei ka ktien ha ka ri baroh kawei kata tang da ka ktien Hindi, “Lada kumne kan poi ka por ba wat ki longkmie Khasi ruh ki hap ban sem da ka sari" ka la ong haba kdew ia ki kam ba ka BJP ka la leh naduh ka pynkylla pisa, ka Good Governance Day ha ka Krismas, ka Digital Day ha ka Good Friday nangta ka la ong ba ka tyngka ba la kular ban pynpoi sha manla ki Account ruh kam poi wat hadien 3 snem ba ka BJP ka don ha ka bor synshar, ka la kynnoh ba wat ka Subsidy na bynta ka lyer shet ruh ka poi shibnai ar bnai bad ka jah noh kaba buh jingeh shuh shuh pynban ia ki paidbah.
Ki nongialam Congress ki la pynieng ia la ka jong ka nia da kaba pyntip sha u paidbah ba ka sorkar Meghalaya hapoh ka jingialam ka seng Congress ka la wanrah da ka rai ha ing dorbar thaw-aiñ ban pyrshah ia ka jingpynbna ka sorkar ban khang ot doh masi bad ki la ong ba ia katei ka rai yn thoh sha ka sorkar pdeng ba kan pyllait ia kane ka jylla na katei ka hukum jong ka.
Shillong, 18 Jylliew:Ka jingshlei um ha ka sngi saitjain, ka la long kaba jubor shibun bad ka daw, ka long namar ba ka jinghap slap, ka la jur shi katdei, kaba la poi sha ka 137.8 milimetre ha ka nongbah Shillong.
Katei ka jinghap slap ka la pyntwa ia ki surok sha ki bun jaka, ka la pynkhyllem ia ki iing ki sem bad ka la pyniap ia 7 ngut ki briew.
Mynta ka sngi, ka jinghap slap, katba kum ka jingai jingtip jong ka tnat peit mariang jong ka sorkar India, ka long 27.5 millimetre bad ka tnat mariang, ka dang ai jingmaham, ba kan dang iai bteng ka jinghap slap jur ha ki bynta jong ka Jylla, ha ka 19,20 bad 21tarik Jylliew 2017.
Shillong, 18 Jylliew:Ka jingthmu ka sorkar jylla ban shna ia ka jaka rung bad jaka mih ba tehlakam ia ki briew ba wan sha kane ka jylla, ka lah ban dang shim por namar ba haduh mynta, ka jingpynlong ia ka jingsngap paidbah ban shim jaka na ka bynta kane ka jingthmu ka dang sah sa ha ki katto katne ki jaka, watla bun kiba la dep lut.
Na ki 17 tylli ki jaka kiba ka sorkar ka thmu ban shim jaka ban pynlong ia ka khyrdop jaka rung jaka mih, ki dang sah sa 2 tylli ha Garo Hills.
U Officer on Special Duty (OSD) ka Meghalaya Institute of Governance (MIG) kaba pynlong ia ka jingsngap paidbah ka Social Impact Assessment (SIA) na ka bynta kane, u Bah Aibanshngain Swer u la ong ba ar tylli ki jaka ha Garo Hills ki dang hap ban wad da kiwei namar ba ki paidbah kim pdiang namar ba ka jaka kam long kaba biang namar ba ka jngai palat na ka jaka ba don ka surok.
Katba kiwei kiba don khamtam kiba don ha Khasi bad Jaintia ki la biang bad kaba sah mynta kin pynkhreh ban phah ia ka kaiphod sha ka sorkar jylla ba kan leh ia kaba donkam.
"Ngi la dei phah ia ka kaiphod sha ka sorkar ia ka jingpynsngap paidbah bad ka shong sa ha ka sorkar ba kan leh ia kaba donkam", la ong u Bah Swer.
Katkum ka jingiathuh u Bah Swer, kiba mat ba kongsan ka jingpynlong ia ka jingsngap paidbah ki kynthup ia ka jingjurip ne surbe hadien kane, kan don sa ka jingiakren ka jingpynsngewthuh ia ka jingmut ia ki paidbah bad ki nongshong kiba lah ban shah ktah na ka jingshim jaka.
Hadien kane, kan don ka jingpynkreh ia ka kaiphod bad kaba khadduh ka jingpynlong ia ka jingsngap paidbah shwa ban shim ia ka rai ba khadduh.
Na ka jingiakren bad u Bah Swer, ki paidbah ha ki 15 tylli ki jaka, ba la pynlong ia ka jingsngap paidbah, ki pdiang sngewbha ia kane ka jingthmu ka sorkar.
Ki jaka ba thmu ban shna ia ka jaka rung-jaka mih ha West Jaintia ki long ha Khanduli bad ha Saphai.
Ha East Jaintia Hills kin shna ha Malidor, Mooriap, Umkyrpong bad ha Laskein.
Ha West Garo Hills ki long ha Singimari, Tangaon, Bangalkatta, Phulbari Ghat, Abhirampara bad ha Medhipara katba ha South West Garo Hills ki long Mirjumla, Junjoni.
Ha Ri-Bhoi ki long ha 19th Mile bad ha 12th Mile bad kawei ha West Khasi Hills ka Athiabari Integrated Facilitation Centre- Entry and Exit Point.
Jowai, 18 Jylliew:Ki lai tylli ki dorbar shnong ha ka nongbah Jowai kin ia shong dorbar lang, na ka bynta ban iakren halor ka jingtei be-ain ia ka Masjid lane ka iing mane ki riewngeit Muslim ha Jowai ha rud ka wad Myntdu wat hapdeng ka jingkhang ka NGT na ka bynta ban iada iaka wah Myntdu.
Ia kane ka rai la shim ha ka jingialang kaba la khot da hapdeng ki nongialam shnong bad ka MPUF ha ka jingiadonlang ki lai ngut ki rangbah shnong, rangbah shnong ka Newhill, Iawmusiang (Tympang Club) bad ka u Rangbah Shnong ka Ladthadlaboh, u ma LD Lakiang.
“Na ka bynta ban pynthikna katei ka jaka ka hap ha u pud u sam jong kano ka dorbar shnong, ngi la rai ban khot da ka joint dorbar", la ong u ma LD Lakiang haba iakren bad u Rupang.
Na ka liang utei u Rangbah Shnong ka Ladthadlaboh u la kyntu jur ruh ia baroh ki para Rangbah shnong ba ha shwa ba ki paidbah nongshong shnong ia ki jaka puta jong ki, kidei ban da ioh ia ka jingmynjur jong ki rangbah shnong jong kato ka shnong.
Na ka liang u President ka Synjuk ki Rangbah Shnong, u ma Armius Lypon ruh u la pynpaw ia ka jingsngewkhia halor kane ka jingtei be-ain ia ka masjid ha Jowai bad u la kyntu ia ki rangbah Shnong ka sor Jowai ba kin ieng tylli ban pyrshah ia kane ka jingtei kaba be-ain khnang ba dup lah ban iada ia ka wah Myntdu.
Ha kawei pat ka liang, ka seng Meghalaya Peoples’ United Front, ha ka jingpynmih khubor mynta, ka sngi, ka pyntip, ba ka la khot ia ka jingialang ia ka Synjuk ki Rangbah Shnong, ha ka 17 tarik u Jylliew 2017, ha ka ba ki Rangbah Shnong bad khamtam ka Synjuk ki Rangbah Shnong lyngba U President jong ki, ki la iawan ban ia shim bynta ha ka jingialang jong ka seng bad ha ka jingialang la iathir bad iatai bha ha kaba kumno ban wad ki lad ki lynti ban iada ia ka Ri bad ka jaidbynriew bad ha jane ka sngi ka jingwan ia shim bynta ki rangbah shnong bad ki synjuk ki rangbah shnong, ka la long ka ba ai mynsiem shibun ia ka seng.
Ha ka jingialang, la iakren ba kano kano ka jaka ba iadie ia thied, ki nongdie ne ki nongthied ki dei ban pyntip sha ka shnong bad ki dei ruh ban ioh ia ka jing mynjur, na ka shnong khnang ba ka shnong kan lah ban peit ia kino kino ki jingkynad lada don hapoh ka shnong bad ka shnong ka don ruh la ka jong ka jong ka Village Court ha kaba U Rangbah Shnong u dei u nongbishar bad dei halor kane ka seng ka la ai ka jingmut ia ki rangbah shnong ba kim dei ban ai jingmynjur, ia kino kino ki briew kiba thied jaka khlem da tip ia ka jingmut jongki ban shna ia kino kino ki jait jingtei kiba don hapoh ka shnong ka thaw la ki dei ki skul ki college ki ingmane ne ki mandir ne masjid.
Shillong, 19 Jylliew:U Myntri khynnah ka tnad rel ka ri u Rajen Gohain u la pynlait mynta ka sngi ia ka skhim lyer shet ne LPG ia ki longïing baduk na ka bynta ka jylla ha ka jingialang kaba long ha nongbah Shillong.
Kane ka skhim Pradhan Mantri Ujjwala Yojana ka dei kaba la pynlait paidbah da u myntri Rangbahduh ka ri u Narendra Modi ha ka 1 tarik Jymmang mynshem snem.
Ka la buh thong ban ai lyet shet sha ki longïing baduk haduh 5 klur ha ka ri baroh kawei kynthup ha kane ka jylla Meghalaya, na ka bynta ban pynlait noh na ka jingeh jong ki briew ban shet jingshet da ki dieng bad kan wanrah ruh ka jingkhuid ia ka mariang.
Ka jingthmu jong kane ka skhim ka long ba ai lyer shet sha ki longïing jong ki kynthei kiba hap ha u dak jong ka jingduk ha kaba ka sorkar ka la buh thong ban ai lyet shet haduh 10 klur haduh u snem 2019.
Ka jingjied ia ki longïing baduk la shim na ka khanasumari jong u snem 2011 ha kaba ka skhim ka ai jingiarap T.16 spah sha ki kynthei.
Haba kren ha kane ka sngi, u Gohain u la ong ba kane ka skhim ka la lah ban ai jingiarap haduh 2.2 klur ki longïing naduh ba la pyntreikam ia ka mynshem snem.
Hynrei ha kaba iadei bad ka jylla Meghalaya, kiba ioh jingiarap na kane ka skhim ki dang duna bha kaba long tang 23 percent mynta na ki 6.32 lac ki longïing ha ka jylla.
Ka donkam ia ka sorkar jylla ba kan pynsted khnang ba ki briew kin ioh ia ka jingiarap na kane ka skhim ka sorkar jylla.
Ki don 46 tylli ki nongsam lyer shet ha kane ka jylla bad kin leit ban ai jingshai ia ki briew kumno ban pyntreikam ia ka lyer khnang ban lait na ka jingma haba ki pyndonkam ia ka lyer shet.
U Gohain u la kyntu ia ki briew kiba riew spah ba kin nym shim subsidi khnang ba ka sorkar kan lah pat ban ai sha ki briew kiba duk, bad kane ka dei ka jingkyrpad jong u Myntri Rangbahduh ka ri.
Shwa ia kane, la ioh ruh ia ka jingkren na ka Myntri ka sorkar jylla ka kong Roshan Warjri kaba la pynpaw ia ka jingsngew kmen ia u Myntri Rangbahduh ka ri, uba la pyntreikam ia kane ka skhim na ka bynta ka jingmyntoi ki paidbah khamtam ki longïing ba duk ha kane ka jylla.
Ka kong Roshan ka la ong ba kane ka skhim kan wanrah ruh ia ka jingkhuid ia ki longing haba ki jingshet jingtiew jongka na ka jingthang da ki dieng.
“Kane kan long shi bynta ban pynkup bor ia ki kynthei", la ong ka Kong Roshan.
Kiwei ki kongsan kynthup ka myntri tnad bylla, ka Kong Ampareen Lyngdoh, Bah Paul Lyngdoh, Bah Sanbor Shullai kim shym la poi sha kane ka jingialang.
La iohi ba don tang u Parliamentary secretary u Bah Kennedy C Khyriem.
Umiam, 18 Jylliew:Ka jingiap na ka jinghap khyndew hynnin ka sngi, ka poi sha ka 6ngut baroh bad kitei ki kynthup ia 5ngut ha Umiam, ha kawei ka dong kaba la tip kum ka Tharia, Ri Bhoi District bad iwei i khyllung ha Lum Kyntung, Umtyngngar, ka surok ban leit sha Sohra.
Ha Tharia, la lap mynta ka sngi, ia ka met iap jong kawei ka longkmie, kaba don 52snem ka rta bad kaba kyrteng ka Sita Lama.
La lap ia katei ka met iap, ha ka por 12baje nohsngi mynta ka sngi.
Ha katei ka jinghap khyndew, kaba la jia ha ka por 5baje hynnin mynstep, ki don 4tylli ki iing, kiba la shah rong noh, na ka jingtwa, ha kaba ki iing lynter, ki la shah rong ha ka jingjngai antad, kaba haduh 50phet eiei shathie shatem.
Kiba khlad bad kiba la lap ia ki met iap jongki, hynnin ka sngi, ki long ka Shanti Lama 14 snem, u Loboji Mohonto 25 snem, Runa Lama 19 snem, Krishna Lama.
La iathuh ba kitei kiba iap bad mynsaw na ka jinghap khyndew ha Tharia, ki dei kiba trei ha ka karkhana ot dieng jong U Harikshon Jain.
Kiba mynsaw ha kane ka jingjia ki kynthup ia u Sing Lama 70 snem, u Suresh Lama 25 snem, ka Seema Sharma 26 snem,ka Lapa Lama Bhutia 42 snem, u Amudla Dewry 43 snem, u Chandan Pasmi 42 snem, u Yan Kumar 5 snem, bad u Umesh Sharma 9 snem.
Ha kawei pat ka jingjia, la iathuh ba iwei i khyllung kynthei, iba 2 snem ioh bnai, iba kyrteng Larisha Sohtun, i la khlad noh, na ka daw ka jingban ka khyndew ia ka iing kaba sah ha kawei ka sharing lum ha Lum Kyntung, kaba hap ha Umtyngngar, ha ka surok ban leit sha Sohra.
Ka jingtwa khyndew, ka la jia ha ka por 3.15 eiei hynnin ka step phyrngab, ha kaba ka khyndew, ka la tap ia ki 4 tylli ki iing, kiba don ha katei ka jaka bad kumjuh ia ar tylli ki dukan bad ka surok bah kaba leit sha Sohra, ha kaba ka khyndew, ka la tap ia baroh ka surok bad kaba la shimpor haduh ka por 1baje nohsngi ban pynkhuid.
Sngewlem U Mukul ia kiba khladU myntri rangbah ka jylla u Dr.Mukul Sangma u la pynpaw ka jingsngewlem halor ka jingkhlad noh ki 4 ngut ha ki jingjia twa khyndew kiba la jia ha ka 17 tarik mynta u bnai ha ki ar tylli ki jaka kata ha Veneer Product Private Limited MIDC kaba don ha Tharia- Umiam, Ri Bhoi bad ha Lumkyntong Village kaba hap hapoh ka Sohra Civil Sub Division.
U myntri rangbah u phah ka jingsngewlem sha ki longing kiba la ngat ha katei ka apot na ka daw ka jingshah lynshop ha ka bor mariang.
U la phah ruh ban tohkit wut wut ia ki karkhana ban pyntikna ba ka rukom tei ia ki kan long kaba skhem haba wan ka jinglynshop na ka mariang.
Nongstoiñ, 19 Jylliew:Ki katto katne ngut ki nongtrei bylla kiba dei ki Khasi kiba bylla ruh ha kawei ka kompani kaba la tip ruh kum ka ‘TANTIA’ kaba dei ka kompeni kaba pyntrei ia ka Nongstoin Greater Water Supply Scheme (NGWSS) kaba don ha Law Jyllieh, ki la kynnoh ba ki la shah ktah kti ha u wei u bar Jylla u ba dei ruh artad u Manager jong katei ka kompeni.
Katkum ka kyrwoh na u samla Mawkordor Syiemlieh President ka WYF, u la ong ba ha kaba iadei bad katei ka jingjia na ka liang jong ki lai tylli ki seng bhalang jong ka thain Nongstoiñ, kiba kynthup ia ka W.Y.F, W.K.S.U Central Body bad ka H.Y.C Nongstoiñ Circle, hadien ba ki la ioh ia ka jingujor da ka jingthoh na kitei ki nongbylla, ha katei ka company ki la pynpaw ia ka jingbitar halor ka jingleh dusmon bad leh meng jong u tei u bar Jylla u ba pyniaid ia katei ka Company TANTIA.Shuh shuh kitei ki lai tylli ki seng bhalang, ki la dawa ia ki heh nong pyniaid jong katei ka Kompeni ba ki dei ban weng noh ia u Manager ba dei peit ia ka jingtrei ha Nongstoiñ, bad na ka liang jong kitei ki lai seng, ki la ai por ruh tang shitaiew ia katei ka Kompani ba ka dei ban weng noh ia u tei u Manager ba trei ha Nongstoin.
Shuh shuh ki lai seng ki la pynpaw ruh ba lada katei ka Kompani kam kohnguh ia ka jingdawa jong ki seng na ka liang jong kitei ki lai seng kim banse ban hap ban pynsangeh noh shwa shipor ia ka jingpyntrei jong katei ka Kompani tad haduh ban da ia pynbeit da kumwei pat.
Shillong,19 Jylliew:2 ngut ki MDC ka UDP u bah H.S Shylla na Nongkrem bad u bah Arbinus na Umroi kim shym la don ha ka thup jong ki MDC ka UDP kiba la mih noh na ka People’s Democratic Forum (PDF).
U nongialam ki MDC ka UDP ha KHADC u bah Teinwell Dkhar u la ong ba haduh mynta ki MDC ka UDP kiba ia tylli mlon ki don 4 ngut kata kong Rona Khymdeit, Donkupar Sumer, Equator Nongrang bad ma u (Teinwell).
Ia kitei ki 4 ngut ka UDP ka la ieh ha ka rai jong ki la kin wan sha ka Party ne kin iaid la ka jong ka lynti.
U MDC ka KHNAM Mawkhar ruh u bah James Ban Basaiawmoit um shym la don ha ka thup jong ka KHNAM.U bah Pyndap Saibon President rangbah ka KHNAM u la ong ba u bah James Ban um shym la poi ha ka jingialang CEC ym tang mynta ka sngi hynrei ki la don bun tylli ki jingialang jong ka KHNAM, “Ngi la shim ia ka rai ban weng noh na ka PDF, ngi ieh ha ka rai jong u la un bud ia ka Party ne un iaid la ka jong ka lynti" ong u bah Pyndap Saibon.
Katkum ka jingkren u bah Pyndap la sngewthuh ba lada u MDC ka KHNAM u ia leh pyrshah ia ka rai jong ka seng khlem pep un shah beh seng beit.
“Ngin sa ia peit hadien lada jia ba u ia leh pyrshah" u la ong.
Shillong, 19 Jylliew:U MDC ka Umsning u bah Donkupar Sumer u la ong ba manla ka miet ki pulit phong jaiñ ing ki leit ban khynra ïng briew ha Ri-Bhoi District bad kaba jur eh ka dei ha Kyrdem kulai, Umsning bad Nongpoh.
U la ong ba ki pulit ki ju wan pyndik man ka miet hapdeng ka por 2 baje haduh 4 baje mynstep.
Nangta u la ong ba haba ki wan khynra ia ki dkhot ka KSU, ki ju lied ruh wat ia ki duli ba ki paidbah ki buh ia ki jingdon jingem jong ki bad katei ka jingleit khynra ruh ka dei kaba khlem hukum (Warrant).
“Katei ka jingleh ki pulit ka la pyndik bha ia ki khynnah skul khamtam ha ka por ba ki dang don ia ka eksamin shiteng snem, naduh ba wan une u SP ba mynta ka Ri-Bhoi ym don shuh ka shongsuk shongsaiñ" ong u bah Donkupar Sumer da kaba dawa ba ki pulit ki dei ban sangeh noh shisyndon ka jingthwet bad ka jingkhynra ia ki nongialam bad ki dkhot ka KSU.U la pynrem jur ia katei ka jingleh ki pulit namar ka jingiakhih pyrshah lynti rel.
Ha kawei pat ka khubor u General Secretary ka KHNAM u bah Batkupar Wahlang u la pynpaw ka jingpyrshah ia ka jingthmu ka sorkar ban wanrah lynti rel ha kane ka jylla bad u la ong ba ka KHNAM ka dawa ba da lei lei ruh ka sorkar kam dei ban wanrah lynti rel katba kam pat lah ban wanrah ia ka ILP bad ka Cut Off Year kaba ka la dawa ban sdang nadh u snem 1971.
U bah Batkupar u la ong ba ka jingkren u myntri rangbah ka jylla u Dr.Mukul Sangma ban pynpoi lynti rel shaduh Sohra ka dei ka jingkren kaba u nang ai ding shuh shuh ia ka jingiakhih halor katei ka mat, “Ha ka jaka ban tem ia ka ding , u nangai ding shuh shuh pynban, dei ki paidbah ki ban jynjar , haba julor ki tiar sorkar dei ka jingpynsyrwa ia ka pisa u paidbah" u la ong.
Haba pynrem jur ia ka jingkren u myntri rangbah u GS ka KHNAM u la ong ba haba wan ka lynti rel nai ia kren shuh ia ka jingwan ki mynder khein shuwa tang ia ka jingdap ki khar khrong kumba long ha kiwei ki jylla.
U la pynpaw ba ka KHNAM ka kyrshan ia ka KSU ha ka jingiakhih lynti rel jong ka.
Ka KHNAM ka la dawa ruh na ka sorkar ba ka dei ban sangeh ka kthong bad ka kem ia ki dkhot ka KSU da kaba shu pharep khlem don ki sabut ne ki sakhi kiba biang, “Kumba ka long ha UP u briew uba riam da ka jaiñ ki kynthei Muslim u leit ban kawang doh masi, shah kem ki Muslim hynrei haba la wad ia ka jingshisha u nongleit kawang u dei pynban u Hindu" ong u bah Batkupar haba kren sha ki nongthohkhubor.
U nongaibuit ai bor ka KHNAM u bah THS Bonney u la ong ba ki myntri sorkar kim tip ia ka jingjynjar lada wan ka lynti rel naba ialade kim ju iohi lynti rel ba ki la muja bad mlien palat ka shong liengsuiñ, “Kim ju leit jingleit da ka Train ki leit da ka Plane, kim tip bad kim iohi" u la ong.
U President rangbah ka KHNAM pat u bah Pyndap Saibon u la pynrem halor jinghukum ka sorkar ban tohkit ioh ba ka KSU ka don jingiadei bad ka HNLC tang namar ka jingmih khubor bad ka jingsaphriang ha ki Social Media ba ka HNLC ka tyrwa bom.
U la ong ba u Dr.Mukul Sangma u la dei ban phah tohkit shuwa ialade namar ba ia u ruh la mih khubor ba u pan jingiarap na ka HNLC na bynta ka elekshon MLA 2018.
Nongstoiñ, 19 Jylliew:U wei u rangbah u ba la tip kyrteng u David Zonun Sanga, 39 snem, u la duh noh iala ka jong ka jingim hadien ba u la ngam jyllop noh ha ha ka Wah Nonbah kaba don ha pdeng jong ka sor Nongstoiñ bad kaba hap ruh hapoh u pud u sam jong ka dong Speng Thawlangmlah jong ka shnong New Nongstoiñ.
Katkum ka tyllong khubor ba la ioh lum la ong ba katei ka jingjia kala jia mynta ka janmiet jong ka sngi Nyngkong jong ka taiew ha kapor kumba 6:30 janmiet, katba u tei u rangbah u dang leit sum ha katei ka wah bad hadien u la sdang ban jngi kai na shiliang sha shiliang jong katei ka wah ka bym da jylliew than, hynrei kumno re kumno u tei u rangbah u la ngam jyllop kynsan kynsan bad duh ruh ia la ka jong ka jingim.
Shuh shuh ka tyllong khubor ka iathuh ruh ba ia katei ka jingjia la iohi da ki nongtrei bylla kiba pynkhuid ia kawei ka nala kaba don hajan katei ka wah, ha kaba ki la pyrshang ruh ban leit ai jingiarap da kaba ki la ngam ha katei ka wah, hynrei namar ba kim dei kiba nang jngi kumta kim shem la nud ban leit sha pdeng jong katei ka wah bad hadien pat ki la shu hylla briew ban pan jingiarap.
Hadien ba ki paidbah kila iohi ia katei ka jingjia ki la pyntip noh mar mar sha ki pulit, bad na ka liang jong ki pulit ngam um hapoh ka jingialam u bah S.Nongrem Station Officer ka Fire & Emergency Service Nongstoiñ, ki la hiar sha katei ka wah bad da ka jingshlur ki la lah ban sei noh ia katei ka met iap tang ha ki khyndiat por.
U tei u rangbah u ba la ngam jyllop ha katei ka wah u dei u napoh Ramhul, North Izwal District, jong ka Jylla Mizoram, u ba shu wan ban sah kai bad la u jong u hymmen u ba trei ha Nongstoiñ; pynban ki ba ha iing kila mad noh ia katei ka jingjia ba sngewsih bad na ka liang jong ki ba haiing u tei u ba iap ki la pan ban pyllait na ka post mortem namar ba ka dei ka jingjia kaba u la iap hi bad ki la leit ban iakynduh ruh ia ki magistrate ka Nongstoiñ ban iakren pynbeit halor katei ka bynta.
Shillong, 19 Jylliew:Da kaba kyntait ba ka sorkar pdeng kan sangeh noh ia ka jingshna ia ka lynti rel namar ka jingpyrshah ki sengbhalang, u myntri khynnah ka tnad Rel ka ri, u Rajen Gohain u la pynthikna ba ka sorkar pdeng ka kwah ban pyniaid shakhmat ia kane ka projek ban pynpoi rel noh haduh nongbah Shillong.
Haba kren sha ki nongthoh khubor hadien ba la wai ka jingialang pynlait ia ka skhim lyer shet ia ki longiing baduk ha nongbah Shillong, u Rajen Gohain u la ong ba ong ba ka sorkar pdeng kam kwah ban pynsangeh ia ka jingshna ia ka lynti rel hynrei haba don ka jingeh, ka dei ka kamra ka sorkar jylla ban iakren iapynbeit.
“Khlem ka jingkyrshan ka sorkar jylla ka lynti rel kam lah ban poi sha Meghalaya.
Ngi kwah eh ban wanrah ia ka lynti rel haduh Shillong", la ong u Gohain ba bynrap, “Ngin iaid beit shakhmat ia ka jingshna ia ka lynti rel",.
Ka KSU lem bad kiwei ki sengbhalang ki la pyrshah jur ia ka jingshna ia ka lynti rel ban pynpoi sha Shillong da kaba dawa ba ka sorkar jylla ka dei ban pyntreikam shwa ia ki lad pyrkhing ia ka jingmih bad ka jingrung jong ki briew nabar shwa ba ka sorkar kan kren ban pynpoi lynti rel sha Shillong.
Hynrei u myntri u la ong ba kiba pyrshah ia ka lyntri lehse ki dei ki seng jong ki nongkamai trok namar ba lada wan ka lynti rel kin nym ioh kamai bha shuh.
“Lehse kiba pyrshah ia ka lynti rel, lah ban dei ki seng ki nongkamai trok", la ong u myntri ka tnad rel ka ri.
“Hynrei ban pynpoi ia ka lynti rel sha Shillong, ka donkam ia ka jingkyrshan bad jingiatreilang jong ki paidbah, bad ka sorkar Meghalaya, khlem ka jingkyrshan jongka, kumno ngin iaid shakhmat ban pyntreikam, ngim lah ban pynpoi sha Shillong", la ong u Gohain.
U la ong ba ka sorkar jylla ka dei ban shim ka jingkitkhlieh ban iapynbeit ia kano kano ka jingeh jong ki trai shnong ban weng noh khnang ban pyniaid beit ia ka kam.
“Ka sorkar Meghalaya ka dei ban shim khia ban iapynbeit ia ki jingeh jong ki trai shnong ka jylla, ban weng noh ia ka jingeh", u la ong.
Katkum ka jingong u Gohain, ka sorkar pdeng ka la ju iai iakren man ka por bad ka sorkar jylla ban pyniaid beit ia ka kam bad bynrap ba ka jingwan ka lynti rel kan wanrah ka jingmyntoi ia ki paidbah ka jylla.
“Lada ka lynti rel kan wan kan long ka jingmyntoi ia ki paidbah bad kan nym wanrah eiei ka jingjaboh ne kan pynsniew dur ia ka mariang", u la ong.
U la ong ba ka jingwan ka lynti rel kam dei ban pynma ia ki paidbah trai shnong ka jylla hynrei kan wai jingmyntoi shuh shuh ia ki.
“Shisien ba ka lynti rel kan wan poi ha Shillong, kan wanrah shibun ki jingmyntoi ia ka jylla bad ki paidbah", u la ong u Gohain.
Shillong, 19 Jylliew:U Bah Pynshngain N Syiem u la kop ba ka jingthmu ban pynkhyllem ia ka Executive Committee jong ka PDF kaba ialam ma u, kum u CEM kin nym lah ban pynkhyllem namar ba don ki MDC kiba kwah ban weng noh ia ka shithi ba ki la phah ban weng na ka PDF.Haba kren sha ki nongthoh khubor ha ka janmiet, u Bah Pynshngain u la ong ba un bteng beit ban ialam kum u CEM namar ba ki party riewlum kim lah ban iashong lang bad ka Congress bad haba kim iatreilang, kim don number ban pynkhyllem ia u.
“Nga la ioh pdiang ia ka shithi HSPDP, KHNAM,UDP ba ki weng noh ia ka jingkyrshan, nga sngew lynngoh ka long ba haba weng ia ka jingkyshan dei ban don ka daw, hynrei kam don ka daw, kaba shu ong beit ba la weng noh", la ong u Bah Pynshngain.
U la ong ba um kren ia ka jingbun paid, hynrei ia ka rule jong ka Assam Autonomous District Council Rules ba u CEM un neh beit namar ba ka KHADC ka iapher na ka iing dorbar ka jylla.
“Ban pynkhyllem ia ka EC ki hap ban wanrah da ka No Confedence Motion hynrei kumno kin ien lang bad ka Congress", la kop u Bah Pynshngain.
U la bynrap, “Kane ka kam pat poi shano shano namar ba na kine ki paralok, don kiban weng noh ia ka shithi ba ki la weng namar ba ki sngewthuh ba ban ia kaba ieng lang bad ka Congress, ki bha ban don beit ha ka PDF".
U la ong ba ka dei ka jingialam bakla ia kiba soi pyrshah ia ka EC.Don ki MDC ha kine ki ar sngi kin sa ai ka jingthoh namar kim lah ban don ha ka Congress bad kim lah ban pynhap ia ka NC khlem ka Congress.
U la ong ba ka Congres ka la phiel ha ka kam MUDA, Rangbah Shnong, ka Mawiong, Mawshun, bad kine ki paralok kumno kin iatreilang bad ka Congress haba ki iapyrshah.
U la ong ruh ba ka EC ka PDF kam pat hap, bad lashai ka dorbar kan iaid beit.
U la ther ba kumno ki seng riewlum kin ong ba kim lah ban iatreilang bad ka Congress, khlem ka Congress kim lah ban kim lah ban pynhap ia ka EC.Nongstoin, 6 Naitung:Da ki spah ngut ki longkmie kynthup ruh ia ki nongialam Sengbha lang mynta ka sngi, ki la ia mih paidbah ha ka shnong Mawlangsu ban iashim bynta ha ka jingiai iad paidbah, na ka bynta ban pynpaw ka jingpynrem kaba jur ia u runar u ba la pyniap dusmon ia kawei ka longkmie kaba na ka shnong Mawlangsu, bad dawa ruh ban set phatok shi jingim ia u tei u runar khlem ka jingioh jamin.
Ia katei ka jingiaid paidbah, la pyniaid da ka seng longkmie Mawlangsu Area bad ka seng Khasi Students Union Mawthad raishan Circle, ha ryngkat ka jingiadon lang jong I kong Theilin Phanbuh Chair Person ka  Megha laya State Commission For Women, I kong T.T.Swer Joint Secretary ka Lympung ki  Seng Kynthei na Shillong, ka Synjuk ki Rangbah Shnong Mawlangsu Area, ka Seng FKJP Malangsu Unit, ki dkhot jong ka North East Network (NEN), Synjuk Senglong kmie New Nongstoin, bad kiwei kiwei.
La sdang ia katei ka jingia iaid paidbah na iew Mawlangsu ha kaba la ioh sngew ruh ia ki jingpyta kiba jam kiba la sawa “Ngi dawa ia ka hok bad dei ban nym ai jamin ia u runar bad set phatok shi jingim" bad la pynkut ruh ia katei ka jingia iaid rally ha khlieh iew kaba dei ruh ka jaka pynlong ia ka jingialang ha katei ka sngi.
Ka kong Theilin Phanbuh Chair Person ka  Meghalaya State Commission For Women, haba ai jingkren ha katei ka sngi, ka la ong “Ngin mih sha khmat ban long ki sakhi na ka bynta ban pynsaja katkum ka ain ia ki briew kiba leh ia ki kam bymman bad ia ki kam thom bor ia ki kynthei khynnah, bad ka la ong ruh ba lada ngi ia dawa ia ka hok ngi dei ruh ban nymtieng hynrei ngin mih sha khmat ban rat dyngkhong kum ia kitei ki jingjia ym ban shu kut noh tang ha ki jingialang".
Ka kong Phanbuh, ka la ong ruh ba kum ki kmie ki kpa ki dei ban husiar ban peit bha ia la ki jong ki khun ha ka iaid ka ieng ka jong ki kaba manla ka sngi bad ka la ong ruh ha ba ki khun ki kti, ki pyndonkam ia ki mobile phone bad ki internet ka dei ka kamram jong ki kum ki kmie ki kpa ban tip ba ki pyndonkam ha kano ka dur.
Katba na ka liang jong u Ma Manhun Thabah u wei na ki Riew rangbah jong ka thain bad u ba dei ruh u Sordar ka shnong Nongkasen haba ai jingkren u la ong ba kane ka jingiamih paidbah mynta ka sngi kan nym poi shaei shaei lada ngim nud ban sakhi ha khmat jong ka ain bad lada ym don nong sakhi ka ain ka nym lah ban rai pynrem ia ki nongleh kam sniew.
Ha katei ka sngi la ioh ruh ia ka jingkren na I kong Pdianglin Phanbun, I kong I.Nongdkhar Counselor Iohlynti North East Network, u Paiem ka Hima Myriaw, u samla John F Nongsiang President KSU WKH, u samla Jibarpaul Thabah President KSU Mawthadraishan Circle, ki nongialam shnong, ki nongialam jong ki seng longkmie bad kiwei kiwei.
Nongstoin, 6 Naitung :Ka seng WKSU bad ka WYF, hadien ba ka la ioh jingtip ba ka UCIL, ka la pynmih bad khot ia ka tender na ka bynta ban tih ia u Uranium ha Mawtha bah, kitei ki ar seng ki la pynpaw ka jingpyrshah kaba jur ia katei ka jingthmu jong ka UCIL.Haba iakren bad u nongthoh khubor mynta ka sngi na ka liang jong u samla Mawkordor Khar syiemlieh Secretary jong ka seng WYF, bad u samla Artis Wanniang President ka seng WKSU Central Body, ki la ong ba na ka liang jong jong ki, ki pynpaw ia ka jingpyrshah kaba jur halor katei ka bynta bad ha kajuh ka por ki dawa ruh ia ka UCIL ka dei ban weng bad pyndam noh mardor ia katei ka kyndon ka jong ka.
Shuh shuh kitei ki nongialam jong ki ar seng, ki la pynpaw ruh ba na ka liang jong ki, kum ka seng ki kyrshan ia ka surok Nongstoin – Mawthabah, na ka bynta ka jingmyntoi jong ki paidbah katei ka thain, hynrei kumba ka paw mynta ka dei pynban na ka bynta ban ioh tih noh ia u Uranium.
“Namar kata lada ka UCIL kam weng ia katei ka tender bad lada kam pynsangeh noh ia katei ka jingthmu ka jong ka, ngin ieng ban pyrshah jur ia ka surok Nongstoin – Mawthabah, namar ka nongrim ka jong ngi ka long ban kyrshan ia ka surok hynrei ban pyrshah tih Uranium"  ong kitei ki nongialam ki ar seng.
Kitei ki nongialam jong ki ar seng ki la kynthoh ruh ia ka sorkar BJP da kaba ki la ong ba kumno ka nud ban phah tih ia u uranium khlem ka jingmon jong ki paidbah , bad ki la ong ruh ba katei ka jingleh jong ka sorkar BJP, ka la long ka jingleh donbor ia ki paidbah ka Jylla.
Na ka liang jong kitei ki ar seng, ki la pynpaw ruh ba kin nym ailad satia ia ka UCIL ba kan ioh tih ia u Uranium bad shen kitei ki ar seng kin sa pynlong ruh ia ka jingialang paidbah na ka bynta ban iakhih bad pyrshah jur ia katei ka jingthmu leh bor jong ka UCIL.Shillong, 06 Naitung:U nongialam ba rangbah ka Congress ha ka jylla u Bah Rowel Lyng doh u la ong ba ka jingwan jong u nongpeit ka AICC hynnin ka sngi ha ka nongbah Shillong kam pat don ka jingiakren ia ka kam bujli nongialam hynrei la shu iakren beit shaphang ka jinglong jingman bad ka jingtrei kam ka party bad ka sorkar.
Katkum ka jingong u Bah Rowel, ka daw kaba kongsan ba ka mat iakren bujli nongialam ha ka party kam mih, ka dei namar u CP Joshi u dei uba dang thymmai bad um pat sngewthuh bha ia ka jinglong jingman ka sain pyrthei ha kane ka jylla.
“Kam don ka jingiakren ia ka mat bujli nongialam", la ong u Bah Rowel haba iakren bad u nongthoh khubor hynne ka sngi.
Hynnin ka sngi u CPJoshi ha ka jingiakren bad ki nongthoh khubor u la kyntait ba ki don ki MLA pyrshah ia ka jinglong nongialam jong u Myntri Rangbah u Dr Mukul Sangma bad u la ong ba kane ka kam, ka shit pyrthei ka dei tang namar ba la paw palat ha ki lad pathai khubor.
“U Joshi u dang thymmai u dang wan ha ka sien ba nyngkong bad kam don kano kano ka jingiakren ia kam nongialam ha ka party", la kam u Bah Rowel.
Hynrei na ka liang u Bah Rowel, u la ong ba la kyrmen ba un wan biang bad un sa nangpeit ia ka jinglong jingman ka party ha kane ka jylla.
“ Ngi iakren beit ia ka kam ka party bad ngi shu kyrmen ba un nang peit", la ong u Bah Rowel.
U la ong ba dei tang ha ki lad pathai khubor ba kita ki MLA pyrshah kim wan jingialang hynnin ka sngi kaba la wan khnang da u nongpeit ka AICC.Ki MLA ka Congress kiba jah hynnin ka sngi ki kynthup ia u Bah Pynshngain N Syiem, u Bah Ronie V Lyngdoh, Bah Kennedy C Khyriem, Bah Ngaitlang Dhar, u Winnerson Momin, u Clement Marak, u Dr Celestine Lyngdoh, u Bah Comingone Ymbon bad u Zenith Sangma.
Nongpoh, 06 Naitung:Kumba la mih ki jingpyrshah na ka Nong poh Town Committee (NTC) halor ka jingthmu jong ka sorkar ban buh Weighbridge ha phyllaw ka ophis u DTO, Nong poh, mynta ka sngi ka Dorbar ki Rangbah Shnong Ri Bhoi District (DRSRBD) ki la pynpaw ia ka juh ka sur da kaba ai ka jingkyrshah kaba pura ia ka NTC ban pyrshah ia katei ka jingthmu jong ka sorkar.
Ha kane ka sngi ki nongialam ka DRSRBD ha ka jingialam u Bah C.B Syiem uba dei ruh u Chairman ka NTC, ha ryngkat u Bah Eddie G Kharbani Finance Secretary ka DRSRBD, u Bah S.Kharkongor Rangbah Shnong ka Umlyngkdait lem bad kiwei kiwei ki riew rangbah, ki la hiar sha ka ophis u DTO na ka bynta ban jurip ia katei ka jaka kaba ka sorkar ka la thmu ban buh Weighbridge.
U Bah Eddie.
G Kharbani haba kren sha ki nongthoh khubor ka Distrik, u la pynpaw ia ka jingsngew lyngngoh halor ka jingthmu jong ka sorkar ban wan buh ia katei ka Weighbridge ha katei ka jaka namar ka jingdon jong ka Weighbridge ha katei ka jaka kan sa ktah ia ki paidbah nongshong shnong bad khamtam eh ia ki nongleit nongwan.
Wat ka Weighbridge kaba don ha Umling ka la pynmih ia shibun ki jingdheng kali bad katno tam lada ia kane ka Weighbridge yn buh ha phyllaw ophis u DTO, namar kumba ka long mynta ka Sor Nongpoh ka dei kaba la khapngiah lypa kaba dang donkam shibun ki jing pynitynnad bad pynbeit naka bynta ban pynkylluid bad pynitynnad iaka, hynrei lada ka sorkar kan wanrah da ka Weighbridge kan sa wanrah ia shibun ki jingeh khamtam ia ki paidbah.
“Ka Sor Nongpoh ka dei ka Headquarter jong ka Ri Bhoi District, hynrei lada ka sorkar kan buh iaka weighbridge ha katei ka jaka kan sa wanrah ia shibun kynrum kynram, ka jingjaboh bad khamtam ha ka shong suk shong sain, ha kajuh ka por katei ka jaka ka don marsyndah bad ka ophis ka tnad Tourism, kaba dei ka jaka kaba ki nongwan jngohkai pyrthei ki ioh ban sangeh bad ban shongthait, hynrei lada ka sorkar kan buh syndon da ka Weighbridge, kan long ruh ka jinglehrain ha khmat ki nongwei kiba wan ban shang sngewbha sha kane ka jylla" ong u Bah Eddie G Kharbani.
Na ka liang u Rangbah Shnong jong ka Umlyngkdait u Bah S Kharkongor, u la ong ba katei ka jaka ka dang hap hapoh ka jingpeit jingkhmieh jong ka shnong bad kumta ka shnong ka pynpaw ia kajuh ka jingpyrshah iaka jingthmu jong ka sorkar ban buh Weighbridge hapoh u pud u sam jong ka shnong.
Khatduh eh ka DRSRBD, halor jong kane ka jingthmu jong ka sorkar ban buh Weighbridge ha katei ka jaka, kan sa leit ruh ban ai da ka jingthoh bad iakynduh ia myntri ka tnad Transport ka jylla na ka bynta khanglad halor ka jingthmu ban buh ia katei ka Weighbridge.
Shillong, 7 Naitung:Ka la don ka jing iakren kaba jur bha ha ki bor pahara, ba ki don ki dkhot jong ka seng ehrang Islamic State (IS), kiba la ioh rung sha Meghalaya, lyngba ka South Garo Hills District.
Ki shipai pahara khappud, ki kyntait ia katei ka khubor, hynrei, la iathuh ba ki don 5ngut ki ehrang ISIS, kiba la ioh rung sha u pud u sam jong ka Jylla, ha ka step phyrngab jong ka Sngi Palei.
Shillong,6 Naitung:U Chief Executive Member (CEM) barim ka KHADC uba long ruh U Working President ka KHNAM u bah Adelbert Nongrum u la iathuh ba haba u shong ha ka shuki CEM ka thong ba hakhmat eh jong u ka dei ban pyniakhublei kti ia u bah Paul Lyngdoh Working President ka UDP uba long ruh u MLA ka Shillong West bad u bah Ardent M Basaiawmoit President ka HSPDP uba long ruh u MLA ka Nong krem.
“Haba nga shong ha ka shuki CEM, miet la bad sngi nga pyrkhat ban pyn iatylli ia ka seng UDP bad HSPDP, ka thong jong nga ka long ban pyn ia khublei kti ia u bah Paul bad u bah Ardent, hynrei ka shim por namarba ka donkam ban don ka jing iapyndem iwei ia iwei pat" ong u bah Adelbert Nong rum uba dei ruh u MDC ka Jaiaw Konstitwensi.
Lah ban kdew ba dang shen ka BJP ka la thaw ia ka kynhun ki seng saiñpyrthei ban ia khun pyrshah ia ka seng Congress ha ka thaiñ shatei Lam mihngi bad katei ka kynhun ka dei kaba la tip kum ka North –East Democratic Alliance (NDA) ha kaba na kane ka jylla ki don lai tylli ki seng kiba ia don bynta kata ka UDP,BJP bad ka NPP.Ka jingiakren bad u bah Adelbert ka long halor katei ka nongrim ban kylli na u hato ka KHNAM ruh ka don jingmut ban don bynta ha katei ka kynhun kum ka jingpynkhreh ia ka elekshon 2018 ne hato ka KHNAM ka don jingthmu ne-em ban don ha ka juh ka kynhun ki seng riewlum ban ia treilang ha ka elekshon 2018.
Halor kitei ki jingkylli u bah Adelbert u la ong ba haduh mynta kam pat don kano kano ka jingiakren ban ia thaw kynhun hapdeng ki seng riewlum bad u la ong ba kam pat myntoi ban ia kren ia ka jingiatreilang bad katei ka kynhun NDA haba tang para seng riewlum ruh ym pat lah ban ia tylli, “Haba tang para seng riewlum ruh ngim pat lah ban ia treilang, kumno ngin shaniah ia kiwei pat ki seng,ngim kwah ba ngin long hapoh ka syrngiew jongno re jongno, hynrei kaba nga dang sahnud hi ka dei ban don ka jingiatreilang bad ka jingshaniah hapdeng jong ngi lai ngut ka KHNAM, HSPDP bad UDP" ong u bah Adelbert Nongrum uba la pynpaw ba nalor ki seng riewlum u kwah ba ka NPP ruh kan don bynta lang ha katei ka jingiatreilang.
“Ngi la pyrshang ban pyniatylli ia ki seng riewlum, hynrei ngi iohi ha ki sngi kiba la leit ba ka don ka jingthrang bor, ka jingsliang bor, ka jingkwah burom bad katei ka wanrah ia ka jingiapait ia pra bad ka jingbym shaniah iwei ia iwei, nga sngew ba lada ngi ia tylli ma ngi lain gut da kaba klet noh ia ki jingiapher ka wanrah ka jingiatehsong namarba ka thong jong ngi baroh lai ka long na ka bynta ka jaitbynriew,hynrei mynta ngin wad ia ka daw bad haei ka don ka jingduna" ong biang u bah Adelbert Nongrum uba la ong ba lada ki seng riewlum ki ia tylli mlon khlem pep ha ki snem ban sa wan ki seng riewlum kin ioh ban synshar ha sorkar jylla bad ka District Council ruh kumjuh.
Haba kren ia ka thong ka jong ka NDA ban pynkhyllem noh ia ka seng Congress ha u 2018 u bah Adelbert u la ong “ Ka KHNAM kam kwah bad kam buh thong ban pynkhyllem ia ka Congress lane ban pynjah kyrteng hynrei ka thong hi ka long ban pyndep ia ki ishu jong ka jaitbynriew, namarba 44 snem ngi lah klet ia ka jingmyntoi ka jaitbynriew bad la kynmaw tang ia ka jingmyntoi Party,ki jingmyntoi shimet" u la bynrap biang.
Kum u nongialam jong ka seng riewlum u bah Adelbert u la ong ba u kwah ba ka HSPDP bad ka UDP kin ia sngewthuh jingmut noh , “Dei ban don ka mynsiem pyndem baroh arliang HSPDP bad UDP, ha ka por ba nga long CEM miet la bad sngi na pyrshang ban pyniatylli ia ki 3 Party, kam myntoi ia nga ban pyrta jaitbynriew haba napoh ngi ia dung iwei ia iwei,ngin ym ngeit bad shaniah ha ka syrngiew jong ki Party kiba nabar kum ka BJP bad Congress,lada ngi don jingshaniah para ma ngi ngim donkam ia kiwei pat,la thikna ngin wan ha ka bor,baroh shi katta ngi la shah khyrwait shabi ,ngi la pyndem ia ki ishu jong ka jaitbynriew" ong u bah Adelbert.
Haba la kylli hato ka KHNAM kan shim ia ka bynta ban tyrwa noh da ka kynhun jong ki seng riewlum ha ka elekshon 2018 ka ban kynthuplang ia ka HSPDP bad ka UDP ruh-u bah Adelbert u la ong, “Lada ngin tyrwa ma ngi ka KHNAM, kin ong ka KHNAM aiu kata tang uwei u MLA ruh kam don, ngin ap ia ka dak na ki, hynrei lada kam poi shano shano ruh ngin hap ban leh ia kaba donkam" ula ong.
Haba phai pat sha ka jingpynkhreh ka KHNAM na bynta ka elekshon 2018 u bah Adelbert u la ong ba ka KHNAM kan shim tang ia ki briew kiba kynsai kiba don ka nongrim kaba skhem na bynta ka jaitbynriew ym na bynta ka malade , “Kam pher ka la long tang 6 ne 7 ngut ruh,ngin shim tang kiba kynsai" pynkut u bah Adelbert Nongrum.
Nongpoh, 06 Naitung: Da ka jingshim khia ki briew jong ka tnat Forest hapoh ka Nongpoh (T), mynta ka sngi ha ka por 8 baje ei ei mynstep, ki la ioh ban bat ia Ar tylli ki trok kiba kit ia ki dieng ba la dep ot katba ki dang wan na Mairang da ka jingthmu ban shalan tuh sha ka jylla Assam.
Ia kine ki trok kit dieng kiba don ia u number ML 05 F 4895 bad AS 01 EC 0991 la ioh ban da ki briew ka tnat khlaw, hadien ba ki nongniah ia kitei ki trok kit dieng ki dang dihsha ha Shangbangla katba ia kitei ki kali pat ki la pynieng harud jong ka surok bah.
Halor jong kane ka jingioh ban bat ia kitei ki trok dieng, na ka liang u Bah E Makdoh, Beat Officer ka Nongpoh (T), u la iathuh ba kane kam dei shuh ka sien ba nyngkong ba ka tnad Forest ka la ioh ban bat ia ki kali ba shalan tuh ia ki dieng beain bad kumjuh ruh u rnga wat hadien ba ka sorkar kala khang bad mana tyngeh iaki briew kiba shalan bad khaii tuh iaki dieng bad khaii rnga kaba ktah iaka mariang.
Shuh shuh, u la ong ruh ba ka long shisha kaba eh ban ithuh ia ki kali kiba kit tuh ia ki dieng, namar ia ki kali kaba ki pyndonkam ruh ki la tap Tyrpal ha kata ka rukom kaba biang khnang ba ki briew kin nym ithuh satia.
Haba iadei bad kane ka jingioh bat ia kitei ki trok ba kit ia ki dieng bad rnga beain, ka tnad Forest nangne shakhmat ka la mana ba kan leh da kaba tyngeh ia ki briew kiba donkti ha ki kitei ki kam beain bad kiba leh pyrshah halor jong kane ka jingmana kin ngat ha ka jingshah pynshitom ba katkum ka Ain, bynrap u Bah E Makdoh.
Shillong, 7 Naitung:“Ka jingkyntiap seng u MDC bad ka jing bym ler treikam u MLA, ka la pynngiah ia ki paidbah ka Mawlai" ong u bah Bankyrshanborlang Lyngdoh Nongbri, u kyrtong ka seng KHNAM u ban ia khun ha ka elekshon MLA 2018 na Mawlai Konstitwensi.
Utei u kyrtong uba ki ju khot ieit u ‘Bah Ban’ u dei uba shong basah ha Mawlai-Nongkwar.
U dei uba la bat ia ka kam President Seng Samla ha ka shnong jong u bad u dei ruh u ba bat kum u Secretary jong ka kynhun ki Kontraktor ha ka jylla.
“Nga la heh la san bad la kha ia nga ha Mawlai Nongkwar naduh u snem 1978, nga la kitkam shnong, nga la ia kit ia bah ia ki kam hapoh shnong poh thaw" ong u bah Ban haba ia kren bad ki nongthohkhubor.
Haba kylli kae ka daw kaba la pynlong ia u bah mih shakhmat da kaba rung hapoh ka jylli jong ka saiñpyrthei utei u kyrtong ka KHNAM u la ong “Ngim I don jingkyrmen shuh ia ki nongmihkhmat jong ngi na Mawlai, lada ngin peit tang ki jingdon kam kiba man ka sngi kum ka umbam umdih, ki lynti syngkien, ngim iohi ia ki kam pynroi bad haba ym pat iohi ba ka Mawlai kan kiew, ngi hap ban ong ba ka Mawlai ka dang sahdien".
Shuh shuh u la ong ba kawei pat ka daw ka long ba haba u iaid sharum shaneng u iohi ba ki nongialam jong ka Mawlai kim don jingkitkhlieh ban wanrah ia ka jingbha jingmiat ka Mawlai, ka imlang sahlang bad na bynta ka ri bad ka jaitbynriew, “Nga I ba ka la donkam ia ngi ki samla ban mih shakhmat ban wanrah ia ka jingkylla, kam myntoi ban shu ia thnum shi paralok ne ha la ing la sem, hadien ba u paidbah ka Mawlai u la pynsngew sha nga ba la donkam da uwei pat u nongmihkhmat, nga shim da ka rai kaba khadduh long katba long ngan mih shakhmat ban ai ka ijngshakri ia u paidbah" u la ong biang.
U bah Ban u la iathuh ruh ba haba u iohi ia kiba bun ki jingduna hapoh Mawlai konstitwensi, kum u samla uba don jingkitkhlieh na ka bynta ka thaiñ u la noh synniang katba u lah ei ha kaba dang shen u la ong ba u la noh synniang da ka surok , ki jaka siajtaiñ bad kiwei pat kiba u la leh na ka bynta ki paidbah.
Haba la kylli pat kaei kaba pynlong ia u bah jied ia ka seng KHNAM, u la ong ba ka jingjied jong u ia ka seng KHNAM ka dei namarba u iohi ba ka KHNAM kam dei tang ka seng kaba shu kut ha ka saiñpyrthei hynrei ka dei ruh ka seng kaba khih ba ksaid na ka bynta ki jingeh u paidbah ka jaitbynriew bad ka don ia ka thong kaba skhem na ka bynta u paidbah.
Halor katei ka jingmih jong u ban ia khun na ka seng KHNAM u bah Ban u la ong ba u la dep ban ia syllok bad u President Rangbah ka KHNAM u bah Pyndap Saibon ha kaba dei u bah Pyndap uba la ai mynsiem ia u ba un mihshakhmat da kaba pynthikna ba ialade un ym ia khun elekshon bad u la rai ban ai ia ak tiket KHNAM sha u (bah Ban).
“Nga dei uba ju kyrshan radbah ia ka KHNAM, ha ka elekshon MDC ba la dep ruh nga la kyrshan radbah ia u bah Process T Sawkmie hynrei u la shet kylla noh ia ka KHNAM da kaba leit iasoh Congress" bynrap shuh shuh utei u kyrtong 2018 na Mawlai Konstitwensi.
Haba kynthoh ia u MLA ka Mawlai u bah Ban u la ong “Une u nongmihkhmat jong ngi mynta uba dei na ka seng riewlum, ngi I ba um don jingkitkhlieh na ka bynta u paidbah,ngim kren ia ka Party bad ngim lah ban batai kano ka seng riewlum kaba kham bha hynrei ngi hap ban peit ruh ia u briew uno uba kham lah ban trei kam khambha.
Haba kynthoh pat ia u MDC u bah Ban u la pynpaw ka jingsngew diaw namarba u la iehnoh ia ka seng KHNAM kaba la pynjop ia u da kaba leit ia soh bad ka Congress, “Ka dei ka sur u paidbah ba u la kwah jingkylla, u paidbah u la ngiah ia ki nongmihkhmat jong ngi, u MDC uba kyntiap seng u MLA pat u bym ler treikam" u la ong.
Utei u kyrtong ka KHNAM u la ong ruh ba kat shaba u leit ki paidbah ki la ai mynsiem ia u ha kaba u la ong ba mynta dang kumba 3 ne 4 bnai u la mih pyrthei hynrei u iohi ba ka jingkwah u paidbah ia u ban ia khun elekshon ka long haduh kumba 80% eiei.
La kylli na u bah Ban haduh katno u sngew thikna ba un ioh ia ki vote jong ka KHNAM kiba u bah Process T Sawkmie u la ioh ha ka elekshon MDC ba la dep kaba la pynjop donburom artad ia u, u bah Ban u la jubab da kaba ong “Ka jingmih u bah Process ka long tang marwei hi, ka dei ka jingmih jong u shimet hi katba ki nongkyrshan ka KHNAM bad ki nongialam ki dang don hapoh ka seng,ka jingmih u bah Process kam don jingktah eiei ia ka KHNAM, ngim lah ban batai ioh ba ha u 2018 ngi kham ioh palat pynban ban ia kaba ioh u bah Process ha ka elekshon MDC" pynkut u bah Ban Nongbri da kaba ong ba un iaid ialap ruh kylleng ka Mawlai ban pynsngewthuh ba ki paidbah kin ym shah thied ha ka bor jong ka pisa.
Shillong, 7 Naitung:Ha ka jingpyr shang ban wanrah ia ka jingiajan bad kiwei ki ri bad ka dong mihngi ka India, ki heh sorkar, ki nongmihkhmat na ki seng na India, na Bangladesh, Myanmar, Bhutan bad Nepal kin iakynduh lang lashem taiew ha ka lympung Ka Tamasa ki Wah ne ka River Festival kaba thmu ban pynkhlain ia ka jingiasoh, ka khaii pateng bad ban iatreilang ha ka mariang.
Ka jingthmu jong ka ‘NADI 2016’  ka long ban rakhe ia ka mynsiem jong ka jinglong kynrei hapdeng ka dong mihngi bad ki ri ba marjan lyngba ki 600 tylli eiei ki wah kiba iaid lyngba hapdeng kine ki ri, la ong u  Sabya Dutta jong ka Asian Confluence Centre  haba kren sha ki nongthoh khubor hynne ka sngi.
Katkum ka jingong jongki nongpyniaid jong kane ka jingthmu, ka jingthmu  ba kongsan jong kane ka long ban sdang ban pynkhih jingmut bad ban kyntiew ia ka jingiatreilang hapdeng jong ki briew kane ka thain bad ki ri marjan ha baroh ki liang ha ka pyrkhat pyrdain, ka khaii pateng, ka jingstad, ka sain pyrthei bad ka jingshngain.
La iathuh ba ki don kumba  640 tylli ki wah ba kham heh kiba iaid lyngba ha ka dong mihngi bad ki ri marjan sha Bangladesh.
Ka lympung bah ban iakren iathir ia kane kan long ha ka 15 tarik bad 16  tarik ha kaba ki myntri sorkar kum u Suresh Prabhu, u myntri kam jngohkai ka Bangladesh u Rashed Khan Menon, u myntri khynnah ia ka kam bar ri ka Bangladesh u Shariar Alam, u ambassador na Bhutan,  ki heh sorkar na Myanmar kin iadon lang ha kane ka jingialang.
Ka jingialang kan sa pyni nam ruh ia ki tiar ki tar, ki riam ki beit, ki kolshor jong ka thain bad na kitei ki ri.
Jowai, 7 Naitung:Kumba ki ju leh manla u snem ki paid riewngeit Muslim kiba shong basah ha ki thaiñ Jowai ki la pyndep ia ka niam ka rukom jong ki ha ka jinglehkmen Eid Ul Fitr.
Ia katei ka jingleh niam ki Muslim ki laleh hadien ba la kut noh ka sngi shah jingit jong ki ka Ramadan.
Ki Muslim ka thaiñ Jowai kila pynlong ia katei ka jinglehniam ha Khlieh Riatpamblah,New Hill da kaba pynlong ia ka Namaz ne ka nguh blei bad ia katei ka jingleh niam la lamkhmat da u Imam (u ba ju khot ia ki nongialam ka niam Muslim) u Jonab Md Faijur Rahman ha kaba utei u heh Muslim u la pule ia ki jingthh na ka kot niam bakhuid ki Muslim ka ‘Quran’.
Hadien ba la dep ka jinglehniam ka la don ruh ka jingiakhublei iwei ia iwei hapdeng jong ki da kaba ia kdup ieit para ma ki.
Khliehriat , 7 Naitung:Ka seng Southern Border Youth Welfare Association (SBYWA), East Jaintia Hills Dist, Khliehriat ha ka khubor ba la pyllait mynta ka sngi lyngba u samla Nam phrangmi L Talang General Secretary jong ka seng u la ong “ Na ka liang ka seng ngi kyrpad ia ka tnad PWD Road ban pynbha bad maramot noh kloi ia u surok Lad Rymbai-Rymbai-Bataw-Borgkhat uba dei u surok uba pyniasnoh shaduh Jhellapur(Assam) uba la sniew bad la jot kaba pynshitom bha ia ka leit ka wan jong ki paidbah jong ka thain khamtam naduh Lad Rymbai haduh Rymbai.
U ne u samla u la ong “Utei u surok LRBBJ ha ki bynta ba dei ban iaid sha ki shnong khappud jong katei ka thain kum ka shnong Hingaria, Huroi, Lailong Laijri ka sorkar ka la iehbein haduh mynta khlem shna kaba mut dangsah hi kum u surok khyndew, kane ka buh jingeh bad ka ktah bha ia kitei ki shnong jong ka thain namar bymbiang u surok ka ktah ruh wat ia ka Khaii pateng, ka ioh ka koit bad kumjuh ha ka liang pang ka shitom jong ki".
Nangta la bteng ruh “Na ka daw bymbiang u surok da hiar ka khaii ka pateng jong ki paidah naba kibriew kiba shong basah ha kitei ki shnong ki long kiba rep kwai bad tympew namar u surok u dei u budlum jong ka roi ka par ha ka thain bad ka jylla hi baroh kawei".
Hynrei ym tang katta ka ktah bha ia ki paidbah khamtam ha ka shitom shipa namar utei u surok uba dei ban iaid naduh Borkhat –Hingaria-Huroi ter ter u dang suk ban leit da u kulai ban ka ba iaid da ka Kali la ong shuh shuh u samla N.L.Talang.
Kumta ka seng SBYWA ka kyrpad jur ia ka tnad PWD Road khamtam ia u Myntri badon burom u Sniwbhalang Dkhar, ia ki Engineer na ka bynta ban pynbha bad maramot noh kloi ia utei u surok (LRBBJ) khnang ba ki paidbah jong ka thain kin suk ha ka leit ka wan ter ter bad ha ka juh ka por ban peit lem ruh ia ki jingeh jong ka thain khappud, la pynkut ka kyrwoh.
Shillong, 7 Naitung: Tang 6 tylli ki ophis sorkar kiba ieng hapoh u pud u sam jong ka Saitsohpen, Sohra ki dei kiba la ioh jingbit na ki Elaka,ong u Secretary ka Saitsohpen u bah B Diengdoh haba ia kren bad u Rupang hadien ba la wai ka jingialang ba la lum da ka KHADC mynta ka sngi ha Khasi National Dorbar Hall, Mawkhar.
U bah B.Diengdoh ryngkat u bah H.M Marbaniang uba bat ia ka kam Finance Secretary ki la ong ba katkum ki rikod jong ka elaka kitei ki hynriew tylli ki ophis sorkar kiba la ioh pata khyndew na ka Elaka ki long ka Police Station, ka PWD, ka Government Normal Training School (GNTS), ka Circuit House bad ka Hospital, lait nangta baroh ki ophis sorkar bad kiwei pat ki jingtei kiba ieng ki dei kiba la shu klun jubor.
La kylli na kitei ar ngut hato kito ki jaka sahkai pyngngad ,ki jaka bam ne ki Resort kiba ieng mynta ha Saitsohpen ki dei kiba la ai jingbit da ka bor Eleka ne ki la ioh jingbit eiei na ka bor shnong, u bah Marbaniang u la ong ba ki bor shnong ne ki bor eleka kim don jingtip eiei naei kitei ki Resort kiba bun tylli ki ioh jingbit ban pynieng ha Saitsohpen.
Katkum ka jingiathuh jong u Secretary ka Saitsohpen u bah B.Diengdoh u la ong ba naduh ba ioh jylla laka jong kata naduh u snem 1972 haduh 1980 ka sorkar ka ju pan jingbit na ka shnong shuwa ban pynieng ia kano kano ka jingtep ne kiophis sorkar hynrei naduh u snem 1980 haba wan kino kino ki jingtei ym shym la pyntip shuh ia ki bor shnong bad la shu klun jubor.
U bah Diengdoh u la iathuh ruh ba ha u snem 1982 kipaidbah katei ka Elaka ki la ieng pyrshah ia katei ka jingleh jubor ka sorkar ha kaba ki la phah jingthoh na kawei ka por sha kawei pat na uwei u myntri rangbah sha uwei pat, na uwei u myntri sorkar sha uwei pat ban ia kren ia katei ka bynta hynrei baroh ki jingiakren ki rai kiba mih ym shym la pyntreikam satia bad ka la shu kut beit tang ha ka jingiakren.
U bah Diengdoh u la ong ba ka jingialang kaba khadduh eh ba kila ia shong ka dei ha u snem 2013 bad ha katei ka jingialang la shim ia ka rai ba ka sorkar kan phah sorbe ia ka jaka bad ha katei ka jingsorbe dei ban donlang ki bor shnong bor Elaka hynre haba la dei ka por ban sorbe u la ong ba ym shym la pyntip sha ka shnong bad la leh hi tang da ki briew ka sorkar.
U la ong ba ka Saitsohpen ka don ka jingheh kaba 1750 akar hynrei na kitei ki jaka kumba ka long mynta 3 pawa ki dei kiba la shah klun jubor lut ha ka sorkar jylla.
Shillong,7 Naitung:“Ka jingkhot Tender ka Uranium Corporation India Limited ban trei ia ki kam pynroi jong ka kaba la mih ha ki kot khubor, ka pyni shai kdar ba ka dei ka jingthmu ban tih Uranium" ong u President Rangbah ka KSU u samla Daniel Khyriem haba ia kren bad ki nongthohkhubor mynta ka sngi.
Utei u nongialam ka KSU u la ong ba katkum ki kyndon ka UCIL ka dei ban ioh jingbit na ka sorkar jylla ne ka District Council hynrei tang ka jingbit ruh kam pat ioh kala iaid lait pynban ia kitei ki ar tylli ki bor da kaba khot tender lyngba ki jingpynbna paidbah.
“Kitei ki kam pynroi baroh ki dei tang ka jingpynbiej tang ban ioh tih ia u Uranium, ka jingkhot Tender ka dei ka ajenda barieh jong ka UCIL ban khlong ia u Uranium" ong u samla Daniel.
Halor katei ka jingiaid lait ka UCIL ia ka sorkar jylla bad ka District Council u samla Daniel u la ong ba ka KSU ka dawa na ka sorkar ba ka dei ban pynsaja ia ka UCIL bad u la kyntu ruh ia ka sorkar jylla bad ka District Council ba kim dei ban ai NOC da lei lei ruh ia ka UCIL na ka bynta ban trei ia ki kamp pynroi ha South West Khasi Hills.
Ha kajuh ka por u la ong ba ka KSU kan sap hah noh da ka jingthoh lashai ka sngi sha u myntri rangbah ka jylla u Dr.Mukul Sangma ban pan jingshai kaei ka nongrim ba ka sorkar jylla ka ieng ha kaba ia dei bad ka surok 2 Lane na Nongstoiñ sha Wahkaji.
Haab kren shaphang ka jingmih ki nongdawa ban pynpaw ba ki kwah surok na ka bynta ki kam pynroi u samla Daniel u la ong ba kan bha ban dawa na ka sorkar ban pynbha ia ki surk Single Lane kiba la don lypa , “Kam don nongrim balei katei ka thaiñ ka ioh ia ka 2 Lane (Double Lane) haba ki don tang kumba 4 ne 5 tylli ki kali kiba iaid ha ka shisngi, kaei ka nongrim jong ka Ministry of Road and Transport halor kane" u la ong.
Katba u General Secretary ka KSU pat u samla Auguster Jyrwa u la ong “Balei ym ai 2 Lane ia ka surok na Mawphlang sha Balat ka surok kaba ki kali ki iaid manl aka minit, ka ijngkhot Tender ka pyni shai kdar ba ka dei ka jingkwah ban tih Uranium,ngi kyntu ia kiba kwah surok ba ki dei ban kylla kaba mut noh ,ngi kyntu ia ki sordar,ki sengbhalang kiba kyrshan ia ka jingkwah surok ba kin mih shakhmat bad iatreilang bad ka KSU ban dawa na ka sorkar ba kan siang rong shuwa ia ka surok kaba la don lypa" ong u samla Auguster Jyrwa.
Haba phai sha ka jingktah u Uranium ia ka koit ka khiah u samla Daniel u la ong ba ka jingkhot Tender ka UCIL ka dei ban tih lyngba kata ka Open Gas Mining bad katei u la ong ba ka dei kaba don jingma na ki pui pui bad ki lyerbih.
U President ka KSU u la kob ruh ba lada don ki stad saian kiba batai ba kam ktah ia ka koit ka khiah u long uba la kloi ban ia kren bad ki bad ki dei ban pynthikna ha kano ka dur un ym ktah ia ka koit ka khiah bad da kano ka rukom tih Uranium ka ban ym ktah ia ka koit ka khiah.
Khyndiat sngi mynshuwa u MP ka Shillong Parliamentary Konstitwensi u Ma Vincent Pala u la pynpaw ba u kwah ba ki paidbah kin ioh ia ka surok, haba la kylli na ki nongialam ka KSU halor kane ka jingpynpaw u MP ka Shillong u samla Daniel u la ong “Ngi kyntu ia u MP ba u dei ban peit kaba kumno ka kam pynroi kaba wan bad ka dei ha kano ka bynta, ngi la ju pyrta ba ngi donkam ia ki briew jong ngi kiba lah ban pynsawa ha Delhi" pynkut u samla Daniel Khyriem haba ia kren bad ki nongthohkhubor.
Ha kawei pat ka khubor, ka FKJGP ka pyrshah jur ia katei ka jingpynbna Tender ka UCIL bad katei ka seng ka la kyntu ia ka KHADC ba kam dei ban ai NOC dalei lei ruh na bynta ka jingshna surok.
Shillong 07 Naitung:Ka sorkar jylla ka la rai ban pynkiew ia ka pisa ba la buh na ka bynta ki jingdonkam kyrkieh ne contingency fund na ka T.105 klur sha ka T.205 klur ha ka shi snem.
Ia kane la pynbna da u Myntri Rangbah u Mukul Sangma hadien ba la wai ka jing ialang ka kynhun myntri mynta ka sngi.
“Kane ka dei ka jingpynkiew kaba la long hadien 12 snem.
Ngi la pynkiew na ka T.105 klur sha ka T.205 klur ha ka shi snem ia ka Contingency fund", la ong u Mukul Sangma.
U la ong ba ka sorkar ka donkam ban pynheh ia kane ka jingbuh pisa namar ba ki don bun ki khep ba ka sorkar pdeng ka phah ban buh pisa ban ioh ia ka skhim bad nalor kiwei ki kam ba kyrkieh ka sorkar jylla ban leh ia ki kam kat bym pat pas ia ka mang tyngka.
Ha kawei ka liang, ka sorkar ka la pdiang ruh ia ka jingpynkylla ia ka State Language Act kaban pyniar ia ka jingtreikam jong ki ktien Khasi bad Garo ha baroh 11 tylli ki district ha ka jylla.
Kawei pat ka mat ba pdiang ka long ka Meghalaya Water Resources Engineering Services Rules 2016.
Shillong, 07 Naitung:Ka KSU Ranikor circle ka la maham ia ki nongsam marbam sorkar kiba oh dor palat ia ka dor ba la buh ka sorkar ba kan leh da kaba tyngeh lada kin iai bteng ia kane ka kam beain.
Ha ka jingpynlait khubor, u President ka seng u Bah Marcony Thongni u la ong ba ka seng ka la ioh ia ka jingud na kiba bun bah ki paidbah ka thain kum na Phodkroh, Balat bad Ranikor bad kiwei ki shnong ia ka jingdie tam ia ka dor die ia u khaw sorkar.
“Ki paidbah ki la ud ba ki nongsam ki la khein dor T.10 ia u khaw shi kilo uba dei ka dor tang T.3 shi kilo", la ong u Bah Thongni.
U la ong ba ka seng ka kyntu ia ka bor synshar district ba kan shim khia mardor ia kane ka kam namar ba ka la ktah jur ia ki briew ba duk na ka jingkhein dor dusmon ki nongsam marbam kiba iaid lait ia ka kyndon National Food Security Act 2013.
Ka la kyntu ruh ia ki nongshim khaw ba kin leit bak bak ban ujor sha ka Deputy Commissioner ba kan leh ia kaba donkam ia kane ia kito ki briew kiba la pynkhein ia ka kyndon ka ain.
Shillong, 08 Naitung:Ki jingkam jong ka Seng Khasi Hima Mawsynram ba ka long trai ia ka krem Maw jymbuin, Mawsynram bad ka jingdawa jong ka ban weng noh ia ki katto katne ki lynnong kot na ka kot ‘Dienjat Ki Longshwa’, la shim ba ki long kiei kiei kiba khlem nongrim da ka Joint Action Committee (JAC) kaba kynthup da ki hynriew tylli ki kynhun Seng Khasi kiba hap hapoh ka Hima Maw synram.
U Bah D.K.Wah lang, Chairman ka JAC u kyntait ban don jingtip halor katei ka Seng Khasi Hima Mawsynram bad u ong, “Ngim don jingithuh ia ka ta ka Seng Khasi Hima Mawsynram bad nangne sha khmat ngi na ka liang ka JAC jong ki kynhun Seng Khasi kiba hap hapoh u pud u sam ka Hima Mawsynram ngi kyntait ia ka jingkam ka Seng Khasi Hima Mawsynram.
"Kane ka JAC jong kitei ki kynhun Seng Khasi k kynthup ia hynriew tylli ki kynun Seng Khasi na ki shnong bapher bapher jong ka Hima Mawsynram ba kynthup ia ka Seng Khasi Nongrum Mawsynram, Seng Khasi Khliehshnong Mawsynram, Seng Khasi Lawbah, Seng Khasi Mawkaphan, Seng Khasi Kenbah Syntein bad ka Seng Khasi Jympiat.
“Ka Seng Khasi Mawsynram Circle la pynlong khnang ban pynshai ia ki paidbah ba ngim don ia ka jingiadei bad ka Seng Khasi Hima Mawsynram bad ngim tip eiei ruh ban tuklar ia ka jingtreikam jong ka ," la ong u Bah Wahlang u ba la kdew ruh ba dei ka Seng Khasi Hima Mawsynram kaba la phah dorkhas sha u Myntri Rangbah ka Ri u Narendra Modi, ha ka jingwan jngoh jng u ia ka nongbah Shillong.
U Bah Wahlang u la ong ruh ba ka Seng Khasi Hima Mawsynram, kumba la paw ha ki kot khubor ba la ialm khmat da u Bah Tyllilang Myrthong kum u President bad u Bah Batista Myrthong kum u Secretary, ka la kam trai ia ka jaka ba don ka Krem Mawjymbuin bad dawa ban weng noh ia ki lynnong ba 4, 12, 14, 17, 21, 24, 25, 49, 50, 51, 52 bad 53 na ka kot ‘Dienjat Ki Longshwa’ da kaba kdew ruh ba kitei ki lynnong kot ki wanrah ia ka jingsngew bad jingpyrkhat niam Khristan.
“Ka JAC jong ka Seng Khasi kan nym tuklar eiei ha kaba ia dei bad ka Education Department ha ka jingpynrung ia kino kino kikot pule ha ka syllabus.
Ka Seng Khasi ka dei kaba seng kaba pynnneh pynsah ia la ki jong ki riti ki dustur bad ka niam ka rukom, hynrei kim don bynta ei ei bad kata ka Seng Khasi Hima Mawsynram", la ong shuh shuh u Bah Wahlang.
Shillong, 07 Naitung:U Myntri Rangbah ka jylla u Dr Mukul Sangma u la ong ba ka sorkar jylla kam don jingtip eiei ia ka jing pynmih jingpynbna ka kompeni tih uranium ka sorkar India ka Uranium Corporation of India (UCIL) ha kane ka jylla.
Haba kyntait ba ka sorkar jylla kam don jingtip eiei ia kane, u Myntri Rangbah u la ong, “Lada ka sorkar India ka tih uranium, kan hap kitkhlieh hi.
Ngim bna eie ngim ioh jingtip eiei ba kan tih uranium ha ka jylla".
Kane ka jingkren jong u Myntri Rangbah ka long hadien ba ki lad pathai khubor ki la buh jingkylli ia ka jingpynmih pynbna ka UCIL kaba ka khot tender ha kawei ka kot khubor ha kane ka jylla ban shna ia ki jingdonkam ha ka jaka tih uranium kaba don ha Mawthabah-Domiasiat ka South West Khasi Hills.
“La iathuh ia nga ia kane, hynrei kam don satia kano kano ka khubor na ka sorkar India kaba ai dak ia ka jingtih ia u uranium.
Lada ki tih kin sngewthuh bad kin kitkhlieh hi lada mih ka kynrum kynram ha ka liang ka shong suk shong sain", la ong u Myntri Rangbah.
U la ong ba ka tnad ban peit ia ka shong suk shong sain ka hap ha ka kti jong ka sorkar jylla bad lada don kano ka jingmih ka kynrum kynram ka sorkar jylla kan sa peit.
Lah ban kdew ba ki sengbhalang bapher ka jylla ki la pyrshah jur ia ka jingkhot tender ka UCIL ban shna ia ki jingdonkam ha ka ktem u uranium bad ki la byrthen ba kin sa pynlong ia ka jingpyrshah da ka jingiakhih ba tyngeh lada ka sorkar bad ka UCIl kim sangeh noh ia ka jingthmu ban tih uranium namar ba ki sngew ba ka jaitbynriew kan don hapdeng ka jingma jong ka jingiap them lada tih ia u uranium.
Ki sengbhalang ki la pyrshah ruh iaka jingthmu ban shna surok Two Lane na Nongstoin sha Mawthabah namar ba ki sheptieng ba kane ka surok kam dei na ka bynta ban wanrah ia ka roi ka par hynrei ban pynsuk ban kit ia u uranium na katei ka jaka.
Kham mynshw, wat u CEM ka KHADC u Bah Pynshngain N Syiem u la ong ba ka Council kan nym ai NOC da lei lei ruh na ka bynta ban tih uranium.
Shillong,7 Naitung:Mynta ka sngi ka Khasi Hills Autonomous District Council (KHADC) ka la lum ia ki Sordar na ki Elaka bapher bapher kiba hap hapoh ka Sirdarship ban ia kren halor ka jingpynmih jingthoh ka sorkar da kaba pynhap ia baroh ki jaka kiba hap hapoh ka jaka jong ka sorkar phareng kum ki jaka sorkar.
Ha katei ka jingialang ki la don kumba 150 ngut eiei ki sordar bad ki nong kitkam jong ki Elaka bapher bapher kiba la wan na ki 27 tylli ki Sirdar ship,la don ruh 15ngut ki MDC kiba la poi sha katei ka jingialang kaba la long ha Khasi National Dorbar Hall, Mawkhar.
Haba kren sha ki nongthohkhubor hadien ba la wai katei ka jingialang u Chief Executive Member ka KHADC u bah Pynshngaiñ N Syiem u la ong ba lakhot ia katei ka jingialang dei halor ka nongrim ba ka sorkar ka ieng kaba la pynmih ia ki jingthoh bapher bapher kum ka jingthoh jong u snem 1983 bad 1987, kaba la ong ba baroh ki jaka kiba hap hapoh ki jaka ka sorkar phareng ki dei ki jaka sorkar.
U bah Pynshngaiñ u la ong ba katei ka jingialang ka pyrshah ia katei ka jingpynshong nongrim ka sorkar ia kitei ki jingthoh.
U la ong ba ka jingkhot ia kiwei pat ki Sirdirship nalor ka Saitsohpen ka dei namarba kiba bun ki Sirdirship ki hap mynshuwa ha ki jaka jong ka sorkar phareng bad lada ka sorkar ka klun jubor ia ki jaka ha Saitsohpen ka don ruh ka jingma ioh ba kiwei ki jaka kin ngat ka apot ka Saitsohpen hadien habud.
Katei ka jingialang ka la shim saw tylli ki rai, ka rai kaba nyngkong ka long ba ka sorkar ka dei ban weng bad pynduh pyndam noh ia baroh ki jingthoh kiba ong ba ki jaka ba hap hapoh ka sorkar phareng kin dei ki jaka sorkar.
Kaba –ar ka long ba sorkar ka dei ban weng ia baroh ki Order kiba ka la pynmih ban shim jaka ha Saitsohpen khlem ka jingtip ki khun ki hajar katei ka Elaka bad ka dei ban wan ia kren thymmai bad ki bor Elaka kumjuh ruh ka District Council.
La rai ba baroh ki Sirdirship ki dei ban lum dorbar ha manla ki Elaka jong ki ban ia kren halor ka jingpynduh ka sorkar ia ka hoklong trai jong ki ia ka jaka puta.
Ka rai kaba khadduh ba la shim ha katei ka jingialang ka long ba ka KHADC kan thoh sha u myntri rangbah ka jylla da kaba ai kopi sha ki myntri sorkar jylla ba ki dei ban pdiang ia kitei ki rai haneng kiba ka jingialang ka la shim.
Haba la kylli na u bah Pynshngaiñ hato katkum kitei ki rai ka mut ba ia kito ki jingtei kiba dang iaid shakhmat mynta ha Saitsohpen kiba la tei khlem da pan jingbit na ki bor shnong dei ban weng noh ia ki, “Ho, oid ka sorkar ka dei ban pynsangeh lut baroh, tad haduh ban da ia pynbeit thymmai, hap ban ia peitbniah , hap ban ia tai shuwa" ong u bah Pynshngaiñ N Syiem, CEM haba kdew ia ki jingtei kiba dang tei bad kiba dang iaid mynta ha ki jaka kiba la shu klun jubor khlem ka jingtip ki bor shnong.
Shuh shuh u la ong ba ka KHADC kan ym pat phai khmat sha kiwei ki lynti hynrei kan ap ia ka jubab na ka sorkar hadien ba ka la dep ban phah jingthoh bad lada jia ba ka sorkar kam ai jubab u la ong ba kin sa shong pyrkhat da kumwei pat.
U CEM u la pyntip ba ka Saitsohpen ka don ka jingheh kaba 1750 akar hynrei lai pawa na katei ki dei ki jaka kiba la shah klun jubor ha ka sorkar kaba mut 1312 akar la sha hklun ,katba kaba sah ia ki paidbah ka long tang kumba 400 akar hynrei nalor nangtei ruh u la ong ba ka sorkar ka dang shu shim biang sa 106 akar kaba mut sa tang 300 akar kaba shong ki paidbah.
Shillong, 07 Naitung:Ka sorkar mynta ka sngi ka la mynjur ban thaw ia ka 5th Pay Commission na ka bynta ban pynheh tulop ia ki shakri sorkar jylla bad ia kane ka Komishon yn khlieh da u Chief Secretary barim ka jylla u PJ Bazely ryngkat ki dkhot ban kynthup ia u Utam K Sangma bad u Bah Lambha Roy kiba dei ki IAS barim.
Haba kren sha ki nongthoh khubor hadien ba la wai ka jingialang, u Myntri Rangbah u Dr Mukul Sangma u la ong ba ka sorkar ka la pdiang ban thaw ia ka Pay Commission kaba ju long shisien ha ka shiphew snem na ka bynta ban pynkiew pynheh tulop ia ki shakri sorkar.
Ha ka jingshisha ka sorkar jylla ka don hapdeng ka jingeh namar ba ka iarong pisa jongka, ka syngit namar ka jingkhang tih dewiong ka NGT bad ka jingpyrkhing pisa ka sorkar pdeng.
“Haba pynkiew tulop ka ju long ba ka sorkar kan don beit ka jingeh hynrei kam mut ba kam lah pat.
Ka sorkar ka don ki lad ki lynti kiba lah ban leh ia kane watla ka la don ka jingkhang tih dewiong ruh", la ong u Mukul.
“Ia ka Commission yn sa pynbna noh shen bad ia ka jinglut jingsep bad ka jingdonkam baroh  yn sa tip hadien ba ka sorkar ka la ioh ia ka jingphah na ka Commission", la ong u Myntri Rangbah bad bynrap ba ha kata ka por, ka sorkar kan sa leh ia kaba donkam.
Nongpoh, 7 Naitung:Kum ka jingpyr shah halor ka jingthmu ka sorkar ban buh Weighbridge ha phyllaw ka ophis u DTO, Nongpoh, ka Nongpoh Town Committee (NTC) ka la pynher ruh da ka dorkhas sha u Bah HDR Lyngdoh, uba dei u Myntri ka tnad Transport jong ka sorkar jylla ban pynpaw ia ka jingpyrshah kaba jur lada ka sorkar kan buh Weighbridge ha katei ka jaka.
Nalor ka dorkhas kaba la phah sha u Myntri ka tnat Transport, ka NTC ka la phah kopi ruh sha u Commissioner Secretary ka tnad Trasport jong ka jylla, nangta sha u Dr.D.D Lapang, Local MLA ka Nongpoh Constituency, Deputy Commissioner ka Ri-Bhoi District bad sha u Project Director ka National Highway Authority of India (NHAI).
U Bah Rayonald Kharkamni, Programme & Development Secretary ka NTC haba iakren bad ki nongthoh khubor, u la ong ba ka daw kaba pynlong ia ka NTC ba kan shimkhia halor jong kane ka kam, ka dei namar ba ki la iohi lypa ia ka jingeh kaba ki paidbah kin sa iakynduh lada ka sorkar kan buh Weighbridge ha katei ka jaka, u la bynrap ruh da kaba ong “ lada ka sorkar kan buh Weighbridge ha katei ka jaka, yn ym artatien ba kan sa wanrah beit ia ka jingdheng ki kali kaba jur bad ka ban wanrah jingeh ia ki paidbah bad khamtam ia ki nongleit nongwan" ong u Bah Kharkamni.
Shuh shuh, u la ong ruh ba ka NTC ka sngewlyngngoh halor kaneka jingmut jong ka sorkar ban buh Weighbridge ha katei ka jaka, namar kane ka jaka ka don hapdeng ka Sor Nongpoh bad ym ju khambna ha kiwei kiwei ki jylla ka ri India, ba ka sorkar kan buh Weighbridge hapdeng Sor jong ka District, u la bynrap.
Kumta, hadien ba ka NTC ka la dep ban pynher dorkhas sha u Myntri ka tnad Transport bad sha kiwei kiwei ki heh jong ka sorkar, na ka liang ka NTC kan ia wer ia ki paidbah, ki dorbar shnong bad ki sengbhalang ban mih na ka bynta ban pynpaw ia ka jingpyrshah bad ban iamih paidbah halor jong kane ka jingwan buh Weighbridge da ka sorkar ha pdeng Sor, u la bynrap.
Ha kajuh ka por, na ka liang ka Ri Bhoi Tourism & Environmental Development Forum (RBT&EDF) lyngba ka kyrwoh na u Bah Wanphrang Sumer, Publicity Secretary, u la ong ba ka seng ka ai ka jingkyrshan kaba pura ia ka NTC, halor ka jingpyrshah ia ka sorkar ban buh Weighbridge ha katei ka jaka, namar katei ka jaka ka don markhap ruh bad ka ophis treikam ka RBT&EDF bad lada ka Weighbridge kan don ha katei ka jaka kan ktah ruh wat ia kam ban kyntiew ia ka kam jngohkai pyrthei.
Shillong,8 Naitung:U bah L.Kyn jing, MCS, BDO-Maw ryngkneng C&RD Block u la ujor sha ki pulit ba la mang tyngka T.50 hajar tyngka ha ka kyrteng u bah Lister Mawthoh, President Kyntoit Kseh Club, Diengpasoh na ka bynta ban shna madan Basket ball ha katei ka shnong.
Hynrei utei u briew um shym la shna ia katei ka madan ialehkai bad um shym la jubab ruh ia ka jingpan jingshai katei ka ophis, halor katei ka kam ba u trei.
Shillong, 8 Naitung: Haba pynrem jur ia ka jingleh donbor ka UCIL da kaba khot tender lyngba ki lad jingpynbna, ka KHNAM State Youth Wing ka la pyrshah ruh ia ki jingkren jong u myntri rangbah kiba u la ong ba ka UCIL ka lah ban tih Uranium hynrei ka hap ban kitkhlieh hi lada jia eiei, ka KHNAM ka la ong ba u myntri rangbah u dei ban kren da kaba shai halor katei ka phang.
Ka KHNAM ka la ong ruh ba ka sorkar jylla ka dei ban jingshai na ka sorkar pdeng halor katei ka bynta, ka la kynthoh ruh ba ka jingkhot Tender khlem ka jingbit na ka sorkar jylla bad ka KHADc ba ka dei ka jingleh donbor ka sorkar pdeng bad ka UCIL.Ka la pynrem jur ia ka seng BJP kaba bunkam ban pynkhlaiñ seng ha ka jylla kumno ban ioh pyntroiñ ia ka jaitbynriew.
“Ngi la tip hi ba ka India ka la pynpaw ka jingthrang ban rung sha ka Nuclear Suppliers Group (NSG) bad ngi kum ka jylla ba don ia une u mar poh khyndew, ngin ym ailad ba ka jaitbynriew jong ngi kan long langknia.
Ngi la iohi ba la bun ki nongialam shnong bad ki seng ki ba la dawa ban ai noh ia ka NOC ban shna noh ia ka surok Mawthabah ban wan ka roi ka par ha ki thain west khasi hill, hynrei dei ka UCIL bad ka Sorkar kmie ki ba long ki mawjingthut.
Ngi dawa ba ka sorkar jylla bad ka KHADC kan shimkhia ban pan jingpynshai naka UCIL halor ka jingkhot tender khlem da ai jingtip" ong ka kyrwoh na ka KHNAM.Ha kawei pat ka khubor.
ka Synjuk ki Seng Bhalang (SSB), West Khasi Hills District, kaba kynthup ia ka WPM, WKMYF, WYWC, WKSU,WYF, WPYDO, ka la lum jingialang kyrkieh mynta ka janmiet bad katei ka jingialang ka la rai ban pyrshah ia ka jingtih Uranium da kaba dawa na ka UCIL ba ka dei ban pynduh pyndam noh ia katei ka Tender ba ka la pynbna.
Katkum ka kyrwoh khubor lyngba u bah T.S.Shangrit Chairman bad Donald Nongsiang Secretary jong katei ka synjuk, la ong ba ka jingpyrshah ka la mih ruh hadien ba ki la iohi ia ka tender ba la pynmih da ka UCIL myn ha ka 2 tarik mynta u bnai lyngba ka Tender Notice No.UCIL/KPM/MEGHALAYA-002 ba la soi da u Shri.P.N.Sarkar General Manager (Open-pit) Turamdin Mine P.O.Sundernagar District East Singhbhum, Jharkhand kaba khot ia ki kompani ban tih ia utei u mar.
Nongpoh, 08 Naitung: Ka sorkar Megha laya lyngba ka tnad ka kam pohiing, mynta ka sngi da ka jingkmen kaba khraw ka la lah ban plie paidbah noh ia ka District Jail kaba don ha ka Shnong Mawsyntai, Ri Bhoi Distict.
Ia kane ka Disrtict Jail kaba don ha Maw syntai, ha kaba nynkong eh ka sorkar ka la mang pisa ha ka jinglut kaba T.5.50 klur, hynrei namar ka jingdonkam ban dang pynbit pynbiang bad kham pynheh ka sorkar ka la mang tyngka biang haduh ba ka jinglut ka la poi sha ka 6.24 klur bad ha kajuh ka por ka la shimpor haduh 12 snem ban pyndep noh ia kane ka District Jail.
Ha kane ka sngi la wan ruh ban plie paidbah ia kane ka District Jail da u Myntri Rangbah ka sorkar jylla, u Dr.Mukul Sangma kum u kongsan, ha ryngkat ka jingdonlang jong ka Myntri ka tnad Pohiing, ka Kong Roshan Warjri, u Dr.D.D Lapang, MLA ka Nongpoh Constituency, u Dr.Celestine Lyngdoh, MLA ka Umsning bad kynthup ruh ia u DG ka Prison, u Vijay Kumar bad u DG ka Law & Order, u SB.Singh.
La pynphuh pynphieng ruh ha kane ka sngi da ka jingdon jong ki ophisar pulit na ka District, ki ophisar na ki tnad sorkar bapher bapher bad kumjuh ruh ki paidbah ka thain Ri-Bhoi, kiba la wan ban sakhi lang na ka bynta ban plie paidbah ïa kane ka District Jail.
Haba kren kum u kongsan ha kane ka sngi, u Myntri Rangbah ka jylla, u Dr.Mukul Sangma, u la ong ba la slem ka sorkar ka la thmu ban pyndep ia kane ka District Jail, hynrei na ka daw jong ka pla tyngka, kumta ka sorkar kam lah ban pyndep ha ka por kaba biang.
U la ong ruh, ba ka jingdon jong ki District Jail ha man ki District hapoh ka jylla, kan ai jingmyntoi ruh ia ki Koidi kiba sah hapoh jong ki Jail, namar dei ha ki Jail ba bunsien la lap ba ki Koidi ki kylla na ka jinglong sniew sha ka jinglong bha kaba iadei bad ka imlang sahlang, ong u Dr.Mukul Sangma.
Shuh shuh, la ong ba ka jingplie ia kane ka Jail ka long ban wan rah ia ka jingtreikam kaba ba bit ba biang halor ki kam jong ka ain ban ioh ia ka jingbishar, namar haba don ka jingbishar kaba bit ba biang kan don ruh ka jingpyntreikam hok ha ka synshar ba ki paidbah kin ioh ia la ka hok, u la bynrap.
Ha kane ka sngi la ioh jingkren ruh da ka Kong Wajri, ha kaba kum ka Myntri ka tnad ka ka kam pohiing, ka Kong Warjri, ka la ai ia ka jingkhublei kyrpang naduh ki ophisar bad ki para nongialam ha ka sorkar, ha kaba da ka jingiatrei lang hapoh ka jingialam jong u Dr.Mukul Sangma, tad haduh ba ki la lah syndon ban plie paidbah ia kane ka District Jail ha Mawsyntai.
Ka la ong ruh, ba ka daw hi kaba pynlong ia ka sorkar ban pynkloi ia ka ban plie noh ia kane ka Jail, ka dei ban pynduna noh ia ka jingkhapngiah ki koidi ha ka District Jail kaba don ha Nongbah Shillong, ka la bynrap ruh da kaba ong “ka jingdon jong ki Jail ha man la ki District kan iarap ruh ban pynduna ia ki kam sniew, namar ka Jail hi ka long kum ka jaka ban pynkylla kaba mut ia ki nongkam sniew" ong ka Kong Roshan Warjri.
Ka Kong Roshan Warjri, ka la iathuh ruh ba kumba ka long mynta ki koidi kiba don ha ka Shillong District Jail, kim duna ia ka 300 ngut, kumta ban pynduna ia ka jingkhapngiah ha katei ka Jail, ka sorkar ka la rai ruh ban pynkynriah noh kumba 50 ngut ei ei ki Koidi sha kane ka District jail, ka la bynrap.
Ha kane ka sngi la ioh ruh ia ka jingkren da u Dr.D.D Lapang bad u Dr.Celestine Lyngdoh, kiba la pynpaw ia ka jingkmen hadien ba ka sorkar ka la shim khia ban pyntreikam noh ia kane ka District Jail kaba don ha Mawsyntai, na ka liang u Dr.C Lyngdoh, u la pynpaw ruh ha khmat u Myntri Rangbah bad ka myntri ba dei peit ia kane ka Jail ba kin pyrkhat ruh ia ki paidbah ka thain, haba iadei bad ka thungkam thungjam ha ki kam kaba la lah ban trei da ki nongshong shnong katei ka thain.
Ha kane kajuh hi ka sngi, hadien ba la dep ban plie ia ka District Jail, u Myntri Rangbah ka jylla u Dr.Mukul Sangma, ha ryngkat ka Kong Roshan Warjri, u Dr.DD Lapang, Dr C Lyngdoh ki la leit ruh ban plie ia ka Cultural Complex cum District Library Hall kaba don ha Nongpoh.
Shillong, 08 Naitung:U Inquiry Officer (IO) u Bah N Thohrem mynta ka sngi u la aiti ha ka Meghalaya High Court ia ka kaiphod ka kam Sia Lieh ne ka jyrsieh thung kam nonghikai beain ha ki LP skul ka jylla.
Kane ka jingaiti ka tnad pulit ia ka kaiphod Progressive Report jong ka jingtohkit halor ka kam thungkam nonghikai beain, ka la long hadien ba ka Kashari ha ka jingshong bishar ba la dep, ka la hukum ba ia u SP ka East Khasi Hills ba u dei ban aiti ia ka kaiphod sha ka Kashari hapoh ar taiew ia ka kaiphod jong ka jingtohkit.
Haba iakren bad ka President ka CSWO ka Kong Agnes Kharshiing kaba la ujor ehajar (FIR) halor kane ka kam, ka la ong ba ka Kashari kan sa bishar ia kane ka kaiphod hapoh shi taiew hadien ba u IO uba u dang shu kiew kyrdan kum u DSP, u la wan ban aiti ia ka kaiphod hynne ka sngi ha ka Kashari.
“U IO ba tohkit ia ka bamsap thungkam nong hikai u la aiti ha ka High Court", la ong ka Kong Agnes bad bynrap ba kane ka kam ka dei ka kam beain kaba shyrkhei bad kiba donkti ki dei ban ioh ia ka jingpynsaja kaba biang katkum ka ain.
“Lada dei MLA ne minister ki dei ban shah pynshitom katkum ka ain.
balei ia kiba rit baria tang shu pharep ruh ki kem wut wut katba ia kiba heh ba hain haba la biang ka sakhi ba la lap ka CBI ruh kim leh eiei", la kynthah ka Kong Agnes ia ka tnad pulit.
“Ngi la ai FIR halor ka jinglap ka CBI ia ka jyrsieh thungkam beain ha ki LP skul.
ka Kashari kam pat kyntait eiei ia ka kaiphod ka CBI", la ong ka Kong Agnes bad bynrap ba hapoh shi taiew kyrmen ba ka Kashari kan sa leh eiei halor kane ka kam.
Lah ban kdew ba ha ka jingbishar ba dang shu dep shen, ka Meghalaya High Court ka la hukum ia u Superintendent of Police ka East Khasi Hills ban aiti noh ia ka kaiphod ka jyrsieh sia lieh ka kam thung kam nonghikai ha hapoh ar taiew.
Ka Kashari High Court ka la pynmih ia kane ka hukum ba ki pulit ki dei ban ai ia ia kaiphod ia ka jingiaid shaphrang ka jingtohkit halor FIR ba la ujor ia ka kam bamsap thungkam nonghikai LP skul kaba la paw pyrthei ha u snem 2009 haba bun ki myntri sorkar, ki MLA khamtam ka myntri ka pule puthi ha katei ka snem ka Kong Ampareen Lyngdoh ka la paw kyrteng ha ka kaiphod ka CBI.Shillong, 8 Naitung:Ka Meghalaya High Court mynta ka sngi ka la pdiang ia ka jingujor ka kyrtong ka Congress, ba la shah rem ka Dikkanchi Shira ha ka elekshon MP pyrshah ia u kyrtong ka NPP ba la jop ia ka elekshon u Conrad K Sangma halor ka jing kynnoh ba ka sorkar kam shym la pynbiang ia ka Utilization Certificate (UC) sha ka sorkar pdeng ia ka jingpyntreikam ia ka MGNREGS ha ka por elekshon.
Ha ka jingpynmih ia ka hukum, u nongbishar Justice SR Sen u la ong ba la phah jingpan jubab sha u nongshah mudui balei ia kane ka jingujor ym dei ban pdiang lane kano kano ka hukum ym dei ban pynmih kumba shem ba ka long kaba biang bad iahap.
Ka kashari ka la ong ba shim biang ia ka jingbishar hapoh lai taiew ia kane kam.
Ka khubor ka iathuh ba ka Shira kaba dei ka tnga jong u Myntri Rangbah u Mukul Sangma ka la ujor da ka dorkhas pyrshah ia u Conrad halor ka jingkynnoh jongu ba ka sorkar kam shym la pynbiang ia ka UC sha ka sorkar pdeng halor ka jingpyntreikam ia ka skhim shi spah sngi ha ka por elekshon ha ki bnai ba la dep.
Katkum ka khubor, u Conrad u la kynnoh ba ka sorkar kam shym la pynbiang ia ka UC ia ka jingpyntreikam ia kane ka skhim kaba la pynlong ban shah bat haduh T.300 klur ka pisa na ka sorkar pdeng.
Shillong, 8 Naitung:U President Rang bah ka seng HSPDP u bah Ardent M Basaiawmoit uba dei ruh u MLA jong ka Nongkrem u la ong ba ki jingkren u bah Adelbert Nongrum, MDC ka Jaiaw la sngew kumba lada u bah Ardent u ia kynduh bad u bah Paul Lyngdoh ha lynti kin shu ia kynrup noh.
Lah ban kdew ba ha ka jingiakren ha ki ar sngi ba la dep bad u bah Adelbert u la ong ba haba u don ha ka shuki CEM ha KHADC- ka thong jong u ka dei ban pyntylli ia ki lai tylli ki seng riewlum kata ka KHNAM, HSPDP bad UDP bad kaba ha khmat eh kaba u la buh ka dei ban pyniakhublei kti ia u bah Ardent bad u bah Paul.
Halor kitei ki jingkren u bah Adelbert, u bah Ardent u la ong, “Katei ka jingkren u bah Adelbert la sngew kumba lada jia lada ma nga bad u Paul ngin ia kynduh ha lynti syngkien ngin shu ia shrut beit".
Shuh shuh u bah Ardent u la pynpaw ka jingsngewlyngngoh ia ka jingkren u bah Adelbert bad u la ong ba ka dei ka jingkren ka bym shong nongrim haei haei ruh.
“Ngam tip na kaei ka daw bad halor kaei ka nongrim ba u Bah Adelbert u kren ia kitei ki kyntien ba dei satang lada ia khublei kti ma nga bad u Bah Paul yn sa lah ban iatylli ki seng riewlum, bad ka jingkylli ka mih hato lada ngi la lah ban khublei kti ka jaidbynriew kan im?" u la ong.
U bah Ardent u la ong ba um ju buh daw bad um ju buh kput iano iano ruh bad ia kitei ki kyntien u la ong ba u la ju kren ha ki kotkhubor,ha ki jingialang paidbah ne ha la ki paralok parajor ba u dei u briew uba dang duna ha baroh liang, “Hynrei ngan pyrshang ban bat skhem ia ka nongrim kaba nga ieng,namar kata ka daw nga kiar na ka jingiabuh daw shimet lait noh haba ia tyngkhuh ha ki nongrim kata ka iaid la ka jong" ong u bah Ardent.
Lah ban pynkynmaw ba shuwa ban rung ha ka jylli jong ka saiñpyrthei u bah Ardent M Basaiawmoit u dei u nongialam sengbhalang na ka seng FKJGP katba u bah Paul Lyngdoh pat u dei u nongialam ka seng KSU.U bah Ardent u la pynkynmaw ba ha ki por ba u dang ia samla ki don ki daw kiba u ia tyngkhuh bad u bah Paul ha ki jingiatreikam hynrei u la ong pat ba ia kitei baroh ladep ban ia pynbeit.
Haba pynpaw ba kam don shuh ka jingiabuh nud hapdeng jong kitei ki ar ngut ki nongialam, u bah Ardent u la ong ba lah ban sakhi ia ka jingkitkhlieh jong ki ia ka jaitbynriew da kaba kyrshan iwei ia iwei ha ka jingiatai ha Ing Dorbar –Thaw-aiñ ka jylla.
“Don ki jingkylli kiba nga wanrah ma nga u bah Paul u kyrshan bad don pat kiba wanrah u bah Paul nga ruh nga kyrshan, kane ka long ka jingiatylli na bynta ka jait bynriew" u la ong hynrei u la pynkut pat da kaba ong “Tang kawei nga ong ba ngam lah ban ia peiñ badno badno ruh ne ban pyndem hano hano ruh,lada dei ki paralok ba iajan ne kiba haing hasem ia ka nongrim kaba nga ieng".
Jowai, 10 Naitung:Ka lehniam Beh deinkhlam ki khon Niamtre ka Sein Raij Jowai ka la sdang mynta ka sngi ha ka ka ki khon ka Khon Raij kaba dei ka na Chilliang Raid ki la wanrah ia u Symbud Khnong sha ka jaka ha Loom Soo Iung (Newhill) Jowai.
Ki khon ka Niamtre na ka dong Chilliang Raij ki la iamih paidbah ha ryngkat ki bom ki ksing bad ki tangmuri ban leit shaw ia utei u Symbud Khnong, u dieng tylli na Riat Turiem ha kaba la pynthiah ia u ha ka jaka Sein Raij ha Loom Soo Iung.
Ka lehniam Behdienkhlam kan kut ha ka sngi 13 tarik bad ha kine ki saw sngi yn pyndep ia ki lehniam bapher bapher da u Dolloi, u Langdoh, ka Langdoh ha ryngkat ki sangot ki maji bad ki Wasan.
Ka lehniam Behdeinkhlam ka long ka lehniam kaba la leh man la u snem ban behkrat ia ka Khlam na ka imlang ka sahlang kiba lah ban wan ha ka dur ki jingpang, jingshitom, ki jingpynjot ka bor mariang bad kino kino ki jingsniew ha ka imlang ka sahlang.
Ka AJYWO Central Body lyngba u President jong ka u Bah M H Dkhar, ka ai khublei Behdeiñkhlam ba suk ba kmen ia baroh ki khun ki hajar jong ka Ri Jaiñtia, kyrpang eh ia kito ki ba dang don ha ka Niamtre ki ba dei ban rakhe bad pyndep ia ka niam ka rukom ha kane ka Behdeiñkhlam.
Ka AJYWO ka ngeit ba lyngba kane ka Behdeiñkhlam ba mynta un kyrkhu kyrdoh ia baroh ki khun jong ka Ri Jaintia ba kin ioh ia ka met ka phad kaba koit ba khiah krat bad ruh ba kin nang roi kyrhai ha baroh ki liang naduh ka kamai ka kajih, ka ioh ka kot, ka jingnang jingstad bad ha baroh ki kam ki jam jong ki.
Ka AJYWO ka la ong ruh “To ngin rakhe ia kane ka Behdeiñkhlam da ka jingsngewrit, da ka jingtip briew tipblei bad ruh ha ryngkat ka jingsngewnguh ia U Tre-Ki-Rot Nongbuh Nongpynlong ia kiei kiei baroh namar ki jingkyrkhu jong u ia ngi baroh lang ha ka jingim jong ngi kaba man la ka sngi.
Ha ka juh ka por, ka Jaintia Students’ Union (JSU) Sengkmie lyngba ka Art & Culture Committee ka pynpaw iaka jingsngewkmen ban pathai ia kane ka khubor ban ai khublei kyrpang bad kitbok kitrwiang ia baroh ki khun ki hajar jongka Ri lum Jaintia khamtam eh iaki khun ka Niam Tre kiban rakhe iaka Behdein khlam jong ki raij bapher bapher mynta U snem 2016.
Na ka liang ka JSU ka phah ia kane ka jingai khublei bad kit bok kit rwiang sha baroh lang ki paidbah ba lyngba kane ka jingrakhe don burom ia kane ka Behdeinkhlam ngin ioh shibun ki kyrkhu kyrdoh na u TreKirot Kynrad ha ka liang ka koid ka khiah, ka trei ka ktah, ka pule puthi ka bha ka miat haka imlang sahlang baroh kawei.
Shillong 08 Naitung:U Acting DGP ka jylla u SK Jain u la kyntait ia ka jingmih khubor ba ki dkhot ka ISIS ki la wan kiew na ri Bangladesh sha India lynba u pud u sam ka Meghalaya.
Haba kyntait ia ka jingmih khubor mynta ka sngi, kaba la pynphriang ka khubor na Assam, “Ka dei ka khubor ka khlieng ka tyngab ba la shu pynheh", la ong u DGP.U la ong ba kan long kaba mynsaw ban shu pynphriang ia kum kane ka khubor kaba ktah ia ka jingmut jingpyrkhat jong ki paidbah bad kyntu ba ki lad pathai khubor ki dei ban tyngkan na kaba pynmih ia ka khubor bym shisha.
U la ong ba ka tnad syntiat jong ka sorkar jylla bad ka sorkar pdeng ka la trei borbah khlem sangeh baroh ar phew kynta ban peitngor ia ki khappud jong ka ri.
Hynnin ka sngi, ka la mih ka jingiakren shane shatai ba ki lehnoh ISIS na Bangladesh kumba san ngut eiei ki la wan kiew sha sha India lyngba u pud u sam ka Meghalaya na South Garo Hills  ban leh ia ki kam pyntriem ha kane ka ri.
Shillong, 10 Naitung: Kham mynshuwa ka shnong Laitlyngkot ka la buh ia ki jingthoh ha shi lynter ka rud surok kiba la maham ban leh pynjaboh ha katei ka shnong naduh ka jingbret niut pathar bad kiwei, hynrei u Rangbah Shnong katei ka shnong u bah Ryngkatlang Lyndem u la iathuh ba la mih pat ka hukum kaba la khang pyrshah ban pynieng ia kitei ki jingthoh (signboard) harud surok PWD bad la hukum ia ka shnong Laitlyngkot ba ka dei ban weng noh bad kumta la weng noh ia baroh ki jingthoh.
Namar katei ka jingshah weng ki jingthoh kiba thoh tyngkreiñ haruhd surok katei ka shnong kam don lad shuh da kumwei pat ban pynbna lane ban maham ia ki briew kiba nabar ba kim dei ban leh jakhlia lait noh sa tang ki jingpynbna ha ki kotkhubor.
URangbah Shnong jong ka Iew Shillong ,Laitlyngkot u bah Ryngkatlang Lyndem u pynpaw ka jingsngewkhia halor ka jingbret niut pathar ki briew kiba wan kai nabar ha shi lynter ka surok Pynursla-Laitlyngkot.
“Watla ka Dorbar jong ka Iew Shillong, Laitlyngkot ka la maham tyngeh bym dei ban bret jaboh pathar ha shi lynter surok bad kaba la ju pahara ruh na ka por sha ka por ban ym don kiba kum kitei kijingleh jaboh,hynrei katei ka jingleh jaboh ka nang jur pynbanbad kane ka ktah ia ka jinglehkhuid ki briew katei ka shnong" u la ong.
U bah Lyndem u la ong ba kiba bun ki briew ba bret jaboh ki dei ki briew na kane hi ka jylla kiba wankai pyngngad na ki don gbad ki shnong bapher bapher bad ka shnong kala maham tyngeh ia ki.
Ula maham ruh ba lada jia ba ka shong ka ioh bat ia kum kitei ki briew kiba leh jakhlia yn phah lum ha ki ia ki jaboh ba ki bret bad u la kyntu ruh ba kin pyndonkam ia ki jaak bret niut ba ka shnong ka la buh.
Shillong, 10 Naitung:U wei u briew (uba khlem pynpaw kyr teng) u la shah kem ha ki dkot ka Seng Samla Pule jong ka Tura Government College ha kaba ia dei bad ka jingpyniaid thok ia ki Certificate jong ka ka Meghalaya Board of School Education (MBOSE).
Katei ka jingioh kem ia u tei u nongpyniaid bad nongshna ia ki certificate thok ka la long ha dien ba la lap ba la don kiba kwah ban rung class ha katei ka College hynrei la i suba ia ki certificate bad la pynlong ia ka jingtohkit.
Ki bor ba pyniaid ka Tura Government College pyntip sha ki pulit jong ka Tura ban tohkit halor kane ka jingioh ia kine certificate thok bad ba kin leh ia kaba don kam.
Ki tyllong khubor ki iathuh ki pulit ki la ioh ban kem ia u briew ba shna ia ki certificate thok jong ka Meghalaya Board Of School Education (MBOSE), ha ka jaka shon kot kaba don ha North Garo Hills ia kaba la tip kum ka Gabil.
Kum ban shu pynkynmaw ba ka jingjyllei ha kaba pyniaid ia ki Certificate thok la ioh ban kem nyngkong eh da ka GSU Tikrikilla Unit ha kaba u wei u khynnah u la pyndon kam ia ki certificate thok ban ioh rung skul ban pynpaw ba u pass lut ha ki subjek baroh hynrei katkum ka result shisha jong u pat u khlem pass wat tang kawei ka subjek ruh.
Na ka liang ka MBOSE kala bthah ia baroh ki skul ha ka jylla ba kin da peit bha ia ki mark sheet bad lada ki don ka jingipher ki dei ban phah sha ka MBOSE ban peit bniah ia ki.
Shillong, 08 Naitung:Ka Seng Khasi Hima Mawsynram kan pynlong ia ka jingknia jingkhriam bad  ka nguh ka dem, ha Krem Maw jymbuin ha ka 15 tarik Naitung bad halor kane,ka la pan pulit pahara na u DGP ka jylla ba un pyn biang ha katei ka sngi khnang ba ioh don kino kino ban wan pynthut.
Ha ka shithi sha u DGP ki nongkitkam ka Seng Khasi Hima Maw synram kynthup u President Bah Tyllilang Myrthong bad u Secretary Bah Lurshai Langpeng ki la ong ba ha katei ka sngi, ka seng ka la pynbeit ruh ban pynieng da ka lama ha katei ka sngi hadien ba la pyndep ia ka knia ka khriam.
Ha kajuh ka por, ka la ong ba ka kynhun niam Hindu ki la phah jingthoh sha ka seng ba kin pynlong ia ka jingiaid yatra bad ban leit pyndep ia ka jingleh niam jong ki ha katei ka jaka kaba ki ju leh man u snem.
Ka la ong ba ha kine ki san snem ba la dep, ki don ki sengbhalang kiba leh kum ki nongpeit ia katei ka jaka Krem Maw jymbuin, ki la pyrshang ban khang lad ia ka jingleh niam jong ki paid Hindu bad ruh jingleh niam Khasi hapoh ka krem bad namar kane, ka donkam ban buh pahara khnang ba ioh mih kano kano ka jingjia ha katei ka sngi.
“Halor kane, ngi kyntu ban pahara naduh ka 15 tarik Nailar haduh ban da dep ka jingleh niam Puja jong ki paid Hindu", la ong ki nongkitkam ka Seng Khasi Hima Mawsynram.
Ka Seng Khasi Hima Mawsynram ka la ong ba ka Krem Mawjymbuin kaba don ha Mawsynram ka dei hapoh ka jingpeit bad ka jingpyniaid ka Seng Khasi Hima Mawsynram bad ia kane, la dep aiti da u Syiem ka Hima Mawsynram katkum ka jingiasoi da ka Memorandum of Understanding (MoU).
Ka Seng Khasi Hima Mawsynram ka la kyntait ia ka jingkam jong ki sengbhalang ba ka Krem Mawjymbuin ka dei hapoh ka jingpeit bad pyniaid ka ka dorbar shnong Mawsynram.
Katkum ka kot ka sla ba la ioh da u Rupang, la pyni ba u Syiem ka Hima Mawsynram bad ka Dorbar u la iasoi ia ka MoU kaba la dep rejister ruh ha ka ophis jong u Deputy Commissioner ka East Khasi Hills ha ka 14 tarik Jymmang, 2015.
“Ka Hima ka la bynshet ba ka Seng Khasi Hima Mawsynram ka dei ka nongpyniaid bad nongpeit ia ka Krem Mawjymbuin kaba dei ka jaka hyndai ba donkam ha ka jingleh niam bad kawei na ki jaka jngohkai pyrthei ha Hima Mawsynram bad la aiti sha ka Seng Khasi Hima Mawsynram", la ong ka shithi kaba la thoh da u Secrerary ka Seng Khasi Hima Mawsynram u Bah Lyrshai Langpeng sha u Deputy Commissioner ka East Khasi ba un pynmih ia ka jingpynbna paidbah halor kane ka kam ha ka 17 tarik Jylliew, 2015.
Ha kane ka shithi, u Secretary ka Hima Mawsynram u la ong ba katkum ka riti dustur, u Syiem ka Hima Mawsynram bad ka Durbar u dei uba la don ka bor katkum ka ain ban ai kane ka permission, ha kaba iadei bad ka Hima Mawsynram kaba dei ka jaka Raid bad kam ju don satia ka jaka Shnong.
Ka jingthoh ka la kyntu ia u DC ban pynmih ia ka jingpynbna halor kane ka bynta khnang ba kiwei kin tip ba ka Seng Khasi Hima Mawsynram ka dei maka ka nongpeit bad ka nongpyniaid ia kane ka Krem Mawjymbuin.
Ha kawei ka liang ka Seng Khasi Hima Mawsynram ka la thoh ruh sha u Director General of Police (DGP) ha u bnai ba la dep ba u Superintdent of Police ka East Khasi Hills bad u Sub Divisional Officer kim shym la leh eiei haduh ba la mih ka jingiapyni bor hapdeng ki Sengbhalang kum ka FKJGP bad ka Hindu Pilgrimage Yatra kaba thmu ban pynlong ia ka jingleh niam  ha ka Krem Mawjymbuin.
“Ka Seng Khasi Hima Mawsynram ka pan jingshai halor balei ka tnad Pulit kam shym la shim ia ki lad ki lynti ia ki sengbhalang kiba pynthut ia katei ka kam",la ong ka shithi na u President Seng Khasi Hima Mawsynram bad u Secretary Bah Lurshai Langpeng.
Dang shen, ka Synjuk ki Seng Bhalang Mawsynram  (KSKSM) kynthup ka KSU, HYC bad HANM Mawsynram circle ka la pynrem jur ia ka jingthmu kam trai ka Seng Khasi Hima Mawsynram ia ka Krem Mawjymbuin,kaba ki la ong, ba ka dei ka Krem ba long trai da ka Dorbar Shnong Mawsynram naduh mynshwa hyndai.
Ha ka jingpynlait khubor u Vice President ka KSSM u Bah P Dohling u la ong, “Ka Krem Mawjymbuin ka long trai ka shnong Mawsynram, ka la dei ka krem kaba wan ki nongjngoh ki wan ban wan kai bad don kiba mane ia ka krem naduh mynshwa bad haduh mynta", u la ong bad bynrap, Ka jingwan jong ki nongwan mane ha katei ka krem ka long man ka sngi hynrei ki seng bhalang kim ju pynwit ia ki nongleit nongwan.
Hynrei dang ha kine ki katto katne snem mynta da ka jingdon ka jingleh niam shisien shi snem ha katei ka krem, ka dorbar shnong Mawsynram kaba ai jingbit ia kane ka jingleh niam, ka la phah ia ki samla ban peit ha kaba iadei bad ka jingkhuid jingsuba bad ban iarap haba don kano kan ka bynta.
U la ong ba kaba lyngngoh pynban ba ka Seng Khasi Hima Mawsynram ka bym ju pat noh synniang ha ka imlang sahlang, hynrei ka wan tuklar ban knieh syndon ia ka jinglong trai ia ka Krem Mawjymbuin na ka dorbar shnong Mawsynram kaba ri bad sumar ia ka naduh hyndai haduh mynta.
“Ngi pdiang bad pynskhem beit kumba la ithuh da ka tnad Tourism ia ka Krem Mawjynbuin kum kawei na ki jaka jngohkai pyrthei", la ong u Vice President ka KSKSM.Nongstoin, 10 Naitung:Ki Rangbah Shnong lem bad ki trai jaka, kiba dei na sha ka thain Wahkaji, Mawthabah, ki la ai por san sngi thik ia ka Khasi District Council, ba kan ai jingmynjur noh ia ka jingtei ia katei ka surok, ban iaid ar kali, kaba long ha shwa ka 15tarik mynta u bnai.
Lada jia ba ka Council, kam ai jing mynjur, ki la byrngem, ba kin pynlong da ka jingleit shah thngan ha phyllaw ka District Council, hadien katei ka tarik ba la buh.
Hynnin ka sngi, ka la don ka jingialang ban ai jingpynshai paidbah ha kaba iadei bad ka surok Nongstoin – Wahkaji – Mawthabah; ba la pynbeit da ka Joint Action Committee (JAC), jong ka surok 2 lane Nongstoin – Wahkaji – Mawthabah, ka la pynlong ia ka jingialang paidbah ha Iew Nongstoin.
Ka jingthmu jong katei ka jingialang ba la pynlong da ka JAC, ka long ruh shi bynta ban dawa na ka KHADC, ba ka dei ban ai noh kloi ia ka NOC ha kaba iadei bad ka jingpyntrei ia katei ka surok, namar ba ka KHADC ka la shu pynslem bad pan por ia ka JAC 45 sngi, wat ha ba la kut katei ka jingai por ruh kam pat lah ban leh ei ei bad ka la pan por biang sa 45 sngi, bad lada ka KHADC kam lah ban ai ia ka NOC hapoh ka shi bnai bala ai por da ka Ministry Of Road Transport & Highway, ia ka Jylla Megha laya baroh ki surok hapoh ka Jylla kin shah pyn kynriah noh sha kiwei pat ki Jylla.
Ha katei ka jing ialang la wan ban iashim bynta ruh da ki Rangbah Shnong bapher bpaher jong ka thain Rangblang, Umdohlun Wahkaji, Pynden Umjarain, Nongtnger ha ryngkat ka jingiadon lang u President jong ka Wahkaji – Mawthabah Land Owner Association bad u ba dei ruh u rangbah ka kur Sangriang.
U Chairman katei ka komiti u bah Ricky Sohlang u ba long ruh ha kajuh kapor kum u nongialam jong ka seng HANC, ki dkhot jong katei ka komiti bad kiwei kiwei ki nongkyrshan ia katei ka surok.
Ha katei ka sngi na ka liang jong u bah W.Lyngdoh Sangriang President jong ka Wahkaji – Mawthabah Land Owner Association, haba ai jingkren ha katei ka jingialang u la pynpaw ka jingpyrshah kaba jur ia ka jingkhot tender ka UCIL, na ka bynta ban tih ia u Uranium, bad u la ong ruh ba ka UCIL bad ka KHADC kim lah ban iaid lait na u kum u trai khyndew bad ha shwa ba kin leh ia kano kano kin hap ban ioh shwa ka jingbit na u.
Shuh shuh u la ong ruh ba na ka liang jong u kum u rangbah kur Sangriang bad trai khyndew u la pynpaw ka jingpyrshah kaba jur ia katei ka jingkhot tender ka UCIL, hynrei u pynpaw ruh ha kajuh kapor ba u kyrshan tyngeh ia ka surok, da kaba u la ong ba ngim dei ban iapein ia ka surok bad u ta u Uranium, namar ba ngi ruh ngi don ia ka hok ban ioh ia ki jingai jong ka sorkar.
Katba na ka liang jong u Sordar ka Shnong Pynden Umjarain haba ai jingkren ha katei ka sngi u la ong ba ka sorkar India ka iohi ia ka jingkordit ki paidbah ha katei ka thain namar kata kala thmu ban ai ia katei ka surok hynrei ia katei ka jingthmu ba bha jong ka sorkar na ka bynta u paidbah lyngba katei ka surok don ki katto katne ki ba pyrshah ia katei ka jingthmu ba bha da kaba kila pynkit lang bad u ta u Uranium.
“Ngam bein ia ki nongpyrshah hynrei lada ki pyrshah, ki dei ban pyrshah katkum ka lynti jong ka ain ym da kaba shu ia pyrshah khlem nongrim, bad kam myntoi ban shu ia pyrshah ia kiei kiei tang ha surok bad ha ki kot khubor" ong u tei u sordar da kaba u la bynrap ruh ba ki sengbhalang kiba pyrshah ia katei ka surok ki dei ruh ban leit pyrshah lyngba ka mukot duma ha ka iing kashari.
Ki nongkren ha katei ka sngi, ki la pynpaw ruh ba bun bah ki kam pynroi kiba la thmu ha katei ka thain, ki la shu duh noh namar ka jingbymbiang jong ka surok, bad kila pynpaw ruh ba katei ka thain kam don ia ki skul, ki hospital, ki bank ki ba bha bad kiwei kiwei namar ka jynjar ban wanrah kum ia kitei namar ka jingbymdon ia ka surok ka ba bha.
Ha katei ka sngi la ioh ruh ia ka jingkren na u Chairman ka JAC u bah Ricky Sohlang, bad mar ia sdang ka jingkren kala don ka jing pynthut da ki riew runar ki bym shymla lah satia ban tip la kidei ki ei ha kaba kila siat da ki maw bad marble lyngba ka jri sha katei ka jaka long jingialang ha kaba u tei u chairman u hap ban pynkut jubor noh ia ka jingkren bad pynwai noh shi syndon ia ka jingialang.
Ha katei ka jingialang ka JAC da kawei ka sur ka la shim ia ka rai ban ai por kylla ia ka KHADC haduh ka 15 tarik mynta u bnai bad lada ka KHADC kam lah ban leh ei ei ka JAC kan ia mih paidbah ha katei ka sngi ban leit shong shah thngan ha ka phyllaw jong ka district Council bad ym tang kata kan sa shim ruh da kiwei ki lad jingiakhih kiba kham tyngeh.
Nongstoin, 10 Naitung:Ka thma ban pynioh bad ban pyrshah surok sha Mawthabah, Wahkaji, ka la sdang naduh myn sngi saitjain bad wat la kam dei satia ka thma ia pyni bor da ka ktien, hynrei, ka dei ka thma pyni bor da ki maw bad ki maw marble bad katei ka la jia ha ka por ba dang pynlong ia ka jingialang paidbah jong ka Joint Action Committee (JAC), ha Iew Nongstoin.
Katba ka jingialang paidbah, ka dang iaid shakhmat, ka la mih ka jing siat da ki maw bad ki maw marble, ba la siat da ki runar lyngba ki kynja jri ia kaba ki la thew pyrshah ruh ban siat ia ki nongialam jong katei ka jingialang.
Katei ka jingwan poi ki maw marble kumba saw tylli ei ei kynthup ruh ia u wei mawria, ka la long tang hadien katto katne minit ba u Chairman ka JAC u bah Ricky Sohlang u dang shim ia ka bynta ban ai jingkren bad ban pynshai paidbah ha kaba iadei bad ka surok Nongstoin – Mawthabah.
Ha kaba iadei bad katei ka jingjia u wei u rangbah shnong ka shnong Domshrah kynthup ruh ia u Nongthoh khubor jong u Rupang, ki la ngat ha ki maw marble ba la siat da ki runar sha katei ka jaka, ha kaba baroh ar ngut, ki la mynsaw malu mala bad don bok ba kitei ki maw kim shym la dei na ki bynta jong ka khlieh.
Ha kaba iadei bad katei ka jingjia, ki pulit ha ryngkat ki bor pyniaid District, ki la pyrshang ban wad ia kitei ki runar hynrei kim shymla lap dien satia namar ka jingbun briew palat ha iew.
Halor katei ka bynta na ka liang jong u Chairman ka JAC ha ryngkat ki dkhot jong ka ki la pynrem jur ia katei ka jingjia bad dawa ia ki bor jong ka ain ba kin leh da kaba tyngeh lada lap kum ia kitei ki runar kiba thmu pynthoh bria iano re iano.
Shillong, 10 Naitung:Ka Income Tax Department, ka la buddien tyngeh ia ki briew ba don bynta ban thep pisa da ka lynti bym dei shabar ri ka Panama Papers kiba bun na kane ka jylla Megha laya.
La ioh jingtip ba ki briew ka Income Tax ki la pynlong ia ka jingkhynra ha ka CMJ Breweries ha Shillong  bad ki la ioh kurup ki kot ki sla kiba iadei bad ka jinglong trai jong ka Eternal Enterprises Global Ltd bad ka Azure Enterprises Global Inc,  kiba don sha ri Bilat.
Dang shen, ki briew ka Income Tax  ki la pynlong ia ka jingkhynra ia ka iing bad ka ophis jong u  Philip Pala uba dei para jong u MP ka Shillong Bah Vincent H Pala bad ia ka iing jong u  Lesley Shylla.
Kine nalor u Rohit Jain ki dei kiba la thep pisa ha ki kitei ki kompeni bar ri ka Azure Enterprises Global Inc bad ka Eternal Enterprises Inc  kiba don ha ri Bilat.
Ka jingkhynra ka tnad Income ka long hadien ba ki la iaid lait ban nym siew khajna da kaba thep pisa ha kine ki kompeni bar ri.
Nalor jongki, ki don ruh u Rohit Chandmal Jain, Reshmi Rohit Jain bad u Karan Jain bad Karishma Jain kiba paw kum ki nongthep pisa shabar ri.
Katkum ki kot khubor ha u Jylliew, ki heh ka Central Board of Direct Taxes (CBDT)  haba kren sha ki lad pathai khubor ka ri ki la ong ba kane ka kompeni bad ki trai jongka ki la pynkhein ia ka kyndon sorkar bad kin hap ban iakynduh ia u shamok ka ain.
Kiba paw kyrteng ha kane ka kam kamai pisa beain na kane ka jylla ki long u Earce Clifford Kharsyntiew, u Bokstar Kurkalang, u Karishma Jain,  u Karan Jain, u Reshmi Rohit Jain, bad u Kenneth Fletcher Rangad.
Katba kiwei kynthup u Earce Clifford Kharsyntiew, u Lesly Shylla, Bokstar Kurkalang, bad Philip Pala lyngba u nongiasaid ain jongki, u S.P.Sharma, ki la ong ba ka jingthep pisa shabar ka dei katkum ka ain.
Ki la ong ba ki la leh katkum ka ain Section 10 (26) ka Income Tax Act, kaba shah ia ki dkhot ka Scheduled Tribes ka thain mihngi.
Katba ka tnad CBDT ka dang pan ia ki jingtip bniah halor kane ka kam.
Shillong, 10 Naitung: Mynta ka step ki nongiew ki la pynkhuid ia ka jaka ieng kali kaba don ha Khlieh Iewduh kum shi bynta ban wanrah ia ka jingkhuid jingsuba jong katei iew.
Ha katei ka jingpynkhuid baroh ki nongshong iew ka thaiñ Khlieh Iewduh ki la mih ryntih naduh ki mahajon juh-dohkha, ki nongtrei ha jaka pynieng kali bad ki nongkitnong ban pyllait ia katei ka jaka na ka jingsma iwtung.
Hadien ba la dep ban lum ban lang ia ki jaboh ki la synreit da ka um bad nangta ki la pushara da ka shun ban pynphyrnai ia ka jaka ieng kali ha Khlieh Iew.
Haba ia kren bad kitei ki nongiew kiba pynkhuid ki la iathuh ba kam dei ka sien kaba nyngkong ba ki pynkhuid kumtei hynrei ka dei kaba ki ju leh shisien shibnai hynrei dei tang mynta ka sngi ba ka la long shisha kaba jop namar ka jingmih ryntih lut baroh.
Shillong,10 Naitung:Ka Khasi Hills Autonomous District Council (KHADC) ka la mang pisa T.1.35 klur tyngka na ka bynta ban pynkhuid ia ka Wahum khrah bad na katei ka T.1.35 klur tyngka T.1,25,97,557 klur tyngka ka dei kaba la pynlut katba T.T.
