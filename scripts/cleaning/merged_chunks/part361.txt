Ha ka jingïakren bad ki lad pathai khubor hadien ba la wai ka jingïalang kaba la long ha ka jaka shohdoh ha Mawiong u General Secretary jong ka KJPBA u Bah Andy lyngdoh ula ong ba ka jingpynkiewdor ïa ka dohsniang ka long namar ka jingkiew dor shaba palat ha ka leit ka wan ban kit ïa ki sniang nabar ka jylla.
U la ong ruh ba ïa ki sniang ba la poi ha Byrnihat la pynpoi duna haduh katta katta sha ka jylla Meghalaya hynrei kham bun la shalan beit sha ka nongbah Dimapur, Nagaland namarba ka dor jong u sniang ka kham heh.
Shillong, Lber, 31: Ka Hyñiewtrep Youths Council (HYC) Mawlai Circle ha ka sngi Palei ka la phah da ka jingthoh sha u Myntri ka tnat Transports bad sha u Managing Director jong ka Meghalaya Transport Corporation, Shillong ban kyrpad na ka bynta ban aiwai ïa ki dukan ne Guest- House bad kiwei kiwei ki kam aiwai jong ka Meghalaya Transport Corporation ha Inter State Bus Terminus, Mawlai Mawiongrim sha ki samla trai muluk.
“Ki don bunbah ki khun samla trai ri trai muluk kiba la nang la stad bad biang ka kyrdan pule ki mad ïa ka jingeh jong ka kyrduh kam kyrduh jam, haduh mynta, dang duna eh ki lad ai kam ai jam na ka liang ka Sorkar Jylla na bynta ki samla wadkam wadjam.
Ka ïoh ka kot, ka khaii pateng ka dang duna bad sahdien eh ha ka jylla jong ngi lada ïa nujor bad kiwei pat ki jylla.
Bun ki briew na kiwei pat ki jylla ki ïoh laitlan eh ban treikam bad khaii ha kane ka jylla ka jong ngi khlem kano kano ka jingtehlakam da ki bor Sorkar bad kane ka buh jingeh bad pynduh jingkyrmen ïa kiba bun ki nongtreikam trai ri-trai muluk ban trei ïa ki kam bapher bapher," ong ka dorkhas ba la soi da u President ka Seng u Bah Donbok Kharlyngdoh bad u Vice President u Bah Rhembor Saibon.
“Shen yn sa plie noh ïa ka ISBT ha Mawiong Rim ïa kaba bun ki dukan, ki ing shong basa (lada don) ba kiwei kiwei ki kam yn sa aiwai.
Kane ka long kum ka lad aikam aijam ïa kiba bun ki nongwad kam bad ki nongtrei kam ym tang ha ka thaiñ Mawlai hynrei na kiwei pat ki jaka ruh kumjuh," ong ka seng.
“Halor kitei ki jingshisha ba la pynpaw haneng ka Hynniewtrep Youths’ Council Mawlai Circle ka ai jingmut ba baroh ki nongshim wai ïa ki dukan bapher bapher, ki (Guest House) ing shong basa bad kiwei kiwei ki jait kam dei ban ai tang ïa ki trai ri-trai muluk.
Ka Meghalaya Transport Corporation ka dei ban da phikir bha ban tehlakam da ki kyndon kiba khlaiñ pyrshah ïa u nongshimwai ba ym bit ban ai-wai pateng sha ki bar jylla kumba la long ha kiwei pat ki jaka," la ong ka Seng.
“Kam dei ban don kano kano ka jingai kam ne pyntreikam da ki briew ki bym dei ki trai ri-trai muluk bad ba baroh ki jait kam dei ban ai tang ïa ki trai ri-trai muluk," la ong shuh shuh ka Seng.
Shillong, Lber 31: Ka Sorkar Jylla hynne ka sngi palei kala mynjur ïa ka PA Sangma Fellowship for Legal & Policy eserach & Training ban iarap ïa ki samla pule ka Jylla ban pule ha ka National Law School of India University.
Haba kren sha ki lad pathai khubor hadien ka jingïalang jong ka kynhun Myntri, u Myntri Rangbah ula ong ba ïa kane ka fellowship programme yn pyntreikam ha ryngkat ka jingiatreilang bad ka National Law School of India University (NLSIU).
“Ka jingthmu jong kane ka prokram ka long ban ïoh ïa ki samla pule bad ki Graduate lane ki briew kiba leit pule Graduation bad Post Graduate ha ka National Law School of India, Bangalore, ba kin ïoh iatreikam bad ka Sorkar India" ula ong haba pyntip ba ka Sorkar kan ai ruh ïa ka stipend na ka bynta jong ki.
Nalor kane, ula ong ba lyngba kane ka jingiatreilang, ki Law Officer ka Tnad Law ka Jylla bad kiwei kiwei ki Tnad Sorkar kin sa pynlong ïa ka Capacity Building Programme.
Ka Kynhun Myntri kala mynjur ruh ïa ka ex-post facto jong ka Amendment ka GST Rules ba pyntreikam ha u snem 2018-2021.
Kala mynjur ruh ban pynjlan ïa ka jingshakri jong u Col Gautum Rai, Director ka Sainik Board bad Col MS Singh, Zilla Sainik Welfare Officer, Tura na ka bynta lai snem.
Shillong, Lber 31 : U Myntri Rangbah ka jylla, Conrad K Sangma ha ka sngi Palei u la plie paidbah ïa ka Market Complex ha Sohiong kaba don haduh 112 tylli ki dukan ïa kaba la tei ha ka jinglut kaba kot sha ka 12.90 klur tyngka ha ryngkat ka jingdonlang u Myntri ka tnad C&RD, Bah Hamlet Dohling, MLA ka Sohra, Bah Gavin Mylliem bad MLA ka Sohiong, Bah Samlin Malngiang nalor ka DC jong ka East Khasi Hills bad kiwei kiwei.
U Myntri Rangbah haba kren ha ka jingïalang, u la pynbna ruh ba un ai da ki klur tyngka na ka bynta ban kyntiew ïa ka thaiñ Sohiong ha baroh ki liang.
Ha kane ka sngi u la pynbna ruh ban ai 3 klur tyngka na bynta ban tei ïa ka ophis treikam kaba paka jong ka Block kaba la treikam ha ka jingtei kaba dei naduh ka por jong ka por Assam.
Namar ka jingkyrpad jong u MLA, u Conrad h u la kular ruh ban ai sa ka Sports Stadium na bynta katei ka thain.
“Ngam ju nang ban ong em namar man ka por ba u MLA jongphi u wan shanga u wan beit da ka khmat kaba phuh samrkhie," la bynrap shuh shuh u Myntri Rangbah.
Ha kane kajuh ka sngi, u Myntri Rangbah u la kular ruh ban pynbiang wat ïa ki kali ban lum ïa ki jaboh jabaiñ kiba mih na katei ka iew.
Hadien kane, u la sam ruh ïa ka song pisa kaba 47.75 lak tyngka sha ki 73 tylli ki Producers Group lyngba ka FOCUSS da ka thong ba kin lah ban pynheh shuh shuh ïa ka jingtreikam jong ki.
Shwa kane, u Myntri Rangbah u la ïathuh ruh ba ka sienjam ban kyrshan ïa ki nongrep lyngba ka FOCUSS kadei ka skim kaba nyngkong eh ha ka jylla bad ha ka thaiñ shatei lam-mihngi hi baroh kawei ba kito kiba don ha ka Producer Group kin ïoh 5000 tyngka marwei.
“Ka sorkar MDA kan pynlut 200 klur tyngka ban ai 5000 tyngka marwei sha ki 4.5lak tylli ki longïing.
Kane kam dei satia ka ram hynrei kadei ka subsidy.
Kane kam dei kaba sam shimet shimet hynrei kadei kaba phi hap ban thaw kynhun 10 ne 20 ngut ha kawei ka kynhun," ula bynrap shuh shuh.
U Myntri Rangbah u la ong ruh ba kane ka sorkar ka la mang bad pynlut jan dap hajar klur tang na bynta ka jingmyntoi jong ki nongrep.
Ha kajuh ka por u kyntu ïa ka Hima bad baroh ban pynïaid ïa ka iew ha kata ka rukom ba kan long ka jingkyrkhu na bynta ki nongrep.
Ha kawei pat ka liang, u la ai khublei ruh ïa u kontraktor ba pyntrei ïa katei ka ïew, Bah Khraw Thabah bad ka kynhun kiba la lah ban pyndep ïa ka ha ka por kaba biang.
Shwa kane, u Myntri ka tnad C&RD, Bah Hamlet Dohling u la pyntip ruh ba katei ka iew ka don haduh 112 tylli ki dukan nalor ba ka don ïa ki jaka ieng kali kiba biang kynthup ïa ka cold storage.
“Mynta phi la lait na u slap na u phria bad kumta phi la dei ban ai ka jingïaroh ïa u MLA jong phi uba la buddien ïa kane ka skim namar kino kino ki skim khlem ka jingbuddien da u nongmihkhmat kam poi shaei shaei ruh,"u la ong.
Katei ka iew kan ai ka jingmyntoi ïa kumba 200 tylli ki shnong kiba hap ha katei ka thaiñ kata kynthup naduh ka Hima Sohiong, Nongspung, Nongkhlaw, Mylliem bad Mawphlang.
Na ka liang u MLA, Bah Samlin Malngiang u la ong ba ha ka por ba u dang rit u ju wan ban ïarap die sha ïa ka kmie ha katei ka iew.
U la ong ruh ba um poi pyrkhat satia ba mynta pat kum u MLA un ïoh ban wan plie lang bad u Myntri Rangbah ïa katei ka iew.
U la ong ruh ba kaei kaba ki kyrpang na u ka ju urlong beit namar u Myntri Rangbah u dei u Khliehduh jong ka sorkar.
U lakyntu ruh ïa ki nongshong iew ba kim dei satia ban shu biah pathar kat shaba lap hynrei ban sumar khuid ïa ka kum la ka jong.
Ha kane ka sngi la donlang ruh naduh u Chairman ka KHADC bda MDC ka Mawphlang, Bah Lamphrang Blah, MDC ka Sohiong, nangta u Project Director DRDA, ki khieh nongsynshar jong ka Hima, ki ophisar bad ki nongshong shnong bad kiwei kiwei.
Shillong, Lber, 31: Ka Seng saiñpyrthei National Peoples Party (NPP) ka la nang kiew ha ka jingbunpaid ha Khasi Hills Autonomous District Council (KHADC) da ka jingpynïasoh sa u MDC jong ka Seng Congress na Rambrai-Jyrngam Constituency u Bah Bajop Pyngrope ha ka sngi Palei.
Ha KHADC, ka NPP ka don mynta 12 ngut ki MDC ha ka Ingdorbar kaba 30 ngut ki dkhot.
Dang shen ki MDC kiba la pynïasoh ïalade sha ka NPP ki long u Bah Lamphrang Blah, ka Kong Macdalyne Sawkmie Mawlong, ka Kong Grace Mary Kharpuri, u Bah Fantin Joseph Lakadong bad u Bah Teiborlang Pathaw.
Ïa u Bah Bajop Pyngrope la pdiang sngewbha ha ka jingïalang kaba la long ha ophis treikam jong ka Party ha nongbah Shillong.
U Bah Bajop Pyngrope haba kren ha kane ka jingïalang u la ong ba ka jingmih noh jong u na ka Seng Congress ka dei na ka daw ba la jur shaba palat ka jingïashrut hapoh kane ka seng.
Ha kane ka jingpdiang sngewbha ïa u Bah Bajop Pyngrope kum u dkhot bapura jong ka party bad ïa ki nongïalam kiba la mih noh na ka Seng Congress, la sakhi lang da u National President u Conrad Kongkal Sangma, u National Vice President u Bah Prestone Tynsong, ki MLA jong ka Party bad kiwei kiwei.
U Bah Prestone haba kren ha kane ka jingïalang pdiang sngewbha ïa u Bah Bajop Pyngrope kum u dkhot bapura jong ka Party u la pynbna lypa ba ka Seat jong ka Rambrai Constituency ha u snem 2023 ka ladei lypa ka jong ka NPP.U National Vice President jong ka NPP u Conrad K.Sangma u la ong, ba ka jingwan pynïasoh jong u Bah Bajop Pyngrope kan nang pynkhlaiñ shuh shuh ïa ka Party ha West Khasi Hills District.
“Ngi donkam ïa ki nongïalam kiba dang samla ki ban sa long ki nongïalam hapoh ka jylla ha ki snem ki ban sa wan," ong u Conrad.
Kynshi, Lber 31: U Bah Lahkmen Rymbui, MLA jong ka Seng UDP, uba long ruh u Myntri ka sorkar jylla, u la ong ba ym tang ka Seng NPP kaba lah ban tan briew, hynrei ki don bun ngut ruh kiba la ai ktien ban rung sha ka Semh UDP ruh.
Haba kren ha ka jingïalang jong ka Seng UDP Mawthadraishan Circle kaba la long mynta ka sngi ha Kynshi na ka bynta ban pynrung dkhot thymmai sha ka Seng, u Bah Rymbui u la ïathuh ba kine ki ban wan ki kynthup ruh ïa ki MLA, ki MDC bad ki riewpawkhmat.
“Ïa mynta ngim pat kwah ban ïathuh, hynrei ngin sa buh da ka por ban pynrung ïa ki sha ka Seng", u la ong.
Shuh shuh u la ong ruh ba ki don ki jaka kiba ka NPP ka ïoh khring briew bad ki don ruh ki jaka kiba ka UDP ruh kan ïoh.
Haba pynpaw ba dei tang ka Seng UDP kumba long mynta kaba lah ban ïaknieh ïa ka bor synshar na ka NPP ha u snem 2023, u Bah Rymbui, u la ong ba lada ka UDP ka trei shitom bad ïeng da ka jingïalong kawei ka don ka lad ban ïalam ïa ka jingsynshar ha ka jylla ruh.
Haba pdiang sngewbha kum u nongmihkhmat na ka Seng Kmie jong ka UDP, ïa ki spah ngut kiba wan pynïasoh sha ka UDP Mawthadraishan Circle, u Myntri kam pohïing, u la ong ba kane ka jingwan pynïasoh ki spah ngut na kiwei pat ki Seng sha ka UDP Mawthadraishan, kadei namar ka jingtreikam bha jong u MLA, u Bah HB Nongsiej.
Napdeng kine kiba wan pynïasoh thymmai la kynthup ruh ïa u Bah BB Warjri, MDC barim ka Mawthadraishan.
“Kum u para MLA bad kum u para Myntri, nga ïohi ba u MLA jong phi, u la wanrah shibun ki kam pynroi ha Mawthadraishan bad kane kadei ka kam kaba kongsan jong u Nongmihkhmat", u la ong.
U la kynthoh ruh ba ka jingong kiba bun ban theh da ka pisa ha ka elekshon, kadei kaba bakla, hynrei ka spah kaba u MLA Mawthadraishan ka long da ki skhim pynroi kiba poi da ki phew klur tyngka naduh ki surok, ki skul, ka umbam umdih bad kiwwei kiwei.
“Kane keiñ kadei kata ka spah kaba u MLA jong phi u la theh", la ong u MLA ka Amlarem.
Na ka liang u Bah HB Nongsiej, ha ka jingkren jong u, u la ai khublei bad pynpaw ka jingsngewnguh kaba khraw ïa ka jingwan pynïasoh ki riew rangbah, ki longkmie bad ki samla sha ka UDP Mawthadraishan bad kane kan nang ai mynsiem shuh shuh ïa u bad ïa ki nongïalam jong ka Seng ban nang trei khambha shuh shuh na ka bynta ka roi ka par ha Constituency.
U la ïathuh ruh ba u la sam bun tylli ki skim ha kine ki saw snem baladep bad la jan baroh ki shnong hapoh Mawthadraishan Constituency ki la ïoh jingïarap kum ki shuki, ki khiew shet, ki tiar pynsawa, ki tyrpal,ki unform phhutbol bad kiwei kiwei.
Nangne shakhmat u la ïathuh ruh ba un dang sam shuh sha ki shnong kiba dang donkam ka jingïarap na u.
Nalor kane, u la pyntip ruh ba la sam skhim sha ki longïing longsem kiba duk kiba kyrduh, ki nongrep, ki samla bad kiwei kiwei.
Ha kane ka jingïalang la ïoh ruh ka jingkren na u Bah Jambor War, MDC Mawthadraishan uba long ruh u EM jong ka KHADC.U Bah Jambor u la ong ba ka jaidbynriew Khasi Jaiñtia ka angnud ban ïoh noh da u Myntri Rangbah na ka jaidbynriew la jong bad kane kan urlong tang lada ka UDP ka lah ban ïalam ïa ka jingsynshar ha ka jylla.
Hadien kane ka jingïalang pdiang burom, la pynlong ruh ka jingsam skhim, ha kaba la sam ïa ki shuki, ki tyrpal, ki khiew shet sha ki shnong bapher bapher bad kumjuh ruh ki Seng Kynthei.
Shillong, Lber 31 : Ka sorkar jylla ka la pynkhreh ban pynlut haduh kumba 100 klur tyngka na ka bynta ban pynbha ïa ki ktem pulit ne police station kiba don ha kylleng ki bynta jong ka jylla bad kumba 350 klur pat na ka bynta ki jaka sumar kiba don ha ka jylla.
Haba kren ha kane ka sngi Palei, u Myntri Rangbah, Conrad K Sangma u la ong, “Kumba phi tip hi, ki don bun ki police station kiba la duh ne jot kumta ngi la mang kumba 100 klur na ka bynta ban pynbha ïa ki.
"Nalorkata, u la ong ruh ba kin mang kumba 300 klur na ka bynta ban pynbha ïa ki jaka sumar kiba don ha ka jylla kynthup naduh ki CHC, ki PHC bad sub centre.
U Myntri Rangbah u la ong ruh ba ka sorkar jylla kan theh pisa shibun na ka bynta ban pynjanai shuh shuh ïa ki jaka teikam (administrative offices) kiba don ha kylleng jong ka jylla.
Haba kren pat halor ka snem mangtyngka ba thymmai (Financial Year) kaban sdang naduh ka sngi Thohdieng, u Myntri Rangbah u la pyntip ruh ba kin mang bun bha ka pisa na ka bynta bun ki kam pynroi kiba ïadei bad ki paidbah.
“Nga kwah ruh ban pyntip ïaphi ba ki don haduh 2,500 tylli ki skul Lower Primary jong ka sorkar bad ha kine ki saw snem ka sorkar jylla ka la pynlut palat 200 klur ban pynbha bad pynheh ïa ki skul ha palat 200 tylli ki skul.
Don ki skul ba ngi pynlut 10 lak, 15 lak bad don ruh ki skul ba ngi pynlut 37 lak tyngka," u la ong.
Shuh shuh u la ong ruh ba mynta ki pynkhreh ban kyrshan pisa ruh wat na ka bynta ban maramot ïa ki skul la ka long naduh 2lak haduh 5lak tyngka sha ki 2000 tylli ki skul sorkar ha kane ka snem treikam ba mynta kaban poi kumba palat 100 klur tyngka.
Ha kane kajuh ka sngi, u Myntri Rangbah u la pynbna ruh ba la mang 120 klur tyngka na ka bynta ban pynbha ïa kylleng ki jaka treikam jong ki Block kiba don ha baroh kawei ka jylla.
Nongpoh, Lber 31: Ka long ka jingheh mynsiem bad ka jingshngaiñ ïaka party Congress ha Nongpoh hadien kong Rona Khymdeit kaba dei ka MDC barim jong ka party UDP na Nongpoh ryngkat ki spah ngut ki nongbud mynta ka sngi kila leit ban pynïasoh ïalade bad ka party Congress bad ieh noh shadien ïaka party UDP naka bynta ban pynkhreh ïaka elekshon sha ka iing Dorbar thawaiñ ha u snem 2023.
Katei ka jingmih noh ka kong Rona Khymdeit naka party UDP lah ruh ban ong ba ka long ka jingduh kaba khraw ïaka party baroh kawei namar ka dei ruh kawei naki nongïalam ba radbah jong ka party UDP khamtam ba ka dei ruh ka MDC kaba rim na Nongpoh Constituency.
Naka liang ka party Congress mynta ka sngi da ka mynsiem kaba kmen kala pdiang burom ïaka kong Rona Khymdeit ryngkat ki nongbud haka jingïalang kaba long ha Indoor Stadium Nongpoh bala sakhi ruh da ka jingdon lang ki nongïalam jong ka Congress naduh u Ma Vincent H Pala, Bah PN Syiem, Dr F Lyngdoh Nonglait, Bah Charles Marngar, Dr Celestine Lyngdoh MLA barim ka Umsning bad kiwei kiwei ki nongïalam bad ki riew rangbah.
Ha katei ka sngi naka liang ka party Congress kala pynbna syndon ruh ïaka ticket sha ka Kong Rona Khymdeit kum ka kyrtong jong ka Congress na Nongpoh Constituency ban aireng pyrshah ïa u Bah Mayral Born Syiem watla um pat pynbna ba un mih noh naka Congress.
Haba kren ha katei ka sngi naka liang u Ma Vincent H Pala u la pynpaw ba kum ka party Congress kan dang pynkhlaiñ ïaka party ha baroh ki district haka jylla naka bynta ban pynkhreh ïa ka elekshon 2023 bad khlem artatien ba ka party Congress kan jop bun tylli ki seat ha kane ka elekshon ban wan watla bun naki nongïalam ba radbah kila mih noh pynban ka jingkhang ka plie pat ïa shibun ki nongïalam kiba dang phaikhmat bad dang shaniah haka party Congress.
Naka liang ka kong Rona Khymdeit haba kren ha katei ka sngi kala pynpaw ka jingsngewkmen bad ka jingsngew hun hadien ba kala pynïasoh ïalade bad ka party Congress, kaba dei kawei naki party kaba khlaiñ bor haka jylla Meghalaya bad kadei ka rai bad ka sienjam kaba biang eh ba kala shim ban iehnoh ïaka party UDP bad ban pynïasoh ïalade bad ka party Congress ryngkat ka jingkyrmen kaba skhem ba kan jop ha kane ka elekshon ban wan na Nongpoh Constituency.
Kiwei kiwei ki pynïasoh Congress ha katei ka sngi ki kynthup ïa u Rev PW Pnar, Bah S Malai DSP barim ka Ri-Bhoi District bad kiwei ki nongkyrshan kiba kyrsnan ia ka Kong Rona Khymdeit.
Shillong, Ïaïong 01: Ka Myntdu Lions kala bteng biang ban khur nam jop ha ka sien ba ar ha ka lympung ïalehkai Senior Men Challengers Cup ba pynïaid da ka Meghalaya Cricket Association (MCA) hadien ba kala pynliem noh da phr awicket pyrshah ïa ka Symper Panthers ha ka jingïakhun ha ka sngi Thohdieng ha madan Polo, Shillong.
Haba phai sha ka jingïalehkai hapdeng kine ki ar tylli ki team la hap ban pynïalehkai ha ka por 2 baje janmiet na ka daw ka jingpynthut u slap ba jur ha ka por mynstep ha kaba la pynduna noh sha ka 16 over shilliang.
Hadien ba la jop ïa ka jingkynting pisa, u kapten jong ka Myntdu u Dippu Ch Sangma u la rai ban ap bol bad ka kynhun jong u kala pynliem ïa baroh ki wicket jong ka Panthers kaba kamai tang 99 ron ha ki 15.1 over.
Ka Lions kala lah da kaba suk ban kynjoh sha katei ka thong tang ha ki 12.4 over bad duh noh tang ar wicket.
Kane kadei ruh ka sien kaba ar ba ka Symper Panthers kala mad ïa ka nam rem.
U kapten jong ka Symper u Kishan Lyngdoh u la sdang ban ïalam ïa ka kynhun da kaba lah ban kamai ron bun hynrei u la shah pynkhyllem wicket noh ha u rangkawang bol spin u Aryan Bora (1/16) bad kamai kynjoh tang sha ka 24 ron.
U rangtied ba kham kamai bun ron tam na bynta ka Panthers udei u Babloo Passah, uba khyrwit hynriew tylli ki four ha ka inning bad kamai 34 ron hynrei u la shah pynhap wicket noh da ka run out.
U Dippu uba la pynhap ïa ka wicket u Passah, u la lah ban kawang bol bha ha kaba u la khur 4 wicket ai kamai 16 ron, ba kynthup ïa lai tylli ki wicket ba u ïoh ha ka shi over.
U Chengkam Sangma u ïoh 2 wicket ai kamai 18 ron bad u Riboklang Hynniewta u ïoh 1 wicket ai kamai 22 ron.
Ka Myntdu kala sdang ban ïalehkai bha haba beh ïa katei ka ron, ha kaba u Rohit Shah blazing u kamai marwei 51 ron na ki 32 bol bad neh haduh kaba kut jong ka jingïalehkai.
U la ïarap ïa ka Lions ban kyntiew ïa ka jingkamai ron ha ki hynriew over, watla u la duh noh ki arngut ki nongtied ba mih madan lang ha ka kti jong u Kishan (2/22).
U Rohit Rai u kamai 19 ron bad u Hynniewta u kamai 21 ron (not out), bad ka Myntdu ka dang donkam kamai ron da kaba shanñiah ha u Shah.
Na bynta ka jingkamai half-century bad ïoh kem lai tylli kum u rangpa wicket, u Shah u la ïoh khur ïa ka khusnam Player-of-the-match.
Ka jingïalehkai mynta ka sngi Saitjaiñ kan long hapdeng ka Umiam Eagles pyrshah ïa ka Nokrek Tigers ha ka por 9 baje mynstep.
Shillong, Lber, 31: U Myntri Rangbah ka Jylla u Conrad Kongkal Sangma ha ka sngi Palei u la pynksan ba ka jingïapynbeit ïa u pud u sam ha ki hynriew tylli ki jaka ba ïakajia pud hapdeng ka Meghalaya bad ka Assam ka dei da ka jingïasyllok naduh nyngkong eh bad ki paidbah kiba shong basah ha ki shnong khappud.
Kane ka jingpynksan jong u Myntri Rangbah ka long hadien ba ki MLA jong ka AITC kaba shong ha ka Liang Pyrshah ki la ïai ban ba ka Sorkar Meghalaya Democratic Alliance ka dei ban khot ïamir jingmut bad ïasyllok lang bad ki kynhun bapher bapher halor kane ka jingïapynbeit ïa u pud u sam bad ka Jylla Assam.
Dang ha ka sngi Balang u Myntri Rangbah ka Jylla Meghalaya u Conrad Kongkal Sangma bad u Myntri Rangbah ka Jylla Assam u Himanta Biswa Sarma ki la ïasoi ïa ka Dulir jingïasngewthuh jingmut (memorandum of understanding) hakhmat u Myntri ka tnat Kam Pohing u Amit Shah ban pynkut noh ïa ka jingïakajia pud kaba la neh jin haduh san phew snem kynthih hapdeng ka Meghalaya bad ka Assam.
“Bun kiba ong bad khamtam na ka Liang Pyrshah ki la dawa ba (ka Sorkar) ka dei ban ïasyllok lang bad ki Kynhun bapher bapher.
Ngam tharai shuh ba dang donkam ïa ka jingïasyllok bad ki kynhun bapher bapher namarba ngi ladep leh naduh hynriew bnai mynshwa.
Ka long kaei kaei kaba sngewsih ban ïohi ba ka Liang Pyrshah ka wanrah ïa kane ka mat bad ïaiban ba dang donkam ïa ka jingïasyllok bad ki kynhun bapher bapher," u la ong.
“Naduh ka sngi banyngkong ngi la leit sha ki paidbah bad ka dei ka mon jong ki paidbah bad hadien ka jingïasyllok bad ki paidbah ngi la shim ïa ka rai," u la ong.
Haba pynpaw ba kane ka mat ïapynbeit pud ka dei kaba jwat, u Myntri Rangbah u la ong, “naduh kaba sdang nga la pynpaw ba kam long kaba suk ba baroh ha Meghalaya kin kwah ïa kane hynrei kawei na ki lad kaba bha tam ngi la lah ban ïoh ïa ki jaka ba ki briew jong ngi ki shong ki sah, kiba la wan sha Meghalaya.
"U la ong ruh ba ki kyndon ba la pyntreikam hapoh ka Jylla Meghalaya la pyntreikam ruh hapoh ka jylla Assam.
U la ong ruh ba ka Liang Pyrshah ka donkam ban ai ka jingïatreilang hateng hateng na ka bynta ka jingbit jingbiang bad ka jingmyntoi ki paidbah nongshong shnong ka jylla.
Shuh shuh u la ong, “nga sngewkmen lyngba ka jingïarap lem jong ka Ministry of Home Affairs bad da ka jingïatreilang jong u Myntri Rangbah ka Jylla Assam la lah ban wad ïa ki lad ki lynti ban weng ïa ki jingeh ha ki hynriew tylli ki jaka ba ïakajia pud.
"U la ong ruh ba ka jingïasoi ïa ka Dulir jingïasngewthuh jingmut hapdeng ka Meghalaya bad Assam yn sa pynskhem da kaba shon muhor sa ka Parliament.
Haba pyntip ba ïa kane ka kam yn sa pyndep lyngba ka sorjamin ban sa leh da ka Surver of India, u Conrad u la ong, “ïa ka jingpruiddak yn sa leh da ka Survey of India bad ïa ka jingsorjamin yn sa leh lang da ka Sorkar Meghalaya bad ka Sorkar Assam bad yn ym lah satia ban shu leh tang marwei.
Ynda ladep kane ka bynta, ngi khmihlynti ba ka Sorkar India kan ai jingithuh bad pruiddak biang ïa u pud u sam ha kaba yn sa phah pat sha ka Parliament na ka bynta ban ai jingmynjur.
"Halor ka jingsieh mawpud ka Assam ha u pud u sam jong ka West Khasi Hills District bad ha Ribhoi District, u Conrad Sangma ula ong ba u la ïakren ïa kane ka kam bad u Myntri Rangbah ka Jylla Assam.
“Nga la ïoh jingtip ba la thung ïa ki mawpud plastik ha ki katto katne bynta kba dang hap hapoh ka West Khasi Hills bad mar mar nga la ïakren bad u Myntri Rangbah ka Jylla Asam bad ma u ruh u la pynpaw ïa ka jingsngewkhia halor kane bad ong ba kane kam dei shuh ban jia lano lano ruh.
Nga ruh nga la phah tohkit," ong u Conrad.
Halor ka jingkylli lano yn sdang noh ïa ka jingïapynbeit pud ha ka kylla kaba ar, u Conrad u la ong, “ngam pat lah ban ong eiei.
Lehse ngin sa hap ban leh kham kloi bad ngam tharai ba yn leh noh mynta mynta hynrei nga kular sha ki paidbah nongshong shnong jong ka jylla ba ngi ruh ngi sngewkhia bha halor kane bad ngin sa leh ïa kaei kaba bha tam ha ka jingïapynbeit pud ha ka kylla kaba ar.
".
Jowai, Ïaïong 01: Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 bala pynïaid da ka West Jaiñtia District Sports Association (WJDSA) kaba la long mynta ka sngi 1 tarik u Ïaïong ha madan Kiang Nangbha Stadium Jowai.
Ha ka jingïakhun ba nyngkong ba la wan ban aireng hapdeng ka Mookaswan Dongwah pyrshah ïa ka Mupliang, ka kynhun ïalehkai jong ka Mupliang kala jop da 3-1 kol ïa ka Mookaswan bad ïa katei ki kol la theh da u Dering Phawa ha ka minit ba 2, u Elijah Ryngkhlem haka minit ba 7 bad u Emi ïanga Phwa ha ka minit ba 29.
Katba ïa ka shikol na ka Mookaswan Dongwah la thep ha ka minin ba 29 da u Jeremiah Biam.
Ha ka jingïakhun ba ar ka Tpep Pale kala jop da shikol ïa ka Loompyrdi Iongpiah bad ïa katei ka shikol la thep da u R.Daosakhiat Syngkon ha ka minit ba 39.
Katba ha ka jingïakhun kaba lai hapdeng ka ka Samaro FC pyrshah ïa ka Pateiñki Sabah kila ïakhait khlem da don kiba thep kol da 0-0.
Shillong, Ïaïong 01: Ka lympung ïalehkai First Division jong ka Shillong Sports Association (SSA) kan sdang biang mynta ka sngi ka 2 tarik Ïaïong 2022 ha madan MFA, Polo, Shillong.
Ki ar tylli ki team kiban aireng mynta ka sngi kan long hapdeng ka Lawsohtun SC pyrshah ïa ka Smit SC ha ka por 3:30 baje janmiet.
bHaba phai sha kine ki ar tylli ki team, ka Lawsohtun SC ka kamai 1 point hadien ba ka ïakhaid bad ka Umphyrnai SC ha ka jingïalehkai kaba nyngkong katba ka Smit SC ka la shah rem noh da 1-0 kol ha ka Nongthymmai SC ha ka jingïalehkai kaba lah dep.
Kumta ka jingïalehkai hapdeng kine ki ar tylli ki team kan long kaba itynnad bha ban knieh khur point.
Shillong, Ïaïong 01: Ka Meghalaya kan sa pynlong ïa ka lympung ïalehkai Table Tennis kaba 83 kaba la tip kum ka 83rd National Table Tennis Championship 2022, kaba dei ruh ka lympung ïalehkai kaba hehduh napdeng ki jingïalehkai ba ka jylla kala pynlong ha kine ki 50 tylli ki snem.
Ïa kane la pynbna da u Myntri Rangbah ka jylla u Conrad K Sangma ha ka sngi Palei ha ka jingïakynduh bad ki lad pathai khubor.
“Kane kadei kawei na kiba heh tam bad ha kajuh ka por kadei ruh ka sien kaba ar ïa kaba kum kane ka lympung ïalehkai table tennis la pynlong ha ka thaiñ Shatei Lam Mihngi ka ri India, ngi khmih lynti ba kin don haduh 650 ngut ki nongïashim bynta ba kynthup ïa ki coach, ki nongïarap bad napdeng kine 450 kidei ki player," ong u Myntri Rangbah.
U Myntri Rangbah u la ïathuh ruh ba jan 300 tylli ki kamra la dep ban pynkhreh na ka bynta ki nongwan ïashim bynta.
“Ngin pynlong ïa kane ka tournament hapoh indoor training center ha NEHU Shillong ha kaba ngi khmih lynti ba kin don 20 tylli ki table ïalehkai," u la ong.
“Kane ka lympung ïalehkai kan sdang naduh ka 18 tarik haduh ka 25 tarik mynta u aïong 2022, ha kaba ngi da khmih lynti ba kin don shibun ki nongwan ïashim bynta kumjuh ruh na ki nongpynïaid jong ki association jong ki jylla bapher bapher kynthup ïa u Myntri Rangbah ka Haryana uba dei ruh u President jong ka Haryana Table Tennis Association uba la pynbna ruh ban pynlong ïa kane ka lympung hangne.
"“Ngai ai khublei ba u la shim kane ka sienjam bad ha kajuh ka por nga ai khublei ïa u President jong ka Meghalaya Table Tennis Association kumjuh ruh ïa u vice president u Bruce Marak bad ruh ïa u Chiranjiv Chaudhry uba dei u vice president jong ka Table Tennis Federation of India, nangta ïa u general secretary jong ka Meghalaya Table Tennis Association kiba la ïasnohktilang ban pynlong ïa kane ka lympung kaban ïaid beit ïaid ryntih," la ong u Conrad.
Shuh shuh u la ong ba ka jingpynlong jong ïa kane ka lympung kadei ruh shi bynta ka jingrakhe jong ka jylla ïa ka jingdap 50 snem ka jingïoh la ka jong ka jylla kaba pura, bad kadei ruh ka lympung kaba ka sorkar kala dep ban ïakren ban pynlong ïa ki tournament kiba heh, kumta ruh kane kadei ka bynta jong ka jingrakhe dap 50 snem bad kin don ruh shibun ki jingpynbyrngia na bynta kane ka National Table Tennis Championship kaban sa long shen.
“Nyngkong ïa ki jingïalehkai bapher bapher la pynpep noh shwa na kiba bun ki daw hynrei kane kan long ruh ryngkat bad ka jingrakhe ïa ka jingdap 50 snem jong ka jylla bad kumjuh ruh na ka DIPR nangta na ka tnad ki kam jngohkai pyrthei ïa kaba yn pynlong ha kine ki sngi ba pynlong ïa kane ka jingïalehkai.
"“Ngin sa pynlong ruh ïa shibun ki lympung ïalehkai hadien kane hynrei kumba nga la dep ban pynbna ba kane kadei ka lympung kaba nyngkong tam kaban sa long noh shen," la ong u Myntri Rangbah.
U Myntri Rangbah u la ïathuh ruh ba ka jinglut jingsep ha kaban pynlong ïa kane ka lympung ka kot sha ka 1.5 klur tyngka.
U la ïathuh ruh ba ki don 10 ngut ki player jong ka jylla Meghalaya ha ki ar tylli ki team kiban ïashim bynta ha kane ka lympung.
Ka khieshohrih kadei ka jingpang kaba la pynsa-phriang da ka jingdait jong u skaiñ pyrjong.
Ka khiehshohrih ka long ka jingpang kaba ma.
Ka pynkhie shit bad ka lah ban shim ïa ka jingim, khamtam ha ki khyllung bad ki kynthei ba armet.
Ïada na ka khieshohrih da kaba thiah ha ki jingthiah ba ba la ker da ki musari ba la pdem ha ki dawai pyniap khniang kiba pyniap ïa ki pyrjong bad ki ba khanglad ïa ki na kaba dait ïa kito kiba thiah hapoh jong ki.
U pyrjong ba kit jingpang khiehshoh u ju dait ha ki por shwa ban sep ka sngi haduh mynstep shwa ban mih sngi.
Haba ki khyllung khynnah ki ioh ïa ka jingpang khieshohrih, ka jingheh jingsan jongki ka suki bha.
Don lai jait ki dawai pynïap khñiang ba shu kynshait kiba lah ban pynïap ïa ki pyrjong ba kit jingpang khieshohrih: kiba lah ban pyndonkam hapoh ïing, ha ka lyer, bad halor ka um.
Ki dak ka khieshohrih ki dei ka jingpang shit, ktha khlieh, pang dohksah, pang kpoh bad ka suhkhriat.
Ka jingleh ïa ki test bad ka jingïoh jingsumar ha ka por kaba biang ka ïada na ka jingïap.
Ïa ka khieshohrih lah ban ïada bad sumar da kaba dih ïa ki dawai kum ba la bthah ki doktor.
U ’ñiang khieshohrih u im ha ka snam ki nongpang, bad kane ka wallam ïa ka jingduna snam.
Kane ka pynlong ïa ki briew ban tlot ban swai.
Ki dawai khieshohrih ki lah ban ïada bad pynduna ïa ka khieshoh bad ka jingduna snam ha ki jaka bad ha ka por ba ka khieshoh ka ktah ia kiba bun ha shnong.
Kine ki khubor ka koit ka khiah ki dei ki ba la bishar bad pynjanai da ki riew shemphang ka koit ka khiah bad phi lah ban shem ia ki ha ka ORB health website.
Kine harum ki long khyndiat ki jingai jingmut shaphang kiei kiba ki khynnah ki lah ban leh khnang ba kin snghewthuh khambha ia ka phang bad ba kin ia sam iaka khubor bad kiwei.
Kynshi, Ïaïong 01: Kumba 2216 tylli ki longïing ha Mawthadraishan Constituency, ki la ïoh jingïarap lyngba ka MLA Scheme jong u MLA Mawthadraishan na ka bynta u snem 2021-2022.
Kane ka skhim kadei ka skhim shimet ba la ai sha ki longïing kiba duna ka ïoh ka kot lyngba ki tin bad da ka pisa.
Ïa kane la ïathuh da u Bah H.B Nongsiej, MLA Mawthadraishan ha ka jingïalang kaba la long ha Kynshi hynnin ka sngi, ha ka por ba sam ïa ki skhim sha ki Shnong ki thaw bad sha ki Seng Kynthei.
Hynnin la sam da ki hajar tylli ki shuki sha ki shnong ki bym pat ïoh satia ïa ki shuki na ka MLA Scheme, khnang ba kin pyndonkam ha ba don ka jingïap briew, khawai bad kiwei de ki jingdonkam ha Shnong.
Nalor ki shuki la sam ruh da ki tyrpal mar ar tylli shi shnong.
Haba kren ha kane ka jingïalang, u Bah Brol, ula ong ba ka jingsam ïa kine ki shuki bad ki tyrpal ka long ban ïarap ia ki shnong ki thaw ha ka ïap ka im bad kiwei pat ki jingdonkam, namar bun ki shnong ki shem jingeh wat ban thied ïa ki shuki namar ka jingduna pisa.
Ha ka snem kaba la dep, u la ïathuh ba u la sam ïa ki tiar pynsawa.
Khamtam ban ai ïa ki jingpynbna bad ki jingbthah ba donkam ha ka por ba jur bha ka jingpang khlam COVID 19.
U la ïathuh ruh ba la sam ïa ki Generator sha ki 11 tylli ki Zone jong ka Constituency ba la peit bad pynïaid da ki Nongïalam ka Seng kiba don ha ki Zone.
“Kumba nga la khlei naduh ba nga jop ha u 2013 ba ngan leh hok ïa ka skhim jong ki paidbah bad ngan nym bam sap, ngan ïai bteng ban sam katba ka skhim ka dang pyllait na ka sorkar", la ong u MLA.U la kyntu ïa ki Shnong ki thaw kiba la ïoh ïa ki shuki bad tyrpal ban pyndonkam hok bad sumar bha ruh ïa ki, khnang ba ki paidbah kin ïoh jingmyntoi.
Na ka bynta ki khiew shet u la ong ba la aiti ha ki Seng Kynthei, khnang ba kin peit bad sumar na ka bynta ka jingdonkam ha Shnong.
Nongstoiñ, Ïaiong 01: Ka samoi ban jied ïa ki nongmihkhmat sha ka Ïing Dorbar Thaw Aiñ ka jylla ka sah satang shiphew bnai bad la jan baroh ki seng saiñ pyrthei ki la ïa pynkhreh bha ïa ki kyrtong ki ban ïakhun ha katei ka election.
Ki don ruh ki seng saiñ pyrthei ki ba la don lypa ïa ki kyrtong hynrei ïa mynta kim pat kwah ban pynpaw ïa ki kyrteng jong ki.
Haba phai ha ki lai tylli ki Constituency kiba hap ha West Khasi, ka Nongstoiñ Assembly Constituency bad ka Mawshynrut ki la don lypa ïa ki sitting MLA kiba dei na ka NPP bad na ka Congress pat la don u sitting MDC u ban ïakhun kum u MLA.Nalorkata la ïoh jingtip ruh ba u MLA ka Rambrai Jyrngam ruh un sa kynthih noh sha ka NPP bad la thikna ba un ïoh ïa ka tiket ban ïakhun biang kum u MLA, katba ka Congress pat na kitei ki ar tylli ki Constituency kam pat pynbna satia.
Wat la ka Congress kam pat pynbna ïa ki kyrtong ha kitei ki ar tylli ki Constituency ruh, hynrei u bah Bormanding Nonglang District President jong ka West Khasi Hills District Congress Committee haba ïakren bad u nongthoh khubor, u la ong ba ka Congress ka la don lypa ïa ki kyrtong ha kitei ki ar tylli ki Constituency, hynrei ïa mynta um pat kwah ban ong ei ei ne ban pynpaw ïa ki kyrteng jong ki.
Haba kylli pat hato ki paitbah nongkyrshan jong u bah Kimfa S.Marbañiang ki sngew kumno lada un ïaineh ha ka Congress bad un ïakhun biang ha ka election, u bah Nonglang u la ong ba ka All India Congress Committee ka la dep suspend ïa u bad saw ngut kiwei pat.
Kumta um don hok shuh ban dang kam ba u dei u MLA jong ka party Congress.
U la ong ruh ba lada u bah Kimfa u dei u briew u ba stad bad u ba don ka jingkitkhlieh na ka bynta ki paitbah ka Constituency, u la dei ban leit pynïasoh noh shisyndon kum u dkhot ba pura jongka NPP, khnang ba ki paitbah kin nang ban shim ïa ka rai la kin leit bud ïa u ne kin sah beit ha ka Congress.
Haba kylli pat ha kaba ïadei bad ka jinglong jingman jong ka saiñ pyrthei ha ka Rambrai Jyrngam Constituency, u bah Nonglang u la ong ba ki nongmihkhmat jong katei ka Constituency ki la shet kylla ym tang ïa ka party, hynrei ki la shet kylla ruh ïa ki nongkyrshan kiba la pynjop don burom ïa ki.
U la ong ba ba naduh ba u bah Kimfa S.Marbañiang u la jop ïa ka Election MLA ha u snem 2018, ka party ka don ka jingkyrmen ba ha u snem 2023 ruh un dang jop.
Hynrei khlem poi pyrkhat ei ei khamakha u la shah ialam bakla, tangba wat la katta ruh ki nongkyrshan jong ka Congress kin ym kylla da lei lei hynrei kin ïaineh beit kumba ki long.
U bah Nonglang u la ong ruh ba wat la ka Congress kam don shuh ki MLA barim kiba la kham tbit bad kham shem phang ha ka rukom trei kam, hynrei ka don ka jingkyrmen ba ki kyrtong kiba thymmai kin jop bad kin long ruh kiba kham shem phang, namar baroh ki kyrtong kiba thymmai ki dei kiba la bit la biang ha ka kyrdan pule.
Haba pyrshang ban twad jingmut na ki rangbah bad ki samla napoh ka Constituency, kiba dei ki nongkyrshan jong ka Congress ki la ong ba wat lada ka NPP kan ai tiket ïa u bah Kimfa S.Marbañiang ba un ïakhun kum u MLA ha u 2023, kan ym don jingmut satia ba kin dang kyrshan ïa u, namar um don jingïapher ei ei na u nongïalehkai phutbol uba shah sei red card ha madan.
Nalor kata ki la ong ruh ba lada u ïaleh na ka NPP, ka long thik kum u nongïalehkai phutbol u ba biej u ba phong ïa ka uniphom u Messi, hynrei ki paitbah nongkyrshan pat ki tip ba um dei satia u Messi.
Kitei ki rangbah ki la ong ruh ba ki la ïoh jingtip ruh ba ki don shibun ki nongïalam jong ka party kiba la mih noh ba kynthup ïa u Working President bad kiwei kiwei ki nongïalam ba hakhmat, kiba la leit bud noh ïa u bah Bajop Pyngrope sha ka NPP.Ki don ruh ki nongïalam na ki shnong bapher bapher kiba la mih noh na ka party bad kiba la leit rung noh sha kiwei pat ki party.
Ym lah ban len ba ka jingmih noh jong ki na ka party kan don hi ka jingktah ha ka election 2023.
Watla katta ruh kin pyrshang katba lah ban trei shitom na ka bynta ban pynjop biang ha ka election ban wan.
Ka Them Metor ka jaka bala ithuh kum ka slum bah jong ka Nongbah Shillong, ka dei ka jaka kaba buhai shnong da ki paid Harrijan kiba trei kum ki nongsar surok, ki nongleit lum jakhlia na ki Iingbriew bad ter ter naduh ka por jong ka jingsynshar ka Bilat.
Hynrei hadien ka jinglaitluid jong ka Ri India bad ka jingioh ka Meghalaya iala ka jong ka Jylla, ka Shillong Municipal Board kala shimwai ia kane ka jaka ban pynshongshnong tang ia la ki jong ki Nongtrei haba ithuh ruh ia kiwei kiwei kum ki nongshongshnong ba be-aiñ.
Ka Sorkar naduh ki snem 1980 ter ter, kala ithuh ia ka Them Metor kum ka slum colony ba be-aiñ (illegal slum colony) bad kala pynmih ruh ia ka hukum ban kyndang ia ki briew ba shong be-aiñ The Meghalaya Public Premises (Eviction of Unauthorised Occupants) Act, 1980 hynrei ia kane ka hukum la pynsangeh da ka Iingkashari Guwahati High Court ha u snem 1986 da ka jingleit mudui jong ki Harijan kiba ieng pyrshah ia ki bor sorkar.
Ka Them Metor ka dei ka ishu kaba la iakhih da ki trai ri trai muluk ban weng noh na Them Iew Mawlong naduh ki snem 1970 ter ter haba kynnoh ruh ba kane ka jaka kala kylla long ka ktem ki riew sniew, ki Nonglute, ki Nongtuh Nongthiem, ki nongleh bymman bad ki briew kiba pyndik ia ka leit ka wan, ka khaii ka pateng bad ka kamai jakpoh jong kiba balang khamtam ki paid Khasi kiba shah thombor na ka por sha ka por.
Hynrei ka jingiakhih jong u snem 2018 ka dei kaba la jur thikna bad kane ka jingiakhih kala pynkylla madan thma ia ka thaiñ Motphran bad ki shnong ba marjan namar ka jingjia ba shah thombor ki paid Khasi ha ki Harijan ka Them Metor.
Kane ka jingiakhih kala pynkhie im ïa ka mynsiem ieid Ri, Ieid Jaidbynriew jong ki Khun Khasi Khara ka Bri u Hynniewtrep bad kane ka mynsiem ieid ri kala paw shai kdar ha ki samla shynrang bad kynthei kiba la mih paidbah ban ïakhun pyrshah ïa ka jingshah thombor, jingshah iuhroit bad jingshah leh kheiñ poh kum ka Jaidbynriew hakhmat kiwei pat ki Jaidbynriew heh paid.
Ka mynsiem ba shynrang bad ba satar jong ki Khun Khasi Khara ka dei ruh ka dak ban pyni sha ki Bor Synshar ba kim dei shuh ban shu leh khun jakai ïa u paidbah, ym dei shuh ka por ban shu ïa pynthame da ki buit bapher bapher hynrei ban pyni beit da ka kam kat kum ka jingkwah u paidbah.
Ka Sorkar Jylla bala synshar da ka kynhun synrop Meghalaya Democratic Alliance (MDA) kala shimkhia bha ia kane ka jingdawa u paidbah ba kala thung ia ka High Level Committee ban wad ia ka lad ki lynti ha kaban lah pynkynriah noh ia ka Them Metor na Them Iew Mawlong.
Da ki jingai jingmut jong kane ka Committee, ka Sorkar kala thied duh syndon ia ka jaka ha Them Metor na ka Hima Mylliem ha ka dor ba T.2 klur bad kala pyniaid shakhmat ia ka kam ba iadei bad ka jingpynkynriah ia ki Nongtrei ka Shillong Municipal Board bad jong kiwei kiwei ki Tnad Sorkar kiba sah ha kane ka jaka.
Ki Trai shnong ka Jylla ki ap mynta satang lano ba ka Sorkar kan pynkynriah noh iala ki jong ki Nongtrei na Them Metor bad ban kyndang ia ki nongshong be-aiñ na ka jaka Sorkar kat kum ka The Meghalaya Public Premises (Eviction of Unauthorised Occupants) Act, 1980, kaba dei ka aiñ ban kyndang ia ki nongshong shnong be-aiñ ha ki jaka Sorkar.
Hynrei ka jingkylli mynta ka mih hadien ba ki paid Harijan na Them Metor kila kwah ban iakren bad ka Sorkar Jylla ba kan ai jaka bujli ha kaban pynkynriah ia ka Them Metor na Them Iew Mawlong.
Ka jingkylli ka long ba hato ka Sorkar kan sngap bad ai jingmynjur ia kane ka jingkyrpad jong ki Harijan kiba shu shong shnong be-aiñ ha kane ka jaka da ki phew phew snem ne kan shu kyndang beit da ka bor kat kum ka aiñ kaba treikam hapoh ka Jylla.
Ka long shisha kaba sngewpap ban shu pynkylla phetwir ia ki longiing longsem da kaba kyndang jubor ia ki na ka jaka ba kila sah da ki phew phew snem hynrei haba kut hi, ka aiñ ka dei ka aiñ bad kam ju don satia ka jingsngew isynei ne sngew sangsot ia ki nongpynkheiñ aiñ.
Ki Nongshongshnong ba burom aiñ jong ka Sorkar ki don da ki lak ngut kiba khlem iing khlem sem, khlem ki jaka puta, hato mano ba don hok ban ioh jaka ei na ka Sorkar…ki riew pynkheiñ aiñ ne kiba burom aiñ.
Kam long satia ka kam kaba suk ia ka Sorkar Jylla ba kan pynkynriah ia ka Them Metor sha kiwei pat ki jaka bad kam dei ruh kaba suk ba ka Sorkar kan shu shim rai khlem ka jingiasyllok lang jong ki kynhun bapher bapher lane khlem da thew da ka tarujur ba kan nym noh shiliang lem kumta ka Jylla ka lah ban mad biang ia ka jingbym shongsuk shongsaiñ.
Baroh ki khmat mynta ki phai sha ka Sorkar Meghalaya Democratic Alliance ba kumno ban leh bad kaei ka sienjam ba kan shim halor kane ka kam.
Nongstoiñ, Ïaiong 01: Ki khynnah jong ka JNV Nongstoiñ West Khasi Hills Distict ha ka sngi thohdieng, ki la ïoh ban ïa shim bynta ha ka prokram Pariksha PeCharcha lyngba ka live streaming, ïa kaba la pynlong ha Talkatora (Stadium) New Delhi.
Ki khynnah ka skul JNV ki la ïa shim bynta ki long kumba 320 ngut ei ei ryngkat bad ki nonghikai.
Kane ka prokram ka la long shisha kaba la ai jingmyntoi bad ai mynsiem eh ïa ki khynnah, kiba dang pynkhreh na ka bynta ka Board Exam jong ki, ban pyllait ïa ki na ka jingkhia jingmut bad ki jingkhuslai kiba ki ju ïakynduh ha ka por exam jong ki.
Baroh ki khynnah kim dei ban sngew marwei, hynrei ki kmie ki kpa, ki nonghikai bad ka imlang sahlang, ki hap ban ïatrei ban weng ïa ka jingeh ne jingtieng ha kaba ïadei bad ka exam, ki dei ban pynshlur ïa ki khynnah bad ban ai ka jingkyshan.
Kumjuh ruh u Prime Minister u la ai mynsiem ba ki dei ban tur shaphrang ban ïaleh tyngeh ïa ka exam jong ki bad ba kim dei ban pyrkhat bakla da kaba ki leh ïa kino kino ki kam ba kim dei ban leh tang na ka daw jong ka jingkhia jingmut bad ka jingkhuslai.
Mawkyrwat, Ïaïong 01: Ka Deputy Commissioner, South West Khasi Hills District, kong C.Kharkongngor, IAS kaba long kum ka kongsan mynta ka sngi ka ka 1 tarik u Ïaïong, 2022 ka la ïoh ban plie paidbah ïa kawei ka dukan ban die dohkha, die jingbam dohkha bad kiwei kiwei ki tiar ba ïa dei bad ki dohkha ne ka ‘Fish Retail Outlet’ ha ïew Mawthawpdah, South West Khasi Hills District ba la pyntrei lyngba ka Blue Revolution Scheme jong u snem 2018-’19 ha ka jingman kaba T.10/- lak tyngka.
Haba kren kum ka kongsan, ha ka jingplie paidbah ïa kawei na ki dukan ban die dohkha, die jingbam dohkha bad kiwei kiwei ki tiar ne kata ka ‘Fish Retail Outlet’ ba la long trai da ka kong Biolinda Lyngdoh Sangriang, ka la ong ba kane ka la long da shisha ka nuksa kaba bha ïa kiwei namar da ka jingïoh ban pyndonkam hok ïa ki skhim ba la ai da ka sorkar ka long ruh ka jingaimynsiem na ka bynta kiwei de kiba don jingthmu ban leh ïa kiba kum kine ki kam.
Ha kajuh ka por ka la pynpaw ruh ka jingsngewsarong ba kane ka ‘Fish Retail Outlet’ ka dei ruh kaba nyngkong hapoh jong ka South West Khasi Hills District namar la lamkhmat ïa ka da ka kynthei bad ka pyni-shisha ïa ka nuksa ba bha na ka bynta kiwei pat ki longkmie ba ki mih shakhmat ban thaw ki lad ki lynti ban trei ïa kino kino kam wat lada ki long ki kam kiba rit ruh, hynrei ki ban long ki jingmyntoi ha ka jingim jong ki kaba manla ka sngi.
“Da ka jingdon jong kane ka ‘Fish Retail Outlet’ kaba long khuid, long itynnad (hygienic) kan sa long ka jingmyntoi ym tang ïa kaba dei trai shimet hynrei wat na ka bynta ki paidbah ruh", ong ka DC namar kumba la ïohi ha kiwei pat ki jaka ba ju die dohkha ki long ki bym da i khuid kumta lyngba kane ka ‘outlet’ ba la plie mynta ka sngi kan sa long ka nuksa na ka bynta kiba bun namar ka jinglehkhuid ha ki jaka die jingdie ka long kaba donkam haduh katta katta.
Namarkata, ka la ai khublei kyrpang na ka bynta ka kong Biolinda kaba la lah ban pynurlong ïa ka jingthmu jong ka naduh ba dang sdang, ba wat hapdeng ki jingeh kiba buh hynrei da ka jingtreishitom ha ryngkat ka jingïaishah ka la lah ban pynurlong na ka bynta ka jingthmu.
Kumta lyngba kane, ka kong C.Kharkongngor, IAS, Deputy Commissioner, South West Khasi Hills District ka ai mynsiem na ka bynta kiwei pat ki para longkmie, longkpa ne ki khun samla ba ki dei ban mih shakhmat ban wad ki lad ki lynti lyngba ki skhim na ka sorkar ban sdang da ki kam la jong khnang ba ka jingkyrduh kam jong ki kan nym long ka daw ne ban ong ba ngi im ha ki sngi jong ka jingkyrduh kam kyrduh jam.
Haba kren shaphang ka ‘dohkha’, ka Deputy Commissioner ka la ong ba ka dei kawei na ki jait jingbam ba kongsan ha ka jingim jong ngi ki briew namar ha ka dohkha ka don haduh 70 ne 75% ka protein, minerals kaba ïarap na ka bynta ka met jong ngi.
Kumta ka la ai jingmut na ka bynta ki paidbah ba ki dei ban pynmlien ban bam ïa ka dohkha khnang ba kin ïoh ïa ka met kaba khlaiñ.
Ka la bynrap ruh ba da ka jingplie ïa kane ka ‘Fish Retail Outlet’ kan long ruh kawei na ki bynta jong ka jingai mynsiem ïa ki nongri dohkha kiba dei napoh jong ka South West Khasi Hills District ba ki dei ban pynkhlaiñ ïa kane ka kam namar bunsien lada ka jingdawa dohkha ka don ym pat lah ban pyndap hynrei la wanrah beit ïa ki dohkha kiba nabar jong ka jylla.
Namarkata, ka la buh ka jingkyrpad ïa ki paidbah nongshong shnong ba kin mih shakhmat ban wad ki lad jingïarap na ki ophis sorkar ha kaba ïa dei bad kiba bun ki jait kam pynroi khnang ba kan long ka jingïarap na ka bynta kito kiba thrang shisha ban trei ne pynïar ïa ki kam la jong.
Ka la pynkut da kaba ong, “ban wanrah ïa kano kano ka jingjop ne ka roi ka par hapoh ki shnong ki thaw ne ki dong kaba donkam ka long ban trei da ka jingieit bad kumjuh ruh ban don ïa ka sngewthuh jingmut".
Ha ka jingkren jong u bah O.L.Passah, Superintendent of Fishery, South West Khasi Hills District u la ong ba kane ka sngi ka long ka sngi kaba kmen namar la ïoh ban plie paidbah ïa kawei ka dukan ne ka ‘Fish Retail Outlet’ kaba nyngkong eh hapoh jong ka South West Khasi Hills District.
U la pynkynmaw ruh ba ïa kum kine ki ‘Fish Retail Outlet’ la ïoh ban pyntrei ha ki 6 tylli ki jaka ha kaba ynsa ïoh ban plie shen ha kine ki sngi ban wan bad kane kaba la ïoh ban plie mynta ka sngi ka dei kawei na ki ‘dukan’ ba la pynwan dur itynnad bha.
U la ïathuh ruh ba na ka bynta kane ka skhim, la bei tyngka da ka Sorkar India ban pyntreikam ha ki rural area ha kaba ka jingmang ka long T.10/- lak tyngka, kata T.6/- lak kan dei na ka sorkar bad T.4/- lak kan dei na kiba ïoh ïa kane ka jingïarap.
Ha kajuh ka por u la batai ruh ïa ki katto katne mat jingpyntreikam lyngba kane ka pisa ba ai da ka sorkar kiba ïa dei bad ka jingpyntrei na ka bynta ka ïing bad kumjuh ruh na ka bynta ka jingthied ïa ki tiar ki tar.
Shuh shuh lyngba kane program, u la pynsngewthuh ruh ïa ki paidbah nongshong shnong kane ka skhim kam don jingkhang lad ïano ïano ruh lada ki briew ki don shisha ka jingthrang ban leh kum kane hynrei kaba donkam ka long ba ki dei ban mih shakhmat ban applai ïa ki skhim ba la bhah da ka sorkar.
Ym tang katei ka skhim, hynrei ka don ruh kawei pat ka skhim na ka Sorkar India ka ‘Pradhan Mantri Matsya Sampada Yojana’ (PMMSY) ka ban ïarap na ka bynta ki paidbah kiba thrang shisha ban pynïar na ka bynta kiba bun ki kam la jong ne khamtam eh ka kam ba ïa dei bad ka ri dohkha.
Ha kaba ïa dei bad ka jingdie ïa ki dohkha ha kane ka dukan ne ‘Fish Retail Outlet’, u la ong ba ki lah ban die ïa kino kino ki jaid dohkha kiba dei nabar jong ka jylla ruh, hynrei kaba kham ha eh lada ki lah lei lei ban die ne wad da ki dohkha napoh jong ka jylla ne ka distrik la jong khnang ba kan long ka jingïamyntoi lang ban pyntyllun ïa kam khaïi pateng bad kumjuh ruh ha kane ka dukan ki lah ruh ban die ïa ki jingbam jong ki dohkha.
Namarkata, u kyrmen ba lyngba kane ka dukan ne ‘Outlet’ kan long ka jingkyrshan bad jingkyrkhu na ka bynta ki paidbah nongshong shnong, ba ym tang ka wanrah jingmyntoi shimet ïano re ïano hynrei ban peit ruh ban kyntiew ïa ka ïoh ka kot jong ka shnong, ka jylla bad jong ka ri baroh kawei.
Ïa ka jingïalang la pynïaid da ka kong Dawankmenlang Lyngdoh Marshilong, Programme Manager jong ka ophis Fishery, ka jingkren pdiang sngewbha na ka kong Biolinda Lyngdoh Sangriang kaba dei trai jong ka ‘Fish Retail Outlet’, ka jingkren lyngkot na u Secretary Shnong Mawthawpdah, u bah Sparlindro Lyngdoh bad ka jingkren khublei na u bah F.Kharryja, Programme Manager jong ka ophis Fishery.
Nongpoh Ïaiong 01: Ka long ka khubor ba bha bad ka jingkmen ïa kawei ka longiing ba duk tasam haka shnong Myrdon kaba shem jingeh wat tang ban shna ïaka iing sah pynban da ka mynsiem ba kyluid jong ki nongïalam ka FKJGP Myrdon Circle katei ka longiing da ka jingkmen kala ioh pat ïaka ing ban shong ban sah hadien ba ka seng kala pynshna da ka iing.
Katei ka longiing kaba la mad jingeh naka jingduk jingkyrduh ka dei ka iing jong ka kong Blistoria Laloo kaba shem jingeh mad ïa ki jingjynjar ha ki snem bala leit noh, hynrei da ka jingkloi jong ki dkhot ban iohi ïaka jingeh jong katei ka longkmie kila shim da ka sienjam ban pynshna syndon da ka iing ba kan shong kan sah.
Ïa katei ka iing la leit ruh ban aiti hynnin ka sngi da u Bah Dundee Cliff Khongsit General Secretary ka FKJGP sengkmie haka jingdonlang u Bah Luistar Lyngdoh President ka FKJGP Ri-Bhoi District, Samla Shanlang Diengdoh General Secretary, u Samla Nangkiew Sohktung lem bad kiwei kiwei ki nongïalam na Myrdon Circle.
U Bah Dundee Cliff Khongsit kum u nongïalam ka seng haba kren ha katei ka sngi u la ai ka jingïaroh bad pynpaw ka jingsngewkmen ïaki dkhot ka Myrdon Circle kiba la leh ïaka kam bah ban ïarap tynrong lem ïaka jingeh jong ki longiing ba duk ba rangli ha katei ka shnong ba kin lah pat ban iohi ïaka khmat bap huh samrkhie jong ki hadien ba kum ka seng kala lah ban pynshna syndon da ka iing.
U la ong ruh ba kane ka long ka nuksa kaba bha ïakiwei pat ki dkhot jong ka seng ban trei ïaka bha ka miat bad ban kyntiew ïaka imlang ka sahlang ban ïarap ïaki para bynriew ka thong ba hakhmat eh jong ka seng da kaba kyntu ruh ba kin dang lah shuh shuh ban trei kham bha bad ban ai ka jingshakri kaba bha tam sha ka imlang ka sahlang.
Naka liang ka kong B Laloo kaba la iohpdiang ïa katei ka iing ba thymmai kala pynpaw ka jingsngewnguh kaba khraw ïaka seng FKJGP hadien ba kala ioh da ka iing ba paka bad lait naka sngi u slap kumba ha ki snem bala leit noh ka hap ban shong ban sah haka iing kaba la jot la pei bad isangsot ban peit ryngkat ka jingkitbok ïaki nongïalam ka seng ba u Blei un dang kyrkhu ïaki ba kin dang lah shuh shuh ban leh ki kam ba bha haka imlang ka sahlang.
Khliehriat iaïong 01: Ka jinglang ka um ha pdeng surok ha kiba bun ki bynta jong ka surok National highway ha East jaintia Hills ka la buh jingeh ïa ki kali ba leit ba wan, ka um ka la tap lut ïa ka surok baroh kawei.
Na ka liang ka Khasi Students Union Narpuh Circle ka dawa na ka National Highway Authority of India bad kumjuh ruh na ka company shna surok, ka G.R.Infra ba ka dei ban pyllait mardor ïa ka um kaba lang ha surok bah ha Lumshnong kaba la i kum ka thwei.
Kane ka jaka ba lang um kum ka thwei ka jngai tang kumba 100 mitar na Lumshnong Police Station, ki dkhot ka seng ki lap ruh ba kito kiba iaid da ka kjat ki hap ban ñiom na ki lynti khlaw ki ba don ha shiliang ka surok khnang ban lait sha shiliang namar la kah lynti da ka um ha kaba kito kiba iaid da ka kjat ki shem jingeh ban iaid na um.
Na ka liang, ka seng lyngba u kyrwoh na u General Secretary KSU Narpuh Circle, u samla Sanatomba Bamon, u ong ba ka seng ka dawa ruh ba ka NHAI bad ka G.R.Infra ka dei ban shna bha ïa ki nala tuid um kiba heh ha baroh ar liang ka surok bad dei ban shna da kiba paka, kiba skem khnang ba ka um slap kan nym wan lynshop sha surok bah.
“Ka jingbym don ki nala tuid um kiba biang ka um ka lynshop beit ha surok ba iaid ki kali bad kane ka wanrah ruh ïa ka jingjot jingjulor ka surok, lada ka um slap ka lang ha pdeng surok kumne ka buh jingeh khamtam eh ïa ki kali rit, kynthup ki kali kamai bad ki kali shi met kiba donkam ban iaid lyngba na kane ka surok bah national highway" pynkut u kyrwoh.
Jowai, Ïaïong 01: Ka Jaiñtia Youth Federation (JYF) Jowai Circle mynta ka sngi 1 tarik u ïaïong kala leit ban ujor da ka jingthoh sha u Deputy Commis-sioner ka West Jaiñtia Hills District u bah Garod LSN Dykes (IAS) halor ka jingeh na ka jingsah kut ki ñiut da ki bun bun sngi ha ki bynta ka Ïawmusiang.
Ka seng ha ka jingïakynduh bad u DC kala pynsngew ïa ki jingeh kiba lah ban mih na kitei ki ñiut bala lum thup shi jaka da kaba ong nalor ka jingjakhlia, ka jingbun ki skaiñ kane kala pynmih ruh ka jingsam iwtung bad ka jingthut ha ka leit ka wan jong ki paidbah.
Na ka liang ka seng ka kyrpad jur ïa ki bor District bad ka tnad jong ka Jowai Municipal Board (JMB) ba kin shimkhia ïa kane ka kam da kaba leit siat da ki dawai ïa kitei ki ñiut ba lum thup shi jaka khnang ban pynïap ïa ki khñiang jingpang kiba lah ban ktah ïa ka koit ka khiah jong u Briew.
Halor kane na ka liang u khlieh duh ka District ha ka jingïakren bad ki nongïalam ka seng ula pyntip ba shen un phah ïa ka jingthoh sha ka tnad JMB ban pynlang ïa ki ñiut hala ki jong ki bynta ïew kum ka Iaw tympang, ïaw chor, ïaw seiñ raij bad ban phah siat dawai ïa ki ñiut manla ka sngi.
Ka seng ka la buh ka jingmaham jur ba lada ki bor ba dei peit kim lah ban shim khia ïa kane na ka liang ka seng kan sa leh ïa kaba donkam ha kine ki sngi ban wan, pynkut ka kyrwoh na u Publicity Secretary samla Clifford Max Shylla.
Khliehriat Lber 31: Ban pynpaw ïa ka jingsngew pyrshah ïa ka jingwanrah ka company Dalmia ïa ki ñiut hapoh shnong kiba la wanrah na ki jaka bapher bapher, ki paidbah jong ka shnong Thangskai, East Jaintia Hills District mynta ka sngi ki la ïa mih paidbah kynthei bad shynrang ha khmat ka khyrdop jong ka company dewbilat jong ka Dalmia Cement Bharat Ltd ban khanglad ïa baroh ki kali kiba rung sha company.
“Myn ha ka 28 tarik mynta u bnai ngi la leit biang shapoh company bad jurip ïa ki jaka buh ñiut bad ngi iohi ba ki dang don kumjuh hi ki ñiut, ngi la beh ruh ïa ki kali kiba wan kit ïa ki ñiut ki jaboh, kiba thmu ban rung shapoh company, mynta ngi la rai ba ngin khang noh syn don ïa kane ka company lada kam sngap ïa ka jingdawa ka Dorbar Shnong" ong u Waheh Shnong Thangskai, u ma Phaibiang Syrti.
U la iathuh shuh shuh ruh ba myn hynnin ka sngi ha ka por ba wan ki heh na ka ophis u Deputy Commissio-ner East Jaiñtia Hills District, uba mut ban leit jurip ïa ki ñiut kiba don hapoh company ha ka jingiadon ryngkat lang bad ki dkhot ka shnong, la ong ba ki nongap pahara (Security) jong ka company ki khlem plie satia ïa ka khyrdop, na ka liang u Waheh Shnong bad kumjuh u Magistrate na ophis u DC ki la pyrshang ban phone ïa ki heh jong katei ka company hynrei ym don ba shim ïa ka phone, kumta ki hap ban shu leit phai noh khlem da iohlad satia ban rung shapoh company.
La iathuh ruh ba ki nong ap pahara jong ka company Dalmia, ki la ong ba ki la ioh ïa ka hukum ba kim dei ban plie ïa ka khyrdop wat lada wan u Magistrate ne Waheh Shnong ruh.
La ong shuh shuh ba ka Dorbar Shnong ka la dep phah shithih sha ka company Dalmia naduh u bnai nohprah 2021 bad bthah ïa ka company ba ym dei shuh ban wanrah ïa ki ñiut hapoh company kaba don hapoh shnong namar kane ka pynmih ïaka jingsma iewtung bad kumjuh ruh ki ñiut ki ju saphriang kylleng kylleng haba beh ka lyer bad ong ba ïa kine ki ñiut la wanrah na Silchar, na Guahati, na Mizoram, Agartala bad na kiwei kiwei ki jaka, halor kane ka jingleh ka company ka shnong kala ujor ruh sha u Deputy Commissioner ka East Jaiñtia Hills District myn ha u bnai rymphang 2022, hynrei na ka liang ka ophis u DC ruh kam shym la shim khia eiei halor kane, kumta na ka liang ka shnong kam banse ban hiar sha katei ka company ban maham ïa ka company ban sangeh noh shi syndon ïa kane ka jingwanrah ñiut hapoh shnong.
Kumjuh ruh u Assistant Waheh Shnong Thangskai, u bah Alprins Dkhar, u la iathuh ba kane ka jingiakhih mynta ka sngi ka la neh haduh kumba san kynta tam tat haduh ba na ka liang ka company ka la kular ba kan pynsangeh noh shi syndon ïa kane ka jingthang ñiut bad ka jingwan rah ñiut, ka company ka la kular ruh ba kan nym shah shuh ïa ki kali ba kit ñiut ba kin rung sahpoh plant bad haba kren shapang ka company, u la ong ba “Kane ka jingleh ka long kumba kane ka company la iuh roit ïa ka shnong bad ruh na ka liang ka ophis u DC ruh kam shym la leh eiei halor kane ka kam watla ka Dorbar Shnong ka la dep buh jngthoh mynta kumba la shi bnai tam, hynrei dei tat hadien ba la paw ha ki pathai khubor ha kaba na ka ophis u DC ki la pyntip bad phone sha u Waheh Shnong ba kin wan ban jurip hynrei ha ka sngi ba wan jurip kaba lyngngoh ba wat ïa u briew jong u DC ruh kine ki nong ap pahara kim khieñ snep satia wat tang ïa ka khyrdop ruh kim plie"U General Secretary ka FKJGP East Jaintia Hills District, u bah D.Sumer u la ong ba ka seng ka la wan lang ha kane ka sngi kum ka jingkyrshan lang ïa ka Dorbar Shnong Thangskai kaba pyrshah jur ïa ka jing wanrah ñiut hapoh shnong bad kyrshan ruh ïa ka jing dawa ban sangeh noh shisyn don ïa kane ka jingwanrah ñiut hapoh shnong.
Dei namar ka jingpyneh ki dkhot ka Dorbar Shnong ryngkat ki paidbah bad kumjuh ki dkhot ka Federation of Khasi Jaiñtia and Garo People East Jaintia Hills District kiba la pynpaw ba ki kwah da ka jingthoh kaba shai na ka company ba ka dei ban kular ban sangeh noh ïa ka jingwanrah ñiut, kumta ki heh jong ka company Dalmia ki hap ban pyndem bad kongnguh ïa ka jingdawa, ha kaba ki la ai da ka jingthoh ba ka company ka la rai ban pynsangeh noh shi syndon ïa ka jingwanrah ñiut hapoh ka cement plant bad ïa kito ki kali kiba dang don ha lynti ruh kiba thmu ban wanrah niut ki la kular ban pyn sangeh noh, ha kaba ïa ka jingthoh ba la aiti sha u Waheh Shong la soi da u Unit Head jong ka company Dalmia, u C.P.Tiwari.
Haba kren sha ki pathai khubor, na ka liang utei u heh jong ka company Dalmia Cement Bharat Ltd, u la ong ba ha kaba iadei bad kane ka jingwanrah ñiut hapoh Cement Plant, ka company ka la ioh jingbit ne No-Objection Certificate na ki tnat bapher bapher “Ha man la ki jaka ka la don ka jinglum thup ïa ki ñiut, kaba ju buh jingeh bha, kumta ka company ka la shim bad lum thup ïa ki niut ban thang ha ka cement plant , kane ka dei kaba bha ba ngi la leh ha ka imlang ka sahlang, ngi la shim ïa kine ki ñiut na ki cooperation bapher bapher bad ngi la dep ban ïa teh kular bad ka Shillong Municipal Coorporation, bad ka Guahati Municipal Coope-ration, ngi la ioh ruh ïa ka NOC bad Clearance na ka tnat Meghalaya State Pollution Control Board bad ngi dang mut ban teh kular ruh sa bad ka Jowai Municipal Cooperation bad kumjuh ruh bad ka Khliehriat, namar ngi thang ïa kine ki ñiut ha ka plant"Haba kylli shaphang ka jing ioh jingbit kaba na ki bor pyniaid shnong, u C.P.Tiwari, u la ong ba kum kine ki jait jingpyndonkam ym shym la don kano kano ka jingbthah ba ki donkam ban ioh jingbit na ka shnong namar ïa kine ka company ka pyndonkam tang hapoh plant bad ong ba ki la buh bha ruh ba kan nym pynsniew ïa ka mariang, la ong ruh ba ki bor pyniaid shnong ki tip ïa kane ka jingwanrah ñiut tangba ym dei pat ba ki tip da ka lynti (Not through direct coomunication) “ngi la sdang ban lum ïa ki ñiut na ka shnong Thangskai ruh bad ngi la dep sam ïa ki jaka bret ñiut sha ki long iïng ba kin pynlang ïa ki ñiut" la bynrap.
U la iathuh ruh ba ki ñiut ba la lum thup kim shym la saphriang satia namar la buh bha ia ki ha kawei ka jaka bad ha ka lawei ruh u kular ba ka company kan buh bha ïa ki ñiut ba kan nym pynsniew ïa ka mariang ba ba kan nym buh jingma ïa ki paidbah.
U President ka FKJGP East Jaiñtia Hills District, u bah M Suting, u la ong ba ka seng ruh ka sngew kmen lang bad ka Dorbar Shnong Thangskai halor kane ka jingjop ha kaba mynta ka sngi ka company ka la kular shai ba kan nym wanrah shuh ïa ki ñiut hapoh cement plant, na ka liang ka seng ka ai khublei ïa ka Dorbar Shnong Thangskai kumjuh ruh ïa ka ophis u Deputy Commissioner.
Jowai, Ïaïong 02: Ka Seiñ Raij Mukhla mynta ka sngi 01/04/2022 kala pyndep ïa ka jingkñia ainguh ïa ka Blai Syiem Khlam bad u Blai Ram Shyllong kiba dei ki Blei nongker nongda ïa ki khun ki hajar jong ka Seiù Raij Mukhla.
Ïa kane ka lehñiam la juh leh manla ka snem hashwa ban leit thung ïa synbai jhur, u mator, u phan, riewhadem bad kiwei de ki jait jhur, la ïathuh katba ym pat dep ïa kane ka lehñiam ki khon ka Sein Raij Mukhla kim pat lah ban leit thung leit tep.
Kane ka jinglehñiam ka dei kaba nyngkong jong une u snem bad na ka bynta kiwei pat ki lehñiam leh rukom hapoh une u snem yn pyndep hadein kane ka lehñiam Syiem Khlam bad u Blei Ram Shyllong.
La sdang ïa ka jingkñia ha ïung Blai ïung ka Bei Langdoh, hadien kane u Pa Langdoh ryngkat u Maji u Chutia, ki Waheh Sankur kila mih ban leit kñia sha duwan kñia ha khloblai ba la pyndep da u Maji Niam ka Sein Raij Mukhla na ka Kur Sari da kaba pyndonkam ban kñia da uwei u Syiar Ryngkoh bad ka Sniang.
Kane ka jingpyndep ïa ka leh ñiam ïa ka Siem Khlam bad u Blei Ram Shyllong ka long kum ka dak jong ka jingainguh ïa kitei ki Blei ba kin beh shi syndon ïa ka pang ka shitom khnang ba ki khun ka Seiñ Raij Mukhla kin ïoh da ka jingkoit jingkhiah, pynkut ka kyrwoh na u Waheh Sari u Standbyme Sari.
Shillong, ïaïong : U MLA ka Mawlai u Bah PT Sawkmie hynne ka sngi u la leit jurip ïa ka jaka ban shna ïa ka Primary Health Centre (PHC) ha Mawlai Mawtawar ha ka jingdon ryngkat u Dr.Aman War, Director ka DHS, ki doctor, u rangbah shnong bah Cornelius Kharkongor bad ki nongkitkam shnong.
Ha ba ai jingkren hadien ba la dep jurip u MLA u la pynpaw ba ka jingwan jong ki ban jngoh ka long ban pynurlong ïa ka jingkwah bad ka jingthrang jong ka shnong Mawtawar ban tei ïa ka PHC thymmai kaban long ka jingmyntoi kaba khraw ïa ka shnong Mawtawar bad ïa ki shnong bamarjan, kum ka Mawkynroh Umshing, Umshing Umjapung, Nongkohlew, Umsaw Mawjynrong bad kiwei.
U la pynpaw ruh ba ka jingbym don ka PHC, ki paidbah ki mad jingeh bha namar ka jingnang bun kiba wan shim dawai hapoh ka Sub Centre kaba don hapoh shnong Mawtawar bad ka Mawroh PHC kaba ju khmih baroh shikatta, ka ruh ka shem jingeh bha lang.
Kum u MLA u la ong ba u la dep kren hapoh ka ïingdorbar thawaiñ ka ba dang kut shen shaphang ka jingdonkam PHC ha Mawlai Mawtawar bad na ka liang u Myntri sorkar ba khmih ïa ka Koit ka khiah ruh u la sngew bad shah shkor ïa kane.
Nalor kata u la pyntip ruh ba ka sorkar ka la mang kumba 158 klur na ka bynta ki jingtei kiba pher haba ïadei bad ka Koit ka Khiah hapoh ka jylla bad kane ka long ban kyntiew bad pynkhlaiñ ïa ki jingsumar ha ka jylla.
U la ïathuh ruh ba kan lut kumba T.10 klur eiei na ka bynta ban tei ïa kane ka PHC bad kyrpad ïa ka shnong Mawtawar ba kan aiti noh ïa ka jaka sha ka tnad ba dei khmih, khnang ban ïoh ban sdang noh ïa ka jingtei.
Ha kajuh ka por u la pyntip ruh ba shen kin sa shna pynheh bad pynbha ruh ïa ka Health & Wellness Centre, Mawta war Sub Centre, kaba la dep mang 18 lak bad kaba la dep pyllait ruh ïa ka work order na ka bynta ban sdang noh ïa ka kam.
Ha ka ba iadei bad ka um bam um dih ha Mawtwar ka ban wan lyngba ka JJM u MLA u pyntip ba shen kin sa buh mawnongrim noh haba ïa dei bad kane ka um ban sam man la ki thliew ïing, namarba u la dep ïakren ïa kane ka mat bad u myntri ba khmih ïa ka PHE.Shuwa kane la ïoh ïa ka jingkren na u Dr.Aman War uba la pynpaw ba ki wan khnang ban ïoh pynurlong ïa ka jingang nud ba la slem bha jong ka shnong.
Ha kane ka sngi la ïoh ruh ïa ka jingkren na u Rangbah shnong.
Shillong, Ïaiong 01: Ka jingnoh synñiang u MLA ka Mawkynrew Constituency, Bah Banteidor Lyngdoh uba dei ruh u Myntri Sorkar Jylla ka la pynlong ïa ka Mary Queen of Peace UP & RCLP School, Laitkyrhong ban ïoh kamra klass na ka bynta ban pynïaid sha khmat ïa ka jingai jinghikai ïa ki khynnah ha ka kyrdan Upper Primary.
ïa kine ki kamra klass la mang tyngka na ka skhim SRWP kaba long 2 lak 50 hajar tyngka bad ym tang katta ki bor pynïaid skul ki la ai khublei ïa u MLA uba la noh synñiang sha ka skul ha ki por kiba la dep ruh kumjuh bad ki la khot ruh ïa u hi ban wan khap ribbon ha ka 31 tarik u Lber, 2022 kum ka dak ka jingplie ïa kine ki kamra kum u kongsan.
U MLA haba kren ha ka jingïalang u la kitbok kitrwiang ïa ka skul ba kan nang kiew sha khmat bad pynpaw ba ka long ka kaba sngewkmen ban tip ba ki la don haduh palat 200 ngut ki khynnah skul kiba pule ha kane ka skul.
“Ka pyni ïa ka jingkiew sha khmat da ka jingïatreilang hapdeng ki kmie ki kpa, ki bor pynïaid skul bad nga kum u nongmihkhmat nga kyrshan ïa ka jingïatreilang", u la ong.
U la ong ba kum ka motto jong ka skul kata ‘rise and shine’ kata hi ka dei ka thong ba ka jingnang jingstad kan pynmih ïa ki khynnah skul ki ban long ki samla ki ban kit pat ïa ka lawei bad pateng ban wan da ka jingkitkhlieh.
Da kaba ai ka jingkular ba u buh thong ba ka pule puthi kan kiew ha ka Constituency, u la ong ba kum u nongmihkhmat un ïai ïatreilang bad ki bor pynïaid skul ban kyntiew ïa ki na ka bynta ka bit ka biang ki khynnah skul.
Kiwei kiba la ai jingkren ki kynthup ïa Fr Valerian Serroa, ki nongïalam shnong kumjuh na ka liang ki bor pynïaid kane ka skul.
La pynshong shit ïa kane ka sngi da ki jingrwai jingshad bad ki drama na ka liang ki khynnah skul.
Na ka liang ki bor pynïaid skul ki la ai khublei ïa u Bah Banteidor u ba ju ïatreilang bad ki na ka por sha ka por ha ki jingdonkam jong ki.
Ki la ong ba da ka jingnoh synñiang jong u ka skul ka la lah ban pynbiang ïa ki kamra klass na ka bynta ki khynnah pule ha ka kyrdan Upper Primary bad ka la wanrah ka jingkylluid bad kham suk ban ai jinghikai.
Shillong, ïaïong : Ka NSS bad NCC unit Umiam ki la pynlong ïa ka prokram ai snam mon sngewbha (Voluntary Blood donation Camp), ha ka ba la wan ïashim bynta da palat spah ngut ki samla pule ka Union Christian College Umiam-Khwan, kata kynthup ïa ki shynrang bad kynthei.
Na kine haduh 68 ngut ki la ïoh ban ai snam ha kane ka camp.
ïa kane ka camp la pynlong ryngkat ka jingïatrei lang bad ka Meghalaya Aids Control Society & State Blood Transfusion Council Government of Meghalaya ha ka 29 tarik Lber 2022, hapoh ka College Auditorium.
Ka Regional Blood Bank Pasteur Institute Shillong bad kaNEIGHRIMS Hospital, Shillong ki long ki artylli ki Blood bank unit ki ba la ïoh sngewbha ïa ka snam ha kane ka Blood Donation Camp.
Nalor kata la ïoh ruh ïa ka jingai jinghikai na I Dr.Lutika N.Lyngdoh Senior Medical Officcer NEIGHRIMS bad I Kong Ariba Laloo na ka Meghalaya Aids Control Society.
Kine ki blood bank unit ki la pynpaw ka jingsngewkmen ba ki la ïoh ka jingmyntoi na kane ka camp bad ki la pynpaw ruh ka jingsngewnguh bad ai khublei ïa ki nong pynïaid ka College ki ba la khot sngewbha ïa ki sha kane ka camp.
La pynïaid ïa kane ka voluntary blood donation camp da ki Programme Officer ka NSS ryngkat ka jingïatrei lang bad ka NCC unit.
Ki la pynbna ruh ba kum kine ki jait prokram yn sa ïaleh ban pynlong na ka por sha ka por na ka bynta ban ïarap ïa kiwei pat ki Hospital bad ki Blood Bank unit hapoh Meghalaya.
Shillong, ïaïong :Na ka liang ka Seng ki nong die kotkhubor ka Meghalaya Newspaper Hawkers & Vendors Association (MNH&VA), ha u kyrwoh lyngba u Bah EK Sohshang, General Secretary ka phah ka jingsngewlem sha ki khun ki kti jong I Kong AR Lyngdoh Mawphlang halor ka jingkhlad noh ba kyndit ka jong I, bad ka Seng ka pynpaw ruh ka jingsngewsih namar ba kum ka Seng ha ka jingshisha ka dang donkam ïa I ha ki ba bun ki bynta jong ka jingtreikam, hynrei ka jingpyrkhat jong ki briew bad ka jingpynïaid jong U Blei nongbuh nongthaw kim ïadei.
Shillong, Ïaiong 01: Ka Jylla Meghalaya kala nang hiar nang hiar mynta ha ka jingdon jong ki briew kiba don ïa ka jing pang Covid-19 ne ki active case da ka jingnang bun kiba koit na ka sngi sha ka sngi.
Ki active case kiba don mynta ki sah tang 19 ngut bad ki District ba dang don bun eh ka dei ka East Khasi Hills kaba don 8 ngut.
Kat kum ka jingpyntip ka Tnad ka Koit ka Khiah, ki briew ba dang ïabit thymmai ïa ka jingpang kila don satang lai ngut mynta ka sngi katba 7 ngut ki nongpang kila ïoh pat ïa ka jingkoit.
Ka jingdon jong kiba ïap ka long 1593 ngut baroh lang.
Haduh 93765 ngut ki briew kila ïabit ïa kane ka jingpang ha kine ki laisnem tam mynta hynrei haduh 92153 kila ïoh pat ïa ka jingkoit.
Tura, Iaiong 1 : Ki Seng Bhalang bapher bapher jong ka North Garo Hills ki dawa na ka sorkar ba ka dei ban pynneh ïa ka karkhana pynmih marbam (Food Processing Centre) kaba la seng nongrim naduh ka por ka Sorkar Assam ha u snem 1964 ha Dainadubi ym ban pynkynriah ïaka shawei pat.
Halor kane ki la ai da ka shithi sha u Myntri ka tnad kam rep kam riang u bah Banteidor Lyndoh lyngba ki ophisar ka tnad ha North Garo Hills.
Kine ki seng bhalang ki pynpaw ba kane ka karkhana ka dang treikam haduh mynta mynne bad ka la long ka jingkyrkhu kaba khraw ïaki nongrep jongka thaiñ baroh shi katta namar ki ïoh ban leit die ïa ki soh ki pai bad ki mar rep jongki ha katei ka karkhana kaba pynmih pat ïa ki marbam bad shalan pat sha kiwei ki jaka.
ïa kane ka karkhana la seng nongrim khnang ba kan ïarap ïaki nongrep kiba duk ha katei ka thaiñ bad ki la ïoh jingmyntoi da shisha na kane ka karkhana.
Kumba ka long mynta ïa kane ka karkhana la nang pynheh bad la jan dep artat ban tei ïa ka bad kaba sah ka long sa tang ban pyndait ïa ki mashin khnang ban pynmih bun ki marbam ha ka shisngi.
Kumba ki seng bhalang ki la ïoh jingtip ka long ba ïa kane kaba ha Dainadubi ka sorkar ka mut ban shu aiwai shaki kompani shimet bad ka thmu ban thaw sa kawei pat ha West Garo Hills.
Lada lilam noh ïa kane ka karkhana kan ktah ïa ki nongrep kiba pli.
Namar kumba long mynta ki ïoh ban dielang beit ïa ki mar rep jongki bad ka jingïoh jongki ka biang hynrei lada ki hap ban die khutia tang ka bai kali ruh ka la ktah jur ïaki.
Kumta lada pynkynriah kan ktah jur da shisha ïaki nongrep kiba duk ha katei ka thaiñ hi baroh kawei.
Kumta ki seng bhlang ki kyntu jur ïa u myntri ka tnad ka rep ka riang ba un pynsangeh mardor ïa kane ka jingthmu pynkynriah ïakane ka karkhana sha kawei pat ka jaka.
Shillong, Lber 31: U bah Adrian C Mylliem President jong ka Meghalaya Pradesh Youth Congress (MPYC) u la pynpaw ba ka seng ka la sdang ban ïakhih pyrshah halor kane ka jingkiew dor palat pud ki mar ki matta bad kane ka jingïakhih kaba sdang mynta ka sngi ka dang long tang kum ka jingsdang kin dang ïai pynjur shuh nangne shakhmat ban pynbor ïa ka sorkar ba ka dei ban leh ei ei halor kane ka jingkiew dor.
Haba kren ha ki lad pathai khubor ha Congress Bhavan mynta ka sngi la ong ba ka jingkiew dor kaba man ka por ka Diesel bad ka Petrol ka ktah ïa ki duk ki rangli bad ka jingkiew dor ka umphniang ka ktah lut baroh ki mar ki mata, la ong kum ka Umphniang bam mynta ka la kiew dor sha ba palat.
ïa kum kane ka jingïakhih ban pyrshah ïa ki mar ki matta kan long biang la sngi saitjaiñ bad la khot la wer ïa baroh ban ïa snoh kti lang ha kane ka jingïakhih ka ban long ha ka por shibaje shiteng sngi.
U kyntu ïa ki paidbah ban ïa mih sha khmat ha katei ka sngi.
Ka jingeh kaba long mynta kam don ka jingkiew ha ka ïoh ka kot ha ka jylla hynrei ka don tang ka jingkiew dor ki marbam mardih bad kane ka ktah ïa ki paidbah kiba duk ba rangli jong ka jylla, lada ka don ka jingkiew ha ka ïoh ka kot lada kiew dor ruh kan nym ktah palat hynrei ka ïoh ka kot ka hiar katba ka jingkiew dor ka kiew kane ka ktah ïa ki paidbah.
Shillong, ïaïong, 01: Katkum ka jinglum jingkheiñ bad ka jingtih bniah jong ka Global Adult Tobacco Survey (GATS 2016-17), ka la lap haduh 47% ki briew ha kane ka jylla Meghalaya ki dei kiba pyndonkam ïa u Duma ha kaba ïa nujor bad ka jingpyndonkam jong ki briew ïa u duma ha ka ri baroh kawei kaba long tang 28.4%.
Ïa kane ka pyntip da u Myntri ka Koit ka Khiah, u James PK Sangma haba kren ha ka sngi plie ïa ka Midterm Conference jongka Indian Association of Surgical Oncology (IASO) kaba long ha nongbah Shillong naduh ka 25 tarik haduh 27 tarik u bnai baladep.
“Ka Meghalaya ka la poi ha ka kyrdan ba nyngkong eh ha ka jingdon jong ki briew kiba ngat ha ka jingpang bampong na ka daw ka jingpyndonkam ïa u duma.
Ka long kaba sngewsih ban tip ba 70.4% ki nongpang bampong ki dei ki shynrang bad 46.5% ngut ki nongpang bampong ki dei ki kynthei na East Khasi Hills District la lah ban ai jingïada.
Kine ki nongpang bampong ki dei kiba pyndonkam ïa u duma bad dei tang da kaba iehnoh ïa ka jingpyn donkam ïa u duma ngin sa ïohi ba kin don tang khyndiat ngut kiba nongpang ki ban sa shah sumar.
U la batai ruh shaphang ka projek Tobacco Free Educational Institutions (ToFEI) kaba dei ka kyndon ba la pynthymmai da ka Ministry of Health & Family Welfare ha u snem 2019 ba manla ki jaka pule ki hap ban leh 11 tylli ki jingïashim bynta ha ka prokram pynsngewthuh shaphang ka jingktah jong u duma (Anti-Tobacco programme) manla u snem bad yn hap ban hap ai 100 Marks.
Shisnem mynshwa, ka jylla Meghalaya ka ladep pynlong ïa kane ka jingpynsngewthuh ha ki 10,000 hajar tylli ki skul bad haduh mynta la pynlong ïa kane ka jingpynsngewthuh haduh 51,000 sien.
Haduh 47,000 ngut ki nonghikai bad 6.8 lak ngut ki khynnah skul ki la ïashim bynta ha kane ka prokram bad kane ka la pynkylla ïa ka jingmut jingpyrkhat jong ki khynnah skul.
Ha u Naiwieng 2021, ka tnad ka Koit ka Khiah ka la pynlong ïa ka jingtih bniah na ka bynta ki nonghikai.
Haduh 3986 ngut ki nonghikai ki la ïashimbynta ha kane ka jingwad jingtip bad ki la ai ruh ïa ka jingsngewthuh jong ki bad kumno ban tehlakam ïa u duma.
Haduh 99% ki nonghikai kiba ïashim bynta ha kane  ka jingwad jingtip ki sngewdei ban khang ïa ki khynnah skul ban pyndonkam ïa u duma bad 91% ki nonghikai ki kwah ban khang syndon ban die ïa u duma.
Katkum ka Cigarettes & Other Tobacco Products Act, 2003 la khang ban die duma hajan ki skul hapoh ka jingjngai kaba 100 mitar eiei bad kum shi bynta ka jingpyntreikam ïa ka ToFEI, ka tnat ka Koit ka Khiah ka la lum jingtip na ki skul shaphang ki dukan kiba pynkheiñ ïa kane ka aiñ.
Haduh mynta, la lah ban lum jingtip na ki 7,800 tylli ki skul.
Ha u bnai Naitung 2021, la shem kumba 44% ki skul kiba pynkheiñ ïa kane ka aiñ.
Ka jingïatrei lang bad ka tnat Pule Puthi, ki bor synshar District bad ka Tnat Pulit haduh u bnai Kyllalyngkot 2022, kane ka la hiar haduh 31%.
Kane ka dei ka dak ka jingjop namar ka long kaba eh ban khang ban die ïa u duma hajan ki jaka pule.
Naduh u snem 2003, kumba 6 tylli ki Ingbishar High Court ki la ka hukum ïa ki Sorkar ban pynsangeh ïa kine ki jait dukan bad la pyntreikam ïa kane ka aiñ kum ka jingsdang.
Ka jylla Meghalaya bad ka jingïatreilang bad kiwei ki tnat jong ka Sorkar ka dei kaba nyngkong ha ka Ri ban pynduna ïa ki dukan kiba die ïa u duma hajan ki jaka pule.
U Dr.Caleb Harris, u Organising Secretary jong ka NASO, u la ai khublei ïa u Myntri ka Koit ka Khiah na ka bynta ka jingpyrshang jong u ban khang ïa ka jingpyndonkam ïa u duma ha ka jylla bad u la ong ruh ba kane ka ïarap shibun ban lait na ka jingïap na ka jingbampong.
U President jong ka IASO u Dr Rajendra Toprani, uba long ruh u nongïalam jong ka Head Neck Cancer Surgeon na Ahmedabad, u la ong ba ka Jylla Meghalaya ka la wan ha ka kyrdan banyngkong ban don ïa ki briew kiba ïoh ïa ka jingpang bampong na bynta ryndang (Esophageal Cancer) bad ka lah kiew tam kumba shiphew shah ha ka Ri.
U Director jong ka NEIGRIHMS, Shillong u Dr.Nalin Mehta u la ai ka jingkyrshan ba ka hospital kan ïarap ban pynduna ïa kane ka jingbampong bad u la ong shuh shuh ba ka jingwadbniah ban sngewthuh ka daw jong ka jingkiew kane ka jingpang (Esophageal Cancer) ha ka jylla ka dang ïaid shakhmat ha NEIGRIHMS bad ha Shillong Civil Hospital.
Ha kane ka lympung, ki doktor ba tbit ki la ai jingmut halor ka jingïatai ïa ka phang ‘Skills Sets in Surgical Oncology’ bad la wanrah ruh haduh 175 tylli ki Research Papers.
Kan dei ka sien banyngkong eh ba la pynlong ïa ka lympungbah jong ka IASO ha kane ka thaiñ Shatei Lammihngi bad haduh 300 ngut kiba sumar ïa ki jingpang bampong na kylleng ka ri ki la ïashim bynta ha kane ka lympung.
Ka IASO ka dei ka kynhun jong ki Doktor ba sumar ïa ki jingpang bampong hapoh ka ri India.
Ha kane ka sngi u Myntri ka Koit ka Khiah u la pynbna paidbah ïa ka Northeast India Association of Surgical Oncology (NASO) kaba dei ka Kynhun ba thymmai jong ki Doktor kiba sumar ïa ka jingpang bampong ha kane ka thaiñ Shatei Lammihngi.
Shillong, Ïaïong 01: U Bah H.Brolding Nongsiej, Myntri ka tnad Water Resources jong ka sorkar jylla, u la ïathuh ba kane ka tnad treikam ka la ïoh ka pisa haduh 456 Klur tyngka na ka sorkar pdeng ban pyntrei ïa ki kam pynropi kiba bun ha kane ka jylla, khamtam eh na ka bynta ka rep ka riang.
Haba ïakren bad katto katne ki nongthoh khubor, u Bah Brol, uba la shimti shiteng aïom ïa kane ka tnad treikam na u Bah Metbah Lyngdoh, hadien ba u la shimti noh kum u Shongknor ka ïingdorbar Thawaiñ, u la ong ba îa kane ka pisa ba la ïoh na ka sorkar pdeng, yn pyntreikam na ka bynta ban pynpoi um sha ki lyngkha ki risai ha kylleng kylleng ki jaka jong ka jylla.
“Kane ka jingïoh pisa na Delhi kan long ka jingïarap kaba khraw na ka bynta ki nongrep jong ki, khamtam eh sha kito ki lyngkha ki risai kiba duna ka jingpoi um", u la ong.
U kyrmen ruh ba kane ka jingshna ïa ki jaka pynpoi um sha ki jaka rep kan kyntiew ïa ka rep ka riang, khamtam haba kane ka sorkar ba mynta ka pynleit jingmut bad shimkhia bha ïa ka rep ka riang.
Namar kane ka jingïoh ïa ka pisa kaba heh tam ban ïa kiwei pat ki snem sha ka tnad Water Resources, u Bah Nongsiej, u la ïathuh ba u Myntri Rangbah ka jylla, u Conrad Sangma bad kiwei kiwei pat ki para Myntri ki la wan khublei kyrpang ïa u.
Shillong, Ïaiong 01:U President ka Nationalist Congress Party (NCP) bad MLA ka Gambegre u Saleng A Sangma hynne ka sngi thohdieng ula kynthoh ïa ka Congress ba ka dei ka “khawpud" da ka jingbym shimkhia ban pynbeit ïa ka jingïakajia khappud hapdeng ka Jylla Meghalaya bad Assam.
“Haba baroh artylli ki Jylla (Meghalaya bad Assam) ki dang shah synshar ha ka Congress, kim shym la shimkhia satia ne wat ban shim ïa kano kano ka sienjam" ong u Saleng haba ïakren bad ki nongthoh khubor.
Ula buh jingkylli ruh halor ka jingbym lah jong u Myntri Rangbah barim ka Jylla ban pynbeit ïa ka jingïakajia pud.
U Saleng ula ong “Ha ka por ba u Dr Mukul Sangma u dang long Myntri Rangbah, balei ba u khlem shimkhia ne leh eiei:? shaei ba u don? balei u sngap jar jar? Shaei ruh jah u Bah D.D.Lapang, balei ba ki khlem leh eiei? shaei jah u Captain Williamson Sangma, shaei u Bah BB Lyngdoh-kila dei ban leh eiei lada long kumno kumno ruh".
Halor ka jingkynnoh jong ka Liang Pyrshah (All India Treinamool Congress) ba ak Sorkar MDA ba ïalam da ka NPP kala shu shim rai kyrkieh da kaba ïasoi ïa ka soskular Memorandum of Understanding (MoU) ban pynkut ïa ka jingïakajia ha ki 6 tylli ki jaka napdeng ki 12 tylli kiba ïakajia bad ka Assam, une u Nongïalam ka NCP ula ong “Ka jingkam jong u Dr Mukul ban pynbeit ïa ka kam khappud kam shym la urlong satia".
“Phi kynmaw haba ka KSU ka dang pyrta ïa ka jingdawa ILP, pynbeit khappud, u (Dr Mukul) ula kren haba shai ba un sa pynbeit noh ïa ka kam khappud tang ha ki katto katne por hynrei kane kam shym la urlong satia" ula ong.
Haba iaroh ïa ka rai jong ka Sorkar MDA ban pynbeit ïa ka jingïakajia, u Saleng ula ong ‘Ka dei ka kam kaba la sahteng da ki phew phew snem bad ym shym la don ruh ba shim ïa kano kano ka sienjam ban pynbeit ïa kane ka kam.
Hynrei kane ka Sorkar kala pyni ïa ka kam ïa kaba nga da iaroh bha hynrei ngam lah pat ban ong la kala shim ïa ka lynti kaba dei ne kaba bakla hynrei kila leh eiei pat".
“Da long kumno kumno ruh, kane ka Sorkar kala nud ban leh eiei bad mad ïa kaei kaban jia hadien habud.
Kin sa don bun ki jingmudui mukotduma, kin sa don bun ki jingpyrshah bad shibun ki jingkynnoh halor kane ka kam namar ka dei ka kam ïakajia ïa u pud u sam" ula ong.
Halor ak jingpyrshah ïa ka jingïasoi MoU bad ka Assam, une u Heh ka NCP ula ong ba ula ïohi ha kawei na ki lad pathai khubor ka Assam ba u Myntri Rangbah ka Assam Himanta Biswa Sarma ula ong ‘Ka MoU kam dei satia ka rai kaba khatduh namar ka dei ka Ïingdorbar Parliament kaban shim ïa ka rai bad nga ngeit skhem ba ka Sorkar India bad ki artylli ki Jylla kila da bishar bha ïa kaei ka sienjam bala shim.
Lada mih kaei re kaei na kane ka MoU, nga tharai ba u Myntri Rangbah un sa leit ai jingkren ha Parliament".
Shillong, ïaïong, 01: Ka Sorkar Meghalaya Democratic Alliance (MDA) ka la kren da kaba shai ba kan ym lah satia ban kyntiew kyrdan Deficit ïa ki skul Adhoc kiba don hapoh ka jylla Meghalaya baroh kawei.
U Myntri ka tnat Pule Puthi ka Sorkar Jylla u Bah Lahkmen Rymbui ha ka jingïakren bad u nongthoh khubor ha ka sngi Thohdieng u la ong, “ka Deficit System kan ym urlong daleilei ruh, kata ngan kren da kaba shai ba ka Sorkar Jylla kam don jingthmu ban pynrung Deficit System ïa ki skul Adhoc.
"“Nga la kren ruh hapoh ka Dorbar Mang Tyngka jong ka Iingdorbar Thawaiñ.
Nga la batai shai ba ka Sorkar Jylla ka dang pynkhreh ban kheiñ ban diah haduh katno ka jinglut jingsep ha shi bnai bad haduh katno ka jinglut ha ka shi snem na ka bynta katno ban pynkiew tulop," la ong u Bah Rymbui.
“Nga kyrpad ïa ki nonghikai jong ki skul Adhoc ba ki dei ban sngewthuh shai ïa kaei kaba ka Sorkar Jylla ka trei," u la bynrap.
Dang ha u bnai Kyllalyngkot mynta u snem ki nongïalam jong ka Federation of All School Teachers of Meghalaya (FASToMO) ha ka jingïakynduh ïa u Secretary ka tnat Pule Puthi u Ambrose Ch.
Marak, ki la tyrwa ban kyntiew kyrdan Deficit System ïa baroh ki skul Adhoc, hynrei na ka liang jong u Secretary ka tnat Pule Puthi u la kren shai ba ka Sorkar kan ym lah satia ban pynurlong ïa ka jingdawa na ka daw ba ka Sorkar Jylla ka don hapdeng ka jinghiran ka Pla Tyngka.
Ha kane ka jingïalang ki nongïalam ka FASToM ki la tyrwa ba lada ka Sorkar Jylla kam lah ban kyntiew kyrdan Deficit System ïa ki skul Adhoc ka la dei ban shu pynkiew noh da ka jingsiew tulop kaba T.18 hajar ka ban ïaryngkat lang kumjuh naduh Lower Primary haduh Higher Secondary.
Katkum ka jingai jingkheiñ jong ka tnat Pule Puthi, lada ka Sorkar Jylla kan ai jingmynjur ban kyntiew da T.18 hajar ïa ka tulop sha baroh ki nonghikai skul Adhoc naduh Lower Primary haduh Higher Secondary, ka jinglut kan long haduh T.13 klur antad ha ka shibnai bad T.156 klur ha ka shi snem.
Haduh mynta ki nonghikai skul Adhoc ki dang ïai bteng ïa ka jingïakhih da kaba shong kyllaiñ myngngor manla ka sngi hakhmat ka ophis treikam jong ka MBoSE ban dawa ïa ka Sorkar Jylla ba ka dei ban pynurlong noh ïa kane ka jingdawa.
Ha kaba ïadei bad ka jingdawa jong ki nonghikai skul SSA, u Bah Lahkmen Rymbui u la ïathuh ba ka Sorkar Jylla dang shen ha ka 27 tarik u bnai baladep ka la pyllait ïa ka pisa T.60 klur na ka bynta ban siew ïa ka tulop kaba ar bnai.
“Namarba nga khlem ïoh kylli shuh ha kine ki ar sngi lai sngi, nga tharai ba ka SEMAM ka ladep phah ïa kane ka pisa sha ki District khnang ban siew noh ïa ka tulop kaba ar bnai jong ki nonghikai skul SSA," u la ong.
“Ïa kaba ngi la kular ban leh ngi la leh bad da kaba sngewburom ïa u Myntri Rangbah u Conrad Sangma, u la pyllait ïa ka pisa T.60 klur ban siew (sha ki nonghikai skul SSA) ïa kaei kaba la kular," u la ong.
Shuh shuh u la ïathuh ruh ba mynshi sngi ha ka por ba u dang don sha New Delhi, u la ïoh jingtip ba ka Sorkar India ka la pyllait ïa ka pisa sa T.68 klur sha ka Jylla Meghalaya.
“Nga kyrmen skhem ba ynda la poi sa kane ka pisa ngin sa lah ban siew dep ïa ka tulop kaba dang sah sa saw bnai sha ki nonghikai skul SSA," la ïathuh u Bah Rymbui.
Shillong, Iaiong 1, 2022 : Ka khynnah skul jong ka Jawahar Navodaya Vidyalaya, Mawphlang kaba dang pule Class IX kaba kyrteng ka Shilla Bishnab kaba la shah jied ban mihkhmat ïa ka jylla ha ka prokram bad u Myntri Rangbah duh ka ri u Narendra Modi mynta ka sngi kaba la jer kyrteng ka Pariksha Pe Charcha (PPC) ka la buh jingkylli ïa u Myntri Rangbah duh ka ri halor ka National Education Policy kumno kan pynkup bor ïa ka imlang sahlang baroh bad khamtam ïa ki samla pule bad kumno kan prat lynti ïa ka Naya Bharat.
Haba jubab ïa kane u Myntri Rangbah duh ka ri, u Narendra Modi u la ong ïa kane ka khynnah skul na Meghalaya, ka Shilla Bishnab ha kaba ïadei bad ka National Education Policy (NEP) kumjuh ruh ïa Iwei i nonghikai na Haryana ruh u la buh kane kajuh ka jingkylli bad haba jubab ïa ki jingkylli, u Myntri Rangbah duh u la ong kadei ka ‘National’ Education Policy ym ka ‘New’ Education Policy.
U la ong ba ïa ka policy la pynkhreh hadien ka jingïamir jingmut kaba bun bad ki briew bapher bapher ba don bynta ha kane.
“Ka jingïamir jingmut na ka bynta ka National Education Policy ka la long kaba sani bha.
La ïaphylliew jingmut halor kane bad ki briew ha kylleng ka ri,"U Myntri Rangbah duh u la ong ruh ba la saiñdur ïa ka policy ym da ka sorkar hynrei da ki nongshong shnong, ki samla pule bad ki nonghikai na ka bynta ka roi ka par jong ka ri.
U la bynrap shuh shuh ba ka NEP ka long ka kabu ïa ki briew ba kin bud ïa ka jingthrang lajong.
U la ban halor ka jingdonkam ki sap treikam ryngkat bad ka jingtip.
U la kdew ruh ïa ka jinglaitluid hapoh ka NEP ha ka jingjied ïa ki sobjek.
U la ong ka jinglah ban pyntreikam bha ïa ka NEP kan plie ki lad ba thymmai bad u la kyntu ïa ki skul ha kylleng ka ri ban wad ki lad ba thymmai ban pyntreikam ïa ki teknoloji ba thymmai ba la shna da ki samla pule.
U Lat ka jylla Meghalaya, u Satya Pal Malik, ki samla pule bad ki nonghikai jong ka JNV Mawphlang ki la ïashim bynta ha ka prokram na Raj Bhawan ha nongbah Shillong.
U Lat u la pynpaw ka jingsngewsarong jong u ha ka jingmihkhmat ïa ka jylla da ka samla pule jong ka JNV, ka Shilla Bishnab.
“Nga sngewsarong ba ka samla pule na Meghalaya ka la ïoh ban ai ïa ka jingkylli jong ka sha u Myntri Rangbah duh ka ri.
U Myntri Rangbah duh ruh u la jubab bha ïa ki jingkylli," u la ong.
Ka nonghikai jong ka JNV, ka Priyanka ka la ong ba ka Pariksha Pe Charcha kadei ka lad kaba thymmai jong u Myntri Rangbah duh ban ïoh ïakren bad ki samla pule bad ïa ka jinglong ka pule puthi ha India.
“Ka khynnah skul jong ngi ka la ïoh lad ban kylli jingkylli na u Myntri Rangbah duh.
“Nga sngewkmen ban ïohi ïa kane.
Nga sngew ba da kane ka rukom ki khynnah skul jong ngi kin don ka jingsngew shaniah skhem halade ha kaba ïadei bad ki eksam jong ki," la ong ka nonghikai.
Ka Shilla Bishnab ka sngew ba ka long kaba donbok ba ka ïoh ban kylli jingkylli na u Myntri Rangbah duh ka ri, u Modi bad ka sngewhun ruh bad ka jubab ba ka la ïoh.
“Ka long kaba sngewtynnad bad ka khyllipmat kaba kmen bha ïa nga.
Ka jubab jong u ka long ba ki samla pule ki lah ban jied ïa la ka jong ka lynti kat kaba ki sngewtynnad ban jied bad ïa kaei kaba ki jied kin ïoh ban pyntbit bha," la ong kane ka samla pule.
Ha ka bynta ba 5 jong ka Pariksha Pe Charcha, u Myntri Rangbah duh u la ïakren bad ki samla pule, ki nonghikai bad ki kmie ki kpa mynta ka sngi ha Talkatora Stadium ha New Delhi.
U la jurip ïa ki exhibition jong ki samla pule ba la pyni ha katei ka jaka hashuwa ban sdang ka jingïakren.
Ki Myntri Sorkar Pdeng u Dharmendra Pradhan, Annpurna Devi, Dr.Subhas Sarkar, Dr.Rajkumar Ranjan Singh bad Rajeev Chandrasekhar ryngkat bad kiba ïashim bynta lyngba ka bor internet kynthup ki Lat bad ki Myntri Rangbah, ki nonghikai, ki samla pule bad ki kmie ki kpa ki la ïadonlang ha kane ka prokram.
U Myntri Rangbah duh u la kren bha ïa baroh ha kane ka rynsan.
Ha ka jingai jingkren ha ka jingïalang, u Myntri Rangbah duh u la pynpaw ka jingkmen jong u ban ïoh ïakren bad ki samla hadien ka jingïamir jingmut lyngba ka bor internet ha u snem ba ladep.
U la ong ba ka PPC kadei ka prokram kaba sngewtynnad eh jong u.
U la kren shaphang ka jingsdang ka Vikram Samvat new year lashai ka sngi bad u la ai khublei ruh ïa ki samla pule na ka bynta ki jinglehkmen ki ban wan.
U Myntri Rangbah duh u la wanrah ïa ka rukom ba thymmai ha ka bynta ba 5 jong ka PPC.U la ong ba ki jingkylli kiba um lah ban shim yn sa ïakren lyngba ka video, audio lane text message ha ka Namo App.
Shillong, Ïaïong 01: Ha ka sngi kaba shat phyrnai jong ka 25 tarik u Lber ka snem 1922, kata myn shi spah snem mynshuwa, ha jaka ba madan long sharing lum jong ka Shnong Jaïaw, la plie paidbah ïa ka Hospital da ki Mission na ri Wales ha Ri Khasi Jaiñtia, kaba hadien katto katne snem, ka la kylla long ka jaka sumar kaba pawnam,ha kaba ki riew pawnam jong ka pyrthei, kum u John Shepherd Barron, u nonglap ïa ka ATM (Ka State Bank of India, ka la plie ia ka ATM ha Robert Hospitak ban pynsah kynmaw ïa u John Shepherd), ka Arundhati Roy, kawei na ki nongthoh kot ba pawnam jong ka ri India, la kha ha kane ka Hospital.
Kane kadei ka Dr.H.Gordon Roberts Hospital, kaba la ju tip mynshuwa kum ka Welsh Mission Hospital.
Ki don ki jingthoh kiba ïathuh ba wat ka Maharani ne ka Syiem jong ka Hima Gwalior ruh ka la wan shah sumar ha kane ka Hospital.
Nangta ki Shep ba peit ïa ki ker slasha ha Assam ruh ki ju wan sumar ha kane ka Hospital.
Hynrei kumba ong u Rev.Kyrsoibor Pyrtuh, ha ka jingthoh ba u la pynmih ha ki kot Khubor dang shen, ka khanatang shaphang ka Roberts Hospital kam dei eh ka jingwan shah sumar ka Maharani lymne ki trai kper slasha lymne ba la kha ïa ka nongthoh kot ba paw nam.
Ka khanatang shaphang ka Hospital ka dei ka jingshakri bad jinglen lade jong ki nongtrei na ka bynta ka koit ka khiah jong ki nongshong shnong, khamtam eh na ka bynta ki duk ki suk bad ki rangli ki juki.
U Rev.Pyrtuh ha kane ka jingthoh u ong.
“U Lum Ceredig ha Ja¿aw u shlei bad sawa jam da ki sur bathiang jong ka Choir ki khynnah skul hapoh ka jing¿alam jong i Miss A.W Thomas.
Ka jingplie ïa ka Hospital ka long kaba phuh ha kaba naduh ki Hindu, Mohommedan, ki Khasi, ki Dohlieh bad kiwei ki la pyndap ia u lum bad madan.
"Pynban haba ki Misssionary ki la leit noh bad khamtam ha kine ki khyndiat snem baladep, ka Hospital ka la mad bun ki jingeh bad ki jingtynjuh kaba hateng hateng, ka la pynduh jingkyrmen ïa uba bun balang bad khamtam ïa kito kiba ieit ïa kane ka Hospital.
Hynrei da ka jingkyndit bynriew kloi bad da ka jingïalam ka bor U Blei, kane ka Hospital ka la sdang ban wan dur biang bad sdang ban ïoh biang ïa ka jingshaniah na ki paidbah, khamtam eh kiba leit shah sumar ha kane ka Hospital.
“Ngi sngewkmen ba ka Hospital mynta ka la sdang ban kup biang ïa ka dur jong ka jaka sumar kaba paka wat la ka dang dei ban ïaksaid na ka bynta ka jingshakri bad ka jingsumar kaba kham bha", la ong iwei i nongpang ba shah sumar ha kane ka Hospital, haba ïoh ban ïakren bad une u nongthoh.
Ka jingthoh u Rev.Pyrtuh ka ïathuh ba Ka mission jingpynkhiah jong ka Welsh Presbyterian ha ka Ri Khasi ka la sdang naduh ka por jong u Dr Owen Richards, uba long u Missionary Doctor ba nyngkong (1843-44).
Hynrei, ki kam jingpynkhiah jong ka Balang Presbyterian ki la sdang thikna naduh ba poi u Dr Griffiths Griffiths ha ka snem 1878- 79 haba u la plie ia ki ar tylli ki jaka ai dawai ha Mawphlang bad Laitlyngkot bad ha kajuh ka por u la hikai ia ki trai ri halor ki kam ai dawai.
Ym lah ban len ba ki heh sorkar bad ki heh jong ka Welsh Mission ha Ri Khasi ki la pynduh mynsiem ia u Dr H.Gordon Roberts halor ka jingseng ia ka Hospital.
Ki la ong ba ka Hospital ka dei tang ka jingpynlut phut bad yn ym don ki jingsumar kiba heh kiba donkam ban sumar hapoh Hospital.
Kumba long ha ki phew snem kiba la lah ha kaba ki Khasi kim pat pdiang ia ka sumar pang kaba thymmai lyngba ki dawai-dashin, kumta ki briew kim pat mon satia ban leit shah sumar ha Hospital.
Kane ka long ka jingeh ba ka Hospital ka ¿akynduh ha kaba sdang bad u Dr Roberts ruh u kubur ïa kane ha ka jingkren jong u ha ka jing¿alang jong ka British Assam Medical Mission, Assam Branch ha ka snem 1926.
Hynrei ha kane ka jing¿alang u Dr Roberts u la ban jur halor ka jingdonkam jong ka jingsumar pang ha Hospital khnang ban wanrah ia ka jingkoit jingkhiah bad ka sumar pang kaba paka.
U Dr S.P.Sen Gupta u ong ba u Dr Roberts u kham mon ba ki briew kin shah sumar ha Hospital khnang ban ¿oh ka jingkoit kaba pura.
Ha kaba kut hi u Dr Roberts u la lah ban pynkohnguh ia ki nongpyn¿aid ka Welsh Mission.
Shuh shuh ha ka jingthoh ha ki kot khubor, u Pastor Kyrsoi, u la thoh ba da ka pisa kaba tam na ka fund ai jing¿arap ïa ki lanot ha ka jingkhynÆiuh jumai ha Ri Khasi ha ka snem 1897, u Dr Roberts u la sdang ban tei ïa ka Hospital ha Ja¿aw ha ka snem 1917.
Hadien kata u la leit shuti sha Bilat bad u la pan jingbit ban lum pisa na ka bynta ka Hospital.
Ka mission jong u ban tei Hospital ka la khring ïa kiba bun ki briew ha Ri Wales bad ki paidbah ki la noh synÆiang kylluid bad la lah ban lum haduh lai phew hajar pound (£ 30,000.00).
Naduh ki snem kiba nyngkong jong ka spah snem ba ar phew ki Khasi ki la pynpaw ïa ka jingtbit jong ki ha ki kam bapher.
Katkum u Dr R Arthur Hughes, “u Dr Roberts u don ki nongtrei Khasi kiba tbit bad kiba don ka sap kaba kyrpang ha ki kam engineering.
Ki long kiba shemphang bad ki lah ban pyndait ia ki tiar ki tar naduh ka X-ray, ka boiler bad kiwei ki kor…ki dei ki riewdonsap kiba lah ban jop pyrthei" Naduh ka snem 1924 ki la don ruh ki samla kynthei kiba la rung sha ka jingpule nurse, kiba kynthup ia i Lesibon, Derila Paley, Estella Nongsteng bad Ilwelibon Tiewtaby kiba angnud ban shakri ha ka Hospital.
Kumjuh ruh i Dr Drin Singh HynÆiewta i la shakri kum u doctor ha Roberts Hospital naduh ka snem 1928.
Òiuma, ym shem ban don ki rai ha ki bui jong ka Balang Presbyterian na ka bynta ban tei ia ka Hospital ha Shillong.
Hynrei ha ka Assembly kaba la ong ha Mawkhar Presbyterian Church ha u Lber 1923, “la iakut ba ki Presbytery kin kynshew pisa na ka bynta ki Hospital Mission; ia kane yn pyrkhat da ka Committee".
Ka Mawphlang-Khadsawphra Presbytery ka dei ka Presbytery kaba nyngkong ban jubab halor kane ka jingkyrpad na ka bynta ki Hospital bad ha ka Dorbar Presbytery kaba la long ha ka Balang Mawthawpdah ha u ¯a¿ong 1923 la ¿akut – “Shaphang ban pynlong jingkynshew na ka bynta ka Hospital u Dr Roberts ha Ja¿aw.
La iakut ba dei ban kynshew noh naduh mynta hi ka snem; ia ki lad kumno yn kynshew, la aiti sha ki circle bad Sub-District ban pyrkhat.
" Kumjuh, ha ka Assembly kaba la long ha Sohra ha ka snem 1925 la iakut, “Ba na ka bynta kiwei pat ki jingdonkam ha ki Aspata (Ja¿aw bad Jowai) la iakut ba ki Balang ha ka Ri baroh kawei (Khasi-JaiÆtia) kin pynlong ka Hospital Sunday man la ka snem, kata ka mut kawei ka sngi u Blei ban kren ne duai bad ban pynlong jingkynshew khnang na ka bynta ki Aspata.
Ki presbiteri kin pynthikna la ki jong ki por ban kynshew.
" Ki rai kiba la shim ha ki Dorbar Assembly jong ka Balang Presbyterian ha Ri Khasi-JaiÆtia ha ki snem 1923 bad 1925 ki long kiba kongsan.
Ki pynpaw ba ka Assembly hi baroh kawei ka kyrshan ia ka Hospital bad ki dkhot ka Balang ki ¿ashim bynta ha ka mission jingpynkhiah jong u Dr Roberts.
Ki rai ki shat phalang ruh ia ka nongrim tynrai jong ka Balang ban kyrshan bad synshar hi.
Kumta 100 snem mynta ki dkhot ka Balang bad kiwei ki nongshong shnong ki la noh synÆiang shikatdei sha ka Hospital lyngba ki jingkynshew bad jingai sngewbha, nalor ka jingshakri da ka met kum ki nongtrei jong ka.
Haba sot na ka jingthoh jong u Pastor Kysroi, la ong ba ha shuwa ba ka kynhun ba khatduh jong ki missionary kin leit phai jynduh sha la ka Ri ha ka snem 1969, la pynbeit bad aiti ia ka jingpyn¿aid ia ka Hospital ha ki trai Ri bad la thung ia i Dr E.C Syngkon kum u Senior Medical Officer bad ia u Dr S.P.Sen Gupta kum u Chief Medical Officer.
Ha ka Dorbar Synod kaba la long ha Balang Par¿ong ha u Lber 1969, u Dr R.Arthur Hughes u la pule ha ka sien kaba khatduh ia ka Report jong ka Hospital bad u la ong, “Ki snem kiba dap da ki jingpynkylla suda na ka liang ka jingsynshar, ka jingtip shaphang ki dawai dashin, ki jingpang bad ki lad jingpynkoit.
Ngi la iohi ia ki jingpynkylla khongpong ha ki jingkhmih lynti jong ngi shaphang ka jingkoit jingkhiah.
La ju don ki jingpang kiba ka bor ban pyniap ka la long kaba khraw…haduh khyndai na ki shiphew ngut ki nongpang ki ju iap bad na kito kiba sah ruh don kiba kylla pang iap shilliang ne kiba bieit, hynrei mynta ngi lah ban khmih lynti haba lap kham kloi ia ka jingpang bad khyndai na ka shiphew ngut ki nongpang kin im…" Mynshuwa ia ka jingpang bad jing¿ap ngi pdiang ba ka long ka mon jong u Blei, hynrei mynta ngi phla shynna da ka jngngeit ba ka jingpynkoit ruh ka dei ka mon ba phylla jong u Blei.
Na ka bynta ka lawei jong ka Hospital, U Dr R.Arthur Hughes u la shaniah tylli tyllan ha ka bor, ka sap bad ka jingstad jong ki Doctor trai ri kiba tbit kum i Dr Romily Basa¿awmoit, Dr Jerisim Dkhar, Dr Frank Niangti, Dr S.S Sharma.
U la ban ruh ba ka jingstad kaba thymmai ha ka rukom ban sumar ia kiba kha khyllung kaba u Dr E.C Syngkon u la wanrah, ka jingshemphang bad jingtbit jong i Dr Orientcey Roy ki long ka jingkyrkhu bad kin kyntiew ia ka Hospital sha ki kyrdan kiba khraw.
Ha ka snem 1972, ka budget jong ka Roberts Hospital ka long kumba 10,62,000.00 tyngka bad ha ka jingrakhe ia ka jingdap san phew snem la plie ia ka Children’s Ward bad Out-patient Department.
La pynkhreh ruh ia ka plan ban tei thymmai ia ka Operation Theatre bad Surgical ward.
Kumba la kdew shakhmat, ka Roberts Hospital ka la mad ruh ïa ki kynrum kynram kiba mih na ka por sha ka por bad ka don shibun bah ki jingdkhoh ha ka rukom pyn¿aid kam.
Ka la mad ïa ka jing¿akhih jong ki nongtrei bad ka jingmih noh jong ki Doctor na kawei ka por sha kawei pat bad kaba jia khatduh dei ha ki snem 2015-16.
Ka jingpyrshang kaba thohmut thohmat bad ka jingsyrdep ïa ka jot ka pei kam shym la ¿arap satia, dei tat haduh ka snem 2016 ba ka KJP Assembly ha ka Special Session kaba la long ha u Nailar ka la thung ia ka Committee Kyrpang na ka bynta ban pynthymmai bad pynkylla ia ka rukom pyn¿aid kam.
Kane ka Committee ka la wad ia ka jing¿arap jong ki Expert bad thung ia ka Expert Committee kaba kynthup ia i Dr P.Lyngkhoi, Dr Faith Rangad bad Dr Sunil Kaul bad hadien ka jingpule bad jingjurip bniah kine ki expert ki la ai shibun ki jingtyrwa kiba lah ban pyntreikam na ka bynta ka jingbha bad ka lawei jong ka Hospital.
Ki bor pynïaid jong ka KJP Assembly, kaba dei mynta ka nongpeit nongi ïa kane ka Hospital, ki la ïathuh ba ha ka jingshisha ladei ban [ynlong ïa ka jingrakhe ïa ka jingdap 100 snem ha ka 25 tark u Lber 2022, hynrei namar ba ki don ruh ki nongïalam ka Balang kmie na ri Wales kiba dei ban wan bad kiwei kiwei de kiba na shabar, ym shym la lah ban pynlong namar ki kyndon jingpang COVID sha kiwei pat ki ri kim pat laitluid.
La sngewthuh ba ka KJP Assembly, ka la rai ban pynlong ïa ka jingrakhe naduh ka 4 tarik u Naiwieng 2022 haduh ka 3 tarik u Naiwieng 2023.
Kum ka jingrakhe sah kynmaw ïa kane ka jingdap 100 snem ka Hospita ka la pynbha bad pynitynand ïa jaka ban rung sha Hospital.
Nangta la pynkhreh ruh ban tei ïa ka Centenary Building kaban long ka jingpynbha bad shuh shuh ïa ka jingshakri ka Hospital bad kiwei kiwei de ki jingpynkhreh.
Nongpoh, Ïaiong 01: Ki paid nong shong shnong jong ki 9 tylli ki shnong ha khappud ka Meghalaya haka thaiñ Maikhubli sa shisien pat mynta ka Sngi Thohdieng da ka mynsiem kaba dum bad ba khia kila mih paidbah biang ban lum da ka jingïalang ban pyrshah halor ka rai jong ka sorkar ban aiti ïa ki 9 tylli ki shnong sha Assam hadien ba ki ar Myntri Rangbah jong ka jylla Meghalaya bad Assam kila dep ban soi ïa ka MoU ha nongbah Delhi.
Ki la rai ruh ban ujor sha ka ïing bishar Supreme Court halor kane ka jingrai jongka sorkar Meghalaya ban aiti ïa kine ki shnong sha ka Assam khlem da iamir jingmut shwa bad ki.
Kine ki 9 tylli ki shnong ki kynthup ïa ka Patarkuchi, Pahankhangso, Maikhuli, Umkrem, Nangthymmai, Pillangkata, Yangkhuli, Umlyngka bad Mawiong.
“ Ngi dawa ba ka sorkar Meghalaya ka dei ban bishar bniah biang ïa kane ka soskular bad ban pynhap ïaka pung ha Maikhuli sha Meghalaya.
Lada ka sorkar kam lah ban pynkylla ïa ka rai ngim banse ban kiew sha ka ïing bishar Supreme Court" ong u Sunmoon Marak Advisor jongka GSU Pillangkata Regional CommitteeeKi paidbah naka thaiñ Maikhuli bad kine ki shnong ba marjan mynta ka sngi kila buh ruh da ka jingduwai ba kim kwah ban leit sha Assam bad kam dei ka mon ka jong ki hynrei kala dei ka jingbeh jubor jong ka sorkar Meghalaya ïaki da kaba pyn ngat noh sha ka jylla Assam bad buh ïaki hapdeng ka jingdum kaba khraw.
Ki paidbah kila pyrta shla ruh ryngkat ki placard ba lada ka mon jong ki paidbah kam treikam ha katei ka jaka ha kaba ka sorkar kala shu soi kulmar khlem da mir jingmut bad ki paidbah, da kaba pynrem jur ruh ba u Myntri Rangbah ryngkat ki nongmihkhmat ka Jirang Constituency haduh mynta kim pyrwa eiei ban leit peit lane ban leit iuhkjat ha katei ka thaiñ ban tip ïaka jinglong jingman bad ka jingeh ba ki paidbah ki ïakynduh.
Lada kitei ki shnong ha katei ka thaiñ yn pynhap noh sha Assam, bad pynpaw ruh ba kane ka jingleh jong ka sorkar halor u pud u sam ka buh ïaki paidbah ba shong ba sah ha katei ka thaiñ hapdeng ka jingdum.
Ka sur kaba shai kala mih ruh ha katei ka sngi naduh ki paidbah bad nongïalam shnong ba ka dei ka history ïaka jylla ba kala lah ban pynbeit ïa u pud u sam haka sien ba nyngkong haki 6 jaka jong ki jaka kajia pud, hynrei ka dei ka jingtim pat ïaki paidbah namar I kumba ka sorkar kam pyrwa eiei ïaka jingsngew jong ki bad pynhap noh ïaki katto katne tylli ki shnong sha Assam, watla ki paidbah ki pyrshah bad kim mon halor katei ka rai kaba long kum ka jingbeh jubor ïaki naka jylla.
Naka liang kiba bun ki nongïalam shnong bad ki riew paidbah kiba la ai jingkren ha katei ka sngi kila pynrem jur ruh ïa ki nongmihkhmat jong ka Jirang naduh u MLA bad MDC kiba la shu set ïala ka shyntur khlem da leit peit lane leit jngoh ïaki paidbah kiba la pypaw ka jingpyrshah halor ka jingshah pynngat noh ki shnong sha Assam khlem ka jingmynjur jong ki watla ka sorkar kala pynshai ba yn pynbeit ïa u pud u sam halor ka jingmynjur bad ka mon jong ki paidbah hynrei da khongpong ki paidbah kila shu kylla langkñia ha katei ka thaiñ.
Ha katei ka jingïalang kaba la long mynta ka sngi kila shim ruh ka rai ba da lei lei kim treh ban ai ïaka jaka jong ki sha Assam bad kum ki paidbah kin pyrshah la ka long ha kano kano ka rukom katba ka sorkar kam pat lah ban pynbeit ïaka jingeh jong ki bad dawa ruh ba u Myntri Rangbah u dei ban leit mih hi sha katei ka jaka ban tip ïaka jinglong jingman bad ka jingeh jong ki paidbah.
Shillong, Ïaiong 01: U Myntri Rangbah ka Jylla Conrad Kongkal Sangma hynne ka sngi thohdieng, ula lum ïa ka jing ïalang bad ki heh sorkar na ka bynta ban iamir jingmut bad iasyllok halor ka jingïakren iasuk bad ka kynhun kiengatiar Hynñiewtrep National Liberation Council (HNLC).
Ha kane ka jingïalang bala pynlong bad u Ksiang sorkar Bah Peter S Dkhar, IAS bala shongthait, la iadonlang u Symbud Myntri Rangbah Bah Prestone Tynsong, Myntri kam Pohïing Bah Lahkmen Rymbui, Chief Secretary Kong RV Suchiang bad ki Heh Ophisar ka Sorkar Jylla.
Kane ka jingïalang kala long ruh tang hadien katto katne sngi ba ka HNLC akla rai ban thung ïa u President ka seng Hynñiewtrep National Youth Front (HNYF) Bah Sadon K Blah, kum u Nongmihkhmat ban buddien ïa ki kam ki jam sha ka jingïakren iasuk khlem ka jingbuh kyndon bad ka Sorkar.
Haba kren bad ki nongthoh khubor, u Conrad ula ong ba ka Sorkar kala kut jingmut ban pynïaid shakhmat ïa ka jingïakren iasuk bad ka HNLC.“Kane ka dei akd aw ba ngi kwah ban pynthikna ba ka jingïakren ka dei ban don beit.
Ngin ïai bteng ban tynruh ïa ka kam ba kan poi shaduh kaba kut" ula ong.
Haba pynpaw ba ka don da u pud ban ai ïa ki jingtip halor kane, u Conrad ula ong “Ka dei ka kam kaba ngi hap ban ai por bad ki don ruh ki kam kiba ngim lah ban pyntip.
Nga sngewthuh ba phi kwah ban tip ïa kiei kiei baroh hynrei ka lah ban ktah pat ïa ka jingïakren bad ka jingïaid ka kam".
Haba kylli la ka Sorkar kan pynbna shwa ïa ka soskular sangeh iasiat bad ka kynhun, u Myntri Rangbah ula ong “Ka long kaba eh ban ong ïa mynta namar ki dang don bun ki kam ba dang hap leh.
Ngi kyrmen ba ngin lah pynïaid kloi shuwa ïa ka kam bad kane ka dei ka thong ka jong ngi".
Shillong, Ïaïong 02: Ka Nokrek Tigers kala lah ban ïalehkai bha ha ka liang ka ap kol ha kaba kala pynliem da 34 ron pyrshah ïa ka Umiam Eagles ha ka jingïakhun kaba hynriew jong ka lympung ïalehkai Senior Men Challengers Cup ba pynïaid da ka Meghalaya Cricket Association (MCA) ha ka sngi Satjaiñ.
Hadien ba kala jop ïa ka jingkynting pisa kala kam ban tied nyngkong, ka Tigers kala shah pynkhyllem lut ki wicket bad kamai tang 165 ron hynrei ka kynhun ba la ïalam da u Sylvester Mylliempdah kum u kapten ka khlem ailad ïa ki rangtied ka Eagles bad kala siew kylliang da kaba pynkhyllem lut baroh ki wicket da kaba kamai tang 131 ron.
Ka jinglong jingman jong ka suiñbneng kala kham ailad ïa kane ka jingïalehkai, bad ka Umïam Eagles ka la lah ban kawang bol bha da kaba pynhap ïa ki wicket jong ka Nokrek.
U Raj Biswa u rangkawang bol spin uba dei ruh u kapten u la khur haduh 4 wicket marwei bad ai kamai 40 ron, uba la ïoh ruh ban pynhap ïa ka wicket u Anish Charak uba dei u rangtied ba kamai bun ron da 19 ron na bynta ka Nokrek Tigers.
Hynrei u paralok jong u, u Rajesh Tati, uba la kamai 11 ron u la lah ban ïarap ïa ka kynhun ban kamai 56 ron shwa ba un shah pynhap wicket lyngba ka stumping ha u Wallam John L Kynshi ba la kawang bol da u Biswa.
U Krishna Thapa (23) udei sa uwei pat u rangtied uba la ïarap kamai ron na bynta ka kynhun, katba kiwei pat kiba la khur wicket na bynta ka Umïam Eagles ki kynthup ïa u Lakhan Singh u ïoh 2 wicket ai kamai 30 ron, u Sengchim Momin u ïoh 1 wicket ai kamai 8), Morningstar Khongwir 1 wicket ai kamai 9 ron, Rahul Shah 1 wicket ai kamai 16 ron bad u Aditya Singhania u ïoh 1 wicket ai kamai 31 ron.
Ka jingkamai 165 ron kam pat biang na bynta ka kynhun kaba la pynlong ba kan ïalehkai bha ha ka liang ka kawang bol.
Namar ka inning kaba sdang kala neh tang khyndiat over, ka Eagles kala sdang ban beh ïa katei ka ron bad kala neh wicket ha baroh ki san over shwa ka jingsangeh bamja sngi.
Ka jinglah ban kamai ron ha kaba sdang u Biswa uba kamai 19 ron bad u Bamanbha Shangpliang 20 ron, kala bteng biang hadien ka jingsangeh jahthait, hyrnei na ka jinglah ban kawang bol bha ki rangïalehkai ka Nokrek ka Umïam kala shah khanglad ha ka jingkamai ba 38 ron lyngba ki wicket bala ïoh da u Charak uba khur 3 wicket ai kamai 42 ron.
Ka Eagles kala duna kamai ron hadien ba u Sengpan CT Sangma uba khur 3 wicket ai kamai 28 ron u la khur ar wicket ha kajuh ka over bad u Biswa u la shah pynhap wicket noh lyngba ka run out.
Kumta ka Umiam kala kynjoh sha ka 73 ron ha ka jingduh noh 6 wicket shwa ba kan kynjoh sha ka 100 ron hynrei u Donlang Warjri u la shah pynhap wicket noh ha u Charak bad kamai tang 18 ron.
U Steve Syiemlieh u ïoh 1 wicket ai kamai 13 ron bad u Ram Gurung u ïoh 1 wicket ai kamai 28 ron na bynta ka Nokrek Tigers.
Watla u la pynlehnohei ïa ar tylli ki wicket ba kynthup ïa kawei kaba u khlem ïoh ban kem bol, hynrei u Tati uba la kamai half-century u la khur ïa ka khusnam Player-of-the-match.
Ka Eagles kan mih madan biang ha ka sngi U Blei pyrshah ïa ka Myntdu Lions ha ka por 9 baje mynstep.
Ka Lions bad Tigers kidei ki ar tylli ki team kiba kamai mar 10 point bad don hakhlieh na ka miej kheiñ point hynrei ka Lions ka bat kyrdan ba nyngkong na ka jingïapher ha ka run rate.
Kine ki ar tylli ki team kila ïakhun ha ka sngi sdang hynrei na ka daw ka jingpynthut u slap kine ki ar tylli ki team ki ïoh mar 2 point.
Haduh mynta ka Umiam ka don ha ka kyrdan ba lai da kaba khur saw point, katba ka Symper Panthers bad ka Simsang Sharks ki dang ap khmih lynti ban ïoh khur ïa ka nam jop.
Shillong, Ïaïong 02: Ka RoundGlass Punjab kala khur ïa ki lai point hadien ba kala pynliem noh da 3-2 kol pyrshah ïa ka Sudeva Delhi ha ka jingïalehkai I-League 2021-22 ha ka sngi Saitjaiñ ha Kalyani Stadium, katba ka Real Kashmir bad ka Indian Arrows kila ïasdam mar shi point na ka jingïakhaid da kaba thep mar shi kol ha ka jingïalehkai ha Naihati Stadium.
Haba phai sha ka jingïalehkai hapdeng ka RoundGlass Punjab bad Sudeva Delhi, ka jingïakhun ka ïakhaid bad itynnad bha khamtam ha kaba ka RoundGlass kala shah thep ar kol ha ka kylla step hynrei kala lah pat ban wanphai thep kol ha ka jingïakhun jong ka kylla miet.
Ka Sudeva Delhi kala ïoh ban lamkhmat da 1-0 kol ha ka jingïalehkai ba dang ïaid san minit lyngba ka kol ba la thep da u Sreyas Valiyaveettu Gopalan bad lyngba kane ka shi kol ka kynhun kala nang pynkhlaiñ shuh shuh khlem da ailad thep kol ïa ka kynhun ïalehkai pyrshah.
Bad shwa ban kut ka jingïalehkai jong ka kylla step u Abhijit Sarkar u la thep ïa ka kol kaba ar na bynta ka kynhun Sudeva Delhi kaba la pynlong ïa ka kynhun ban lamkhmat da 2-0 kol haduh kaba kut jong ka kylla step.
Haba wanphai sha ka jingïakhun jong ka kylla miet, kala kylla syndon ha ka rukom ïalehkai, ha kaba ka RoundGlass Punjab kala ïoh ei ïa ka shi kol mar ba sdang ka jingïakhun kata ha ka minit ba 46 hadien ba u Vanlalzuidika Chhakchhuak u la kum thep bakla hapoh kol lajong.
Bad tang hadien katto katne bala ïaid biang ki minit ïalehkai ka RoundGlass kala ïoh ban lehkmen sa ïa ka shi kol pynïakhaid ba la thep da u Sumeet Pasi uba la thep ha ka minit ba 49.
Lyngba kane ka jingïakhaid ka jingïalehkai kala nang ïathnem ha baroh arliang, hynrei ka RoundGlass kaba la ïoh mynsiem bha na kine ki ar kol kala nang ñion shakhmat ban thep kol.
Hapdeng ka jingïakhun kaba itynnad bha, ka RoundGlass sa shisien kala ïoh ei biang ïa ka shi kol hadien ba u Souvik Das u la kum thep bakla hapoh kol lajong ha ka minit ba 55 kaba la pynshadkhmen ïa ka kynhun RoundGlass bad nang ïoh mynsiem shuh shuh haduh kaba kut ka jingïalehkai.
Ha kawei pat ka jingïalehkai hapdeng ka Real Kashmir bad Indian Arrows, kine ki ar tylli ki team watla ka jingïakhun tyngeh hynrei ha kaba kut ki hap ban ïasam mar shi point hadien ba ki thep mar shi kol.
Ïa ka shi kol na bynta ka Indian Arrows la thep da u Vibin Mohanan ha ka minit ba 77 bad u Park Jong-oh u la thep ïa ka kol pynïakhaid na bynta ka Real Kashmir ha ka minit ba 88.
Mawkyrwat, Jylliew 03: Kumshibynta jong ka rakhe ïa ka sngi pynneh pynsah ïa ka mariang ne ka World Environment Day bad kumjuh ruh ka World Environment Week, ka ophis jong ka Divisional Soil & Water Conservation (DS&WC), South West Khasi Hills District, Mawkyrwat mynta ka sngi ka la pynlong prokram jingthung dieng kaba dei halor ka phang pdeng, “Tang kawei ka pyrthei" ha Tynrong (Synrang Syiem) Jakrem, South West Khasi Hills District ha kaba u Additional Deputy Commissioner jong ka South West Khasi Hills District, Mawkyrwat, bah S.C.Laloo, u la long u kongsan.
Ha kane ka program thung dieng watla ka la don ka jingpynthut na u slap hynrei la wan ïashimbynta shitrhem naduh ki khynnah skul, ki nonghikai, ki nongïalam shnong jong ka shnong Jakrem bad kumjuh ruh ki nongtrei jong ka ophis jong u Divisional Soil & Water Conservation, South West Khasi Hills District ha kaba la ïoh ban pyndep ïa ka jingthung dieng haduh 200 tynrai ki dieng bad nangne shakhmat ruh ha kane ka juh ka jaka ynsa thung biang ïa ki symbai dieng kumba la dep ban mang.
U bah bah S.C.Laloo ha ka jingkren u ong ba kane ka prokram thung dieng ka long shibynta jong ka jingrakhe ïa ka taïew jong ka mariang ha kaba ki briew ki dei ban sngewthuh halor ka jingkordor jong ka jingdon jong ki dieng ki siej, ki sim ki doh, ki mrad ki mreng kiba pynphuh ïa ka mariang kaba long katkum ka jingbuh beit buh ryntih U Blei.
Namarkata, u la pynsngewthuh ba ka jingdon jong ki dieng ka lah ban ïada ban pynneh pynsah bad ban wanrah biang ïa ka jingitynnad ka mariang kaba u briew u la pynjot lyngba ki jingleh jingkam jong u.
Shuh shuh u la ong ba ki don shibun ka jingkylla ha ka jinglong ka mariang kaba lah ban ktah lada kim leh ei ei ha ka ban sumar ban ri bad ban ïada ïa ka mariang.
U la pynkynmaw ba ki dieng ym tang ba ki lah ban ïada na ka jingtuid noh ka khyndew hynrei wat ban ïarap kjit noh ïa ka jaboh kaba don ha ka bad ban pynjyrngam biang ïa ka mariang.
Kumta u la pynshlur ïa ki nongshong shnong ban thung bun ki dieng kiba lah ban ïarap ban pynneh ïa ki tyllong um dih bad ka jingsboh jong ka khyndew, ban ïada ïa ki jingthung jingtep bad ha kajuh ka por kan long ka jingkyrkhu bad ka spah bah ïa ngi u khun bynriew lada ngi shim khia ha kaba peit ba ka nym don ka jingleh pathar hynrei ban ïa im bad ïaid ryngkat ryngkat bad ka mariang bad kiei kiei kiba don ha ka.
U bah O.Khardewsaw, Divisional Soil & Water Conservation Officer (DS&WC), South West Khasi Hills District ula ong ba ka jingthmu jong ka jingrakhe ïa kane ka sngi ka long ban pynshlur ban thung da ki dieng ha ki jaka kiba la pynduh, ka jaka bym seisoh shuh bad ba la iehnoh shrah khnang ban ïada na ka jingtuid noh ka sboh khyndew lyngba ka jingtih pathar ïa ki marpoh khyndew bad kiei kiei kiba don hapoh jong ka bad ha kajuh ka por ka jingdon jong ki dieng ka pynneh pynsah ïa ki tyllong umdih bad kjit noh ïa ki jaboh kiba don ha ka mariang.
U la pynkynmaw ruh ba kum ki nongshong shnong ki dei ban kynmaw ban sumar bha ïa ka mariang kaba ri kaba kdup, kaba bsa ba pjiah namar u briew u ïa im ryngkat ryngkat bad ka mariang.
U Dr.E.Khongjoh, District Animal Husbandry & Veterinary Officer (DAH&VO), South West Khasi Hills District haba u la ai jingkren ha kane ka sngi u la pynkynmaw ba ka um bad ka lyer ki long ki ar tylli kib akongsan tam ha ka jingim u briew ha kaba u briew un ym la im lada ymdon kine ki ar tylli ki bynta.
Namarkata, u la pynsngew ba ka por ka la dei ba ngin pyrkhat kumno ban ïada bad ban pynneh pynsah ïa ka mariang khnang ba ki tyllong um kin neh bad ba kin ïoh ban ring mynsiem ïa ka lyer bad ban ïoh dih ïa ki um kiba khuid kiba suba.
Ka St.Michael Upper Primary School, Pyndenspar, Jakrem ka la ai ïa ka jingrwai pdiang katba u samla Hardine Wanniang bad ka kynhun ki la ai ïa ka jingrwai ‘theme song’.
U bah N.Wanniang, Range Officer Mawkyrwat Range Office, uba pynïaid ïa ka jingïalang ula ai ïa ki kyntien pdiang sngewbha, katba u bah W.Warbah, AS&WCO ula ai ki kyntien khublei.
Jowai, Jymmang 03: U Deputy Commissioner (Supply), West Jaintia Hills ula pyntip ba ïa u khaw rashon NFSA (AAY bad PHH) bad u Non-NFSA hapoh ka skhim PMGKAY na ka bynta u bnai June, 2022 la dep ban pyllait sha baroh ki wholesale na ka bynta ban pynpoi sha baroh ki dukan die rashon haduh ka 15 tarik mynta u bnai.
Ka bhah khaw Antyodaya Anna Yojna (AAY) yn sam ha ka jingthew kaba 35 kg kawei ka AAY FI Card ha ka dor T.3/- na ka bynta kiba shong ha sor bad ha nongkyndong.
Ka bhah khaw Priority Household (PHH) yn sam ha ka jingthew kaba 5 kg shi khlieh ha ka dor T.3/- na ka bynta kiba shong ha sor bad ha nongkyndong.
Katba ïa ka bhah jong u khaw Non-NFSA kan long 7.215 kg shi khlieh ha ka dor kaba la buh da ki Vigilance Committee ka bym dei ban palat ia ka dor T.14/- shi kilo na ka bynta kiba ha sor bad nongkyndong.
Ïa u khaw PMGKAY- Antyodaya Anna Yojna (AAY) yn sam ha ka jingthew kaba 5 kg shi khlieh shi bnai khlem da donkam siew dor la ha sor na nongkyndong.
Ïa u khaw Priority Household (PHH) yn sam ha ka jingthew kaba 5 kg shi khlieh shi bnai khlem da hap ban siew dor la ha sor ne nongkyndong.
U Deputy Commissioner (Supply) ula kyntu ïa baroh ki dukan die rashon (Fair Price Shop dealer) ba kin sam pyndep ïa u khaw hapoh ka 30 tarik u June, 2022 da kaba pyndonkam da ka e-Pos machine.
Ka jingkit khlieh ki riewlum ne ki Tribal bad ka jingsngew ïa jan jong ki bad ka mei mariang Human-Nature Continum (ki briew, ki jingthung, ki marad) kane ka long ka pteng ba u wei na heh spah (mainline India) u kwah ban thied bad ban seng khar khana ha ka ri jong ngi ki riewlum.
U wei na U Tribal Chief (Daloi/sidar/syiem) u la jubab kumne ïa une u heh spahKumno me lah ban thied bad ban dei ïa ka suiñ bneng na ngi? Bad ka jingshngaiñ jong ka Khyndew? Kane ka jing ong ka long kaba phylla bad kaba maian? U la ong ruh, ngi lah ban long trai ha ka lyer kaba iw bih (ba ai oxgen) kaba ka pynmih na bynta jong ngi, bad ka um bala kyrsoi kaba bha ba ngin dih.
Kumta kumno me lah ban thied ïa ka na ngi? bad u la ong ruh ba kiba khyndiat tam jong ka pyrthei ki long kiba kyntang ha ngi.
Ngi long ki bynta ha ka jingthung jingtep bad ki ruh na bynta jong ngi.
Ka kyndew ka kham kor ban ïa pisa ka jong me.
Ka kyndew jong ngi kan neh junom, kata ba ka lyer ka dang beh bad ki um ki dang tuid ha kane ka khyndew kan ai jingim ïangi ki briew bad ka mrad mareng ïa ki jingthung jingtep.
Namar kane ka khyndew ka long ka jong u Blei ba dei ma u ba long trai ngi ngim lah ban shu pyjot ne die ïa ka.
Ngim pat ju ioh Ri kaba itynnad kat ka Ri ba la saiñdur bad la jied da ki long shuwa man shuwa jong ngi ban im bad sah bad la tawiar sawdong da ki lum ki wah ba i thiang, ka Ri kaba long ka ri ban kamai pra ma ngi, lada u Dkhar u ioh ïuh kjat ban kamai mynta tang katto kattne snem un long u kynrad jong ngi bad ngin long tang ki shakri hapoh ki sla kjat jong u.
To Kyndit bynriew ko ki para, ki hymmen kat ba phi dang long syiem long kynrad ha la ka Ri la jong wat ai ïa ka sha ki wei ioh phi babe baroh shirta.
KA JINGMA BAD KA KHLAM KABAN SA WAN BAD KA JINGPYNJOT ÏA KA MEI MARIANGKa United Nation Department of Economic and Social Affair ka ong ba ha ka snem 2010, ka jingdon briew ha ka pyrthei ka la kot sha ka 6,919 Billion.
Nangta, ka United Sates Census Bureau ka la antad ba ka snem hapoh usnem 2012 ka jingdon briew ka la long palat ïa ka 7 billion.
Kumta ki nongwad bniah ki ong ba ha u snem 2050 ka long palat ïa ka 7 Billion ka lah ban kiew sha ka 8 ne 9 Billion, namar kaba ka jingkiew jong ki briew ka long 1.1% growth man ka snem.
Kumta ha kawei ka pat ka liang ka jingpynmih ïa ki jingbam (food production) rate ka long 0.9%-1.6% kumta ka jingpyndap bam ïa ki briew kam kot shuh.
Kaei ka daw hato ka jingbun briew sha ka pyrthei ne ka jingpynjot ïa ki khlaw ki jingthung jingtep ka jingpynjot ïa ki um ki wah ne?“The world has enough for everyone’s needs, but not everyone’s greed," Mahatma Gandhi.
“Nature provides us for our need but not for our greed".
There should be strict laws to punish people against destruction of forests, as it is a serious threat to our planet ‘mother earth’.
U Pope John Paul II: ha ka Kubor kaba u ai sha ka pyrthei (Message for the “World day of Peace (1990).
" U ong ia kine ki kyntien “Peace with God the Creator, Peace with all of creation" kaba mut ka jingsuk bad u nongthaw u nongpynim, ka long ruh ka jingsuk bad ka mei ramew.
Hynrei ha kine ki sngi pat ka pyrthei ka dap da ka jingialeh ym tang ha ki thma, ka jingia khajia hapdeng kawei ka Ri bad kawei pat, ka jingbym shynshar hok hapdeng ki paibah bad ka sorkar, kaba shyrkhei pat ka long ka jingbym burom shuh ïaka mei mariang.
Kumjuh ruh u Pope Feancis u la ong ba “ Lada phi kwah ban rep ïaka jingsuk, iada shwa ïa ki jinthaw bad ki jingpynlong jong u Blei ( If You want to cultivate peace, protect creation).
U John Calvin u ong “ Ka ktien u Blei ka dei ka kynja ïit kaba iarap ban wad bad sngewthuh ïa u Blei, ka rynsan ban pyni ïa ka burom ka jong u Blei ( The Word of God is a lens which one can seek and understang God"Job" 12-7-10 “To kylli te ïa ki mrad, te kin hikai ïa me; bad ïa ki sim ha suiñ kin ïathuh ïa me, lane to kren ïa ka khyndew, te kan hikai ïa me bad ïa ki dohka ka duriaw kin pyntip ïa me.
Uei u bym tip na kine baroh, ba ki kti u Trai ka la leh ïa kane".
Khliehriat jylliew 3: Kum shibynta kum ka jingnoh syniang lem sha ka imlang ka sahlang Ka Khasi Students Union East Jaiñtia Hills District Unit kan pynlong ïa ka jingsam dawai ei sha ki paidbah ha kaba ki doctor kiba paw jong ka Downtown Hospital Guahati ba kynthup ki doctor ENT, Gynaecology, Paediatric, Oncosurgery bad kiwei kiwei kin wan ban leh ïa ka medical checkup bad ïa ki dawai ruh ym sam ei sha ki paidbah.
U General Secretary KSU East Jaiñtia Hills District Unit, u bah K.S.Suchiang u la bynrap shuh shuh ba kane ka long ruh kum ka lad ban ïarap ban kyntiew shuh shuh ïa ka koit ka khiah ha ka imlang ka sahlang hapoh ka District bad ong ba ka seng ka khot bad wer ïa baroh ba kin wan sha kane ka jingsam dawai ei kaba yn pynlong ha ka 11 Tarik u jylliew 2022 ha Khliehriat West Community Hall ka ban sdang naduh ka por 9 baje mynstep haduh 2 baje janmiet.
Na ka liang ka seng ka khot bad wer ïa baroh ki paidbah ba kin wan ban shim ïa kane ka kabu ban wansha katei ka Free Medical Camp lane ka jingsam dawai ei kaba yn sa pynlong da ka seng ha Khliehriat West Community Hall.
Ha kajuh ka por utei u nongialam jong ka KSU na East Jaiñtia Hills District u la pynpaw ka jingsngew khia halor ka jingbym bit bym biang bha ki tiar ai jingsumar ha Khliehriat Civil Hospital bad kyntu jur ïa ki bor ba dei peit ba kin sngewbha ban shim khia ban pynbiang bha ïa ki tiar ai jingsumar khnang ba kan pynskuk ïa ki doctor, ki nurse ban ai ka jingshakri ïa ki paidbah ka thaiñ khnang ba ki ba pang ba shitom ki ioh ïa ka jingsumar kaba paka na katei ka hospital, namar kumba paw mynta ha katei ka hospital ha Khliehriat ki dang don shibun bha ki tiar ai jingsumar kiba dang duna, kumta ka seng ka kyntu jur ïa ka sorkar bad kumjuh ruh ïa ka tnat ka koit ka khiah ba kan shim khia bha halor kane ka bynta.
Nongpoh, Jylliew 03: U Bah Sosthenes Sohtun MLA ka Jirang Constituency mynta ka sngi u la ai ka jingkhublei ba kyrpang ïaki paidbah ka them Ri-Bhoi naduh ki nongïalam barim kiba la pynioh ïaka district ba pura ha u snem 1992 ba ka Ri-Bhoi District kan kynjoh 30 snem ka jingïaid lynti ha ka 4 tarik Jylliew.
Haba kren sha ki lad pathai khubor mynta ka sngi naka liang u Bah Sosthenes Sohtun u la pynpaw ka jingburom bad sngewnguh ïa baroh ki nongïalam barim kiba la don bynta ban pynioh ïaka district naduh u Dr DD Lapang, bad kiwei kiwei khlem da klet ruh ïaki nongïalam barim ba kynthup ïa u Bah JD Rymbai (bam kwai ha dwar u Blei), Fr Sylvanus Sngi Lyngdoh bad kiwei kiwei khlem da klet ruh ïaki nongïalam bad ki nongmihkhmat ba mynta naka them Ri-Bhoi.
Naka liang u bah Sosthenes Sohtun u ai khublei ïa baroh ki paidbah ka them Ri-Bhoi kaba la don hapdeng shibun ki jingkylla bad sdang kiew ruh haki liang baroh bad ai ba ki nongïalam kin dang ioh ka met ka koit ba khiah bad ka jingstad ban dang lah ban dang wanrah shuh shuh ki jingkylla bad ba ka district kan dang kiew shaphrang ha baroh ki liang.
Jowai, Jylliew 03: Ka Rotary Club Jowai mynta ka sngi kala ïasnohktilang bad ka ri ka pyrthei baroh kawei ban rakhe burom ïa ka ‘World Environment Day’ kaba hap ha ka 5 tarik Jylliew, da kaba pynlong ïa ka prokram kyrpang ha Khliehtyrshi Secondary School, Thadlaskeiñ Block.
Ha kane ka sngi la wan ban sakhilang ruh da u Dr.Vincent Darlong, Ex-Vice Chancellor Martin Luther Christian University, Shillong kam u kongsan bad u Sri.Vivek Kumar, Co-founder and Director, Saindur Enviro Shillong nalor u Waheh Chnong Khliehtyrshi bad ki dkhot ka Rotary Club, Jowai.
Ha ka jingïalang maitphang ba la pynïaid da u Rtn.
Montri Passah MPHF, President Rotary Club Jowai la rwai ïa ka sur National Anthem nangta pynbud ka jingkren jingbatai shaphang ka Environment Day na u Rtn.
J.M.Pohsngap, Ex-Conservator of Forest, Govt.
of Meghalaya.
U Rtn.
J.M.Pohsngap haba kren ha ka jingïadei bad ka World Environment Day ula ïathuh ba ka theme jong une u snem “Only One Earth" ka dei ka mat pdeng ba la dep buh ha ka jingrakhe ïa ka World Environment Day ba long ha u snem 1972 bad ka jingwanrah biang ïa kane ka mat pdeng ka lah ban dei ka jingïohi jngai jong ki riewshemphang ha ka jingïadei bad ka mariang.
U Sri.Vivek Kumar haba ai jingkren ula khring ïa ka jingmut jingpyrkhat ki khynnah da kaba pynlong ka jingïakop thoh Slogan kum shibynta ban pynlong ïa ki khynnah ba kin sngewtrai ha ka jingïadei ban sumar bad pynneh pynsah ia ka mei mariang bad ki sawdong sawkun jongka.
Kiwei kiba ka ai jingkren ha ka jingïadei bad ka World Environment Day kynthup ïa u Kitbok Rymbai, Rangbah Chnong Khliehtyrshi, u Rtn.
S.K.Lato, MPHF bad kumjjuh ruh kyrpang na u Rtn.
Dr.Vincent Darlong, Ex-Vice Chancellor Martin Luther Christian University, Shillong.
U Dr.Darlong haba batai shaphang ki lad ïada ïa ka mariang, ula ïathuh ba kumno ki khynnah skul ha kiwei ki ri ki shimkhia ban leh ha ka jingim ba manla ka sngi na ka bynta ka mariang bad ki swdong swkun jong ka bad u khot kyrpad ruh ïa ki khynnah skul ka Khliehtyrshi ba kin ïaleh ban pynmlien ha ka jingim ba man ka sngi ba kin long ki briew kiba don ka jingkitkhlieh na ka bynta ka mynta bad ka lawei jong ka mariang.
Ka Rotary Club Jowai ka la buh thong ruh ha kane ka jingrakhe World Environment Day Celebration jong une u snem kala pynbna ba kan thung kumba 200 tylli ki tynrai dieng ryngkat ka jingïatreilang ki khynnah skul bad ka Dorbar Chnong Khliehtyrshi.
Jowai, Jylliew 03: Ka ophis jong ka Divisional Soil & Water Conservation Officer Jowai Territorial Division Jowai shi bynta ban rakhe ïa ka sngi pynneh pynsah mariang ne ka ‘World Environment Day’ kala pynlong ïa ka prokram mynta ka sngi ha Hula madan phutbol Moosyiem Shangpung West Jaiñtia Hills, halor ka phang kaba ong (Only One Earth, “Living Sustainably in Harmony with Nature").
Ha kane ka sngi ïa ka jingïalang la pynïaid da u ma T.War S&WCO Jowai Territorial Division Jowai, ha ka jingdonlang u MLA ka thaiñ ma Comingone Ymbon uba dei u Chairman Meghalaya Industrial Development Corporation jong ka sorkar jylla kum u kongsan, ryngkat u symbud kongsan u Dolloi ka Elaka Shoangpung ma Chanki Lyngbang, ma L.Sohlang AS&CWO Jowai Territorial Division, ki nongshong shnong, ki khynnah skul bad kiwei de kiba la shah khot sngewbha.
La rakhe ïa kane ka sngi shi bynta ban naka jingdap 50 snem ka jylla bad ka jingdap 75 snem ka Ri India ne ka ‘Azadi ka Amrit Mahotsav’, ha kane ka juh ka sngi la pyllait ïa ka skim ‘Afforestation Scheme 2022-23’ kaba dei ka prokram thungdieng.
U ma Coming Ymbon haba ai jingkren ula kuntu ïa baroh ki nongshong shnong naduh ki paidbah, ki nongïalam shnong haduh ki nongtrei ka tnad khlaw ba kin pynshitom da kaba tyngeh ïa kino kino ki briew kiba leh pyrshah ne pynjulor ïa ka mariang.
“Na ka liang ka sorkar jylla kala buh ïa ka thong ban thungdieng ha ka jingheh kaba 2 hajar Hectare bad lyngba kane kan wanrah biang ïa ka jingjyrngam jong ka mariang", hynrei lada kren ïa katei ka subject ula ong ba ka District kala tikna ba kan dap satang da ki khlaw ki bniat ba itynnad.
Hynrei kaba donkam eh ban pynurlong ïa kane ka thong ka long, hadien bala dep ban thung ïaki tynrai dieng dei ban buddien ïa ki da kaba leit sumar manla ka por khang ba kitei ki dieng kin ïoh ban heh ban san.
Ula ong balei ba kane ka jingshit ka dang ïai kiew katba dang mih ki sngi kaba la poi haduh 45-45 degree sha kiwei ki jylla kum ha Delhi, hynrei ‘phim ym lap satia kum kane ka mariang ba pyngngad kaba don hapoh ka Jylla Meghalaya kaba la kyrkhu kyrpang da U Blei’.
Shuh shuh ula pynsngew katkum ka aiñ jong ka sorkar kmie uno uno uba pom dieng pathar u lah ban shah pynshitom da kaba un hap ban thung haduh 10 tylli ki tynrai, hynrei ha kine ki thaiñ kiba pom dieng haduh shi hajar tylli ki thung pat tang 5 tylli ki tynria dieng, kumta u buh ka jingkyntu ha ki khynnah skul ba ki dei ban shim ïa kane ka bynta bad ban pynsngewthuh ïa ka jingud jong ka mariang.
U Dolloi ma Langbang ula kyntu jur ïa baroh ‘dei ban long kiba sumar bha ïa ka mariang, khnang ban lait na ka jingshah kdew kti ha ki pateng ba dang wan’.
La pynshong shit shuh shuh ïa kane ka sngi da ka jingïashim bynta da ki jingrwai bad ki jingtem tynrai na ki khynnah skul ka Presbyterian Higher Secondary Shnong Shnongpung bad ka Shlem Iongki Sur Tynre Shnongpung.
La sam ruh ïa ki khusnam sha ki nongjop da u kongsan bad u symbud kongsan sha ki khynnah skul kiba la jop ha ki jingïakop bapher bapher bad kumjuh sha ki nongrwai kiba la shim bynta mynta ka sngi, Katba ïa ki kyntien ai khublei la ïoh na ka kong E.Shylla AS&WCO JTD Jowai.
Hadien kane ka prokram la ïashim bynta lang ban thung ïa ki tynrai dieng.
Shillong, Jylliew: Ha ka 21 tarik u Jymmang ba la dep na ka liang ka Dorbar Shnong Lumshatsngi Kech’s Trace ka la pynlong ïa ka jingïalang paidbah jong ki kynthei baroh ki ba dei na kane ka shnong na ka bynta ban jied ïa ki nongkitkam jong ka Seng Kynthei ka ba long ruh ka shnat treikam jong ka dorbar shnong.
Ha kane ka jingïalang ba la pynïaid da u Rangbah Shnong, Bah KB Nongbri la wan ïashim bynta shitrhem da ki longkmie bad ki kynthei samla na baroh ki sawtylli ki dong jong ka shnong.
Kane ka jingwan ïashim bynta jong ki kynthei ha kane ka jingïalang kan sah jingkynmaw ha ka histori jong ka dorbar shnong ka ba la ïoh ia ka kyrteng thymmai kum ka Dorbar Shnong Lumshat sngi Kench’s Trace.
Ki nongkitkam ba la jied ha kane ka jingïalang ba la pynlong hapoh RLSSCO Community Hall Lumshat sngi ki kynthup ïa i President Kong C.Basaiawmoit, V.President I.Lyngdoh Nonglait, Secretary Kong D.Nongkhlaw, Asstt Secy DV Nongkynrih, Treasurer N.Shadap, Social & Cultural V.Rabon, Publicity B.Rynjah, Vigilance Secretary Kong V Rabon (New Kench’s Trace), Kong T.Lanong (Inverneil), Kong D.Passah (Upper Kench’s Trace bad Kong L.Shullai (Pdengshnong).
Kane ka long katkum u kyrwoh lyngba u Bah KB Nongbri, Rangbah Shnong.
Nongpoh, Jylliew 03: Hadien ba u lapbah ba jur u la ther mynta ka sngi bad neh bun kynta haki bynta jong ka thaiñ Jorabat ha Ri-Bhoi, bun naki paidbah nongleit nongwan bad kumjuh ruh ki dukan kila shah ktah naka jingshlei um bad shah tap ruh haka umktieh kaba neh ha katei ka jaka.
Katei ka jingther u lapbah kaba la wanrah ruh ka jingshlei um kaba jur ha katei ka jaka bad bun naki nongleit nongwan kila sahkut namar ka jingheh jong ka um kaba la wanrah ruh ka jingdheng kali khamtam ki kali rit bad tang ki kali heh kiba lah ban ïaid namar ka jingkhlain jong ka um.
Kum ban shu pynpaw ba ka jingshlei um ha katei ka jaka kam dei shuh ka sien ba nynkong ba ki paidbah ki mad jingeh naka por shaka por naduh ki nongleit nongwan, ki nongshong dukan ba ki paidbah kim ioh shuh ban ïaid lyngba katei ka surok namar ka jingshlei um.
Jowai, Jylliew 03: Shibynta ban wad ki lad ki lynti ban tem ïa ka jingeh kaba ïadei bad ka ñut haka shnong Jowai, ka Jowai Municipal Board (JMB) hapoh ka jingïalam jong u Chairman jong ka u ma L.D.Lakiang kila ïalam ïa ki nongïalam shnong ka Jowai sha ka Waste Recover Centre jong ka shnong Umpling, Shillong.
Haka jingkren lamkhmat u ma Wompher Shadap Capacity Building Specialist, SBM Urban PMU, Urban Affairs Department ula batai shaphang kane ka Waste Recovery Centre kaba la pynïaid daka dorbar shnong Umpling.
U ma Shadap ula ong ba kane ka dei ka nuksa jong kata ka decentralization of waste recovery ne waste management kaba ki shnong ki lah hi ban leh hala ki jong ki jong ki shnong.
U ong ba ka shnong Umpling ka don kumba 2300 tylli ki longïing bad ki pynmih kumba san ton ka ñut man ka sngi bad na kane sawphew naka shispah ka dei kaba pyut (biodegradable), Khatsan percent pat kaba lah ban pyndonkam biang (reusable) bad laiphewsan naka shispah pat ka dei kaba lah ban pynkylla thymmai biang (recyclable).
Ula pynshai ruh ba ka añ kam shah ban shu bret ïa ka ñut kaba pyut ne kaba lah ban meh ding wat ha ki jaka theh ñut ruh.
Kumba ka long mynta ha kane ka centre ki dang leh tang ïa kaba pynkylla sboh ïa ka ñut kaba pyut kaba mih na ka shnong Umpling bad u ong ba ka kam ka suk namar ba ka shnong kala don lypa ïa ka rukom ba ki nongshong shnong ki pynïakhlad ïaka ñut naduh ïng hi.
Kaba phylla ka long ba wat la kane ka jingpynkylla sboh ïa ka ñut la leh hangne hi da kata kaba ki ong ka vertical composting, pynban ka khlem pynmih pat kano kano ka jingsma ruh.
Naka liang jong u Banbhalang Diengdoh uba long uwei na ki samla ba pyntrei ïa kane ka kam ban pynkylla sboh ïaka ñut ha kane ka centre, ula batai shaphang ka rukom kaba ki leh bad kumjuh ruh ki kynja dawai kiba ki pyndonkam.
Ula ong ba baroh ki dawai kiba ki pyndonkam kum ka Lacto Acid Bacteria (LAB), u Indigenous Microorganism (IMO), ka Fish-amino acid, ka oriental herbal nutrient (OHN), fermented plant juice (FPJ), fermented fruit juice (FFJ), bamboo vinegar bad kiwei kiwei ki dei kiba ki shna hi.
U Dr H.H.Mohrmen naka SURE uba la don bynta bad ka JMB ha kaba wad ki lad ki lynti ban weng ïaka jingeh kaba ka shnong Jowai ka ïa kynduh ha kaba ïadei bad ka ñut, ula ong ba ka JMB ha ryngkat ka jingïatreilang bad ki seng kum ka SURE bad ka Young Minds Collective kila ïa kynjoh ktien ruh ba ki kompani na ka Bangalore ka Saahas Zero Waste ban ïarap ha kaban pynjem ïa kane ka jingeh.
Naka liang jong ka JMB bad kine ki seng kila pynkhreh ban pynlong ïa ka jingleit ai jingpynshai ha kaba ïadei bad ka jingdonkam jong ka jingpynkhlad ïa ka ñuit nala ïing ha baroh kawei ka sor Jowai.
Naka liang jong u L.D.Lakiang uba long u Chairman jong ka JMB ula pynpaw ïa ka jingsngewnguh ïa ki nongtrei jong ka Swash Bharat Mission Urban jong ka Urban Affairs bad ki Waheh Chnong na ki shnong bapher bapher ha Jowai kynthup ïa u ma Alan Niangty u President ka Synjuk ki Waheh Chnong, Jowai.
U kyrmen ruh ba kane ka jingleit peit ïa kane ka centre pynkylla sboh ïa ka ñut kan ïarap ban plie ïa ki jingmut jong kiba ïadon lang.
Ula ai khublei ruh ïa ki seng kiba la ïatreilang bad ka JMB na ka bynta ban pynjem ïa kane ka jingeh.
Nalor ki nongtrei jong ka JMB kaba kynthup ïa u ma S.Amse, Junior Engineer, u H.Passah Assistant Engineer, kiwei pat kiba ïadonlang ha kane ka jingïakynduh ki dei ka Larisa Mary Lakadong IEC Specialist SBM Urban Urban Affairs Department, Shillong, u ma Ajoy Lywait Waheh Chnong Tympang Iawmusiang, u ma Chaniah Huwa naka shnong Tyndo wapung, u Job Kawlni naka Seven Day Adventist University bad kiwei kiwei.
Shillong, Jylliew 3 : Lai ngut ki ophisar Meghalaya Civil Service (MCS) ki la kiew sha ka kyrdan Indian Administrative Service (IAS) mynta ka sngi 3 tarik Jylliew 2022 bad ïa kane ka jingpynbna la pynmih da ka tnad Personnel jongka sorkar pdeng.
Kine ki lai ngut kiba la kiew kyrdan IAS ki long I kong Wanrilin A.M Booth, David D Sangma bad bah Batlang Samuel Sohliya.
Kine ki kiew kyrdan lang bad ka Batch 2020 jongka Assam-Meghalaya Cadre.
I kong Wanri i bat mynta kum ka Director jongka Arts and Culture, bah Batlang Samuel kum u Secretary ka Meghalaya Urban Development Agency bad CEO ka Municipal bad u D Sangma u Director jongka Housing bad Joint Secretary Mining and Geology, Health and Family Welfare.
Shillong, Jylliew: Ka National Health Authority (NHA) ka la ai ka jingïaroh ïa u Symbud Myntri Rangbah ka Jylla bah Prestone Tynsong bad ïa u Director ka Tnad ka Koit ka Khiah (DHS) Dr Aman War halor ka rukom pyntreikam ka Jylla ïa ka Meghalaya Health Insurance Scheme (MHIS) bad ïa ka PM-JAY.U Chief Executive Officer ka NHA R.S Sharma ula phah da ka shithi ba kyrpang sha ka Jylla halor ka jinglah ban pynïaid bha ïa ka review meeting jong ka Ayushman Sangam ki Jylla ka thaiñ Shatei Lam Mihngi ba long myn ha ka 23 bad 24 tarik Jymmang ha Nongbah Shillong kaba ïakren halor ka jingtreikam ka Pradhan mantri – Jan Arogya yojana (PM-JAY) bad ka Ayushman Bharat Digital Mission (ABDM).
Une u Heh ka NHA ula ïaroh ruh ïa ka sienjam ba ka Jylla kala shim ha kaba kynthup ïa ki out patient service bad preventive care hapoh ka MHIS kaba la pyntreikam ha ka jingïaklop lang bad ka PM-JAY.U Sharma ula ai khublei ruh ïa ka Jylla halor ka jingthaw ïa ki Village Health Council kaba long kum ka kynhun ba khmih ïa ka Koit ka Khiah ha ki Shnong ki thaw.
Ula kyntu ruh ïa ka sorkar ba kan wad ïa ki lad ki lynti ban pynïasoh ïa ki Village Health Council bad ka PM-JAY khnang ka NHA kan rah ïa ka nuksa Sha kiwei pat ki Jylla jong ka ri.
Shuh shuh ki don ki ktien ki ba don ki snap tynrai na ka ktien Khasi ba la ju batai da ki Stadsaiñktien (linguist) ba ki dei ki ba la shim kylliang na sha bar.
Kum kita ki ktien ki dei kumne: Thakur- barabor la ju tip ba ka dei ka ktien Sanskrit bad Hindi ka ba thew ïa ki kynja kynrem lyndan ba rangbahduh ha ka imlang sahlang, katba ha ka jingshisha la shem ba ka dei ka ba la wandur na ka ktien ‘Thawkur’ ka ba mut ïa u kynja longkñi longkpa riewblei ba long shijur bad ka Meihukum na ka bynta ka lyngwiar bneng jong ki jingthaw salonsar, bad kane ka ktien ka wan na ka tyllong ktien Khasi ‘thaw’ bad ‘kur’ ka ba syriem kum ha ka ba ong thawlang u ba biang jur bad ka ïawbei.
Ka ktien mynjur- la ju kam ba ka dei ka ktien Hindi, hynrei ka don ka thymmei na ki shikyntien ki ba synrap lang na ki tyllong ktien Khasi, kata ka ktien ‘mon’ bad ka ktien ‘jur’ ka ba mut ba la mon da ka ba jur shisha lane la mynjur; ka ktien shata- la ju kam ba ka dei ka ktien Hindi ïa ka knup shatri da slap, hynrei ha ka Khasi ka dei ruh ïa ka khlieh jong u juloi ne prek ba tangon da u tyrnem; josti- la ju kam ba ka dei ka ktien Hindi ka ba dei ruh ka tien synrap jong ka jubor ba ju ong jubor josti; kumjuh ruh ïa ka ktien hok, pap, shatri, muhor, tala, shabi, mombati, synduk, phatok bad bun kiwei kiwei ba yn dang kdew shuh shuh hadien la ju kam ba ki dei ki ba shim kylliang na ki ktien nongwei.
Hynrei ki don ki ktien Khasi tynrai ki ba nylla ba la pyndonkam ha kiei kiei ki bynta jong ka juk thymmai mynta bad ki ba dei sbiak katkum ba dawa, kum ka ktien shab- emblem, nishan- insignia, mana- prohibition, maham- warning, byndi- prison, along- dungeon, sawar- plummet, ser- kilogram (approximately), risaw- (planing), tympan (column), nap (tweezers), thyrnia (needle), bad kiwei kiwei ki ban dang kdew shuh shuh hadien.
Ka don ruh kawei ka bynta jong ka ktien Khasi ka ba pule kumjuh hynrei kynnoh da kumwei bad ka jingmut ruh ki ba ïapher bak-ly-bak kum ka ktien ruh (also) ruh (casket); lum (gather) lum (hill); shynraiñ (twig) shynraiñ (awestruck); man (being) kum ha ba long ba man, man (prefix for repetition) kum ha ba ong man ka por, man ka sngi; manman (obstinate), pha (devote) kum ha ba aiti la ka jingim, pha (feminine pronoun), kot (paper) kot (reach) ïoh, kot (earning) kumka ïoh ka kot; nong (profit) nong (fate) nong (prefix for verb to convert into a noun) kum nongkhrong, nongkyndong, nongwei ter ter; plakot (school bag) plakot (paper bag), thyrnia (needle) thirnia (discuss), tar (tear) tar (rhythm) tar (analyse) kum ha ka ba tar kpong; saw (red) saw (four), risaw (October) risaw (planing); jur (pair) jur (galvanise), mar (equipment) kum ki mar ki mata, mar (equitable) kum ba ong mar katjuh, mar (giant) kum u Mar Phalyngki; kani (table measure for four hundred betel nut) kum ka thup kheiñ shi kani ne sawspah tylli ki kwai, kani (narcotic substance) kum ïa u kynja aphin ba dih buaid; tba (trace in the dark) tba (lighting specifically), khah (nearby/ closely) khah (weed), lei (doesn’t matter) lei (gum) ‘lei (shortened term for deity), ler (protrude) ler (able), phan (potato root) phan (chant of sorcery), bak (run away) bak (different); bad kiwei kiwei ki ba yn dang kdew shuh shuh hadien.
Ki don ruh ki ktien ki ba don ka tyllong na ka ktien tynrai ba bynrap lang ar kyntien tangba ki ba kit jingmut lajong ha la ka shikyntien, hynrei ka mih ka jingmut thymmai na kita ki ktien bynrap bad ki kylla noh ka rukom pule dak.
Ki nuksa kum kita ki long ka ktien mynjur ka ba wan na ka ktien ‘mon’ bad ‘jur’ ki kylla monjur- bad hadien pat la pule mynjur; langdoh- lyngdoh, markynti ka wan na ka ktien mar bad kynti bad kylla markynti.
Ha manla ka ktien thoh katkum ba la bishar na kiwei kiwei ki ktien nongwei la pynshongnia ha ka ba phiah bynta ïa ki ktien katkum ba snoh la ka bynta bynta khnang ban bniah bad sani ka rukom shna kyntien bad ban pynshong bad pynshoh ktien ha ba thoh ne ha ba kren.
Ka ta ka rukom phiah ïa ki kyntien ha la ki bynta jingkren (part of speech) la pynjanai ha kata ka metbah ktien ka ba lah ban jer ka SOHKTIEN ka ba thew ha ka ktien phareng ïa ka Grammar.
Kine kiei kiei ki long tang ki rukom thaw bad shna hi ïa ki ba la tyrwa ba lah ban pdiang ne kyntait da ki bor bad iktiar ba tbit ha ka thoh ka tar bad ha ka saiñktien.
Kumta ka sohktien (grammar) bad bynta jingkren (part of speech) ha ka ktien (language) Khasi lah ban ai jingmut kat kum ka rukom jong ka ktien phareng ba la kdew kumne harum:Noun- Tienmet Tienpasoh : Ka kyrteng briew, jaka, ki mar ki mata, ki tiar ki tar ne kiei kiei ba don la ka jingmut ha la ka kyrteng.
Pronoun- Tiennam Tienjer: kaba shim bujli haba jer ba nam/ ban pynkam ban Tienkam tienkap pynkap ha ka jaka jong ka tienmet tienpasohVerb- Tienleh tienjia: ka ba ithuh ïa ka ba leh, long, don, dei ne jia haba kren.
Adjective- Tienlong tiendei: ka ba batai jinglong jong ka tienleh bad tienpasohAdverb- Shohktien shonktien: ka ktien ba pynshoh ne pynshon jingmut shuh shuh ïa ka tienlong tiendei, tienleh tienjia.
Preposition- Tienkdew tienpyni: ka ba pyni ne kdew ïa ka tienpasoh ne tiennam bad kiwei ki bynta jingkrenConjunction- Tienbteng tiensnoh: ka ba bteng ne pynsnoh kyntien ha ki bynta jingkrenInterjection- Tienkynsan tienkyndeh: ka ba pynpaw jingsngew kyndit ha ka bynta jingkrenArticles- Tiensin tienong : ka ba sin ne ong ïa ki tienpasoh katkum ka jinglong bad kyrdan.
Shillong, Jylliew 03: Ka HYC Shillong City ka la ong ba kiba bun ki kmie ki kpa ha kine ki sngi ki ud bad ki thnum ba ki khun ki kti jong ki kim ïoh kam ïoh jam, katba ïa ki dukan jong ki pat, khamtam ha ïewduh ki aiwai sha ki bar jylla.
Ki nongïalam ka Seng, kynthup ïa u President u Bah John Lyngdoh bad u Samla Enlang Sawian, Secretary, haba ïakren bad ki nongthoh khubor, ki la ong ba ha ka jingshisha ka jingïoh laisen khaïi ki bar jylla, kadei namar ba ki ïoh dukan ban wai na ki trai jylla hi.
“Kane ka rukom leh kadei kaba ki ong ka leh benami kaba long pyrshah ïa ka aiñ", la ong u Bah John.
Ka Seng ka ong ba ka jingïoh ban wai ki bar jylla ïa ki dukan ka long ka jingpynduh kam ïa ki samla bad ïa ki paidbah trai ri trai muluk.
Ka Seng ka kyntu ïa ki trai jylla ba kim dei satia ban aiwai sha ki bar jylla ïa ki dukan, hynrei lada kim lah ban shong hi, kidei ban ai sha ki khun ki kti ne kiba haïing hasem jong ki lane sha ki para doh para snam la jong.
Ha kajuh ka por, ka Seng ka la ïakynduh ruh ïa u EM ba dei peit ïa ka Trade, u Bah Robert Kharbuki ban kyntu ïa u ba ym dei ban shu ai laisen khaïi pathar, khnang ban teh lakam ïa ka jingïoh khaïi ki bar jylla hangne.
U Bah John, u la ïathuh ba na ka liang u Bah Kharbuki, u la ïathuh ba kiba bun hi ki laisen khaïi ba ka District Council ka ai, kidei kiba ki la ïoh lypa ïa ka NOC ne ïoh jingbit na ki Shnong, na ki Syiem bad ka buh jingeh ïa ka Council lada kam ai.
Ka daw ka long ba lada la biang ki NOC bad kiwei ki jingdonkam ba ki Shnong, ki Hima kine ki ba pan laisen khaïi ki leit sha kiwei pat kibor, ïa kaba ka District Council kam lah ban leh eiei.
Ha kajuh ka por ka HYC ka la ong ruh ba kan sa pynlong ka jingkhynra laisen khaïi ha nongbah Shillong ban thwet ïa kito ki dukan bar jylla ki bym don laisen ban khaïi bad ha kaba ïadei bad kane, ka la pan ruh ïa ka jingïatreilang jong ka District Council.
Shillong, Jylliew 3 : Ha ka miet 2 tarik por 9.30 ei ei uwei u khynnah uba dang 15 snem ka rta u la shah bom klep ha ki shi kynhun ki runar kiba ym lah ban ithuh kat haduh ba un da mynsaw jur bad poi hospital.
Kane ka jingjia kala jia ha jaka ïeng taxi Lumparing ha Laban.
La ïathuh ba hynnin ka miet une u khynnah u la mih na ïing ryngkat bad u paralok da ka thuk thuk jongu ban leit thied jingthied bad kane ka long ha ka por 9.30 hynrei kyndit kyndit haba la poi ha katei ka jaka ki la shah bom klep bad namar ba ula mynsaw la pynkit ïa u sha Woodland Hospital bad hap thiah ha ICU.La ïathuh ba kine ki runar ki don kumba 20 ngut ei ei.
Une u paralok jongu u la ïoh ban phet krad bad leit pyntip mar mar sha ki pulit katba une u khynnah pat u la shah bom ha kitei ki kynhun runar na ki bynta ka khlieh.
Ki pulit ki dang pynlong ka jingtohkit bad thwet ban ioh kem ia kine ki runar.
Shillong, Jylliew, 3: Ki nongïalam jong ka Sur ka Bri u Hynñiewtrep (SBH) ha ka sngi Thohdieng ka la dawa ïa ka Sorkar Meghalaya Democratic Alliance (MDA) ba la ïalam da ka National Peoples Party (NPP) ba ka dei ban pynbna paidbah ïa ka kaiphod tohkit halor ka jingshah siat ïap jong u Bah Cheristarfield Thangkhiew ha ka 13 tarik, Nailar, 2021.
Kane ka jingdawa ka long hadien ba kane ka kynhun ka la leit ban ïakynduh ïa ki bahaïing hasem jong u Bah Che ha ingsah kaba don ha Mawlai Kynton Massar, Shillong.
Ha ka jingïakren bad ki lad pathai khubor, u Chairman jong ka Sur ka Bri u Hynñiewtrep u Bah Donboklang Kharlyngngdoh u la ong, “naduh kaba sdang hadien kato ka jingjia, ka jingdawa jong ngi ka long ban ïoh ïa ka jingbishar kaba hok bad ban pynshitom ïa kiba donkti ban siat ïap im im peit peit ïa u Bah Cheris.
"“Hadien ba ngi la ïohi ïa ka jingaiti ïa ka kaiphod da u Justice T.Vaiphei ha u Myntri Rangbah ha ka 20 tarik, Jymmang, kum ka kynhun ka bym ju ïaid lait ngi sngewdei ban kynduh biang ïa ka ïing ka sem jong u Bah Che mynta ka sngi hadien ba ka Sorkar kam shym la pynbna paidbah ïa ka kaiphod tohkit," u la ong.
“Ha ka jingïakren bad ka ïing ka sem jong u Che, ki la ong ba kim pat ïoh satia ïa ka kopi jong ka kaiphod tohkit.
Ka jingïakynduh mynta ka sngi ïa ka ing ha sem ka long ba ngin ïai ïaleh ngin ym sangeh," u la bynrap.
U la ïathuh ruh ba ka jingsngap jar jong ka Sur ka Bri u Hynñiewtrep baroh shikatto ka dei namarba ka dang don ka jingtohkit.
U la pynpaw ruh ka jinglyngngoh halor ka jingpynslem jong ka Sorkar MDA ban pynbna paidbah ïa kane ka kaiphod tohkit wat hadien ba u Justice T.Vaiphei u ladep aiti ïa ka kaiphod tohkit sha u Myntri Rangbah ka Jylla.
“Don aiu ha lyndet, naduh ka 20 tarik u bnai Jymmang, 2022 haba phi la ïoh pdiang ïa ka kaiphod na ka Meghalaya Human Rights Commission (MHRC), ngi la shu ïohsngew ba la phah pat sa sha ka Political Department," la kynthoh une u Chairman jong ka Sur ka Bri u Hynñiewtrep.
“Hato ka ka jingtohkit ïa ka ïing, ka jingwan dkhat jubor jong phi ïa ka jingim jong une u rangbah (Bah Cheris), hato phim hun tang ha ka MHRC mynta pat phi la phah sa sha ka Political Department?" la buh jingkylli u Bah Kharlyngdoh bad bynrap, ‘ngi sngewsih bad ngi sngew ba kane ka jingleh jong ka Sorkar MDA, ïoh lehse nga imat ki don jingthmu ban pynsniew ïa kane ka jingtohkit.
Ngi kyntu ïa ka Sorkar MDA ba sngewbha ban pyllait noh ïa ka kaiphod ba ngi kum u paidbah ngin ïohi bad ngi kwah kumba ngi ong.
"Haba maham ïa ka Sorkar, une u nongïalam ka Sur ka Bri u Hynñiewtrep u la ong, “ngim buh por, ngi kwah ban ong kylla ïa ka Sorkar hato phi kwah ïa ngi ba ngin mih biang sha surok ban dawa pynbna paidbah ïa kane ka kaiphod.
"“Sngewbha, haba ka jingtohkit ka ladep pynbna paidbah noh ïa ka jingtohkit, balei phi dang ai sa sha ka Political Department? Hato don eiei ban tah sia lieh ne ban pynbeit ne ban pynsniew? Kata ka dei ka jingkylli jong ka Sur ka Bri u Hynñiewtrep lada ngi ïohi ba ka long kumne kumtai bad ka kyllaiñ ngi kyrpad ïa ki paidbah ban long kiba la khreh kumba ngi la mih sha madan ban dawa tohkit, sa shisien ngin dawa ban pyllait noh ïa ka kaiphod kaba u Justice Vaiphei u la aiti sha ka Sorkar," la maham tyngeh u Bah Kharlyngdoh.
“Lada kane ka kaiphod kan long ka kaiphod kaba pynrem ïa u nongshah pynïap (Bah Cheris) bad phi pyrto ïa u nongpynïap (Pulit) ïoh lehse kan sa khie biang ka thma hapoh ka jaidbynriew bad yn sa wan shuh shuh ka jinglynshop na ki bor ka mariang ki ban sa ktah shimet shimet ïa phi kiba don hapoh ka Sorkar," u la kynthoh.
U la ïathuh ba ha ka jingïasyllok, ka ing ka sem u Bah Cheris ruh ki la pynpaw ïa ka jingshahniah ha kane ka jingtohkit.
“Ngi kwah ban ïohi ba ïa kito kiba donkti dei ban pyni noh.
Lada dei uno uno u shakri Sorkar ruh dei ban wengkam shi syndon.
Sngewbha ko Myntri Rangbah wat aidaw shuh da kumwei pat, mynta phi la aidaw ba ka dang don ka jingtohkit bad mynta pat phi ong ba ka dang don ha ka Political Department? Kine ki dei tang ki jingaidaw suda," u la ong.
Shillong, Jylliew 03: U Superintendent of Police (CID), u la ong ba ki don ki briew ne ki kynhun kiba thok ban shim kabu ban kamai pisa lyngba u Aadhaar Number lyngba kata kaba ki ong ka Aadhaar Enabled Payment System (AePS).
Lyngba kane ka buit jong ki da kaba wad ïa u Aadhaar Number, u Mobile Number ba la ai ha ka Aadhaar Card ban tip ïa ki jingtip kiba la buhrieh jong ki paidbah bad kiwei kiwei de ki jingtip khnang ban ïoh kamai pisa da kaba wad pat ïa ka jingdon pisa ki briew ha Bank bad ban sei pisa na ki Account jong ki, namar ba ka Aadhaar Card ka don jingïasnoh bad ka Bank Account.
“Kine ki riewthok riew shukor, ki sei pisa na ki Account jong ki paidbah, khlem ka jingtip ki trai", la ong u SP (CID) ha ka jingpynbna paidbah mynta ka sngi.
