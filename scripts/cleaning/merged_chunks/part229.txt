Haba kren halor ki Policy jong ka Sorkar MDA, u Lat ula ong ba ka Jylla ka kwah ban kyntiew arshah ïa ka kamai ka kajih jong ki nongrep da kaba shim kabu ïa ka jinglong ka suiñbneng kaba pher hangne bad da kaba pynkhlaiñ ban wanrah ïa ki lad ban pynmih ruh ïa kiwei kiwei ki mar bam na ki marrep ba ki pynmih.
Halor kane, ka Sorkar ka la buh hakhmat eh ïa ki sienjam ban kyrshan ïa ki nongrep ba rep ïa ki mar ba shongdor bha kum u shynrai, sying, sohniamtra, sohtrun, ki kynbat, ki musla bad ka ngap da ka mission mode.
Hapoh kine ki Mission, ki nongrep ki la ïoh ïa ki tiar rep, jinghikai, ki jingtei ban shna ïa ki jaka pynmih mar na ki marrep bad ka jingpynïasoh ïa ka ïew ka hat.
Haduh mynta, kine ki Mission kila ïarap haduh 13 ngut ki nongrep ban kyntiew ïa ka kamai ka kajih jong ki.
U Chauhan ula pyntip ba ka Sorkar kala kynshew pisa bun bha ha ka kam ri jingri ban pynim ja ïa ki paidbah ha Nongkyndong bad ban pynkhlaiñ ïa ka jingpynmih dud bad ka doh ban bam.
U ong, ka Sorkar hapoh ka CM-Elevate ka la ai 50% ka subsidy ïa ki unit ban buh sem sniang, ri blang bad ri syiar.
Hapoh ka Piggery Mission, haduh 367 tylli ki cooperative society la dep ban thaw bad kiba la ri mynta ïa palat 6000 tylli ki sniang kha khun.
Palat 1000 ngut ki nongrep ba pynmih dud kila ïoh ïa ka ram ba khlem sut na ka Meghalaya Milk Mission.
Haba pynpaw ba ka jingpynmih dohkha ha Jylla kala kiew da 1139 metric ton ha u 2023 kaba la kynjoh mynta haduh 19,374 metric ton, u Lat ula ong baka Jylla kala nang jam sha u pud ban pynduna ïa ka jingwanrah dohkha na shabar ka Jylla da kaba wanrah ïa ki jaka pynkha pylleng kum ka Recirculatory Aquaculture System bad Integrated Cage Culture.
Haba phai sha ka koit ka khiah, u Chauhan ula ong ba ki dak ki shin na ki jaka sumar ka Sorkar kila pyni ïa ka jingjanai ha ka rukom ai jingsumar ha kine ki khyndiat snem bala leit.
Ka Jylla ka la sakhi ïa 50% ka jingduna ha ka jingiap jong ki longkmie ba kha khun da ka jingwanrah ka Sorkar ïa ka Chief Minister’s Safe Motherhood Scheme.
U Lat ula ong ruh baka jingpynkhlaiñ ïa ka jingdon ki nongai jingsumar ha Jylla, ka Medical Recruitment Board ka la dep thungkam haduh 47% ïa ki doktor tang hapoh ka shisnem.
Ka Sorkar ka la pynlut palat ïa ka T.6 klur lyngba ki 6500 tylli ki Village Health Council ban pynkhlaiñ ïa ki lad ai jingsumar ha ki shnong ki thaw da ka jingïatrei ryngkat bad ki Dorbar Shnong.
Haba ban jur ba ka Sorkar ka dang don ïa ka jingmut kaba skhem ban pynïoh ïa ka pule ka dangle kaba kynsai ha baroh ki kyrdan, u Lat ka Jylla ula ong ba ka Sorkar mynta ka dang kyntiew kyrdan bad shna pynbna ïa baroh ki ïingskul kiba don hapoh ka Jylla.
“208 tylli ki Elementary, Secondary bad Higher Secondary school kila ïaid hapoh ka Phase-I.111 tylli ki skul kin hap hapoh ka Phase-II bad sa 1725 tylli kin hap ha ka Phase-III.Ka kam thungkam ïa ki nonghikai skul LP bala sahteng la slem bah ruh ka dei kaba la dep ban leh mynta dang shen" ula ong haba bynrap ba haduh 996 ngut ki nonghikai ba dang thungkam thymmai kila ïoh ïa ki shithi thungkam ha ka prokram kaba long ha Tura bad Shillong.
Ha ka liang ka Higher Education, ula ong ba ka Sorkar kala plie ïa ka Shillong Government College of Engineering ha u snem bala lah bad kan sdang noh shen ban pdiang noh ïa ki samla pule.
“Ka College of Architecture bad Urban Planning ha Tura ruh kan sa dep noh mynta u snem.
Ka Sorkar ka la pynkylla ïa ka Captain Williamson Sangma Technical University Act ban pynkylla sha ka State University khnang ba ki College ka Jylla ki lah ban pynïasoh.
Kane kan dei ka State University ba nyngkong eh ha Jylla Meghalaya" ula ong.
Haba kren ïa ka lad aikam aijam, u Lat ula ong ba ka Sorkar ka angnud ban ai jinghikai pyntbit ïa 1.5 lak ngut ki samla ha ki sap ïohkam kaba ki don ha kine ki 5 snem ban wan lyngba ka Skill Meghalaya Programme.
Dang shen kala ïaid ka jingai jinghikai pyntbit ïa ki nos ki ban sa ïohkam ha ki ri ba riewspah ka pyrthei kum ka Japan, Singapore bad ka United Kingdon.
Haduh 74% ki ïing ha Meghalaya kila ïoh kor um ïing.
U Lat ula pyntip ba haduh mynta 4.8 lak tylli ki longïing ka Jylla kila ïoh ïa ka kor um ïing lyngba ka Jal Jeevan Mission, kaba kot haduh 74% ka jingtreikam bad kaba long halor ka national average.
U ïathuh ba nalor ki longïing, haduh 66% ki skul, 66% ki Anganwadi Centre bad 71 % ki PHC kila ïoh ïa ka umbam umdih na ka Sorkar Jylla.
Palat 1000 tylli ki Shnong ha Jylla kila ïoh syrnot kum ki “Har Ghar Jal’.
Haduh 5467 tylli ki Shnong ki dei kiba la ithuh kum ki shnong bym leit painkhana shuh sharud shakiar hapoh ka Swachh Bharat Mission (Gramin) Program.
Ka Sorkar ka buh ïa ka thong ban pynlong ïa baroh ki Shnong ka Jylla kum ki shnong ki bym leit painkhana shuh sha khlaw sha btap ne sha rud sha kiar hapoh une u snem ba mynta.
Nalor kane, u Chauhan ula ong ba ka Sorkar kala shim ruh ïa shibun ki sienjam ban pynheh ïa ki kad liengsuiñ kiba don ha Jylla.
U ong ba ka Shillong ka dei kaba la pynïasoh liengsuiñ mynta haduh 8 tylli ki Sorbah jong ka Ri India.
Halor ka rai jong ka Sorkar ban tei noh ïa ka New Shillong Township, u Chauhan ula ong ba kane hi kan ïaid ha ki artylli ki bynta.
Ka bynta ba nyngkong ka long ban tei ïa ka Administrative City ha Mawdiangdiang bad kaba ar pat ka dei ka jingtei ïa ka Knowledge City ha Mawkhanu kaba dang ïaid mynta ha ka jingïaphylliew jingmut.
Kum shibynta na ka plan ban pynbiang ïa ki lad pynïasoh jong ka New Shillong, ka Sorkar kala shna mynta ïa 3 tylli ki surok ba pynïasoh ïa ka New Shillong, sor Shillong bad ka Shillong Bypass.
Kum kane kajuh ka plan la pynkhreh ruh mynta ïa ka Tura bad Jowai.
Shillong, Rymphang, 16: Hadien 189 snem ka jingkhladnoh jong u Syiem Tirot Sing Syiemlieh, u khlawait nongïaleh laitluid ka ri India uba dei ruh u Syiem jong ka Hima Nongkhlaw, uba la ïap ha ka 17 tarik, Naitung, 1835, ha ka jingshah set byndi ha ka Sorkar Bilat ha nongbah Dhaka, mynta ka Sorkar Meghalaya da ka jingïarap ka tnad kam bar ri (Ministry of External Affairs) ka sorkar pdeng la shimkhia ban tei ïa u durmot ha phyllaw jong ka Indira Gandhi Cultural Centre (IGCC), ha nongbah Dhaka, Bangladesh.
Ha kane ka sngi, la plie paidbah ruh ïa ki khana da ki jingthoh dur ba batai ïa ka jingim jong u Tirot Sing Syiem, kiba la wah ha ki kynroh jong ka Indira Gandhi Cultural Centre (IGCC).
Nalor kane, ïa ka Indian Council Cultural Centre Library Dhaka ruh la ai kyrteng noh sha ka U Tirot Sing Library ban pynsahnam ïa une u Khla Wait.
La plie paidbah ïa une u durmot da u High Commissioner (HC) ka India sha Bangladesh u Pranay Verma bad u Symbud Myntri Rangbah ka Jylla u Ma Sniawbhalang Dhar ryngkat ka jingsakhi lang jong u Myntri ka tnat Arts and Culture u Bah Paul Lyngdoh, ka Myntri ka koit ka khiah ka Dr.Ampareen Lyngdoh, u Chairman jong ka State Planning Board Bah Metbah Lyngdoh, u Commissioner and Secretary uba khmih ïa ka tnat Art and Culture Bah Frederick Roy Kharkongor, u Chairman barim jong ka UPSC u Prof.David R.Syiemlieh, u Adviser ka Sorkar Jylla u Bah Hamletson Dohling, ki MDC jong ka Khasi Hills Autonomous District Council ba kynthup ïa u Bah Titostarwell Chyne, u Bah Teiborlang Pathaw, u Syiem Khynnah jong ka Hima Nongkhlaw u Pa’iem K.M Syiem, u Syiem ka Hima Bhowal u Pa’iem Kynsai M.Syiem, u Syiem Khynnah jong ka Hima Khyrim u Pa’iem Habapan Syiem bad kiwei kiwei.
ïa kane ka kynhun baroh la lam khmat da u Symbud Myntri Rangbah ma Sniawbhalang Dhar.
ïa kane ka prokram la pynlong da ka IGCC Dhaka, ka tnad Arts and Culture ka sorkar jylla lem bad ka Bangladesh Shilpakala Academy.
Haba kren ha kane ka jingplie ïa une u motdur u Symbud Myntri Rangbah u la ong “ Kane kal ong ka sngi ba sah jingkynmaw bad kaba sngewsarong ïa ka jaidbynriew bad ki paid nongshong shnong ka jylla Meghalaya namar la ïoh ban plie ïa une u motdur sah jingkynmaw jong u Tirot Sing Syiem ha Dhaka".
U pynpaw ka jingsngewnguh ïa ka tnad Ministry of External Affairs bad kumjuh ruh ïa u High Commissioner jongka India sha bangladesh kiba la ai ka jingkyrshan ïa ka sorkar jylla ban ïoh tei ïa une u motdur sah jingkynmaw ïa une u Khlawait ka Jaidbynriew.
Ha ka jingkren jong u bah Paul Lyngdoh ul a ong “ Une u Khlawait jongka Jaidbynriew u Tirot Sing Syiem u la pyni ïa ka mynsiem jinglong shlur, jong long riewkhraw kum u nongïalam ba shynrang bad dei ruh ha ka por jongu ba ki Syiem Khasi ki la ïatrei lang naduh ka Hima Shillong shaduh Rambrai wat hapdeng ka jingeh bha ka leit ka wan ha kato ka por".
U Nongshna motdur ba paw ka Jylla bah Raphael Warjri u dei uba pynwandur ïa une u motdur bad ïa ki khana thohdur jong une u Khla Wait.
Ka Tnad Arts & Culture kala pynlut haduh T.11 lak ban leh ïa kane ka kam bakhraw ban pynsahnam ïa u Tirot Sing.
Ha ka por janmiet, la pynlong pat ïa ka cultural prokram halor ka matpdeng “ U Syiem Tirot Sing – U Khla Wait Ka Ri Khasi" kaba la pynlong ha Jatiya Natyashala Milanayatan, Bangladesh Shilpakala, Shegun Bagicha ha Dhaka.
Shillong, Rymphang 17: Ka kol kaba la thep da u Phyrnai Langstieh ka la ïarap ïa ka Lawsohtun SC ban khur jingjop ha ka jingïalehkai pyrshah ïa ka Nongrim Hills SC hynnin ka sngi Thohdieng ha ka lympung 1st DIVISION Football League 2023-24 ba la pynïaid da ka Shillong Sports Association ha madan SSA Ground, Polo.
Ka jingïakhun hapdeng kine ki ar kynhun ka la sdang ha ka por 2:45 baje nohphaisngi.
Haba phai sha ka jingïalehkai, ka kynhun Lawsohtun SC ka la ïoh ban pynkhihjar nyngkong lyngba u Peter Lyngdoh ha ka 34 minit, hynrei ka Nongrim Hills SC ka la jubab shuwa ban kut ka kylla step lyngba u Glenny Lynrah (42 minit) kaba la pynlong ïa kine ki ar kynhun ban ïakhaid da mar 1 kol ha kaba kut jong ka kylla kaba nyngkong.
Hadien ba la bteng ïa ka jingïakhun ha ka kylla kaba ar, baroh arliang ki la ïakhun tyngeh ban ïoh thep sa kawei hynrei dei ka Lawsohtun SC kaba la lah ban pynurlong ïa ka jingangnud na ka kol ba la thep da u Phyrnai Langstieh ha ka 74 minit.
Haduh kaba kut jong ka por ym shym la don shuh ba lah ban pynkhihjar kaba la pynlong ïa ka Lawsohtun ban khur ïa ka namjop.
Shillong, Rymphang 17: Ka Shillong Lajong kan pyndep ïa ka jingïakhun shabar nala ïing kaba la pynkynriah noh ha SSA Stadium, Shillong, pyrshah ïa ka Neroca FC ha ka lympung I-League ka ban long mynta ka sngi ha ka por 2 baje nohphaisngi.
Haba kren shuwa kane ka jingïakhun, na ka liang jong u Bah Bobby L.Nongbet u la pynpaw ba hadien ba rem ar sien lynter, u khmihlynti ban khur ïa ka namjop, hynrei u la pynkynmaw ruh ba ka Neroca ka dei ka kynhun kaba tbit, bad kane ka jingïakhun kan long kaba jwat ïa ka kynhun hynrei u kyrmen ba Lajong kan khur ïa baroh 3 point.
Na ka liang jong ka Neroca ka shong ha ka kyrdan ba 12 da 7 point naki 2 jop, shi sien ïakhaid, bad rem 9.
Shillong, Rymphang 17: Ka kynhun ïalehkai jong ka Meghalaya ka donkam mynta ban jop sa shi sien ban poi sha ka burom kum ka lahduh hadien ba ka la lah ban ïalehkai bha na ka thup ïakhun Plate Group jong ka lympung U-23 men’s Col CK Nayudu Trophy, bad ka final kan long pyrshah ïa ka Nagaland ka ban sdang naduh mynta ka sngi.
Kane ka jingïakhun final la khreh ban pynlong ha madan kriket Nagaland Cricket Stadium ha Sovima, bad ka por kan long naduh 9 baje mynstep.
Kumba ka paw, ka Meghalaya ka la seisoh bha ha ki jingïalehkai mynta ka samoi, da kaba jop ha baroh hynriew sien ki jingïakhun.
Ka samoi ïalehkai mynta u snem ka la sdang naduh 7 tarik u Kyllalyngkot ha kaba ka jylla ka la aireng pyrshah ïa ka Sikkim, bad jop kput da 328 ron.
Ka la ïai bteng ban jop ïa ka Manipur (lyngba ka inning bad 51 ron), nangta ïa ka Mizoram (da 3 wicket), ïa ka Arunachal Pradesh (da 180 ron), ïa ka Nagaland (da 134 ron) bad sa shi sien ïa ka Mizoram (lyngba ka inning bad 107 ron) ha ka semifinal.
Kane ka long ka samoi ba seisoh ïa ka Meghalaya hadien ba ka la jop ïa baroh ki jingïalehkai U-23 bad la sakhi ruh ïa ka jingnangkiew ka rukom lehkai jong ka kynhun, kaba long kaba donkam ïa ki player shuwa ba kin shah jied ha ka thup kynhun kiba la rangbah.
Kumban shu pynkynmaw, ka jylla ka la dep ban pynliem teng ïa ka Nagaland hala ïing ha ka thup ïakhun jong ka round robin stage bad mynta kan khmih lynti ïa ka juh.
Ka thup kyrteng ki player Meghalaya ha ka final Col CK Nayudu Plate Group ki long: Abhishek Kumar, Abhishek Gupta, Agreas Cham Cham Sangma, Badonnam J Mylliemngap, Bipin Kumar Ray, Joydeepan Deb, Kevin Sanjeev Christopher (C), Kush Agarwal, Manish Sharma (VC), Mrityunjay Bharali (WK), Nishanta Chakraborty, PM Santhosh, Sudhir Sahani, Swastic Chettri, Wankitlang Nongpluh.
Support staff: Neetesh Sharma (head coach), Synrapsing Riahtam (assistant coach), Emidao Dhar (physio), Skhembor Khongbtep (trainer), Chuba R Marak (manager)Swastic Chettri (310) and Nishanta Chakraborty (384) have both racked up more than 300 runs each this season but captain Kevin Christopher tops the state list with 507, which puts him 14th in the overall standings nationally.
But it is the bowling that has been of particular note, with Manish Sharma and Abhishek Kumar both claiming a sensational 39 wickets each.
Left-arm orthodox spinner Manish has four five-wicket hauls and fast bowler Abhishek five.
Manish’s leads in terms of average, getting a wicket every 8.25 runs, while Abhishek’s average is 12.76.
Having already defeated Nagaland at home in the round robin stage, Meghalaya will have a certain advantage in the final but Nagaland, on the other hand, will be playing on home turf.
Nagaland have won both matches played at Sovima this season and will want to make it three in a row.
Meghalaya squad for Col CK Nayudu Plate Group final vs Nagaland:Abhishek Kumar, Abhishek Gupta, Agreas Cham Cham Sangma, Badonnam J Mylliemngap, Bipin Kumar Ray, Joydeepan Deb, Kevin Sanjeev Christopher (C), Kush Agarwal, Manish Sharma (VC), Mrityunjay Bharali (WK), Nishanta Chakraborty, PM Santhosh, Sudhir Sahani, Swastic Chettri, Wankitlang NongpluhStandbys: Aman Kumar, Frickey Sangma, Sachin KumarSupport staff: Neetesh Sharma (head coach), Synrapsing Riahtam (assistant coach), Emidao Dhar (physio), Skhembor Khongbtep (trainer), Chuba R Marak.
Shillong, Rymphang 17: Ka jingïalehkai jong ka lympung Shillong Cricket League 1st Division hynnin ka sngi Thohdieng ka la jam sha kaba kut ha kaba ka Nongkseh United ka la khur ïa ka jingjop hadien ba pynliem ïa ka Masonic CC.Haba phai sha kane ka jingïakhun, ïa ka toss la jop da ka Masonic bad ka la jied ban bol nyngkong.
Haba shimti ïa ka pali ban tied nyngkong, ka Nongkseh ka la buh thong da 213 ron shuwa ban hap baroh 10 ngut na ka 39.4 over.
Ki rangtied kiba la kamai bun ron ïa ka kynhun ki kynthup ïa u Iateilang shangpliang, u ba la khyrwit haduh 63 ron naki 60 bol, katba u Bona Myrthong u la tied 40 ron naki 65 bol.
Na ka liang jong ki rangkawangbol ka liang pyrshah, u Kunal chettri u la ïoh ban pyndep 8 over, shah tied 42 ron bad khur 5 wicket, u Bhuwan thapa u la kawang 7.4 over, shah tied 31 ron bad khur 3 wicket.
Haba jubab ïa katei ka ron ka Masonic ka la kynjoh tang 156 ron hadien ba shah pynkhyllem baroh 10 ngut ha ka 33.3 over.
Ki rangtied kiba la kamai ron bun ïa ka kynhun ki long u Bharat Rana (51 ron naki 56 bol) bad u Sanjay biswa (20 ron naki 34 bol).
Katba na ka liang ki rangkawangbol kiba la seisoh ki kynthup ïa u Bushbashisha Tohtih (6 over: shah tied 16 ron: bad khur 3 wicket) bad u Richmond Nongdhar (5 over: shah tied 14 ron: bad khur 3 wicket), kaba la ïarap ïa ka kynhun ban jop da 57 ron.
Shillong, Rymphang 17: Ka kynhun ïalehkai kriket jong ka Meghalaya ka la lah ban ïalehkai bha da kaba tied 304 ron shuwa ban shah pynkhyllem baroh shiphew ngut ha ka inning ba nyngkong hynne ka sngi ha ka jingïakhun ïa ka final jong ka Ranji Trophy Plate Group pyrshah ïa ka Hyderabad, ha Rajiv Gandhi International Stadium.
Haba shimti ïa ka pali tied, ka Hyderabad ka la khylliap ïa ka sngi da 25 ron bad hap 2 ngut, bad ka dang sahdien sa 279 ron.
Ka Meghalaya ka la jop ïa ka toss ha kane ka final bad ka la jied ban tied nyngkong.
Napdeng ki rangtied ka jylla, u Raj Biswa u la wan ba nyngkong da kaba khyrwit haduh 64 ron, katba u Akash Kumar Choudhury u la tied 50 ron khlem shah pynhap.
Ki la don katto katne ki player kiba la lah ban kyntiew ïa ka ron na bynta ka kynhun bad ruh kito ki bym shym la seisoh ha ka tied na ka kynhun, watla kata ruh, kumba ka paw ka Meghalaya ka la pynpaw ïa ka mynsiem ïakhun pyrshah ïa katei ka kynhun ba khlaiñbor.
Naka liang jong u Raj u la tied ïa katei ka ron kaba u la kamai na ki 48 bol, kiba kynthup ïa 9 tylli ki four bad 3 tylli ki six.
U la ïoh ka jingkyrshan ryngkatlang da 81-ron na u Arien Bonchang Sangma (18 ron naki 35 bol).
U Swarajeet Das ba la mih ha ka pali tied ba lai u la kamai 31 ron, katba u Kishan Lyngdoh (29), u Jaskirat Singh Sachdeva (46) bad u Dippu Sangma (42) ki dei kiwei pat ki player kiba la kyntiew ïa ka ron na bynta ka kynhun.
U Jaskirat lem bad u Dippu ki la ïoh ban kyntiew 87 ron shuwa ban hap u wicket ba hynñiew, hynrei phewse, baroh ar ngut ki la shah pynhap noh khlem da kynjoh mar shiteng ïa ka spah ron (half-centuries).
Hynrei na ka liang jong u Akash, u khlem shym la mad ïa katei ka jingeh, da kaba thlieh naphang ïa ki bol jong ka Hyderabad, ha kaba u la khyrwit haduh saw tylli ki four bad saw tylli ki six naki 57-bol ban kynjoh 50 (not out).
U la lah ban kynjoh sha katei ka ron shuwa ba un duh paralok ban bteng ïa ka jingïalehkai, hadien ba u Tanay Thyagarajan jong ka Hyderabad u la pynhap noh ïa u wicket ba khadduh ban pynkut ïa ka inning bol jong u da 5/103.
Ka kynhun ba ïalehkai hala ïing (Hyderabad) ka la ïohlad ban tied tang 8 over namar ba la kem dum ka sngi.
Ka Hyderabad ka la mad jingeh ha ka pali tied jong ka ha kaba ka la shah pynhap haduh 2 ngut shuwa ban pynkut ïa ka sngi, baroh ki dei kiba la khur da u Chengkam Sangma, u ba la sdang nyngkong ban bol ha ka sien mih madan ba ar jong u ha ka Ranji mynta ka samoi.
U la pyndep da kaba khur 2/9 naki 3 over bad ka Meghalaya kan pynleit jingmut ban bteng da kane ka rukom bol ban khanglad ïa ka Hyderabad ynda la sdang biang ïa ka jingïakhun mynta ka step.
Ka long kaba shisha ba ka jingpyndonkam ïa ki ïit ïong ha ki kali ka la kylla ne pynlong ïa ki kali ki jaka rieh jong kiba bun ki riew shim kabu naduh ki kam ïaluh samla lyngkar haduh ka jingïadih ïabam sngewbha kaba pathar, naduh ki jingioh riehtngen jong ki riew pyntriem haduh ka jingshah shim kabu ki riew lui lui khmatam lei ki kynthei hynnah samla.
Baroh ki sngew ba ka jingdon jong ki iit iong kiba ym don ba lah ban iohi ka ai jingshngain ia kiba leit ba wan marwei bad ruh ka buh rieh ia ki tiar ki tiar kiba ki kit ki rong, bad bunsien ngi klet ba kane ka juh ka iit iong ka buhrieh ruh ia ki riew shim kabu bad ka ai jaka rieh ruh ia ki riew pyntriem ha kitei ki kam kiba har rukom kaba niew hakhmat.
Ym lah ban len ba ka jingpyndait iit iong ia ki kali kam dei tang ba ka pynioh ne pynduh jingmyntoi, hynrei ka kham pynitynnad shisha hi ruh ia ki kali ba ju pyndonkam shimet.
Naduh hynnin ka sngi la lah ban iohi ia ki pulit ka jylla ba ki la sdang ban tar ia ki kali tah iit iong, hynrei hato katei ka jingtar ka kut noh noh tang hapdeng ki riew paidbah, kumno shaphang ki heh sorkar pat? Ka ain kam dei ban long tang ia ki paidbah, hynrei ka dei ban long beit 100% na ka bynta baroh.
Ka sorkar lyngba ka tnad pulit ka la pynih ia katei ka hukum ban tar ia ki iong la kham katto katne por naduh u snem ba la dep, hynrei katei ka ain ka la trei kam suki bha.
Bun hi ki sakhi ia ka jingshisha ba wat ki kmie ki kpa kim tip shaei ki khun samla jong ki, ki leit namar mar la kiew ha ki kali iit iong ymtip shuh wat la ki don tang ha surok ba phyllaw iing ruh.
Ki bun bah ki jingjia ha kaba ki riew lyngkar ki ialuh samla sahuh hapoh ki kali iit iong wat hapoh shnong poh thaw ruh tang ka kham kynjah briew kim salia shuh iano iano ruh.
Ka jingiohlad ban don hapoh ka kali iit iong imat ia ka long hi kumba tap hapoh ka nep.
La ju don ka jingjia ba ki riew shi kabu kim ju rung hi wat shapoh iing jong kita ba ki kam ba ki dei ki baieit jong ki, hynrei ki shu sangeh kali beit harud surok bad pynlong ka jingiakynduh bad jingleh sahuh beit tang hapoh kali.
Katno ka long shisha kaba i jakhlia bad kane ka pynpyut shisha ia ka imlang sahlang.
Da ka jingiohlad ban pyndonkam da ki kali tah iit iong, bunsien wat haba kit jubor iano iano ruh ki paidbah kim lah satia ban tip namar ba ym iohi shapoh.
Ki riew pyntriem ki ioh shisha ban rieh tngen bad katno ki sngewshngain ban leit ban wan bad pyndep ia ki jingthmu jongki.
Khlem pep wat ki bor ka ain hi kin shem jingeh shibun eh wat ban buddien ia ki riew sniew kiba leit ba wan namar ba kim lah ban iohi ba mano ba don ha ki kali ba la tah iit iong.
Khlem pep ruh ki kmie ki kpa kiba don ki khun samla ki iakynduh jingeh shibun ban pynthikna ba ki khun jong ki, ki leit ki wan bad ki briew kiba kumno.
Ka long kaba suk ia ki riew shim kabu ban shet kylla iano iano bad ban leit da ka kynhun wat hadien ba la iakut tang para marwei.
Lada dei ba ym don ka jingkah ka iit iong da kaba suk lah ban iohi mano ba don hapoh ka la ki bad la lah ban sngewthuh lypa ban kiar ne iada na ka jingjia ba sngewsih kaba lah ban jia.
Ka jinglah ban weng ia ki iit iong wat la lehse kam long ei ka lad jingiada (solutions) ba 100% ban khanglad ia ki kam sniew, hynrei khlem pep kan kham tehlakam bad wanrah ia ka jingsngew shynrain pyrshah ia ki kam sniew ba bun jait.
Ki samla kiba dei khamtam ki khun ba riewspah kin sngew thait shibun eh namar ba kin duhlad ban lum paralok hapoh kali iit iong bad pynlong mobile sitting room (kamra shongkai ba iaid), pynheh jingtem baroh shi lynter surok bad leh sahuh kum ka jingiadih beer, ialuh samla lyngkar bad kumta ter ter.
Ha ka juh ka por ki riew bymman kin ym lah ban iaid laitlan namar ba wat lada ki shong hapoh kali ruh lah ban iohi ia ki da ki paidbah bad ruh da ki briew jong ka ain.
Kan long hi ka jingbishar hok ia ki paidbah lada ka sorkar kan lah ban weng lut ia baroh ki iit iong na ki kali.
Hooid, don kiba ong ba ka long ka jingduh jingmyntoi lada weng noh ia ki iit iong namar kito kiba niah kali marwei sha ki lynti ha kham jngai bad por mynmiet kin sngewshngain namar ba ki riew shim kabu ki lah ban tip da kaba suk katno ngut ki don briew hapoh kali.
Khamtam ki kynthei kin ym shngaiñ ban niah kali por miet.
Ha ka juh ka por kan pynsalia ruh ban ieh ia ki kali ha ki jaka sangeh ryngkat bad ki tiar kiba shongdor kum ki Lab Top bad Mobile bad kiwei pat ki tiar ba ki leit siew leit pet namar ba ki nongtuh bad riew shim kabu kin lah da kaba suk ban iohi don aiu hapoh kali.
Hynrei ka jingkylli mynta ka long haduh katno katei ka ain ka treikam namar ba kane kam dei satia ka sien nyngkong ban pynmih hukum ban weng ia ki iit iong, hynrei haduh mynshuwa ruh na ka por sha ka por ka la ju jia.
Mawkyrwat, Rymphang 17: Ka Mawkyrwat District Sports Association (MDSA) hynnin ka sngi ka la ïoh ban sdang ïa ka lympung ïalehkai kynjatbol kaba la tip kum ka Women’s League Football Tournament 2023-‘24 hapoh ka madan Artificial Turf, MDSA, Nonglang, South West Khasi Hills District.
Ki kynhun kiba la ïoh ban ïalehkai ha ka sngi plie pyrda ki long ka Jakrem Sports Club pyrshah ïa ka Marshillong Sports Club ha kaba ka Jakrem SC ka la jop da 6 – 0 kol bad ïa ki kol la thep da ka Barisha Wahlang kaba la ïoh haduh 4 kol marwei, nangta, ka Rosemerry Wahlang bad ka Ibansuklin Syiemlieh ki la ïoh ban thep mar shi kol.
Ha ka sngi plie pyrda ïa kane ka Women’s League 2023-’24 u General Secretary ka Mawkyrwat District Sports Association (MDSA), u Bah Pros Wanniang u la long kum u kongsan ha ryngkat ka jingïadonlang ki dkhot ka Football Committee, u bah Khrawkupar Shangdiar, Secretary Football Committee jong Mawkyrwat District Sports Association (MDSA), u bah Dawning Secretary, Ground Committee bad kiwei de ki dkhot ka Mawkyrwat District Sports Association (MDSA) bad ki ‘riew rangbah na ki sport clubs bapher bapher ba la ïashimbynta ha kane ka Women’s League Football Tournament jong u snem 2023-‘24.
Nongpoh, Rymphang 17: Ka Ri-Bhoi District Badminton Association hynnin ka sngi Thohdieng kala ïoh ban sdang ïaka lympung ïalehkai Open to all Badminton Tournament ha State Sports Council, Meghalaya Indoor Stadium kaba don ha Umlyngkdait Nongpoh.
Ha katei ka lympung la sakhi ruh ba ki samla donsap ha katei ka jait jinglehkai na kylleng ka ri Khasi kila wan ban shimbynta shitrhem naduh kiba dang khynnah haduh kiba la kham rangbah ha kaba haka Mens Single ki don haduh 21 ngut ki nongïashim bynta, haka Men’s Doubles ki don haduh 22 kynhun bad haka Men’s Veteran 40+ ki don haduh 10 kynhun.
Kum ban shu pynpaw ba ka jingthmu jong ka RBBA ban pynlong kum katei ka lympung ka long ban lum ban lang bad ban sei madan ïaka sap ka phong ki khun samla ha ka jinglehkai Badminton bad ban ailad khamtam ïaki samla kiba dang sdang ban kiew ha katei ka jait jinglehkai kaba la sdang ruh ban paw haka jylla.
Lyngba katei ka lympung kan long ruh kum ka jinghikai ïaki samla ba kidei ban pynmlien ïalehkai ban kilan met la ha kano kano ka sap kaba ki don ban kiar naki jingmlien ba sniew kum u drok bad kiwei kiwei ki jingdih buaid bad khamtam ban ioh ka met ba koit ba khiah.
La sakhi ruh ha katei ka sngi da ka jingdonlang ki nongïalam ka RBBD naduh u Bah Franky Lyngdoh President, Anant Swet Secretary bad kiwei kiwei ki riew rangbah naka them Ri-Bhoi.
Jowai, Rymphang 17: Ka Jaiñtia Students’ Movements (JSM) Wahiajer-Ummulong Area haka 17th February 2024 kala shim ka rai ban bteng biang ban ai jingkyrshan ïa ki 5 ngut ki khynnah khunswet naka bynta ban pynleit skul ïa ki.
Ha kane ka sngi ladon ka jingïalang ban ïakynduh bad ki nongri jong kine ki 5 ngut ki khynnah Khunswet kiba dei naka shnong Wahiajer-Ummulong.
Na ka liang ka JSM kala shim biang ka Rai ban pynbiang ïa kine ki khynnah naduh ka bai skul, ki kot ki sla, Uniform bad kumjuh ruh ïaka bai Tuition jong ki ha u snem 2024.
Haka jingïalang ladon lang baroh ki dkhot JSM Wahiajer-Ummulong Area, ki nong sumar ïa kine ki khynnah bad ki katto katne ki longkmie na kane ka thaiñ, haka jingïalang la ïoh ka jingkren na u President JSM Wahiajer-Ummulong Area Samla H.Supuh, ula ai ka jingsneng ban kyntu ha kaba ïadei bad ka pule puthi jong ki bad ula ong shuh shuh naka pule puthi kadei ka ïitkhmih kaba lah ban ai ïaka jingshai naka bynta ka lawei hakine ki juk ba mynta, ula ong ba ka akor burom ka stad ka tip kadei ki budlum ba hakmat naka bynta uwei pakawei haka jinglong briew.
Ïa kine ki khynnah kiba ka seng kala ai jingkyrshan ban pynleit skul kidei ki khunswet kiba wan naka longïing baduk ba rangli kiba long kumne Ka Anamika Lamin, Class-X (Achiever Secondary School Ummulong), u Karian Suting, Class-V (Little Flower Higher Secondary School Ummulong), u Levenson Muktieh, Class-IV (Little Flower Higher Secondary School Ummulong), ka Raikini Dhar, Class-III (Achiever Secondary School Ummulong) bad u Lamiki Muruh, Class-II (Lummuriap School Ummulong).
Haba ngi phai sha ka mynnor ne history ka imlang sahlang ha ka Jaidbynriew jong ngi, ngi sakhi ïa ka jingshah tynjuh jong ka jinglong kawei ne jingïatylli para ma ngi.
Ki don bun ki daw ba ka jinglong kawei kam urlong pura naduh ka mynnor haduh kine ki sngi.
Haba phaidien ïa ki por ka jingsynshar ka sorkar phareng ïa ka ri India bad kine ki rilum baieit bathiang jong ngi, ngi ïohi ba kumno ka jingïakhun pyrshah ïa ki bor ki phareng kam don satia ka jinglong kawei da ki khlieh nongsynshar jong ki hima bapher bapher.
Ka jingpyrkhat ba lyngkot jingmut khlem da ïohi jngai ïa ka lashai, ka pynlong ba ki khlieh nongsynshar jong katto katne ki hima ki iaid ha la ka jong ka jingsngewthuh.
Kane ka aibor ïa ka sorkar phareng ban ïoh kabu ban ïoh ïa ka bor synshar ba pura ha kine ki lum jong ngi.
Kane ka jingbym lah ban don ka jingïalong kawei naduh ka mynnor ka hiar pateng haduh kine ki sngi naduh ki longïing longsem, ki kynhun bapher bapher bad ha ka Jaidbynriew baroh kawei.
Katba ki sngi bad por ki nangïaid ka jingïapait ïapra ka la nangkiew bad ïoh jaka bad ym i don jingkyrmen satia ba ka jinglong kawei ne jingïatylli kan urlong.
Ka jingkylli ka long balei kane ka jia? Hato ka dei ka ha-nga-mei, kwah burom, bieij sbai rupa, thut shen, kwah pynsngewbha ïa kiwei ym ïa ki jong la jong, kwah long nongïalam palat, sngewpher thaiñ ne ktien bad kiwei kiwei ki daw.
Lada kine kiei kiei ki shongkulai sah ha ka pyrkhat pyrdaiñ jong ngi, ka buh jingma kylla ïa ka jingshngaiñ ka lashai ki khun ki kti, ki para ki pyrsa jong ngi.
Ban weng ïa ki mawjynthut jong ka jingïatylli bad jinglong kawei ka jong ngi kum ka Jaidbynriew ka dei sa tang ka sneng ka kraw ka ban sdang na ki rympei ïing ban kiar na ki daw jong ka jingïapait ïapra baroh.
Ka jingpynmih ïa ki khubor ba ktah ïa ka jingtehsong ka jinglong kawei ka jaidbynriew da ki katto katne kiba kam ïa lade kum ki nongïalam jong ki kynhun bapher bapher kim dei ban ïoh jaka ne rung ha ka pyrkhat pyrdaiñ jong ngi kum ka Jaidbynriew, lada ngi sngewthuh ba ngim dei ban ïalehkai ïa ka jingshngaiñ ka Jaidbynriew.
Haba ngi peit bad bishar ïa ki dak ki shin kiba bun, ngi i duh jingkyrmen ba ka jingïatylli kan urlong.
Kan long ka jingtim ïa ki pateng ban wan lada ngi dang ïa pyrkhat tang ïa ka myntoi shimet kaba tang shipor bad pynksan jubor ïa la ka jong ka jong ka nia ne jingsngew.
Ngi kyrmen ba hapdeng ki jingduh jingkyrmen , ngin kyndit bynriew ba ka jingïatylli kum ka Jaidbynriew kan wandur ne urlong, khnang ba ngin nym long ki nongtong um ne nongthoh dieng jong kiwei ki Jaidbynriew kumba la maham da u Myllung Soso Tham kum ka jingsneng.
Lada kat haduh kane ka khyllipmat ngim pat kyndit bynriew, lano pat ngin kyndit bynriew? Ki kyntien kiba mih na kita, kiba ngi ñiew ïa ki kum ki nongïalam ha ki kynhun bapher bapher kin long ki mawlynnai ban pynurlong ïa ka jinglong kawei ka imlang sahlang ha ka Jaidbynriew jong ngi.
Khliehriat Rymphang 17: Ka Hynñiewtrep Youth Council East Jaiñtia Hills District, ka ai ka jingkyrshan ba pura ïa ka dorabar shnong Nongsning bad ka dorbar shnong Umrasong kiba pyrshah jur ïa ka karkhana saiñ dewïong lane ka karkhana coke, ka M/S Prisidium Brez, coke Factory kaba don hajan shnong kiba ktah jur ïa ki shnong ki thaw.
“Na ka liang ka seng ngi Pyrshah jur ïa ka jingtei ïa ka M/S Prisidium Brez, Coke Factory, namar ki nongshong shnong jong kitei ki shnong kiba don hajan katei ka karkhana ki la mad iaki jingeh bad jingshahktah ha ka jingpyntrei ïa katei ka karkhana kaba watla kam pat dep shna lane sdang ban pyntrei kam pura, ka jingtei ïa katei ka karkhana ka la ktah jur ïa ki tyllong um kiba don hajan kiba ki nongshong shnong ki ju pyndonkam um man la ka sngi na ki tyllong um" ong u kyrwoh na u President HYC East Jaiñtia Hills District, u bah Presios Pale.
Ka seng ka pyrkhat ruh ba watla katei ka karkhana kam pat treikam pura hynrei kala sdang ban wanrah jingeh ïa ki paidbah nongshong shnong, ynda ka la treikam pura bha ka seng kam lah shuh ban mutdur shuh ba sa katno kan pynjakhlia ïa ki um ki wah bad kan pynjakhlia wat ïa ka lyer ba ring mynsiem.
“Kaba kham lyngngoh ka long ba nalor na kitei ki shnong ki la ieng pyrshah bad phah ka shithi jingujor sha u Deputy Commissioner ka East Jaiñtia Hills District bad ruh sha kiwei kiwei ki tnad jong ka sorkar kiba dei peit ïa kane ka bynta naduh u snem 2022, hynrei ka M/S Prisidium Brez ka dang ioh ïa ka Granted Consent to Establish (CTE) clearance na ka tnat Meghalaya State Pollution Control Board ban treikam ha u snem 2023 bad kaba pynsngewsih shuh shuh ïa ngi ki paidbah ka long ba ka sorkar ruh ka kham phai khmat bad kyrshan ïa kum kine ki Kharkhana kiba wanrah ïa ki jingduhnong ïa u paidbah khlem pyrkhar ïa ka khuid ka suba bad khlem pyrkhat ïa ka jingshah ktah ka mariang, ki lum ki wah bad ki tyllong um bam um dih".
“Ngi kyntu bad ngi dawa ba ka Sorkar, khamtam eh ki ar ngut ki MLA kiba dei ki nongmihkhmat na ka thaiñ ba kin sngap ïa ka sur jong ki nongshong shnong jongka Nongsning bad ka Umrasong bad ngi dawa ruh ba dei ban khang khyrdep noh shi syndon ïa katei ka kharkhana.
Ngi dawa ruh ba ka Sorkar bad ki tnad treikam jongka kum MSPCB bad kiwei kiwei ki tnat ba dei peit ba ki dei ban phai khmat sha ka ban pyneh pynsah ïa ka Mariang"Ha kajuh ka por ka seng ka kyntu jur ïa ka Sorkar ban pyrkhat bha ban nym ai clearance ïa kum kine ki kharkhana kiba ktah ïa ka mariang bad ïa ka imlang sahlang nangne shakhmat, kumjuh ruh ki ïa ki Dorbar shnong bad ki Rangbah shnong jong ki shnong bapher bapher hapoh ka District ban pyndonkam hok da ka jingkitkhlieh ïa ka bor ba la pynkup ha ki ba ym dei ban ai NOC ïa kum kine ki Kharkhana kiba wanrah jingduhnong ïa ka imlang sahlang bad iaka Jaitbynriew hi baroh kawei.
“Ka lawei bad ka pateng jong ka thaiñ bad ka jaidbynriew, ka shongsuk shong shngaiñ jong ki pateng ki ban wan ka shong ha ka jingkitkhlieh ka jong ngi ba mynta ban pyn neh pynsah ban ri ban ïada ïa ka Mei-ramew" pynkut u kyrwoh.
Khliehriiat, Rymphang 17 : Ka Dalmia Bharat Foundation (DBF), kaba dei ka Corporate Social Responsibility (CSR) jong ka Dalmia Cement (Bharat) Ltd (DCBL), ka karkhana pynmih dewbilat ba paw khmat ha ka Ri India, ka la shim ïa ka sien jam ban kyntiew ïa ki shnong nongkyndong kiba kham sah shadien lyngba ki jingai jinghikai da ki kor ki bor jingstad ka juk mynta lane ka digital bad financial literacy ha Meghalaya bad kane k dei kawei na ki project jong ka company ban kyntiew shuh shuh ïa ka imlang ka sahlang kaba katkum ka juk mynta.
Kine ki projek ki dei ki prokram kiba ai jinghikai bapher bapher na ka bynta ki shynrang, kynthei bad ki samla ban kyntiew ïa ki sap lyngba ki kor ki bor jingstad bad kyntiew ruh ïa ka ïoh ka kot ha ka imlang ka sahlang, kawei na ki digital literacy ka dei ka prokram “World on Wheels" (WoW), kaba don ïa ki bus ryngkat ki digital literacy lab ban ai ka e-education bad ki digital resource ha ki jaka nongkyndong.
Nalor kine, ka Common Service Lab (CSL) ha Lumshnong ka plie lad bad pynleit jingmut ha ki jinghikai ba kyrpang ha ki bynta digital bad financial literacy.
Katkum u kyrwoh la ong ba kine ki sienjam ki la wanrah shibun ki jingkylla, ryngkat ka jingkyntiew ïa palat 250 ngut ki nongshong shnong da kaba plie lad ba kin lah ban ïeng ha la ki kjat bad lah ban thaw ruh ki lad kamai.
La ong ruh ba kawei na ki khana jop na kine ki jinghikai ka dei jong ka Kong Merida Bareh kaba na shnong Mynkre, ka Kong Merida, na ka kam ba shu bylla sngi, ka la kylla long ka Office Assistant ba tbit ha kawei ka bynta treikam lyngba ka jingshim bynta ha ka prokram CS, ka jingtbit ha ka digital literacy, ka jinglah ban pynkhreh bad ki jingnang ha ka kam ym tang ba ka la kyrsoi ïa ka kam jong ka hynrei ka la kyntiew ïa ka longïing jong ka hi.
Haba ai jingkynthoh halor ka jingïaid lynti ka jingim jong ka, ka Kong Merida ka la ong, “Nga dap da ka jingsngewnguh ïa ka Dalmia Bharat Foundation na ka bynta ki lad kiba ka la ai kiba la plie lynti ban pynkylla, nalor ka jingtip ïa ki kor computer bad ïoh ka kam ban trei hi ka la pynkylla ïa ka jingim jong nga, mynta nga la shong kurim bad shong ïing wai ha ryngkat u kurim bad kyrshan ïa ki bahaïing bad u para jong nga".
Halor ki sienjam ka Company ha ka thaiñ, u Raju Ranjan Prasad, Asst.Executive Director, Dalmia Cement u la ong, “Ha Dalmia Cement, ngi don ka thong ban kyntiew ïa ka longbriew manbriew bad ka imlang sahlang nalor ka ïoh ka kot ha ki sawdong ki shnong ha ka thaiñ ba ngi don ka jingtreikam, ha ka pyrthei stad mynta, ka digital literacy ka la kylla long ka hok ban pyndonkam, ka ai ïa u briew da ki jingtbit ban ïoh ïa ki jingtip, ka jingpyniasoh bad ïa shim bynta ha ka ïoh ka kot jong ka pyrthei baroh kawei, lyngba kine ki prokram, ngi don ka jingthmu ban pynïasoh ïa ki kynhun nongshong shnong ha ki jaka nongkyndong da kaba ai ïa ki jinghikai bad jingshakri da ki digital, ryngkat ka jingaibor ban ïeng halade bad kyntiew ïa ka kamai kajih".
Ka jingsdang ïa ka World on Wheels (WOW) ka dei ka jingïatreilang hapdeng ka HP Inc bad ka Digital India Initiative ka Sorkar India lyngba ka jingtip halade, ka jingpyndonkam ïa ka bor sngi ha ki digital learning lab kiba la buh ha ki bus, ka prokram ka ai ïa ka digital literacy training, ka jingkyntiew ïa ki kam treikam dalade, ka e-education, bad ka jingïarap ïa ki nongshong shnong ha ki jaka nongkyndong bad ki jaka ba jan sor da kaba pynkup bor ïa ki rangbah, ki kynthei bad ki samla da ki jinghikai pyntbit bad ki jingïarap.
Ka prokram Common Service Lab (CSL) ka ai sha ki samla pule ban shim khia ïa ki jingpyntbit ha ka digital bad financial, ka jingpynshlur ïa ki ban shim pyndonkam ïa ki jingstad ka juk mynta bad ban kham ïoh ki lad ïoh kam.
Ki prokram CSL la pynlong ha ki shnong ba kynthup ha ka Wahiajer, Lumshnong bad Moosiang Lamare.
Ka Dalmia Bharat Foundation ka don ka thong ban kyntiew ïa ka imlang sahlang ha ryngkat ka ïoh ka kot ha ki shnong nongkyndong bad ha sawdong ba don ki jaka treikam jong ka ha North East India.
Ka Foundation ka la pynlong ïa ki prokram bapher bapher ban hikai pyntbit bad kyntiew ïa ka rukom im ki nongrep, ki longïing bad ki samla, ka rukom ri blang ri masi, ka rep kper bad ki kper soh ha ka thaiñ da kaba shna ruh ïa ki jingtei ha ka thaiñ.
Nongpoh, Rymphang 17: Da ka jingangnud ban dang pynkhlaiñ ïa ka jingshakri sha ki paidbah ka jaid byrniew hapoh ka jylla, Meghalaya, ka HANM Ri Bhoi ryngkat ka sengkmie mynta ka sngi ka la pynkha sa ïa kawei ka tnad treikam ba la tip kum ka HANM, Nongpoh Circle ban ki nongïalam kin shim ïa ka lyngkor ban ai pat ka jngshakri sha ki paidbah ka thaiñ Nongpoh.
Ïa kane ka jingïalang pynskhem ïa ki nongïalam ba pura ka HANM Nongpoh Circle la wan da u President ba rangbah ka seng, u Bah Lamphrang Kharbani ha ryngkat ka jingdon lang u President ka District, u Bah Ajit Makri, lem bad kiwei kiweui ki nongïalam bad ki dkhot kane ka Seng na sengkmie bad na Ri Bhoi District.
Haba pynskhem ne pyntian smai ïa kitei ki nongïalam ka Circle la pynlong ha ka ïing Dorbar Hall, Sajer, Nongpoh, ha kaba u Bah Lamphrang Kharbani u la long u kongsan ban ai ïa ka jingpynskhem bad pynbam smai ïa kitei ki noingïalam kum kita ki nongïalam ba pura ka HANM Nongpoh Circle.
Ki nongïalam ba thymmai ka HANM, Nongpoh Circle ki kynthup ïa u President Donroy Kshiar, Vice president Khrawpyrkhat Thongi, General Secretary Wanteribor Makri, Assisant Secretary Honly Navin Marbaniang, Finance Secretary Aiborlang Suting bad kynthup kiwei kiwei de.
Haba ai jingkren ha kane ka sngi kum u President ba rangbah ka seng, u Bah Lamphrang Kharbani u la pynpaw ïa ka mynsiem jong ka jingkmen ba ki khun samla ki la wan ban pynïasoh sha ka seng shi bynta ban shim ïa kata ka lyngkor nongïalam ban trei na ka bynta ka jaid bynriew.
U la ong ruh ka seng ka don ha ka Nongrim ban peit ïa ka eh ka shon ka jaid bynriew bad dei namar kane ka daw ka seng ka pynïar ïa u tnum u tyndai ha kylleng ka bri u Hynñiewtrep khnang ba ki paidbah kin ioh ïa ka jingshakri lyngba ka ryngsan jong ka seng kaba ieng ban shakri ïa ka jaid bynriew.
Shuh shuh, ha kane ka sngi u la kyntu ruh ïa kine ki nongïalam bad ki dkhot ka seng na Nongpoh Circle ba ki dei ban shim ïa ka jingkitkhlieh kum kita ki nongïalam na ka bynta ban shakri ïa ki paradoh ki parasnam bad kum ki nongïalam ki hap ban don kata ka jingiohjngai kumno ban ïada kyrpang ïa ka jaid byrneiw khnang ba ka jaid bynriew jongngi kan dang khlaiñ bad dang teh song na ka bynta ka jingkirew shaphrang jong ka jaid bynriew.
Shillong, Rymphang, 17: Kumba la ïaphylliew jingmut bad u Chief Executive Officer jong ka Shillong Cantonment Board bad u Executive Engineer ka PWD Roads Shillong Central Division ha ka Sngi Saitjaiñ na ka liang u MLA bad u Chairman ka MTDC u Bah Sanbor Shullai la pynlong ïa ka jingleit jurip lang khnang ban ïoh sdang noh ka mang tyngka ïa kiba bun ki kam hapoh ka South Shillong Constituency.
Kane ka jingleit jurip ka la long na ka bynta ban tei kaba kynthup ïa ka jingpynheh, jingsiang rong ïa ka surok ka ban pynïasoh na ka surok PWD kaba lah don lypa lyngba ka Rilbong Community Hall shaduh ka surok Umshyrpi ka surok PWD jong ka Rilbong Shillong.
Ha kane ka jingleit jurip na ka liang u MLA bad ki heh ophisar ki la leit ruh ban jurip ïa ka jingtei ïa ka Aqueduct Channel ha surok ka Kench’s Trace na Bishnupur Taxi Stand kynthup ïa ka surok ba pynïasoh shaduh Bethesda Hospital Kench’s Trace Shillong.
Haba ai khublei ïa ka tnat PWD Roads ba ka la shim khia naduh u snem ba la dep ban pynkhreh ïa ka DPR sha ka sorkar, u Bah Sanbor Shullai u la ai khublei ruh ïa u Myntri ka tnat ki Kam Pohïing bad uba bat ruh ka tnat PWD Roads u Bah Prestone Tynsong bad u Myntri Rangbah ka jylla u Conrad Sangma kiba la pynïoh ïa ka jingmang pisa ïa kine ki projek.
“Kan long kaba eh bha ban ïoh ïa ka jaka na ki shipai bad mynta kan long ka jingkmen ba ka Tnat ki Kam Ïada Ri (Defence ministry) kaba la mynjur ban ai ka jaka ki shipai na Rhino museum ba la ïakhun napoh ka defence ministry ban ïoh shna noh ïa ka surok ban mih sha Umshyrpi kaban pynsuk ïa ki kali rit kiba na Laban konstitwensi kiba kwah leit sha Upper Shillong ne sha Guwahati lada ka don ka jingdheng kali na ki thaiñ jong ka 101 ter ter," ong u Bah Sanbor.
U la ai khublei ruh ïa u Myntri ka tnat Ïada Ri u Rajnath Singh uba la ai hukum sha ka Cantonment Board ba kadei ban ai jaka na ka bynta ka suk ka saiñ ki paidbah.
“La donkam ban siew T.1.69 Lak ïa ka bai jaka sha ka Cantonment Board bad mynta la ïoh ka NOC ban ïoh ïa sdang noh ïa ka jingshna ka surok na Umshyrpi ban ïoh myntoi ki nongshong naduh Lawsohtun ban leit sha upper Shillong bad Guwahati.
“Ka shim por haduh 9 bnai ban ïoh ka NOC na ka defence.
Ïa ka Umshyrpi ka skhim ba la mang ka long T.3.61.
klur katba ïa ka surok bad ban shna ïa ka Aqueduct Channel ha surok ka Kench’s Trace na Bishnupur Taxi Stand, nangta ki nala bad hapoh kane ka surok yn thep ïa ki pipe um ka jingmang pisa ka long T.2.34 klur bad kane kan sdang naduh Sankerdev shaduh Bethesda," ong u MLA.U la ong ruh ba na ka liang ka shnong Kench’s Trace hapoh ka jingïalam u Bah K Nongbri, ha ka jingïalang ki la rai ba ka shnong kan ai ka jingïatreilang kaba pura bad ka PWD bad kumjuh u MLA ban ïatreilang.
U la ïathuh ba ka por ban pyndep na ka bynta ka surok Aqueduct ka kam kan sdang noh ha une u taïew bad yn pyndep hapoh ki 18 bnai, katba ïa ka surok na Umshyrpi kan long hapoh ki 24 bnai.
Ha kane ka jingjurip la ïadonlang u EE ka PWD Roads u Bah Joel Marbaniang, u CEO ka Shillong Cantonment Board u Aayush Moria nalor kiwei pat ki Engineer ka PWD.Shillong, Rymphang, 17: Ha ka sien banyngkong eh ki samla na kane ka jylla Meghalaya ki la leit ban ïashim bynta ha ka Bungy Jump, ka jaka kynthih kaba don ha ka shnong Kushma, Nepal, kaba jrong kumba 228 meter bad kaba wan ba-ar ha ka pyrthei ha ka jingjrong jong ka riat.
Kine ki lai ngut ki samla ki dei kiba sah ha ka shnong Lumshyiap, Shillong ba la tip kyrteng kum u samla Banpynbiang Marweiñ, u samla Francis kharmuti bad u samla Lucky Nongspung dang ha kine ki khyndiat sngi ki la leit sha ka ri Nepal ban leh ïa kane ka Bungy Jump.
Ha shwa ban leh ïa kane ka Bungy jump, kine ki lai ngut ki la hap ban leh ïa ka test hashwa ba kin ïoh ïashim bynta bad lada shem ba ki nongïashim bynta ki long kiba biang nadong shadong ha ka koit ka khiah, hadien kata, kin hap ban siew ïa ka pisa kaba 9 hajar tyngka ban ïoh ïashim bynta najrong riat da kaba shu teh da u tyllai uba rben na shadem.
Shillong, Rymphang, 17: Ka Indira Gandhi Cultural Centre (IGCC) ryngkat ka jingïatreilang bad ka High Commission ka ri India sha Bangladesh lem bad ka tnad Arts and Culture jong ka Sorkar Meghalaya bad ka Bangladesh Shilkapala Academy (BSA), Dhaka ki la pynlong ïa ka Cultural Programme kum shi bynta ban ai burom ïa u Syiem Tirot Sing u Khlawait ka ri Khasi.
Kane ka jingaiburom ïa u Syiem Tirot Sing ka long hadien ba ka Sorkar Meghalaya ka la trei shitom ban pynieng ïa u durmot jong une u Syiem ka Hima Nongkhlaw ha phyllaw jong ka Indira Gandhi Cultural Centre (IGCC), Dhaka ïa uba la plie paidbah da u Symbud Myntri Rangbah ka Jylla u Bah Sniawbhalang Dhar hynnin ka sngi Thohdieng.
Ïa ka Cultural Programme la pynlong ha Jatiya Natyashala Milanayatan, Bangladesh Shilpakala cademy, Shegun Bagicha, Dhaka ha ka sngi Thohdieng.
Ha kane ka sngi, la sakhi lang da u Symbud Myntri Rangbah ka jylla u Bah Sniawbhalang Dhar, ki Myntri Sorkar ba kynthup ïa u Bah Paul Lyngdoh bad ka Dr.Mazel Ampareen Lyngdoh, u High Commisisoner ka India u Pranay Verma, ki MDC ka KHADC, ki Syiem bad ki Syiem Khynnah jong ka Hima Nongkhlaw, Hima Bhowal bad Hima Khyrim bad kiwei kiwei.
Shillong, Rymphang, 17: U Rangbah Shnong ka Dorbar Shnong Kench’s Trace Oxford Rilbong u Bah Glanding Lyngdoh u la ong ba ka Shnong kam tip ïa ka jingïoh Epic, umbam umdih bad bording kiba sah ha Maxwelton Estate bad kam tip ruh mano ba wanrah ïa ki ban sah ha katei ka jaka.
“Katkum ka jingtip ki nongthep vote ki don 90%, ki ïoh tan bording, ka umbam umdih hynrei ngim tip naei ki ïoh, na ka liang ka Shnong te ngim ju ai eiei ïa ki.
Haba ki lah ïoh Epic te ka Shnong kan ong kumno kim lah dei ki nongthep vote jong ka 19 South Shillong.
Ki don ki syrnot sngikha," ong u Bah Glanding Lyngdoh.
U Bah Glanding u la ïathuh ruh na ka por sha ka por ka Shnong ka la ju leit ban ujor sha ka ophis DC bad sha ka Municipal Board ban weng noh ïa ki sem masi kiba don ha katei ka jaka namar ba ka la pynjaboh ïa ka mariang.
“Kadei kaba shisha kane ka hap hapoh ka jingpeit jingkmih jong ka DS bad kadei ka kam kaba lah riem bha hynrei ngim pynpaw pyrthei ngi trei jar jar.
La bunsien ngi la leit ban ïakynduh ïa ka ophis DC bad Municipal Board ban dawa weng noh ïa ki briew kiba sah ha katei ka jaka kidei kiba sah be-aiñ.
Ki briew kiba sah hangtei mynshuwa kim don ki paiñkhana bad ka pynjaboh ïa ka mariang, hynrei ym don ba sngap," la ong u Bah Glanding.
U Rangbah Shnong ha ka jingïadonlang u secretary Shnong u Bah M.Lyngdoh, ki Rangbah dong ba kynthup u Bah B.Malngiang, Bah DL Nonglait bad u Bah Victor Kurbah, u la ïamynjur lang bad ka KSU kaba la kynnoh ba kidei kiba sah be-aiñ kadei hadien ba ka Shnong ka la pan jingbit ban shna ïa ka ophis treikam jong ka shnong ha katei ka jaka pynban ka ophis DC ka khlem ai.
“Ka Shnong jong ngi ka lah dap 40 snem bad haba ngi leit pan jingbit ryngkat ki jingthoh na ka ophis DC ban shna ophis treikam ha katei ka jaka pynban ki khlem ai namar ba ka dang don hapoh ka ïingbishar.
Kumta ngi sngewthuh ba kitei ki briew ki shu shong be-aiñ.
"Shuh shuh u Bah Glanding u la ïathuh ruh ba mynshuwa la buh mawnongrim ban tei ïa ka Raid Laban College bad kumjuh shna Park ha Maxwelton Estate hynrei ka la pulom noh.
U la ïathuh ba ka dorbar Shnong kam shym la shong kli kti halor kane ka mat ba ka KSU ka la mih mynta shakhmat hynrei ha kine ki 15 snem eiei ka dorbar Shnong ka la ju pynsngew sha ki bor ba halor khamtam ha ka ophis DC ban leh eiei, ba ka Shnong ka kwah ïa ka shongsuk shongsaiñ bad ïa ka khuid ka suba.
“Man ka por ki heh ki haiñ ki ju ïaid lynti na katei ka jaka hynrei kim don khmat, man ka por ngi ju leit jurip lang bad ki ophisar ha katei ka jaka ban pynbeit thymmai noh, hynrei haba la ai kaiphod ka shu sahkut noh tang ha kiba halor.
Kane baroh kadei ka jingbym lah jong ka Sorkar ban pynbeit," la ong u Bah Glanding.
Kum ban kdew hangne ba ka KSU dang shen ka la leit ban ïakynduh bad aiti ïa ka dorkhas ha ka Deputy Commissioner jong ka East Khasi Hills District ka Kong RM Kurbah bad ai por gapoh 15 sngi ban weng noh ïa kiba sah ha Maxwelton Estate.
Shillong, Rymphang, 17: U President ka Hynñiewtrep Achik National Movement (HANM) Bah Lamphrang Kharbani u la kren bynniaw halor ka jingduna shaba palat ki trai ri trai muluk ka jylla Meghalaya ki ban pas ïa ka IAS, IPS, IFS bad kiwei kiwei ki kyrdan kiba heh namar ka jingduh kabu na ka daw ka jingbym pat pynrung ïa ka ktien Khasi ha ka Khyrnit Baphra jong ka riti synshar ka Ri India.
Ïa kane, u Bah Lamphrang u la pynpaw haba kren ha ka jingpynskhem ïa ki nongkitkam ba pura jong ka Hynniewtrep Achik National Movement (HANM) Nongpoh Circle ha ka sngi Saitjaiñ.
“Tang shu wan ka Sorkar bathymmai ha Delhi, ka seng ka long kaba la pynkhreh ban pynurlong ïa ka jingdawa na ka Sorkar ba kan pynrung ïa ka ktien Khasi ha ka Khyrnit Baphra jong ka Riti Synshar ka Ri India," u la ong.
Ki nongkitkam ba thymmai jong ka HANM, Nongpoh Circle ki kynthup ïa u President u Bah Donroy Kshiar, Vice president Bah Khrawpyrkhat Thongni, General Secretary Bah Wanteibor Makri, Assisant Secretary Bah Honly Navin Marbaniang, Finance Secretary Bah Aiborlang Suting bad kiwei kiwei.
Ha ka jingpynskhem ïa ki nongïalam ba thymmai ka Circle kaba la long ha ïingdorbar, Sajer, Nongpoh la sakhi lang da u President ka Ribhoi District Unit Bah Ajit Makri bad kiwei kiwei ki nongïalam bad ki dkhot jong ka seng.
Shillong, Rymphang, 17: U Myntri Rangbah barim ka Jylla Dr Mukul Sangma ha ka sngi Thohdieng, ula pynpaw ba ka rai jong ka Sorkar Jylla ban bujli ïa ka Single Window Agency (SWA) da ka Investment Meghalaya Authority (IMA) ka dei ban pynthikna ïa ka jingtreikam kaba shai, ba khuid, lait na ka leh shilliang khmat bad pynduna ïa ka jingjied briew bad jingbamsap haba mynjur ïa kino kino ki jingtyrwa sengkam sengjam hapoh ka Jylla.
Ha ba iakren bad ki nongthoh khubor, u Dr Mukul ula ong ba ka jingthmu hi ka dei ban long kaba khring ïa ka jingwan sengkam da kaba pynthikna ba baroh ki jingdonkam ba hap pynkhreh bad ki jingeh kiba buh ïa ki nongsengkam, ki dei ban long kiba duna bha.
“Kane ka dei ka jingdonkam namar ki nongsengkam ki don ïa ki lad ki lynti ha baroh kawei ka Ri bad ha baroh kawei ka Pyrthei, kumta ka jingthmu ban pynaram ïa ka jingsengkam ka dei kaba hakhmat eh" ula ongUla ong ba ka long kaba donkam ruh ban pynthikna ïa ka rukom treikam kaba shai bad ka ban pynduna ïa ka jingjied briew bad ka jingbamsap.
Shillong, Rymphang, 17: Ka Kong Simi Khongtiang kaba dei ka nongshna phlim na kane ka jylla Meghalaya ka la jop ïa ka khusnam kum ka “Best Director" na ka bynta ka phlim ‘Ka Chithi’ ha ka Prag Cine Awards, 2024, North East India.
Ïa ka Prag Cine Awards, 2024, North East India la pynlong ha nongbah Jorhat, Assam ha ka sngi Thohdieng ha kaba la ïashim bynta da ki nongpynmih phlim, ki nongshna phlim, ki tyngshop bad ki puron na kylleng ki jylla jong ka thaiñ Shatei Lammihngi.
Ïa ka phlim “Ka Chithi" kaba dei ha ka ktien Pnar la jied ha ki lai bynta, kata, ha ka “Best Film", “Best Actor (Female)" bad “Best Director.
"Ka Kong Simi Khongtiang, ka la pynpaw ba kane ka dei ka jingkmen bakhraw ïa ka kynhun jong ka kynhun ka phlim ‘Ka Chithi.
" Ka la ong ruh ba ki dang don shibun ki phlim ba la shna na ki jylla ka thain Shatei Lammihngi kiba la shah jied na ka bynta kane ka khusnam.
Kum ka Director, kane ka dei ka sien baar ba ka la shah jied ban ïoh pdiang ïa kane ka khusnam hynrei ha u snem 2018 kam shym la jop satia hynrei ha kane ka kynti ba mynta ka la ïoh ïa ka jingjop da kaba ïoh khur ïa ka khusnam.
Shillong, Rymphang, 17: Ka Khasi Students Union (KSU) Bangalore Unit ha ka sngi Thohdieng ka la pynsngew ha u Myntri ka Sorkar Jylla uba peit ïa ka General Administration Department u Rakkam A.Sangma halor ka jingbym don ka Meghalaya House ha ka nongbah Bangalore, Karnataka namar kaba la buh jingeh haduh katta katta khamtam ïa ki samla pule bad ïa ki nongshong shnong ka jylla Meghalaya kiba leit sha ka Jylla Karnataka na ka bynta ki kam ki duk.
Ha ka jingïakren bad ki lad pathai khubor, u General Secretary barim ka KSU Bangalore Unit u samla Amos Syiemlieh u la ïathuh ruh ba ka don ka jingdkoh ha ki snem baladep namar ka jingbym ai jaka jong ka Sorkar Karnataka ban shna ïa ka Meghalaya House hynrei da ka jingïai buddien jong ka Sorkar Meghalaya shen yn sa shna noh ïa ka Meghalaya House bad ong ruh ba ka Sorkar ka la khot ruh ka Expression of Interest (EOI) khnang ban pynsdang noh ïa kane ka ing basa ha ka nongbah Bengalore.
“Ngi ngeit skhem lyngba ka jingdon jong ka Meghalaya House ha Bengalore kan ai jingmyntoi ïa ki samla kiba pule bad kiba trei sha ka jylla Karnataka bad kumjuh ruh ïa ki paidbah kiba leit wad jingsumar," la ong u Samla Amos.
Ka seng ka la pynsngew ruh hakhmat u Myntri ha kaba ïadei bad ki Agency kiba treikam hapoh ka jylla Meghalaya kiba ju wad ïa ki khynnah Khasi ban leit pule shabar ka jylla.
“Bun hi na ki Agency haba ki ai Counselling na Shillong ki leh da kawei ka rukom hynrei ynda ki khynnah Khasi ki la poi sha Bangalore ka long pat da kumwei ha kaba bun ki khep ki khynnah Khasi ki ïakynduh jingeh bha halor kane," ula ong.
U la ïathuh ba u Rakkam A.Sangma uba peit ruh ruh ïa ka tnat Pule Puthi u la kular ban shimkhia ban buh da ki kyndon kiba biang ïa kino kino ki Agency kiba shimti ban phah ïa ki khynnah Khasi ban leit pule sha bar ka jylla nangne shakhmat.
Shillong, Rymphang, 17: U Symbud Myntri Rangbah ka Jylla u Sniawbhalang Dhar ryngkat ka jingsynran lang jong ki arngut ki Myntri ka Sorkar ba kynthup ïa u Bah Paul Lyngdoh bad ka Dr.Ampareen Lyngdoh, lem bad u Executive Member ka Khasi Hills Autonomous District Council (KHADC) Bah Teiborlang Pathaw, u Bah Hamletson Dohling bad u Commissioner & Secretary ka tnad Arts and Culture Bah Fedrick Kharkongor ha ka sngi Thohdieng ki la leit jngoh ïa ka Byndi ba la set ïa u Syiem Tirot Sing ha Dhaka, Bangladesh da ka Sorkar Bilat.
U Syiem Tirot Sing u la ïap ha Byndi ha Dhakha ha ka 17 tarik, Naitung, 1835 hadien ba la kem ïa u da ki shipai ka Sorkar Bilat namar ka jingieng pyrshah ïa ka Sorkar ban pynher krad na ka Hima Nongkhlaw.
Kane ka along kaba la set ïa u Syiem Tirot Sing, mynta la tip kyrteng ïa ka, kum ka Dhaka Central Jail.
La synran lang ïa ki Myntri da ki Pulit jong ka Dhaka nalor kiwei de ki riew rangbah ki la leit lang sha Dhaka ha ka jingplie ïa u durmot jong u Syiem Tirot Sing ha phyllaw jong ka Indira Gandhi Cultural Centre (IGCC).
Shillong, Rymphang, 17: U Myntri barim ka tnat Arts and Culture u Bah Sanbor Shullai, uba long mynta u Chairman ka MTDC uba la sdang ïa ka jingpyrkhat ban pynïeng ïa u dur mot ba shi rynïeng jong u nongïaleh laitluid ki Khasi U Tirot Sing Syiem ha Dhaka, u la pynpaw ïa ka jingsngew lyngngoh ban ïohi ba ha ka jaka jong u Mot ba shi rynïeng la pynïeng da uba shiteng rynïeng ha ka sngi ba plie ha ka Sngi Thohdieng.
Ïa kane u la pynpaw sha ki lad pathai khubor hadien ba ladep jurip ïa ki artylli ki projek ba u la sdang hapoh ka Laban Constituency ha ka sngi Saitjaiñ da kaba kam ruh ba kam shym la don satia kano kano ka jingshah khot sngewbha ha kata ka rukom kaba dei.
“Nga ïoh ïa ka jingshah khot sngewbha ha ka minit kaba khatduh hadien ba nga la wanphai napoh ka Ïingdorbar Thaw Aiñ ha ka Sngi Thohdieng", ong u Bah Shullai.
Ha kawei pat ka liang u la ong pat ba u sngewkmen ba ka jingleh burom ïa u nongïaleh laitluid ki Khasi la lah ban buh ha Dhaka bad kane ka long ka khyllipmat kaba sngew sarong ba ka bynta baroh ki nongshong shnong ka Jylla Meghalaya bad ïa u Myntri Rangbah ka jylla uba la pynpaw ruh ïa kane hapoh ka Ïingdorbar Thaw Aiñ haba ai jingkren ha ka sngi sdang jong ka dorbar mang tyngka ha ka Sngi Thohdieng.
U la ïathuh ruh ba ha ka por ba u dang bat ïa ka tnat Arts and Culture ka la don ka proceeding bad ki record ba la dep ïa mynjur ban pynïeng ïa u Mot jong u Tirot Sing Syiem u ba shi rynïeng hynrei u la ong ba ym lah pat ban tip balei ki la tei da uba shiteng rynïeng.
Tura, Rymphang 17: Ka Dorbar Mang Tyngka jong ka Garo Hills Autonomous District Council (GHADC) kan sdang ha ka taiew ban wan, ha kaba ki nongtrei jong ka Council ki la byrngem ban pynlong da ka jingsangeh treikam namar ka jing bym siew ïa ka tulop jong ki kaba la bun bnai.
Ki nongtrei hapoh ka lama jong ka Non-Gazetted Employees Association, ki la byrngem ban sangeh treikam naduh ka taiew ban wan hynrei kila pynjynsur noh ïa kane namar ba ka Council kan long ïa ka Dorbar Mang Tyngka ha ka sngi Nyngkong kaba long kaba kongsan bha na ka bynta ban bhah tyngka ïa ki tnad bapher bapher.
Kine ki nongtrei ki don ïa ka jingthmu ban ap haduh ban da kut ka Dorbar Mang Tyngka hashwa ba kin shim ïa kano kano ka sienjam ban pynlong ïa ka jingïakhih.
Kane ka jingthmu ban pynlong ïa ka jingïakhih kala pynmih ruh ïa ka thma ktien hapdeng ka Executive Committee (EC) kaba ïalam ïa ka GHADC da ka seng NPP bad ki nongïalam jong ka NGEA kiba kynnoh ba ki bor pynïaid jong ka Council kam shym la bat ïa la ka kular ban siew pyndep noh ïa ka tulop kaba sahteng.
“Ka Employee Association kam shym la wan ïakynduh ïa ngi ne ban ai ktien eiei ba kan pynlong ïa ka jingïakhih.
Kam shym la don kano kano ka jingai jingtip ne jingai jingthoh ne ka jingthmu ban shong jingïalang ban ïakren halor kane ka mat.
Ngi la ïoh jingtip ïa kajingthmu ka jongki lyngba ki tyllong khubor" ong u CEM ka GHADC u Albinush R Marak.
Kane ka jingpynsahteng ban siew ïaka tulop kala ïai bteng naduh ki snem kiba la leit bad mynta ka pisa ka ban siew kum ka tulop na ka bynta ki spah ngut ki nongtrei ka la nang bun shuh shuh.
Ki nongtrei ka GHADC kila mad jingeh halor ka jingbym ïoh ka jong ki ïa ka tulop la 32 bnai bad ka tulop kaba khatduh kaba kila ïoh ka dei ha u bnai Nohprah jong u snem bala dep kata hashwa ka jingrakhe ïaka Kristmas bad kila ïoh tang 2 bnai ka tulop.
Ki nongtrei kila dap da ka jingbynniaw bad kila kam ba na ka liang jong ka EC kala kular ban ai sa 2 bnai ka tulop ha u bnai Kyllalyngkot mynta u snem.
“Kam don jingmut ban ïakynduh ïa ka EC ban ïakren halor ka tulop namar ba kila dep ban ai ïa ka jingkular ban ai ïa ka tulop ha u Kyllalyngkot hynrei kila pynkheiñ noh ïa la ka jingkular" ong u Nongtrei uba la bitar.
Katba u CEM ka GHADC u Albinush Marak ula ong, ba kam long satia kumtei kumba la kynnoh.
“Ngi la ai beit ia ka jingkular, kata man ba ka sorkar jylla ka ai ïaka jingkyrshan bad ai ïa ka pisa, ngin pyllait noh ïa ka tulop.
Mynta ka kynti ruh, ngi la khmih lynti ba ka sorkar jylla kan ai jingkyrshan khnang ba ngin lah ban ïarap ïa ki nongtrei, khamtam haba ki skul bad ki kolej kila plie ba ka dei ka por kaba ka pisa ka long kaba donkam bha" ong u CEM.“Ngi don ïa ka jingthmu ban ïakynduh bad ban pynsngew ha u Myntri Rangbah ka jylla u Conrad K Sangma ynda u wan sha Tura, ïa kaba la khmih lynti mynta ka taiew" la pyntip u CEM bad ka ong, ba kan long kaba eh shibun ïa uno uno u briew ban siew pyndep lut ïaka tulop jong ki nongtrei kaba long kaba heh bha, mar ïa shimti ïa ka kam.
“Naduh ka por ba ka EC jong ngi kala shimti ban pynïaid ïa ka Council, ngi la dep ban siew pyndep lut ïa ka tulop kaba sah, ha ka jingshisha ngi la dep ban siew ruh ïa ka tulop kaba 34 bnai watla ka jingshimti ka jong ngi ka dang long ha ka por kaba lyngkot bha.
Katei ka jingsiew pyndep ïaka tulop ka kynthup ruh ïaka tulop kaba sahteng naduh ka por jong u CEM uba nyngkong eh u Benedict Marak namar udei uba khlieh duh ïa kane kajuh ka EC," ong u Albinush Marak.
“Ka pisa kaba sahteng ban siew kadei ka tulop kaba 30 bnai bad kadei kaba la pynsahteng da ki EC kiba rim jong ka GHADC.Ngi mynta ngin hap ban pynkhuid lut ha kaban siew lut ïa katei ka tulop" ong u Marak bad ka bynniaw artad.
Shillong, Rymphang, 17: Uwei u Pulit Unarmed Branch Sub Inspector ka Ri Bhoi District u Amit Sinha u la khlad noh ha step sngi Saitjaiñ ha ka shnong Gurgoan, Delhi na ka jingïatakhuh kali.
U Amit Sinha uba dei u Officer In-charge jong ka Byrnihat Police Outpost, Ri Bhoi District u leit ïa ka kam ophis sha Haryana bad kane ka jingjia ba sngewsih ka la wan jia katba u dang leit ryngkat lang bad u paralok jong u, u Digvijay Singh.
Katkum ka ejahar ba la ujor da u Digvijay Singh u la ïathuh ba ki la mih ban leit bam jingbam ha Sector 58 Gurgaon bad katba ki dang wan phai da ka kali Mercedese kaba don ïa u number HR 25 DG 3865 ïa kaba la niah da u Digvijay Singh kynsan kynsan kawei ka kali ka bym lah ban ithuh ia u nombar ka la tynrah ïa ka kali kaba ki shong na ki bynta ba shadien kat haduh ba u Amit Sinha u la mynsaw jur.
Ïa u Amit Sinha la pynbna ba u la khladnoh da u Medical Officer ka Sanar International Hospital, Gurgaon bad u Digvijay Singh ruh u la mynsaw bad u la shah sumar ha kane hi ka Hospital.
Halor kane ka jingjia ba sngewsih, ki bor Pulit na Ri Bhoi tang mar ia ioh jingtip halor kane ka jingjia ki la phah mardor ia ki kynhun Pulit ban leit sha katei ka jaka ban tohkit kham bniah bad ruh ban iarap lem ia ka ing ka sem na ka bynta ban pynpoi ia ka met ba dangsah jong u sha la ïing na ka bynta ban leh burom khatduh.
Shillong, Rymphang 18: Ka Shillong Lajong FC hynne ka sngi ka la wanphai biang ha ka lynti jingjop hadien ba ka la pynliem da 2-0 kol ïa ka Neroca FC ha ka lympung I-League kaba la long ha madan SSA Stadium, Shillong.
Ka namtam ka long sha u Kynsaibor Lhuid u ba la thep ïa baroh kitei ki 2 kol na bynta ka kynhun.
Ha ka jingïakhun, ka Lajong ka la lah ban tehlakam ïa ka bol naduh ba sdang hynrei kam shym la lah ban pynkhihjar haduh kaba kut jong ka kylla step.
Hynrei ha ka kylla kaba ar, u Kynsaibor Lhuid u la ïoh ban thep ïa ka kol kaba nyngkong ha ka 52 minit shuwa ba un thep ïa ka kol kaba ar ha ka 61 minit ban pynthikna ïa ki lai point na bynta ka kynhun.
Lyngba kane ka namjop ka Lajong ka la ïoh ban kyntiew ïalade sha ka kyrdan ba 5 ha ka miej da 22 point na ki 14 ïakhun.
Ka Lajong kan pynkhreh mynta sa ban aireng shabar nala ïing pyrshah ïa ka TRAU FC la sngi U Blei, ha ka 25 tarik Rymphang, bad ka por kan 7 baje janmiet ha Kalyani Stadium, Kolkata.
Shillong, Rymphang 17: U Myntri Rangbah ka jylla u Conrad K.Sangma mynta ka sngi Saitjain ula ong, ba ka jylla ka donkam ban kynjoh sha ka 11.5 percent ka jingkiew ha ka (GDP) ban urlong ïa ka thong ban kynjoh ka ïoh ka kot sha ka 10 Billion US Dollar hapoh u snem 2028.
“Kumba long mynta, ka ïoh ka kot jong ka jylla ka long 45,000 Klur ïa kaba dang donkam ban lehbha shuh shuh.
Ka long ka kam kaba khraw hynrei kum ka sorkar, ngi la pynkhreh ïa ka lynti ïaid ban pynurlong ïa katei ka thong" ong u Conrad haba kren ha ka jingbuh mawnongrim ban tei ïa ka Bulk Water Supply Project ha Ballonggre, Tura kaba T.100 Klur.
Ha kane ka jingbuh mawnongrim la ïadonlang u Lamphang ka ïing Dorbar Thawaiñ ka jylla u Thomas Sangma, u Myntri ka tnad PHE u Marcuise Marak bad ka MP Lok Sabha ka Agatha K.Sangma.
La mang ïa katei ka projek ban pynlut kumba T.100 Klur ïa kaba la bei tyngka da ka Ministry of DoNER lyngba ka North East Special Infrastructure Development Scheme (NESIDS).
Tang shu dep tei ïa kane ka projek, kan sam um sha ki 14 tylli ki shnong kiba hap ha ka Rongram, Rerapara bad Gambegre Block jongka West bad South West Garo Hills district bad kan kyntiew ruh ïa ka jingsam um ha ka sor Tura.
Namar ka jingbym don katei ka projek, kitei ki shnong ki shaniah tang na ka Tura Urban Water Supply Scheme bad ïa kane ka projek yn tan um na ka Wah Ganol ha kaba yn tei ïa ka Pump House, Reservoir, Treatment Plant, Water Pumping, ka Staff Quarter bad kiwei kiwei.
Ula ong, ba ka sorkar ka la don ïa ka jingïohi jngai na ka bynta ka jylla bad kumta ka la bhah ïa ka tyngka bad ka jingbhah tyngka ka dei na ka bynta ban thaw ïa ki jingtei kiba bha bad ki ban ïai neh, ban thaw ïa ka lad aikam lyngba ka jingseng kam lajong bad ki polisi kiba kyrpang bad ki prokram ki ban kyntiew arshah ïa ka kamai kajih jong ki nongrep.
Ula pyntip ba la ailad ban kyntiew ïa ka ïoh ka kot ha baroh ki liang ha ka thaiñ nongkyndong da kaba pynleit jingmut ha ki kam ki ban kyntiew ïa ki jngdon jingem kiba riewspah jong ka jylla.
Haba kren halor ka jingbym lah ban lehbha ka jylla ha kiba bun ki liang, ula ong ba ha ki 5 snem kiba la leit, ka sorkar MDA kala lah ban shim khia ïa kiba bun ki jingeh.
Ula ong ba ka Meghalaya ka la ïaid shakhmat bad ka la ïoh ïa ka jngithuh kum ka ‘Best Performer’ ha ka jingpyntreikam ïa ki skhim bapher jong ka sorkar pdeng kiba kynthup ïa ka PMGSY, PMAY, JJM, MGNREGS bad kala ïoh pdiang ïa ki khusnam bad la ïoh shuh shuh ïa ka song pisa.
“Shwa u 2019, ka jingbhah tyngka ia ka tnad PHE ka long tang hapoh ka T.50 Klur, hynrei mynta la kyntiew ïa ka jingbhah tyngka sha ka T.3000 Klur bad ka jingpynleit jingmut ka long ban tei ïa ki jingtei ki ban lah ban weng ïa ki jingeh bad jingtynjuh ha kaba ïadei bad ka jingbym biang ka umbam umdih" ula ong bad ka pyntip ba ka State Water Policy bad kiwei kiwei ki skhim kin shim khia ruh ha kaba ïadei bad ka jingkylla ka suiñbneng.
Haba plie ia ka MegARISE ha Tura, ka projek kaba pynleit jingmut ha ka ban ïada ïa ki jaka kiba don ki tyllong um ne ki catchment area ha ka jylla, u Myntri Rangbah ula ong “Kane ka projek ka pynleit jingmut ha ka ban ïada ïa ki tyllong um jong ka Wah Umiew ha East Khasi Hills District bad ia ka Wah Ganol ha West Garo Hills district.
Kine ki catchment area ki long kum kiba ai jingim na ka bynta ka nongbah Shillong bad Tura.
Ula pyntip ba ka sorkar jylla kala ïatreilang bad ka KfW (German Development Bank) ban pyntreikam ïa katei ka projek bad kane ka projek kan ai jingmyntoi ïa ki 106 tylli ki shnong kiba don hajan jong ka catchment area.
ïa kane ka projek yn pyntreikam na ka bynta 7 snem ha kaba ka jingbhah tyngka kan kot sha ka T.344 Klur bad yn pyntreikam da ka Meghalaya Basin Development Authority (MBDA).
Shillong, Rymphang 18: Ha ka jingïaidlynti ha kine ki 5 ba ladep, ka jylla ka la sakhi ïa ka jingnangroi stet ki jaka ïalehkai kiba la tei katkum ka jingdonkam ban ïoh pynlong ïa ki jait jingïalehkai bapher bapher, kum ka Wahiajer Multisport Complex ha Jaintia Hills bad ka Pa Togan Nengminja Sangma Athletic Stadium ha Garo Hills ki ba la biang nadong shadong, ha kaba la plie paidbah dang shen mynta u snem.
Shuh shuh, ka jingpyntri ban pynbha shuh ïa ka J.N.Stadium ha Shillong bad ruh ïa ka P.A.Sangma Sports complex ha Tura ka dang ïaid shaid shaid.
Da ka jingpyntreikam ïa 4 tylli ki centre ba thymmai ha u snem ba ladep, ka la ïarap ban buh ïa ki Khelo India Centre ha man ki district ka jylla Meghalaya kiba khmih ïa ki jait jingïalehkai bapher bapher kiba kynthup ïa ka football, tennis, archery, athletics bad badminton.
Ka jylla ka la ïohruh ban pdiang pynlong ïa ki lympung kiba kham heh mynta u snem.
Kaba kham hehduh na kine ka dei ka jingpynlong ïa ka 5th Meghalaya Games kaba la pynlong ha Tura ha ka sien ba nyngkong, da kaba lumlang palat 3,000 ngut ki nongïalehkai kiba ïashimbynta ha 22 tylli ki jait jingïalehkai (sporting discipline).
Kiwei pat ki lympung ki kynthup ïa ka 6th Meghalaya Kayak Festival, 2nd Sohra International Half Marathon, ka 7th Elite Men’s National Boxing C’ship, 1st Meghalaya International Grandmaster Chess Tournament, bad ka 10th East Zonal Shooting C’ship.
Nangta ka Chief Minister’s Under-12 Football Tournament bad ka Chief Minister’s Inter-School Athletic Meet ka la sakhi ïa ka jingwan ïashimbynta haduh 12,000 ngut kin khynnah na kylleng ka jylla.
lah ban kdew ruh ba ka jylla ka la kiew ruh ha ki kam ïalehkai, ka sakhi ka long hadien ba ka kynhun Meghalaya Under-18 Boy’s Football Team ka la jop takma ksiar ha ka Khelo India Youth Games 2023.
Nangta ka kynhun Meghalaya phutbol ka jylla ka la wan ba ar ha ka 76th National Football Championship na bynta ka Hero Santosh Trophy ha u snem ba ladep.
Shillong, Rymphang 18: Ka Meghalaya State Kickboxing Association [MSKA], hynnin ka Sngi Saitjaiñ jong ka taïew ba ladep ka la pdiang burom ïa ki nongïalehkai Kickboxing ka jylla kiba la wanrah nam ym tang ïa ka thaiñ hynrei ïa ka ri hi baroh kawei hadien ba ki la khur takma na rynsan ïakhun jong ka 3rd WAKO Indian Open International Kickboxing Tournament 2024 kaba la pynlong ha nongbah New Delhi.
Kane ka lympung la pynlong hapoh Kd Jadhav Indoor Stadium, bad la sdang naduh 7 tarik mynta u Rymphang bad la khylliap noh ha ka 11 tarik Rymphang, 2024.
Napdeng ki 10 ngut ki nongïalehkai Kickboxing (kynthuplang Shynrang & Kynthei) kiba dei na ki kynhun bapher bapher, kum ka Team Revolution, Tribal Combat, Aireng MMA Club na Mawlai ba la phah da ka MSKA ban leit ïashimbynta sha katei ka rynsan ïakhun, phra ngut ki la wanphai ryngkat ki takma, kiba kynthup ïa lai tylli ki takma ksiar, ar tylli ki Rupa bad lai tylli ki Rnong.
Na ka liang jong ka synjuk MSKA ka la pynlong ïa ka prokram pdiang burom hapoh ka Hotel Assembly ha ka jingïadon ryngkatlang u President ka MSKA-u Bah Lorenzo P Warjri, nangta u Bah Sam Lyngdoh na ka Team Revolution lem bad ki khynnah ïalehkai kum shi bynta ban ai khublei bad ai mynsiem ïa ki ban dang ïai trei shitom ban pynjanai shuh shuh ïalade ha kane ka jingïalehkai.
Haba ai jingkren ha kane ka sngi, na ka liang jong u Bah Bah Lorenzo u la pynpaw, “Watla ka dei ka jingpyrshang kaba rit hynrei ka long kaei kaei kaba sngewtynnat namar ngi la lah ban wanrah haduh phra tylli ki takma".
U la bynrap ruh da kaba ong ba ki khynnah ha NorthEast, kynthup ïa ka Meghalaya khamtam ïa ka Manipur ruh, ki don ïa kata kaba ki ong ka “National Talents" ha ka Martial Arts.
“Phi la don lypa kata ka sap kaba u Blei u la ai ha phi, shim bad minot thop ha ka, bad lada phi donkam hok kan long ka jingkyrkhu na bynta jong phi," la pynkut u Bah Lorenzo.
Na ka liang jong u Bah Sam Lyngdoh u la ong, “Nga tip ba ka jingïakhun ka long kaba eh, namar ka dei ka International Open, bun ki nongïalehkai ri ba nabar, kum na Uzbekistan, Turkey, Iraq bad kiwei kiwei ki wan ban ïashimbynta, bad ki nongïalehkai ki jong ngi ki hap ban pynkhreh bha ïalade.
Te ka long kaei kaei kaba sngew sarong ïa ka ri bad ka jaitbynriew ba napdeng shiphew ngut kiba la phah da ka MSKA phra ngut ki la ïoh ban khur takma".
Nalor kine ki nongïalehkai kiba la khur takma, ngi sngew sarong ruh ban pyntip ba u wei na ki samla ka thaiñ, u Shaiborlang Lyngdoh Mawphlang u la ïoh jingithuh haduh ka kyrdan International Referee, ban don bynta ha ka ban bishar ïa ki jingïalehkai, la bynrap u Bah Sam Lyngdoh.
Shillong, Rymphang, 18: Ki rangialehkai ka kynhun phutbol jong ka jylla Meghalaya ha ka sngi U Blei ki la mih na la ïing ban leit aireng sha ka lympung ïalehkai phutbol jong ka 77th Santosh Trophy ka ban long ha nongbah Itanagar, Arunachal Pradesh.
Shuwa ba ka kynhun kan sdang ïa ka lynti ban leit aireng ha katei ka lympung, ha ka Sngi Saitjaiñ jong ka taïew ba ladep la ïoh ban pynlong ïa ka jingïalang kitbok kitrwiang ha ka jingïadonlang u Secretary ka Meghalaya Football Association-u Bah Sunesh Syiem, ki dkhot jong ka Senior Cell, u Coah lem bad ki rang ïalehkai.
Ha kane ka kynti, kin don haduh 12 tylli ki kynhun ïalehkai na ki jylla ki ban ïaknieh ïa ka burom kum jong ka 77th Santosh Trophy, ha kaba ka kynhun Meghalaya ka shah pynngatlang ha thup jong ka Group-A, bad ki kynhun ki kynthup ïa ka Arunachal Pradesh, Goa, Assam, Services, bad ka Kerala.
Ka Meghalaya kan sdang ïa ka lynti ïaid pyrshah ïa ka Services ha ka 21 tarik, Rymphang, bud sa ka jingïakhun pyrshah ïa ka Assam ha ka 23 tarik Rymphang, nangta ïa ka Kerela kan long ha ka 25 tarik Rympahng, ha ka 28 tarik Rymphang ka jylla kan aireng pyrshah ïa ka Goa bad khadduh ïa ka Arunachal Pradesh ha ka 1 tarik Lber, 2024.
Kum ban shu pynkynmaw, ka jylla ka la ïoh ban rung shaduh ka final jong ka Santosh Trophy kaba la long ha u snem 2023.
Na ka liang jong u Bah Sunesh u pynpaw ba 80 na ka 100 ki rangïalekai ki dei kiba la don bynta bad ka kynhun kaba la rung shaduh ka phainal jong kane ka lympung ïalehkai ha u snem ba ladep, nalor kata, la pynrung shuh shuh sa katto katne ki samla ïalehkai ba thymmai ha kane ka kynhun.
Ka thup kyrteng jong ka kynhun Meghalaya kiba la shah jied ki long:Rangapkol (Goal Keeper): Siwel Rymbai, Daraphun Talang, Lionel Daryl RymmeiBak (Defender): Wanboklang Lyngkhoi, Donborlang Nongkynrih, Banskhemlang Mawlong, Brolington Warlarpih, Over Kindness L.Mawnai, Dawan Plielad Myrchiang, Lukas Syngkli kiba dei ki Defender.
Rangïalehkai pdeng (Midfielder):Baby Sunday Marngar, Kitboklang Pale, Nekilson Bina, Damonlang Pathaw, Dameki Khongstia, Dawanchaw Carlos Challam, Robert Khongjoh, Baiaikara Swer.
Rangïalehkai khmat (Forward): Sheen Stevenson Sohktung, Nelson Rymbai, Shaiborlang Kharpan, Chesterpaul Lyngdoh kum ki.
Coach: Khlaiñpyrkhat Syiemlieh – Head Coach, u Playerson Syiemlieh-Asst.Coach, Physiotherapist: Freddy Kharpran Mananger, Lucky Mary Marbaniang.
K a Mei Mariang ka long kum ka Kmie bad ma ngi ki khun bynriew ngi long kum ki khun kiba ngi im ngi sah ha ka jingkdup jong ka kmie kaba long ka Mei Mariang.
Ka jingkylli hangne ka mih hato mano ba ju kynmaw ba ma ngi ki khun khlem ka Kmie ngin nym lah ban im ban sah ha kane ka pyrthei.
Ka jingpynjot pynpra ïa ka Mei Mariang da kaba lute bad pynjot pathar khlem da don shuh ka jingthew jingwoh, ka la long hi thik kumba ngi thmu ban pynïap ïa la ki kmie ki kpa.
Mano ba hun ban shim ïa la ka jingim jong ki kmie ki kpa kiba la sumar sukher bad ban ri ban dkup ïa ngi naduh ba la kha sha ka pyrthei.
Ka jubab kaba mih hangne ka long ba ym don mano mano ruh ba nud ban pynïap ïa la ka jong ka kmie ne u Kpa, namar ngi ieit ngi thoin ïa ki ba ki la sumar la sukher bad la ai bam ai dih ïa ngi naduh dang kha bad haduh ba la heh la san.
Kiba nud ban pynïap ïa la ka jong ki kmie ki kpa, ki la dei sa tang ki runar kiba ym don shuh ka jingïatip lem ïa la ka jong ki kmie ki kpa kiba la sumar sukher ïa ki ban ai jingim.
Ka jingpynjot pathar ïa ka mei mariang ruh ka long kum ba ngi la shukor ïa lade, namar dei ka mei mariang kaba ai jingim bad kaba ri ba sumar ïa ngi hapneh jong ka.
Ka jingpynjot pathar ïa ka mei mariang ka don bun jait, ka jingleit lute ïa ki mar poh khyndew, ka jingpynïap ïa ki mrad ki mreng, ki dohum dohwah bad ka jingpom pathar ïa ki dieng ki siej ka jingtih maw bad shyiap bad ter ter.
Kane ka jingleh runar jong ngi klem da don jingthew jingwoh ïa ka pateng ban sa wan ka la buh ha tmier jong ki riat bah, ha kaba lada ngim don ïa kata ka jingkitkhlieh kan poi ka por ba ka mei mariang ka lyngkhuit bad kan nym lah shuh ban kdup bad ban ai jingim ïa ngi.
Sngew pangnud ban ïohi ïa ka jingpom pathar ïa ki dieng ki siej ha ki khlaw ki btap, ka jingpynjaboh ïa ka mei mariang da ki rukom ba lai phew jait, ka jingpynïap ïa ki dohum dohwah da kaba wieh dawai bih.
Lada kane kan ïaid bteng hato ngi ju pyrkhat neem kaei ka ban jia ha ka pateng ban sa wan ki khun ki kti.
Ka jingma kaba khraw tam ha kine ki sngi kam dei satia kata ka jingïapynïap ka jingïatuh ïa thiem bad ka jingïakynad kawei ka ri bad ka wei ka ri.
Hynrei ka jingma kaba hap hakhmat duh ka dei ka jingpynjot ïa ka mei mariang namar shisien ba ka mei mariang ka la jot kum ki khun bynriew kiba im hapneh jong ka ruh kin nym ïoh shuh ka jingim.
Kiba bun ki ri ha ka pyrthei ki la kyndit thiah ban sumar ïa ka mariang da kaba thung shibun ki dieng bad ban sangeh ïa ka jingpynjot pathar ïa ka mariang, namar ki sngewthuh ba lada khlem ka mariang, u khun bynriew ruh un nym don jingim.
Ki don ruh ki shnong kiba la kylla duriaw namar ka jingkhluit jong ka mariang, ka la pynum ruh ïaki thah ha ki lum ban ban tuid sha ki shnong ki thaw haduh ba bun ki la kylla nongphet wir.
Kumba long haduh mynta, haka jylla Meghalaya kiba bun na ki paidbah kim pat sngewthuh ïa ka jingma kaba ap na ka jingpynjot ïa ka mariang.
Hynrei ki dak ki shin ki la sdang ban paw, hakaba lah ruh ban ong ba bun ki shnong ha ka jylal ki la sdang ban syrtok wat ïa ka umbam ka umdih, namar kiba bun ki tyllong um ki la sdang ban rngad ka daw kaba hakhmat eh ka paw ka dei ka jingpynjot pathar ïa ka mariang da kaba pom pathar ïa ki dieng ki siej, khlem da thung bujli shuh shuh n ka bynta ka pateng ban sa wan.
Lah ruh ban ong ba wat ka sorkar kmie ka la shim khia kumno ban ïada ïa ka mariang, ha kaba ka sorkar ka la buh ruh ïa ka prokram ba kyrpang ba la tip kum ka Clean and Green Mission.
Kane ka jingpynmih ïakane ka prokram ruh ka dei halor ka jingma kaba ap na ka daw ka jingbret pathar ïa ki jaboh jabaiñ, ka jingpynjot pathar ïa ka mariang, ha kaba lah ban ong lada kum ki nongshong shong kim kyndit bynriew kan poi ka por ba ka nemsniew kan sa wan haduh ba u khun bynriew un nym don jaka shuh ban im, namar ka daw kaba tynrai ka dei ka jingpynjot ïa ka mei mariang kaba long ka nongri nongda bad kaba long ruh ka nongai bam ai sa ïa ngi ki khun bynriew.
Ban ïada ïa ka mairang wat mut ruh ba lah ban leh tang da ka sorkar, ha kaba ha ka jingmut jongngi ka dei tang ka sorkar kaba hap ban sumar sukher ïa ka mariang, hynrei ngi klet pat ba mangi hi ki paidah ngi long kita ki sorkar ban don ïa ka jigkitkhlieh ban ïada ïa ka mariang.
Ban ïada ïa ka mariang, ka la dei ka por ba man la uwei pa uwei u nongshong shnong ka jylla u dei ban don ïa ka jingkitkhlieh.
Kum ki nongshong shnong kiba la rung ka jingnang jingstad, ngi la dei ruh ban buh ïa ka jingkylli ïa lade.
Ba ngim donkam shuh ban shaniah ha kiwei ban ïada ïa ka Mariang, hynrei da lade ngi dei ban ïada ïa ka mariang da kaba ngi khang pyrshah ïa ka jingpom pathar ïa ki khlaw ki btap, ka jingpynïap ïa ki mrad ki mreng bad ka jingpynïap ïa ki dohum dohwah kiba don ha pneh ka mei mariang.
Ka jubab ruh ka mih hangne, ban ïada ïa ka mariang la donkam ban don ka jingïatylli ha baroh ki liang, kata naduh ka sorkar, ki nongshong shnong, ki ophisar bad ki seng bhalang.
Lada ngi k wah ban dang ïoh ïa ka jingim ha ka pateng ban sa wan to mih noh ban shim ïa ka jignkitkhlieh ban ïada ïa ka maraing bad nai ap shuh haduh bala dier ka por, namar kam myntoi ba ngin ïam ngin ud haba ka dud ka la hoit ha madan bad shuwa ba ka mariang kan jot bad kan shah ktah na ka jingrunar u khun bynriew, ka la dei ka por ba ngin ïa ong lang to ngin ïeng ban ïada ïa ka Mei Mariang, namar ka Mei Mariang ka dei kaba ai jingim ïa ngi.
Umsawrang, Rymphang 18: Ka Umsawrang Lower Primary School, Dangar, East Khasi Hills District da ka jing-i-phuh i-phieng ka la ïoh ban rakhe ïa ka jingdap 50 snem ne ka Golden Jubilee ha kaba u bah Olansing Suiñ, MLA ka Mawsynram Constituency u la long kum u Kongsan bad u bah H.M.Shangpliang, MLA ba rim kum u Symbud Kongsan.
Lah ban kdew ba ïa ka Umsawrang Lower Primary School la seng nyngkong eh ha ka 18 tarik u Rymphang, 1974 da u (L) S.P.Syiemlieh bad la buh nonghikai ïa ka kong Krinsiloda Marbaniang bad ka kyrteng jong ka skul la ai kyrteng Umsawrang Nursery School.
Nangta, katba nang ïaid ki snem ha u 1980 ka shnong ka phom ïa ka Managing Committee jong ka Umsawrang Nursery School hynrei dei tat ha u snem 1981 kane ka juh ka M/C ka la kylla kyrteng noh ïa ka skul sha ka Umsawrang Lower Primary School tang hadien ba ka la phai noh sha ka East Khasi Hills District.
U bah Olansing Suiñ, MLA ka Mawsynram Constituency haba kren ha ka jingïalang u la pynpaw ka jingaikhublei ba kyrpang ïa baroh ki don ka bynta ha kane ka Umsawrang Lower Primary School ba kane ka skul ka la kynjoh mynta ïa ka jingdap 50 snem bad khamtam eh ïa ki nongpynïaid kiba la trei shitom naduh kaba sdang ba la seng ïa ka ban ai jinghikai ha ka liang ka jingnang jingstad bad u da ka jingkyrmen ruh ba lyngba ka jingtreishitom jong ki nonghikai kin sa pynmih shuh shuh ïa ki khynnah skul ki ban sa long kum kita ki khynnah bad ki nongshong shnong ki ban long ki nongkit nongbah lem ïa ka jingïaid lynti jong ka wat ban kynjoh ruh haduh 100 snem.
Ha kajuh ka por u la pynkynmaw ruh, “Ka jingkyntu kynpham jong ki kmie ki kpa naduh mynshwa ba kim shah ïa nga ba ngam nym leit skul, bad lada ai lad ïa ka mon jong nga ban rai ngam shym la ong kumba nga long mynta", ong u bah Suiñ, namarkata, lyngba ka jingpynkohnguh ïa lade ha ka mon jong ki kmie ki kpa u sa long briew kumne kumba u long.
U la ong shuh shuh ba ka jingbym lah bad ka jingbym shemphang kam dei ka daw jong ka jingduna hynrei ka dei tang ka jingjai tuh.
Kumta u la kyntu ïa ki khynnah skul ba ki dei ban long kiba kohnguh sneng ïa ki kmie ki kpa bad kumjuh ruh ki nonghikai khnang ba ka lawei jong ki kan long kaba phyrnai.
U la kyntu ruh na ka bynta ki nonghikai bad ïa ki kmie ki kpa ba wat ong ba ki khynnah ne ki khun jong ki kim long kiba stad ne shemphang hynrei ka donkam eh ka jingïatreilang na baroh ar liang ban pynwan dur ïa ki khynnah ha ka jingnang jingstad, namar ki nonghikai ba nyngkong eh dei ki kmie ki kpa ha ki ïing ki sem bad ki kmie ki kpa ba ar jong ki khynnah skul dei ki nonghikai ha kaba ka por kaba khambun bad ki kynta jong ki khun ki don bad ki nonghikai.
U bah Olansing Suiñ u la pynkynmaw ruh ba ka skul ka hikai ymdei ba kin ïa wad ki kam sorkar hynrei ka hikai ba kumno kin long ki nongshong shnong ban tei ïa ka lawei ba bha na ka bynta ka la shai la shi sngi, bad kumno ban long ki nongïalam ha ki bynta bapher bapher jong ka imlang ka sahlang.
Ïa ka jingialang ha kane ka sngi la pynïaid da u bah Tiwell Nongsiej, ka jingkren pdiang sngewbha da u bah Phorless Syiemïong, Secretary Managing Committee, ka jingpyllait ïa ka Souvenir da u bah H.M.Shangpliang, MLA ba rim kum u Symbud Kongsan, ka jingkren lyngkot na u bah J.Marbaniang, nonghikai ba la shongthait bad jingkren khublei na ka kong P.Khardewsaw, Assistant Teacher jong ka Umsawrang Lower Primary School.
Khliehriat, Rymphang, 18: Haba kren ha ka jingialang ba la pynlong ha shnong Samasi, elaka Sumer, East Jaiñtia Hills District, u President rangbah jong ka Jaiñtia National Council, u bah Sambormi, u la ther ïa ka sorkar jylla bad ong ba ha ka jaka ban pynbha, pynmiat ïa ki surok, ki jingkieng khamtam sha ki thaiñ nongkyndong, hynrei ka sorkar ka thmu pynban ban wanrah da ka lynti rel bad ki karkhana coke, haka jaka ba ka sorkar kan kyntiew ïa ki skul bad ki jaka ai jingsumar ka wanrah pynban da ka jingjakhlia kum ki karkhana coke kiba lah ban pynsniew dur ïa ka District baroh kawei, kum u nongïalam, u kyntu ïa ki nongïalam bad ki dkhot jong ka JNC Sumer Circle ban ieng rangbah ban pyrshah jur ïa kum kine ki jingleh ka sorkar ba horkit hordang ym dei satia ban ailad ba kin jia hangne ha ka thaiñ jong ngi.
Ka Jaiñtia National Council Sumer Circle hynnin ka sngi saitjaiñ ka la rakhe ïa ka jingkynjoh jong ka jingdap saw snem ka Circle, ïa ka prokram la pynlong ha community hall Samasi, elaka Sumer, East Jaiñtia Hills District, ha kane ka prokram la ïa don lang ruh u Waheh Shnong Samasi, u bah Kynmoo Chyrmang, u Assistant Secretary JNC, u bah Allmiki Ryngkhlem, u Publicity Secretary, u bah Mebanteilang Sukhlaiñ, u Finance Secy, u bah Training Phawa, Organising Secy, u bah Lasinme Syad, ki nongkitkam bad ki dkhot ka JNC Sumer Circle bad kiwei kiwei.
Kiba la ai jingkren ki kynthup ruh, u bah Sakilan Chyrmang, u bah Diamon bareh, Allmiki Ryngkhlem bad u Mebanteilang Sukhlaiñ, la pynkup burom ruh ïa ki nongïalam jong ka Circle da u President rangbah, u bah Sambormi Lyngdoh.
Ha katei hi ka sngi, la ioh ruh ban pynthymmai ïa ki nongkitkam jong ka JNC Sumer Circle, ki ban trei na ka bynta u snem 2024 haduh 2029, u bah Sambormi Lyngdoh u la pynskhem ïa ki nongktkam bad ai ruh ka jingkren kitbok kitrwiang ïa ki ba kin nang trei bha shuh shuh ban shakri ïa ka dong ka thaiñ baroh kawei.
Ki nongktkam ka JNC Sumer Circle kiba la jied bad pynskhem, ki kynthup u President, u bah Sakilan.
B.chyrmang, General Secretary, u ieidmon Shadap,Vice President, u Hamran Chyrmang, Assistant secretary, u seibor tangliang, Publicity secretary, u Ebanshem chyrmang, Assistant publicity secretary, u risent lamurong, Discipline secretary, u phrangshwa pakem, sports secretary, u Raju chyrmang, Education secretary, u ediwot pasleiñ bad kiwei kiwei, la jied ruh ïa ki dkhot executive.
Khliehriat, Rymphang, 18: U President jong ka Khasi Students Union Seng Kmie, u bah Lambokstarweell Marngar, myn ha ka sngi saitjaiñ, u la pynskhem ïa ki nongkitkam bad ki dkhot jong ka KSU Shnongrim Unit, East Jaiñtia Hills District na ka bynta ka samoi jong u snem 2024 haduh 2027.
Haba ai mynsiem ïa ki nongktkam bad ki dkhot jong ka Unit, u bah Lambokstarwell u la pynkynmaw ba ka seng naduh ba seng ïa ka ka ieng halor ki lai tylli ki mawbyrsiew bad kita ki long ban kyntiew, ban pynneh bad ban ïada u la bynrap ruh da kaba ong ba “katba ki samla ka ri ki dang pule ïa ka histori ka jaitbynriew katba ki samla ki dang kit ïa ka khia ka shon ka shnong ka thaw kata ka lah dei ka jingnoh synniang ka ba paka tam ba ngin ai sha imlang ka sah lang bad ka jaidbynriew baroh kawei"Ha kane ka sngi la don lang u Rangbah Shnong ka Shnong Nongrim.
Ia ka jingialang la pyniaid da u Assitant General Secretary ka KSU EJHDU, u samla Pynshaikupar M.Dkhar.
Ki nongkitkam ba thymmai jong ka KSU Shnongrim Unit kiba la jied bad pynskhem ha katei ka sngi ki kynthup u President, u Korea Pyrngap,Vice President Embok Sukhlaiñ, General Secretary, u Donbor Patwet, Assistant secretary, u Biancy Pyrngap, Education Secretary, u Ryntihlang Pyrngap, Organ secretary, u Donki patwet, Publicity Secretary, u Niwan patwet, Finance Secretary, u Iengskhen Pyrngap, la jied ruh ia ki dkhot ka executive ba kynthup u samla samla Coming Sukhlaiñ,Shaining Sukhlaiñ, Ready Pyrngap, Pynio Sukhlaiñ lem bad phra ngut ki dkhot.
Nongstoiñ, Rymphang, 18: Ka jingshah thombor jong ki paidbah ba shong ha shilynter u pud bad ka jylla Assam, ka dei ka mat kaba hakhmat eh ba ka sorkar jylla lada synshar mano mano ruh, ka la dei ban shimkhia bha bad ban leh ei ei mardor.
Haba phai sha katei ka jingeh ba ki paidbah nongshong shnong ki mad, kam dei tang na kawei ka jaka ne tang na kawei ka District, hynrei ka long na baroh sawdong na shatei, na mihngi bad sepngi la shah thom bor ha ka sorkar Assam bad na shathie pat da ki briew na ka ri Bangladesh.
Watla ka jingshah thombor na ka phang shathie kam da ktah eh ïa ka sorkar jylla, namar ka dei ka mat ba ka sorkar pdeng ka hap ban shimti.
Ha ki bynta jong ka jylla naduh sepngi, shatei haduh mihngi ba kynthup naduh Garo Hills, West Khasi Hills, Ribhoi, Block I & II kiba dei ki jaka kiba ka sorkar Assam bad Meghalaya ki hap ban shimkhia.
Tangba, haduh mynta ka jingshah thombor jong ki paidbah ha kitei ki jaka khappud, imat ka la kylla long ka mat kaba ki politician jong baroh ki seng saiñ pyrthei ki la iehnoh bad buh tyngkai kyrpang tang na ka bynta ban pynlong ishu ha ki por election.
Kaba kham sngewsih ka long ba ka jingthom bor jong ka Assam ïa ki paidbah ha ki shnong khappud, ka la ktah ym tang ïa ki kam pynroi kiba la mang pisa na ka sorkar jylla bad na ka sorkar pdeng, hynrei ka la ktah ruh ïa ka kamai kajih, ka ïoh ka kot bad wat ïa ka hok longbriew man briew.
Ka jingshah beh krad jong ki paidbah na ka thaiñ langpih ha u snem 1979, ka jingsiat ïap jong ki pulit Assam ïa saw ngut ki rangbah Khasi ha Langpih ha ka 14 tarik Jymmang 2010.
Ka jingbeh krad ïa ki paidbah nongshong shnong ha Sabuda, Block I & II, ka jingshah beh krad jong ki 575 ngut ki paidbah nongshong shnong ka Huhuapara ha ka miet 8 tarik Nailur u snem 2018, ka jingthmu ban tei dam ha wah Khri harum Kyrshai kaba lah ban pynkylla phetwir ïa ki paidbah jong 16 tylli ki shnong namar ka jingtap ka um.
Halor kitei ki jingeh ba ki paidbah ka jylla ki ïakynduh na ka por sha ka por, ka sorkar Meghalaya ka la dei ban pyni kam noh bad ban ym shu shah pyndem tdong ha ka sorkar Assam.
Namar ba ka sorkar BJP na Delhi ka ai lad bha ïa ka sorkar Assam ba kan leh katba mon namar ha Assam ka BJP ka ïoh ban synshar marwei.
Nongpoh, Rymphang 18: Hadien ka jingïaid shaphrang jong ka lympung ïalehkai Badminton bala tip kum ka Open to All Badminton Tournament bala pynlong da ka Ri-Bhoi District Badminton Associa-tion, katei ka lympung kala poi noh sha kaba kut haka janmiet sngi Saitjaiñ hadien ka jingwan shim bynta shitrhem jong ki samla ïalehkai na kylleng ki jaka bad kumjuh ruh kiba la kham ïaw ka rta hadien ka jingïakhun phainal kaba la long ha State Sports Council, Indoor Stadium Umlyngkdait.
Ka jingïakhun phainal ha katei ka lympung ki kynthup ïaka Men’s Single hapdeng u Vicky Nongrang pyrshah ïa u Jobin Gamaliyel Thomas ha kaba u Vicky Nongrang u la lah ban pynliem noh ïa u Jobin Gamaliyel Thomas da 21-11 haka 1st set bad 21-17 haka 2nd set, ka jingïakhun haka Men’s Double kala long hapdeng u Syllok Marbañiang bad u Jackson Lyngdoh pyrshah ïa u Mewanpyntngen Shadap bad u Babitlang Ryndong ha kaba u Syllok Marbañiang bad u Jackson Lyngdoh kila lah ban pynliem noh ïa u Mewanpyntngen Shadap bad u Babitlang Ryndong da 21-16 haka 1st set, 17-21 haka 2nd set bad 21-13 haka 3rd set.
Ka jingïakhun jong ki Men’s Veteran (40+) kala long hapdeng u Aiborlang Ranee bad u Sidhart Das pyrshah ïa u Wadshem-phang Nongma-lieh bad u George F Blah ha kaba u Aiborlang Ranee bad u Sidhart Das kila lah ban pynliem ïa u Wadshem-phang Nongma-lieh bad u George F Blah da 21-8 haka 1st set bad 21-14 haka 2nd set.
Na ka liang ka RBBA kum ka jingpynshlur ïaki samla bala jop bad kumjuh ruh kiba rem haka jingïakhun phainal kala sam ruh da ki khusnam bad song pisa sha kiba jop bad kumjuh ruh kiba rem ryngkat ki syrnod sha baroh ki nongïashimbynta.
Ha katei ka jingpynhap pyrda noh ïa katei ka lympung la wan ruh ban sakhi da ka jingdonlang u bah Franky Nongrum President ka RBBA, Anand Swet Secretary, u samla Alberto Nongsiej President ka RBYF Nongpoh Circle bad kiwei kiwei ki riew rangbah.
Shillong, Rymphang 18 : Ka Joint Movement Committee for Corridor (JMCC) ka la kyntu ïa ka sorkar pdeng ba kan tuklar lang na ka bynta ban pynkhie im biang ïa ka jingïaid ka liengsuiñ ATR-72 na Tura sha Balurghat ter ter sha Kolkata – Delhi bad shaduh Bangalore.
Ha ka shithi ba phah dang shen sha u Myntri ka tnad Civil Aviation u Jyotiraditya M Scindia, u Convener jong ka Committee u Dr.Naba Kumar Das u la ong, “Da kaba bteng ïa ka jingdawa kaba la slem bha ban pynkhie im biang ïa ka jingïaid biang ka liengsuiñ na Balurghat Airport na bynta ka bit ka biang jong ki paidbah ka North Bengal bad ki jylla ka thaiñ shatei lam-mihngi jong ka Ri ban kham suk ka leit ka wan na Tura sha Balurghat bad nangtei pat sha Kolkata, Delhi bad Bangalore, ngi la buh biang ka jingkyrpad ban pynim biang ïa ka Balurghat Airport kaba treikam naduh ki snem 1949 haduh u snem 1960 kaba don ka leit ka wan kaba man ka sngi kynthup naduh ka Air Transport, Skyplies bad Surekha Transport.
"Shuh shuh la ong ruh ba ba kitei ki liengsuiñ ki ïaid na Balurghat Airport badn pynïasoh pat bad ka leit ka wan na Tura ha Meghalaya bad nangtei pat sha Kolkata, Delhi bad Bangalore.
U ong ruh ba ka leit ka wan lyngba ki liengsuin ka long kaba donkam bha ban kan kham suk ruh lyngba ka Balurghat ban pynïasoh ïa ki bynta jong ka North Bengal bad ki jylla ka thain shatei lam-mihngi jong ka Ri.
Nalorkata, u ong ruh ba da ka jingsdang biang ïa katei ka rukom kamai kan kyntiew ym tang ïa ka ïoh ka kot ha ka thain hynrei ha ka ri baroh kawei bad kan iarap ruh wat ban kyntiew ïa ka pule puthi, bad ka rukom im kumjuh.
Katkum ka jingong jong u, kaba sah mynta ka long sa tang ban pynheh ïa ka runway haduh 1900 mitar ïa ka Balurghat Airport.
La ong ruh ba ka Balurghat Airport kadei ka kad liengsuiñ kaba kongsan bha na ka bynta ka ïoh ka kot bad la shu ieh shrah kumta la kumba 64 snem ei ei.
“Kumta ngi kyrpad ïa phi ba phin pyrkhat lem an ka bynta ban pynkhie im biang ïa ka Balurghat Airport bad pynkhie im biang ïa ka leit ka wan lyngba ki liengsuiñ ha kitei ki jaka na bynta ka jingmyntoi ki paidbah jong ka ri," u la bynrap biang ha katei ka shithi.
Shillong, Rymphang, 18: Tang hadien katto katne ki sngi ba ki bor pynïaid distrik ki la pynlong ïa ka wah Umkhrah hynrei na ka liang ki paidbah kim patiaw satia ïa kane kwah jong ki bor pynïaid ban leh khuid bad sumar ïa ka mariang.
U nongthoh khubor uba la ïoh ban leit jngoh ïa ki thaiñ jong ka Polo Shillong u la lap ba ka la don kawei ka nala kaba don mar syndah bad ka ktem sah ki Pulit CRPF kaba satah da ki ñuit ki ñier suda bad dap ruh da ki kot ki byrni plastic bad ki synduk kot bad synduk dohkha.
Kane ka nala ka dei ruh kaba la dang shna hynrei kaba la dap da ka ahor jaboh kaba sma iwtung kaba la pyndap ïa kane ka Nala.
Ka nala ka dei ruh kaba don ha syndah jong kiba shong dukan halor ka slab jong ka.
La ïohi ruh ba ka jingïabret jaboh pathar ha kane ka Nala ka la long shaba palat haduh ba kane ka Nala ka la dap da ka ñuit kaba la bret bad pyntuid hapoh ka Nala.
Kumta ladei ïa ki bor Sorkar ban jurip bad maham ne mana ïa ki briew ne wat ïa kiba ju shong dukan ha katei ka jaka kaba ki ju khot ka ïew ki jaitbynriew Garo ba kin long kiba sumar na ka jingbret pathar ïa ki jaboh jabaiñ.
Ka la dei ruh ïa ki bor ba halor kum na ka Shillong Municipal Board ne na ka tnat Urban Affairs ban shu tap beit noh ïa katei ka Nala khnang ba kiba ju mlien ban bret ñuit shapoh Nala bad kiba la tuid pat sha ka Wah Umkhrah kin ym ïohlad shuh ban leh ïa kum kitei ki kam bym pyrkhat ïa ki jingkhuid ka wah bad ka mariang.
Shillong, Rymphang, 18: Ka Youth Hostels Association of India (YHAI) Meghalaya State Branch ka la pynkup burom ïa u Chairman u Bah E.D.Nongsiang halor ka jingshah jied kum u National Vice President jong ka YHAI, India.
Ïa ka jingïalang pynkup burom la pynlong da ka Meghalaya State Branch ryngkat bad ka East Khasi Hills District Unit, Mairang Adhoc Unit bad ka Ri Bhoi District Adhoc Unit.
Ha kane ka sngi, la ai jingkren da u State President jong ka YHAI Meghalaya Branch u Bah S.L.Rapthap, kynthup ruh u Vice President Babu Kular Khongjirem ryngkat ka jingdonlang jong u Vice President ka YHAI, Meghalaya Bah A.M.Shadap, u Convenor ka Mairang Unit Bah Fabian Syiem, bad u Convenor ka Ribhoi Unit Bah Saibor Syiem, u State Secy ka YHAI Meghalaya, u Debashish Chakrabarty bad kiwei kiwei.
Tura, Rymphang 18: U Myntri Rangbah ka jylla Conrad Sangma mynta ka sngi u Blei, ula plie paidbah ïa ka Thakurbari Guest House bad ka Annapurna Hall ha Tura ha ryngkat bad u Lamphang ka ïing Dorbar Thawaiñ ka jylla u Thomas Sangma.
Ka Prana Pratishtha, ka dei ka jingleh niam ki Hindu ha ka ban pynïeng ïa ka dur bleithaw jong u Rama bad kane mynta ka dang ïaid shakhmat hapoh jong ka Thakurbari Temple bad ïa kane ka jinglehniam lehrukom yn pyndep ha ka 22 tarik u Rymphang.
U Myntri Rangbah ula shim ïa ka kabu ban ai khublei ïa ki riewngeit Hindu kiba shong basah ha Tura.
ïa kane ka jingtei kaba thymmai ha Thakurbari la bei tyngka lyngba ka Chief Minister Special Development Fund (CMSDF).
Haba kren ha ka jingïalang u Myntri Rangbah ula ong, ba ka sorkar kan kyrshan ïa baroh ki kynhun ba kin sdang ïa ka Skill Training bad ban pynkupbor ïa ki samla bad ka sorkar kan sdang ïa kiba bun ki prokram ban kyntiew ïa ka jingsengkam lajong ba ki samla ki dei ban shim kabu ïa kine ki prokram kiba ai da ka sorkar jylla.
Shillong, Rymphang, 18: Ki nongrep ka War Jaiñtia kiba don hapoh ka shatri jong ka Seng Nongrep War Jaiñtia, Amlarem, West Jaiñtia Hills dang shen ki la pynsngew sha u Myntri Rangbah ka Jylla u Conrad K.Sangma ban wad ïa ki lad ki lynti halor ka jinghiar dor jong ki mar rep kaba la buh jingeh haduh katta katta ïa ki nongrep kiba sah ha thaiñ Amlarem kaba don markhap bad ka ri Bangladesh.
Ha ka dorkhas ba la aiti sha u Myntri Rangbah ba la soi da u President Bah Kolmen Pohshna bad u Secretary Bah Sumer Syngkor, ki la pynpaw ba ki mar rep ba ki paidbah ka War Jaiñtia ki rep bha ïa u synshar, u kwai, u tympew hynrei mynta ki ïakynduh mawsiang na ka daw ka jinghiar dor kynsan jong kine ki mar rep ha iew ha hat kat haduh ba ki nongrep ki la ïakynduh jingeh ban pyndap ïa ka iing ka sem.
“Ngi kyntu ïa phi ban peit lem ïa kine ki jingeh jong ki nongrep bad ban buh ïa ka dor die kaba kham heh haba die ïa u synsar, u kwai bad u tympew ha iew ha hat kiba don hapoh u pud u sam jong ka thaiñ Amlarem bad sha kiwei kiwei ki jaka," ong kine ki nongïalam ka seng ki nongrep.
“Ki paidbah ka ri War Jaiñtia, kumba 80 na ka 100 ki dei ki nongrep kiba ju rep bha tang ïa u synsar, kwai bad u tympew naduh ki por hyndai bad haduh mynta ki dang shaniah beit ha kine ki mar rep na ka bynta ka kam kamai jakpoh ban pyndap ïa la ka ing ka sem," la bynrap ka seng.
Shuh shuh ka Seng ka la pynsngew ha u Myntri Rangbah ba un kyntu ïa ka tnat Forest kaba buh ïa ka khyrdop khrong khajna ha ka shnong Mookyndur ba kan ym oh khajna na ki kali kiba kit ïa ki mar rep na War Jaiñtia ban wan kit sha nongbah Shillong bad kumjuh ruh ïa ka Jaiñtia Hills Autonomous District Council (JHADC) namarba ka jingsiew khajna ki nongrep lyngba kine ki khyrdop ka ktah ïa ka ïoh ka kot jong ki nongrep.
Shillong Rymphang 18: Ka tamasa ‘Escape To Nongjrong’ harud ka Wah Umngot ha Mawkynrew C&RD Block kaba la sdang ha ka 16 tarik u Rymphang, 2024 ka la kut noh ha ka janmiet 17 tarik u Rymphang, 2024 da ki jingtem bad jingrwai na ki nongrwai ba pawnam ka Ri Lum Khasi Jaiñtia ba kynthup ïa ka samla Bahun Marwein, Gracyl Ropmay, Banjop Nongbri, Wanjop Sohkhlet ryngkat ka kynhun Mar Local nalor kiwei ha ryngkat ka jingwan sakhi da ki phew hajar ngut ki paidbah ym tang na katei ka thaiñ hynrei na kylleng kylleng kynthup kiba wan jngohkai na kiwei ki jylla bad na shabar Ri India kumjuh.
Ha shwa ki jingtem jingrwai kiba la pynshongshit ïa ki paidbah, ha kane ka janmiet ka la don ruh ka jingïakob pyni dur bhabriew ryngkat ka riam ka beit ba la ïa shim bynta da ki samla kynthei bad shynrang lem ki longkmie na ki shnong bapher bapher kiba hap ha ka Mawkynrew Constituency.
Ïa ka nam lahduh na ka liang ki longkmie lane Mrs Mawkynrew 2024 la rah da ka Kong Kyntulang Rynjah na Synñiasya, ïa ka kyrdan ba ar pat da ka Kong Shembhalin Mynsong bad ïa ka kyrdan ba lai pat da ka Kong Ailibon Khriam kiba dei na Jongksha.
ïa ka nam lahduh na ki samla shynrang lane Mr Mawkynrew 2024 pat la rah da u samla Banpyndaplang Ryndong na Thangsning, ïa ka kyrdan ba ar da u samla Willborn Mynsong na Mawleiñ bad kaba lai pat la rah da u samla Kyrshanborlang Kharumnuid na Rapleng.
Na ka liang ki samla kynthei pat lane Miss Mawkynrew 2024 ïa ka nam lahduh la rah da ka samla Dabisharbha Mylliemngap bad ïa ka kyrdan ba ar pat da ka samla Deibyntalang Mylliemngap kiba dei na Laitkyrhong katba ïa ka kyrdan ba lai la rah da ka samla Jesica Nongpluh na Kharang.
Ki khusnam pisa na ka bynta kine ki kyrdan jingïakob ki long 25000 tyngka ïa kiba wan ba nyngkong, 15000 tyngka ïa kiba wan ha ka kyrdan ba ar bad 10000 tyngka ïa kiba wan ba lai.
Ha shwa ki jingtem jingrwai ka la don ruh ka prokram jingshad da ki longkmie ka thaiñ Mawkynrew ba la lam khmat da ka Dr Amanda A Pakyntein kaba dei ruh ka kurim u Bah Banteidor Lyngdoh, MLA ka Mawkynrew.
ïa kane ka tamasa la khot pynlong da ka Mawkynrew Tourism Sociable Society (MTSS ) ha ka jingïalam u Bah Banteidor kum u President, u Bah Olet Kharsahnoh kum u Secretary nalor kiwei pat ha ryngkat ka jingïatreilang ka Meghalaya Tourism bad bor pynïaid shnong ka Nongjrong ha ka jingïalam u Bah Pynshai Synjri uba dei u Sordar kum shi bynta ban kyntiew ïa ka kam jngohkai pyrthei ha ki thaiñ ka Mawkynrew Constituency.
Kum ban shu kdew ba ka shnong Nongjrong ka dei ka shnong kaba paw bha ha ka jingkhring ïa ki nongshangkai pyrthei na ka jingitynnad ki kjat sngi ha ka por mih sngi mynstep halor u lyoh ha ki them ka Wah Umngot kaba ker pyllun ïa katei ka shnong.
Kane ka shnong ka don ha ka ïa ka mariang kaba ithiang, ki jait jingrep kum u sohñiamtra, ki jingtem bad ki jingrwai tynrai bad ha ryngkat ka riti dustur bad ka rukom im.
Nalor kiwei pat ki mar rep, ki sohñiamtra ha kane ka shnong ki dei kiba lah ban ih bad dang lah ban ïoh haduh ki taïew ba khatduh jong u bnai Lber bad taïew sdang jong u bnai Iaiong man la u snem.
Ha kine ki ar sngi jong kane ka tamasa, ki nongshong shnong kumjuh na ki Self Help Group bapher bapher ka thaiñ kumjuh kiba na bar ka Constituency ki l wanrah la ki mar jingdie jong ki kynthup u sohñiamtra, ki jingbam tynrai, ki mar rep, ki um soh, ka wine bad kiwei pat ban ïa die ïa thied ha kane ka tamasa nalor ki jingbam khutia mutia.
Ka Society ha kine ki ar sngi nalor ki rynsan ïakob pyni dur bhabriew bad ki jingtem jingrwai ka la pynkhreh ruh ïa ki jaka sah miet ne camping, ka jingïaking lieng kynda ne kayaking, ka jingpynher parachute ne paragliding, ki jinghiar tyllai na shiliang sha shiliang ka Wah Umngot nalor kiwei pat ki prokram.
Ha ka sngi sdang jong kane tamasa ha ka por janmiet ki la don ruh ki jingrwai jingtem na ka kynhun Snow White bad kiwei ki kynhun tem bad kynhun rwai na ka thaiñ.
U Bah Banteidor haba kren ha ka jingïalang plie ïa kane ka tamasa kum u Kongsan ha ka 16 tarik u Rymphang, 2024 u la ong ba ka jingthmu kane ka tamasa ka long ba ki nongshong shnong kin shim ïa ki lynti ban kyntiew ïa ka ïoh ka kot na ka kam jngohkai pyrthei bad ïa ka Society ruh la seng ha kane ka nongrim.
“Naduh u 2018 ngi la pyrshang ha ryngkat i Bah LT Tariang, BDO ka Mawkynrew ha katei ka por ban kyntiew ïa ka kam jngohkai ha kane ka shnong bad suki suki mynta na ka jingsdang kaba rit ka la nang pynïoh lad ïa ki nongshong shnong ban ïoh kamai da kaba buh bad don mynta haduh 7 tylli ki ïing basa na ka bynta ki nongwan jngohkai", la ong u Bah Banteidor.
Da kaba pynpaw ba ka Mawkynrew ka don bun tylli ki jaka jngohkai ba itynnad nalor ka Laitlum, Syntung, ka Kshaid Pdem ha Khlieh- A- Sem, kaba ki briew ki la hiar na ka por sha ka por ban leit jngohkai, u MLA u la ong ba ka bor ka jingïatreilang kan lam sha ka jingjop ha kino kino ki kam kiba ïa thmu bad kane ka sien ba mynta ka dei kaba nyngkong ïa ka thaiñ.
Man ba leit sha ki shnong kiba kham pajih na ka sor Shillong kawei kaba paw shai kdar ka long ka jingduna ki jaka pule khamtam na ka bynta ka Klas 11 bad 12.
Wat haba don ki skul haduh Klas 10 ruh ki don bun ki jingduna.
Don ki skul kiba ïoh jingsiew katto katne na ka sorkar khnang ban siew tulop ïa ki nonghikai.
Don kiwei pat ha kiba ki nongpynïaid shnong ki hap khrong na man la ka dpei ïing ban ïoh siew tulop ïa ki nonghikai.
Ynda ki khynnah pule ki la lah pyndep ïa ka Senir School Leaving Certificate (SSLC) lane ka matrik ki hap ban bteng ka jingpule jong ki sha sor Shillong lane ki hap ban ïaid kjat da ki phew mer ban poi sha ka skul Higher Secondary (10+2) kaba jan tam.
Bun ki kmie ki kpa kim kot bor ban phah pule ïa ki kbhun jong ki sha sor Shillong namar ba hap ban wai ïing sa bad kiwei ki jinglut jingsep.
Te haba kumta shu kut noh ha kaba pep skul shiteng samoi.
Namar nga la ïaid lynti bha sha Mawkynrew constituwensi nga ïohi bha ïa kane ka jingduna.
Ki khynnah skul na Nongjrong ynda lah pass matrik ki hap ban wan sha ka skul higher secondary ha Jongksha.
Ka lynti ïaid ka long kaba jngai bad ki kali kit ïa ki paidbah (public transport) kum ki bos kiba duna ka dor jingsiew ruh kim don.
Te ha kaba kut ki hap ban shong da ki kali Sumo lane ki taxi bad kane ka ktah ïa ka pla pisa ki kmie ki kpa.
Kito kiba na ka ïing ka sem kaba kham biang ki phah pule ïa ki kbhun jong ki sha Shillong.
Kiwei pat ki shu kut noh ka jingpule.
Dei namar ban ai jinghikai ïa kiba pep skul shiteng por ba ka sorkar knmie ka pynmih ïa ia polisi trei kam ha ka liang ka pule puthi ïa kane la khot ka New Education Policy (NEP) lane ka rukom pyrkhat thymmai ha ka rukom ai jinghikai ha ki skul, kolej bad skul bah (university).
Ka jingthmu jong ka NEP ka long ba lada ki don ki khynnah kiba na kano kano ka daw ki hap ban pep skul noh namar kim lah ban pyndep ïa ka jingpule jong ki, te kin ïoh noh da ka jinghikai kumno ban trei ïa kiwei pat ki jait kam.
ïa kane la khot ka skill education lane ka vocational education kaba mut ka jingai jinghikai ban trei da ka kano kano ka kam kaba u lane ka khynnah ki don ka sap trei.
Katkum ki khubor kiba mih na ka por sha ka por la kdew ba ka jylla Meghalaya ka long kaba sah dien tam napdeng ki para jylla shatei lam mihngi ha ka jingpule puthi.
Ngi ïa ryngkat bad ka Bihar – ka jylla kaba naduh kham mynshuwa ka long kaba shadien bha ha kiba bun ki jingthew.
Ha kine ki khyndiat sngi ngi la ïohsngew ruh ba ka don ka report kaba ong ba ka jylla Meghalaya ka long kawei na ki jylla kiba duk tam ha ka ri India.
Kaba sngew diaw ka long ba ïa kine ki report ym don ba rah jingkylli ha ka dorbar thaw-aiñ.
Ki MLA na ka liang pyrshah ki lah dei ban kylli balei ka jylla ka hiar haduh katne ha kine ki khyndiat snem mynta.
Kat kiei kiei ki jingtei ngi ïohi tang ha sor Shillong lane ha ki sorbah distrik (district headquarters).
Tang shu la ïaid kham pajih na kitei ki jaka ngi shem ia ki jingeh har rukom.
Ka jingeh kaba hakhmat eh mynta ki long ha ka liang ka pule-puthi bad ka jingpep skul shiteng por ki khynnah (drop out).
Kane ka la nang kiew katba nang ïaid ki snem.
Haba ki khynnah samla rit bad kiba lah kam heh ruh ki pep skul noh namar ba ym lah kyrshan shuh na ïing ka jingkylli ka long – hato ka sorkar ka sngewkhia ïa kane? Hato u/ka MLA ki sngewkhia jingmut ne em ban ïohi ba ki khynnah ha ka jak aba kin don ha skul ki hap leit ap blang, ap masi pynban? Kane ka dei ka juk stad kaba tyllun stet bha.
Hato kine ki heprit kiba pli kiba lah pep skul noh tang shiteng por kin lah hi mo ban ïabeh lem bad kiwei pat kiba ïoh lad ban pyndep ïa ka jingpule jong ki?Kawei ka apot kaba wan hap khamtam ïa ki khun kynthei samla jongngi ka dei kata ka jingïoh khun khynnah (teenage pregnancy) ïa kaba ki stad kot ki batai ba ka long kawei na ki daw jong ka jingduk tasam ha kane ka jylla jongngi.
Bunsien kine ki samla rit kiba dang 14-15 snem ka rta ngi ïohi ba ki la bah khun ha ka jaka ba kin dang bteng ïa ka jingpule jong ki.
Kat ban dap 20 snem ka rta ki la ïoh 4 lane 5 ngut ki khun bad bunsien u tnga uba ki ïashong dang kham khynnah u lah ïehnoh ïa ki.
Bun na kine ki longkmie khynnah ki hap ha ka apot ha kaba ki ïoh lok biang sa da uwei bad ki khun ki ïoh kpa-nah.
Kane ka wanrah shibun bah ka kynrum kynram ha ki longïing longsem.
Bad ka jingduk ka nang ban namar ka jingïoh kaba duna bad ka jinglut ha ka ban pynheh pynsan ïa ki khun pat kaba khia.
Bunsien ha ka imlang sahlang jongngi ngi ïa pynshlur ïa ki kynthei ba kin kha khun shibun ngut bad ngi da ong ruh ba uwei pa uwei u khun lane ka khun kin wanrah la ujong u khaw.
Kine ki jingkren kim ïahap shuh mynta ha kane ka juk ha kaba nalor ka bam ka dih ba dei ban pynbiang ïa ki khun ba kha, kaba kham kongsan ka long ban tei ïa ka lawei jong kine ki hep rit da kaba ngi ai ïa ki ka jingtei jong ka jabieng lyngba ka pule puthi.
Ka jingpule ka dei ka spah bah ha kane ka juk namar ka ïarap ïangi ban sngewthuh ïa ka eh ka shon bad kumno ban ïaleh pyrshah ïa kane.
Kane ka dei ka juk “technology" lane kaba trei kam da ki mashin bad ki kor kiba har rukom bad ruh ka juk komputor.
Khlem kine wat ka rep ka riang ruh kam seisoh namar ym lah ban pynïaid ïew ïa ki jingmih na lyngkha.
Dei hangne keiñ ba ka jingpule ka long kaei kaei kaba kongsan tam.
Bad dei hangne ba ki nongjied MLA ki dei ban kylli na u/ka MLA ba ki la leh aiu ban wanrah ïa ka pule puthi kham jan sha ki shnong khnang ba yn ym don shuh kiba sahdien (no one should be left behind) ïa kiba ka United Nations lane ka sorkar kaba la thaw da ki ri ka pyrthei baroh ban peit ïa ka jinglong jingman jong ki briew kylleng sawdong ka peit pyrman bha.
ïa kita ki jingthew ïa ka longbriew manbriew lyngba la khot ki Sustainable Development Goals (SDG) lane ki thong kiba ki sorkar jong ki ri ka pyrthei baroh ki dei ban buddien khnang ban lah ban ïai don ha kane ka pyrthei khlem da pynjot pynjulor ïa ka.
Kawei na kine ki 17 tylli ki thong ka long ban ai ïa ki lad jingpule ïa baroh.
Sngewsih ban ong ba ki MLA jongngi kim salia bad kim shim khia ïa kane ka thong kaba hakhmat tam.
Bunsien ki kham kloi ban wad tang ïa ki kam pynroi kum ka ban shna surok lane ban pynpoi um ha ki shnong khnang ba kin ïoh ai kontrak ïa kita ki nongkyrshan jong ki.
Haduh mynta ym don u MLA uba shim khia ban wanrah ïa ki skul khamtam ha ki nongkyndong.
Imat ki sheptieng ïoh ki nang ki stad noh ki khynnah bad samla bad ki buh ïa ki jingkylli hakhmat jong ki.
Ka jingbym lah jongngi ban buh jingkylli na u MLA bad ban kheiñ ïa ki kum ki kynja syiem ba dei ban shu ai burom man ka por ka la pynjot ïa ka synshar khadar ha kane ka jylla bad ka la pynsah dien bad pynsah duk ïangi khamtam ha ki nongkyndong.
Lano keiñ ngin ïa kyndit thiah?.
Nongstoiñ, Rymphang, 18: Ki paidbah nongshong shnong kiba shong ha shilynter khappud bad ka Assam haduh kine ki sngi, ki dang ïakynduh shibun ki jingeh ha baroh ki liang na ka daw jong ka jingduna jong ki kam pynroi ba ka sorkar ka pynpoi sha ki paidbah.
Hynrei ka FKJGP ka kyntu ïa ki rangbah bad ki paidbah jong baroh ki shnong kiba don ha shilynter u pud, ba kim dei ban shah pynbiej ha kitei ki briew jong ka sorkar Assam ïoh ba kin babe kylla shisien ka sngi.
U Bah Jodish Dkhar President ka Federation of Khasi Jaiñtia & Garo People Langdongdai Area Unit, u la ïathuh ba ki don kumba 10 tylli ki shnong kiba don ha ki thaiñ Malangkona, ba ki briew jong ka sorkar Assam ki ju wan barabor ban pynbiej bad kular ban pynïoh bai bam ïa ki khynah skul bad pynïoh ïa baroh ki jait skhim kiba ïadei bad ki kam pynroi ha ki shnong ki thaw.
Utei u nongïalam ka seng u la ong ruh ba ka daw kaba kongsan eh ka dei na ka jingbym kheiñ snep jong ka sorkar Meghalaya ïa ki paidbah jong katei ka thaiñ ha kaba ka la shu iehnoh beiñ kumto la palat san phew snem.
U la ong ba ka jingsngap mynthi jong ka sorkar ban pynbeit bym ïa u pud u sam ba thikna, ka dei ka daw bah kaba pynlong ïa ka sorkar Assam ba kan shim kabu ban pynbiej lai phew jait ïa ki paidbah.
U la ong ruh ba ka jingdon jong ki katto katne ki riew shim kabu na ka bynta ban ïoh nong jingmyntoi shimet kiba ju kyrshan ïa ka sorkar Assam ha baroh ki liang, ka dei ka daw ka ba kongsan kaba pynlong ïa ki paidbah ba kin ïakynduh shibun ki jingeh.
Utei u nongïalam ka seng u la ong ruh ba bun tylli ki skul kiba don ha ki shnong khappud, ki la shah knieh ha ka Assam bad da ki spah kilomitar ki jaka ka la dep knieh, hynrei ka sorkar Meghalaya kam tip ei ei.
Kumta ka seng ka kyntu jur ïa ka sorkar Meghalaya ba ka dei ban phai khmat nyngkong eh sha ki paidbah kiba shong ha khappud bad ban theh ïa ki kam pynroi ha kitei ki jaka, khnang ba ki paidbah kin sngew trai namar lada ka sorkar ka ñiew shilliang khmat kumba long haduh mynta ki paidbah kim banse ban leit pynïasoh noh bad ka Assam.
Mawkyrwat, Rymphang 18: Hadien ka jingmih ki kynrum kynram ha ki thaiñ Border jong ka Ranikor ha kine ki khyndiat sngi bad ba la mih ruh ha ki lad pathai khubor ba ka la don ka jingshah bat ki kali kit marbam ha ki BSF, na ka liang ka Hynñiewtrep Achick’s National Movement (HANM) bad ka Hynñiewtrep Youth’s Council (HYC) jong ka South West Khasi Hills District ki la hiar ban jurip sha katei ka thaiñ ban lap ïa ka jingshisha.
Hadien ka jingjurip, ki nongïalam jong ki ar seng ka HANM bad HYC, South West Khasi Hills District haba ai jingkren ha ki lad pathai khubor ha ophis treikam jong ka HANM ki la ai jingïaroh ïa ka tnad Border Security Force (BSF) ïa ka jingtalasi ïa kine ki kali kiba la hiar palat put kaba la kot da ki spah tylli ki kali ha ka shi sngi ban kit ïa ki marbam, haduh ba la don ka jingsuba ba lah ban don ki kam khaïi tuh shabar ri ïa kine ki marbam.
Ki ar seng ki la pynrem pat ïa ki BSF kiba la wan ban bat kali talasi hapoh shnong briew kaba la pynlong ïa ka jingdheng kali kaba shyrkhei bad ka la buh jingtieng ruh ïa ki paidbah nongleit nongwan ki kynthei ki khynnah.
Halor kane ka bynta ka HANM ka la ïa kren ïa u Director General jong ka Border Security Force (BSF), Mawpat Headquarter, Shillong ba dei ban pynkynriah noh ïa ki BSF kiba don ha katei ka jaka khnang ba kan long ka jingshongsuk shongsaiñ ïa ki paidbah, halor kane na ka liang jong u DG ula kular ba un sa weng noh shen ïa ki na kane ka jaka.
Ka HYC bad HANM ki la buh jingkylli ruh ïa ka sorkar ba shaei kine ki marbam ki leit? kaba haduh da ki spah kali ha ka shi sngi ki hiar sah ki thaiñ Ranikor, hato ka District Administration ka don jingtip ne em ïa kane ka kam? bad ka tnad police kaba don ha Ranikor balei kam trei kam haduh ban da shimti da ki BSF ban bat ïa ki kali ban talasi ïa kine ki kali.
Ha kawei pat ka khubor, ha kaba ïa dei kum kine ki jait jingjia, naba jur palat ki nongkhaïi tuh u kwai supari, shini, ki masi, bad u piat ha ki thaiñ Ranikor, naba kiew dor palat ka doh masi, shini, u piat bad bad ka sniew palat ki surok na Mawkyrwat bad na Mawsynram, ha ka miet 27/1/2024 ha ka por 7 baje ha jingkieng Ranikor bad ha Shnong Pamdaba ki la bat ïa ar tylli ki kali ba kit u kwai pyut ne jleb kwai bad shna supari ba wan lyngba na Bangladesh ha Khonjoy bad ki ïaid lyngba na Nonghyllam Police Station, Ranikor Police Staion bad Mawkyrwat Police Station.
Kine ki samla ka thaiñ Ranikor ki la ïathuh ruh, ba haba ki la kylli na ki nongñiah ki la batai ba ki pulit ki shu peit number plate bad pyllait naduh Nonghyllam PS haduh Nongstoiñ.
Jowai, Rymphang, 18: Ka Seng Federation of Khasi Jaiñtia Garo People (FKJGP) East Jaiñtia Hills District Khliehriat mynta ka sngew dei ban ai ka jingïaroh ïa ki ar tylli ki Shnong kata ia ka Shnong Umrasong bad ka Shnong Nongsning, East Jaintia Hills kiba la mih shakhmat ban pynpaw ïa ka jingeh ba ki ïa kynduh naduh ba don ki Kharkhana Coke hapoh ki Shnong.
Kum ka Seng ngi sngew ba ka sien jam ba la shim da kitei ki ar tylli ki Shnong ka long kaba dei eh namar kaba dei namar kitei ki Coke ki pynsniew ia ki tyllong umbam um dih jong kitei ki ar tylli ki Shnong ka ban ktah ïa ka koit ka khiah ki nongshong shnong bad ka jingpynmih ïa ka lyer kaba jakhlia kaba lah ban wanrah ki jingpang ba bunjait na ka ring bad pynhiar mynsiem jong ki paidbah.
Kum ka Seng ka ong ba ka sngewkhia na ka por sha ka por ïa ka rukom long ka mei mariang hapoh East Jaiñtia Hills namar la bun sa tang ki lad pynjot ban ïa ki lad pynbha bad niar eh ban shem ban don ki Dorbar Shnong ban sngewkhia halor kane ong ki nongïalam ka Seng.
Lah ban kdew hangne ba hadien ka jingujor kitei ki ar tylli ki Shnong sha u Member Secretary ka Meghalaya State Pollution Control Board (MSPCB) Shillong mynhynnin ka sngi la wan jurip da katei ka tnad ïa ka rukom long ka umbam umdih ha kitei ki Shnong bad ka Seng ka ai ka jingkyrshan ïa kitei ki ar tylli ki Shnong ban dawa ban pynduh ïa ka jingïoh Consent to Establish (CTE) namar ka jingnang pynbun shuh ïa ki atoskhana ha ki Coke Plant bapher bapher ka long ka jingshun ïa ka mei mariang bad kyrpang ïa ka koit ka khiah u paidbah jong ka thain ong ka khubor ba la phah da u President ka Seng Bah D.H.Sumer bad u General Secretary Bah E.Sutnga.
Shillong, Rymphang, 18: Kum ka kynhun kaba sngewkhia halor ka jinghiar ka pule puthi khamtam haba lap ba kawei na ki daw ka long ka jingeh ha ka ïoh ka kot ki kmie ki kpa kaba poi sha u pud ba ki khun ki hap ban sangeh pule noh shiteng por, ka Khasi Students Union Umrynjah Unit ka la shim da ka sienjam ban leh eiei khyndiat halor kane ka bynta.
Ka seng ka la leit ban ai jingïarap ïa ki khynnah kiba wan na ki longiing ba duna ka ïoh ka kot kiba sah ha ka shnong Umjynjah kaba dang hap ha Mawlai Constituency da ka jingsakhi lang jong ki nongïalam ka KSU Mawlai Circle, ka KSU Umrynjah Unit.
La sam da ki kopi bad ki tiar ban pyndonkam ha skul sha ki 60 ngut ki khynnah ha ka shnong Umrynjah.
Ki nongïalam ka seng ki la bynniaw halor ka jingbym lah jong ka Sorkar ban pynbiang ki tiar skul ïa ki khynnah bad ka seng kam banse ban noh synñiang watla la i long i barit.
Ka KSU ka ngeit skhem ruh ba kine ki khynnah kiba ïoh ïa kine ki jingïarap kin ym iehnoh ïa ki jingpule hynrei ka kyrmen ba kin minot thop khnang ba lashai kin long ki khlur ba tyngshaiñ jong ka jaidbynriew.
Lyngba kane ka sienjam kaba rit, ka KSU ka kyrmen ruh ba ha kawei ka sngi yn sa lah ban rat dyngkhong ïa ka jingieh noh shiteng por ïa ka jingpule, ong u kyrwoh ba la pyllait da u Publicity Secretary ka KSU Mawlai Circle samla Gary Mawlieh.
Nongpoh, Rymphang, 18: Ki ar ngut shi paralok watla ki don hapdeng ka jingduna ha liang ka dkhot met ba kim lah ban ïaid ban ieng kumba long lem kiwei kiba biang ha ka dkhot met bad kum kita ki ba duna ha ka dkhot met ki la pyni pat ïa ka nuksa kaba bha tam sha kiwei halor ka jinglong paralok ba kyrpang ba ki da don kata ka por ban ïa kren ne ïa kynduh ban ïa kren ne phylliew jingmut halor ka longbriew ka manbriew.
Kine ki ar ngut shi paralok kiba la pyni ïa ka nuksa kaba bha tam sha ka imlang ka sahlang ki kynthup ïa u Samla Pering Pale na ka Shnong Umpowin bad u samla Philbet Hanse na ka Shnong Kharpati ha Ri Bhoi.
Kine baroh ar ngut ki don ka jingduna ha ka liang ka dhot met ba kim lah ban ïaid ban ieng kumba long lem kiwei kiba biang ka dkhot met.
U samla Philbet Hanse lei lei um lah ban ïaid ban ieng, ha kaba u hap ba shu par bad u hap ruh ban pyndonkam da ka kali ba ju pyndonkam kiba duna dkhot met bad u samla Pering Pale pat u lah ban ïaid bad jynjar pat ban leit ban wan na ka daw ba don ka jingduna ha baroh ar tylli ki kjat.
Kaei kaba kine ki ar ngut ki pyni sha ka pyrthei ba ki long kiba bit ba biang ha ka dkhot met, ka dei ka jingïaieit ïa thoiñ bad ka jingdon ïa kata ka por ba ïa phylliew jingmut na ka por sha ka por kum kita ki para ba duna ha ka dkhot met.
Ha kum kane ka pyrthei ïa beh spah ïa beh rongphong bad ka pyrthei ïa bun kam, la ñiar ban don kum ka mynsiem jong kine ki ar ngut shi paralok, ha kaba wat la ki ïa sah jngai na kawei ka shnong sha kawei ka shnoing, hynrei ym tang ba ki ju ïa kren lyngba ka phone halor ki kam ki jam jong ki, hynrei ki da don ruh kata ka por ban ïa kynduh kyrpang kum shi paralok ban ïa kren ïa ka bha ka miat jong ki kum kita ki para ba duna ka dkhot met.
Kaba kham sngewlyngngoh ruh ba kine ki ar ngut wat la ki la sah jngai kata naduh na ka shnong Umpowin haduh ka shnong Kharpata ha Ri Bhoi ka don 77 km ka jingjngai, hynrei ki don pat kata ka por ban ïa kynduh lang kum kata ka jingïaieit paralok kaba ki dang dep ban ïa kynduh dang ha ka 13 tarik u Rymphang 2024.
Haba la ioh ban ïa kren bad u samla Pering Pale, u la ïathuh ba kane ka jingleit ïa kynduh kum shi paralok ka dei ka dak jong ka jingïaieit shi paralok, ha kaba ki ju ïa phone na ka por sha ka por lyngba ka phone bad kim hun pat tang ban ïa kren da ka phone halor ka jinglong paralok bad ki da buh da ka por ban ïa kynduh kyrpang shi bynta ban ïa phylliew jingmut halor ki kam ki jam khamtam kum kita kiba don ka jingduna ha ka dkhot met.
U la ong ruh haba ïa kynduh lang ka sngewkmen ka mynsiem bad ki ioh ruh shibun ka por ban ïa kren halor ka bha ka miat jong ki bad khamtam ki kam ki jam ba kumno kin lah ba ieng ha la ki jong ki kjat wat la ki dei kita kiba duna ha ka liang ka dkhot met bad kampher wat la ki pynlut por bad haba ioh ban ïa kynduh lang shi paralok ka long ka jingkmen bad ka jinghun mynsiem, u la pynpaw shuh shuh.
Shillong, Rymphang 18 : Ka Sorkar Meghalaya ka la pynpaw ïa ka jingangnud ba u khlawait ka Jaidbynriew u Tirot Sing Syiem, un ïoh jaka lem sa ha ka Museum jong ka Ri Bangladesh, kaba thmu ban tei ha ka byndi ba set ïa une u khlawait ha Dhaka.
Kane ka sur kala mih na ka kynhun ki Myntri Sorkar bad ki Ophisar, kiba la leit ban jurip ïa ka byndi ne ïing ba set ïa u Tirot Sing ha Dhaka ha ka sngi Saitjain.
“Ka Sorkar Meghalaya kan sa shimkhia ban ïakren bad ai jingthoh sha ka sorkar Bangladesh ba kan ai jaka lem ban buh ia u motdur u Tirot Sing ha kane ka Museum ba kan tei ha kane ka byndi ne ïing ba set ïa u khlawait ka Jaidbynriew, ha Dhaka" ong u Symbud Myntri Rangbah ka Jylla u Ma Sniawbhalang Dhar haba ïakren bad ki nongthoh khubor ha Dhaka.
Ha kane ka jingjurip ba la ïalam da u Ma Sniawbhalang Dhar, la lap ba kane ka byndi kam shym la don satia ïa ka bui ne ki jingthoh jingtar ne histori halor ka jingset ïa u Tirot Sing ha kane ka byndi.
“Kumba ka long mynta, ka Ri Bangladesh kam don satia ïa ki jingthoh jingtar shaphang u Syiem Tirot, bad ha katei ka byndi kaba la set ïa u ha u snem 1833 haduh 1835, haduh mynta ym shym don kano kano ka jingbuh sahnam" ong biang u Ma Sniaw.
“Ka Sorkar Meghalaya kan thoh sha ka Sorkar Bangladesh ban ai jaka ban buh sahnam ïa u Tirot Sing, namar kumba la ïathuh da ki ophisar ba peit mynta ïa katei ka byndi ba haduh mynta ki dang wad jingtip ba bniah ïa ka jingdon bad ki khana ba dei ban pynsahnam" ula bynrap.
U Ma Sniawbhalang ula ong ba ka Sorkar Meghalaya kan phah ïa ki jngthoh jingtar sha ki bor ba halor ka ri Bangladesh shaphang ka jingim jong u Syiem Tirot Sing khnang ba kin pynneh pynsah lem ïa ka nam bad kyrteng jong une u Syiem ka Jylla.
Kumjuh ruh u Myntri ka Tnad Arts & Culture Bah Paul Lyngdoh ula ong ba ka jingwan Bangladesh jong ka kynhun ki Myntri bad Ophisar ka long ban pynneh pynsah ïa ka nam ka kyrteng jong u khlawait ka Ri-lum Khasi-u Tirot Sing.
U ïathuh ba ka Sorkar Jylla kan sa phah ïa ka jingtyrwa sha ka Sorkar Bangladesh ban pynsah nam lem ïa u Tirot Sing ha katei ka jaka ba u pynlut ïa ki sngi ba khatduh jong u kaba yn sa pynkylla museum.
Lah ban kdew hangne, ka Sorkar Jylla ryngkat ka jingïatreilang bad ka Ministry of External Affairs (MEA) ka Ri India, ha ka 16 tarik Rymphang, ki la plie paidbah ïa u motdur sahnam jong u Tirot Sing ha Indira Gandhi Cultural Centre (IGCC) kaba don ha Dhaka.
Nongpoh, Rymphang, 18: Hadien ba la wan poi mynta ka step ïa ka met ba dangsah jong u Officer Incharge ka Byrnihat Out Post, u Amit Sinha, uba la duh ïa ka jingim na ka jingaksiden Kali ha Gurgaon, Haryana na ka liang ka ïing ka sem ki la pyndep noh ïa ka jinglehniam ba khatduh ha ka sngi u Blei.
Kum ban pynkynmaw, une u Sinha u la duh noh ka jingim na ka daw ka jingaksiden kali ha Gurgaon, Haryana ha ka step sngi Saitjaiñ katba u la leit donkam ha Delhi na ka bynta ki kam ophis ba la bynshet da ka tnad Oulit ka jylla.
Dei hadien ba ka met jong u ka la wan poi noh mynta ka step Sngi u Blei, ki bahaing hasem bad ki lok ki jor ki la leh burom khatduh ïa ka met ba dangsah ha ka ïingsah jong u ha Dakhingoan, Kahilipara, Guwhati bad hadien ka lehniam leh rukom na ka ïingsah jong u, la leit ban thang noh ïa ka met sha ka jaka leh niam thang metiap briew kaba don ha ha Kamakya, Assam.
Ha kane ka jingleh burom ïa ka met ba dang sah, la don lang ruh naduh u SP ka Ri Bhoi u Jagpal Singh Dhanao, u Deputy Commissioner ka Ri Bhoi, u Arpit Upadhaya, u SP barim ka Ri Bhoi u Giri Prasad bad kynthup kiwei kiwei ki heh ophisar pulit bad na ka liang ka tnad pulit Ri Bhoi ki la leh burom ruh ïa une u Pulit ophisar da kaba pynlong ïa ka Salami ha ka ka jinglehniam kaba ki pynlong ha ka ïingsah jong u.
Kum ban pynkymmaw, une u pulit ophisar, u Amit Sinha u la shakri ha Ri Bhoi la kham bun snem bad u la bat ruh kum u incharge ka PIC Khapmara, Byrnihat bad u dang shen u la shah pynkynriah kam sha ka ophis u SP ha Ri Bhoi hadien ba la bat kum u Pulit ophisar ka Byrnihat Police Outpost.
Shillong, Rymphang, 18: Watla shnong Mawsynram ka dei ka shnong kaba la bna nam ha ka jingjur slap ha ka pyrthei hynrei ka long kaei kaei kaba sngewlyngngoh ban tip ba ki paidbah nongshong shnong ki hap ban mad ïa ka jingkyrduh um.
Ïa kane la pyntip da u Bah Banshai Marbaniang uba long u nongtrei mon sngewbha ha u kyrwoh ba la phah sha ki lad pathai khubor ha ka sngi Saitjaiñ.
“Ki paidbah ka shnong Mawsynram ki la ïam bad ki lynñiar namar ka jingkyrduh um kaba la ktah kat haduh ba ki hap ban rah ïa la ka jong ka pliangja sha wah ban leit sait.
Ynda nga la shem bad lap da la ki jong ki khmat ba la hap ban shu thied ïa ka umbam umdih na kiwei pat ki jaka.
Kane ka la buh jingeh bad ka la ktah khamtam ïa ki paidbah ki baduk ba kyrduh haduh ba kim lah shuh ban thied ïa ka umbam umdih," la ong u Bah Marbaniang.
“Kiba bun na ki paidbah ki la pyrshang ban thied ïa ka um ha ka dor kaba rem da kaba la sakhi ba ki nongtong um kiba wanrah ïa ka umbam umdih ki hap ban leit kit na jngai haduh ba ka um ka shongdor kumba T.1,000 shishar tang kumba 1,000 ," u la ong.
“Ha kine ki sngi nga la leit ban pynsngew ha u Executive Engineer (EE) kumjuh ruh ha u SDO ba dei khmih ïa ka thaiñ Mawsynram lyngba ka ka tnat Public Health Engineering (PHE) ha kaba ïadei bad ka jingeh kaba ki paidbah nongshong shnong ki ïakynduh khamtam ha kum kane ka aiom tlang kaba ktah jur ïa ki longiing longsem ki baduk bakyrduh," u la ong.
U la ïathuh ba ka jingujor ha ka tnat PHE ka long halor kaei ka daw kaba la wanrah jingeh ïa ki paidbah jong ka thain ban kyrduh um haba ka pyrthei kylleng sawdong ka tip bad sakhi ïa ka shnong Mawsynram kum ka shnong ba jur slap ha pyrthei.
“Nga la kylli halor ka jingwan jong ka Jal Jeevan Mission ba balei ka pynlong haduh katne watla pyntyllun ïa ki kam ban trei?," u la buh jingkylli.
“Ka jubab na ka tnat PHE ka long namarba dang duna palat ki jaka pynlang um kum ki tyllong umbam umdih ban ïoh hapoh ka shnong Mawsynram kaba la pynlong haduh ban wanrah ïa ka jingkyrduh um.
Nalorkata, u Engineer u la ong, hapoh ka shnong Mawsynram ym shym la ïohlad lyngba ka JJM ban shna ïa ki tyllong um ne ki jaka ban ring um hynrei la thaw thymmai tang ki Top Um ban shu rung um sha ki thliew iing jong ki briew," la ïathuh u Bah Marbaniang.
U la ïathuh ruh ba u Engineer bad u SDO ka tnat PHE ki la kular ba kin pyrshang ban wad ïa ki lad ki lynti kumno ban wad ïa ki tyllong um na ka bynta ban pynpoi ïa ka um sha ka shnong.
“Nga ladep ban pynsngew teng sha ka Dorbar Shnong Mawsynram halor ka jingeh kaba ki paidbah ki ïakynduh haduh wat tang ban ïoh pyndonkam noh sa tang ar ne lai tylli ki wah Shnong ban leitsum leitsait, hynrei kumba nga sakhi haduh kat kine ki sngi ba mynta ka dang ïai sah kumjuh khlem da shimkhia eiei ruh em lyngba ka shnong namarba la bun ki riewsaiñ pyrthei kiba la pynlong noh kum ka tnat Khaii ïa ka rukom synshar paidbah," u la ong bad bynrap, “nga la pynsngew ruh ïa kane sha ka skhor jong u MLA Bah Olan Sing Suiñ bad ha u MDC Bah Alvin K.Sawkmie ba kin shimkhia da kaba wad ïa ki lad ki lynti kumno ban weng ïa ka jingeh jongki paidbah jong ka Constituency.
".
Shillong, Rymphang 18 : U Chief Whip ka Liang Pyrshah u Saleng A Sangma u la ong ba ki paid nongshong shnong jong ka jylla ki sngewdiaw bad kim don jinghun satia namar kane ka sorkar Meghalaya Democratic Alliance (MDA) ka la pheil ban ïoh pynrung ïa ka ktien Khasi bad Garo ha ka Khyrnit kaba Phra jongka Riti Synshar ka Ri India.
“ Baroh ki paid nongshong shnong kim hun satia halor kane ka kam.
Wat la ka sorkar ka shah ban kren ne pyndonkam ïa kine ki ar tylli ki Ktien hapoh Assembly hynrei kane kam pat biang satia" ong u Saleng.
Une u MLA ba la lai sien lai wat jongka Gambegre u la ong kat haduh mynta ka sorkar NDA hapoh ka jingïalam ka BJP ha Delhi kam pat wanrah kano kano ruh ka Bill halor kine ki ar tylli ki Ktien wat la ka election mynta ka la hakhmat ruh.
Nalor kane u la ther ruh ïa ka sorkar MDA ha kaba ïadei bad ka rukom bud dien ïa ka ILP bad ka sorkar pdeng namar ïa kane ruh la shu sahteng ha suiñ khlem pat pyntreikam ha ka jylla.
Nangta halor ka jingkren ïasuk bad ka seng HNLC ruh une u MLA u la ther tyngeh ïa ka sorkar MDA da kaba kynnoh ba ka dei ka jingkheiñ sting jongka sorkar ba sa pulom ka jingkren ïasuk bad weng noh ka seng HNLC na ka miej jingkren ïasuk.
U la ong “ ïa kane lah ïohi shai kdar ïa ka jingkheiñ sting jongka sorkar lym kumta balei ka seng HNLC kan shu weng noh lada ym don daw ei ei.
ïa ka daw bah lah ban tip tang da ka sorkar, ki ksiang bad ki nongïalam ka seng HNLC.Namar ngam ïadon bynta ha ka jingkren ïasuk ngam lah ban kynthoh than ruh.
Hynrei khlem pep kan don beit kaei re kaei kaba bakla na kata ka daw ki sa weng na ka jingïïakren lym kumta balei kin shu weng noh namar baroh ki kwah ïa ka jingsuk namar mano bym kwah ban im suk baroh ki kwah ïa kata".
Ha kaba iadei bad ka jingtreikam jongka sorkar MDA -2 ha kine ki 11 bnai u Saleng u la ong “ Ai ki paidbah kin bishar ïa ki jingtreikam jong ka sorkar MDA.Ki la kular ban pynïohkam 5 lak ngut bad bun kiei kiei.
Mynshwa la pynbna ïaka pisa ban pynbha briew ïa ka nongbah Shillong bad Tura ngam tip katno la pyndonkam ïa ka pisa ne katno la jah rngai bad sa katno ka pisa ka dang don ruh.
Bun ki prokram la pynlong ym lah len wat mynta ka tamasa Tlang ruh ka dang ïaid.
Bun kiei kiei la pynlong ym tip shuh hato kine ki khring ne em ïa kin ongwan jngohkai da kaba pynlut pisa bun haduh katne katne.
Hato yn ïoh biang ïa ka pisa ne kan wanrah jingmyntoi hadien habud bad hato ki nongwan jngohkai kin wan biang.
Lada ïai shim ram na kiwei ki ri ne na ka World Bank hato ym dap ram ka jylla namar ka long kaba donkam ban peit sa katno dang don ka pisa ha baroh ki liang".
Shillong, Rymphang 18 : Haduh lai ngut ki nongïalam ka Congress kin pynïasoh pura noh sha ka National People’s Party (NPP) ha ka jingïalang pdiang burom kaban long mynta ka janmiet sngi Nyngkong ha nongbah ShillongKi tyllong khubor na ka NPP ki ïathuh ba kitei ki lai ngut ki nongïalam ka Congress ki kynthup ïa arngut ki MDC, kata u MDC na Mawkyrwat Bah Carnes Sohshang bad uwei pat dei u MDC ka Mairang Bah Batskhem Ryntathiang.
Katba uwei pat u nongïalam ka Congress dei u Bah Donevan Kharwanlang MDC barim ka Congress na Sohra.
Kane ka jingwan pynïasoh sha ka party ka long ruh kum shi bynta ka jingpynkhreh ban pynkhlaiñ shuh shuh ïa ka NPP na bynta ka elekshon MP kaban sa long shen ha kine ki khyndiat bnai bad kawei pat ka long ruh na bynta ka elekshon MDC kaba la khmih lynti ba kan long la kumno kumno ha ki bynta ba khatduh jong une u snem.
Haba phai sha u MDC ka Mawkyrwat ba dei ruh u Executive Member ka KHADC, la ïoh jingtip ba ka jingïakren ka la ïaid la kham slem mynta bad na ka liang ki nongïalam ka Congress na katei ka constituency bad ruh na ka distrik bun kiba la resaiñ.
Katba ïa u MDC ka Mairang pat la dep ban pdiang burom naduh u bnai ba la dep ha ka jingïalang kaba long ha Mairang hi.
Ïa une u rangbah la pdiang burom da u Working President ka NPP, Bah Hamletson Dohling ryngkat ka kyrtong MP Kong Ampareen Lyngdoh.
Kitei baroh arngut ki MDC ka Congress ki la wan ba ar ha ka elekshon MLA ba la dep ha kaba u Bah Carnes u la shah rem da kumba 1200 vote ei ei ha u Myntri ka tnad PHE ha kato ka por, u Bah Renikton Lyngdoh Tongkhar.
Hynrei u Bah Batskhem pat u la shah rem salia ha u Bah Metbah Lyngdoh ba dei ruh u Lamphang ka Ïing Dorbar Thawaiñ ka jylla ha kato ka por.
U Bah Donevan watla um shym la aireng ha kane ka elekshon MLA ba la dep hynrei u la trei borbah na ka bynta ka jingjop jong u Bah Gavin Mylliem ha ka jingïakhun kaba salit bha bad u kyrtong ka UDP Bah Titos W Chyne na Sohra Constituency.
Ki tyllong khubor ki ïathuh ruh ba ka jingïakren ka dang ïaid mynta na bynta ban pdiang burom sa ïa ki nongïalam ka UDP bad na kiwei kiwei ki party.
Shillong, Rymphang 18: U Raj Biswa u la khyrwit ïa ka spah ron na bynta ka Meghalaya ha ka sngi ïakhun ba lai jong ka Ranji Trophy Plate Group final pyrshah ïa ka Hyderabad hynne ka sngi.
Haba phaidien, ka Meghalaya ka la tied 304 ron ha ka inning ba nyngkong ïam kaba ka Hyderabad ka la jubab da 350 ron.
Hynne ka sngi, ka Meghalaya ka la shah pynkhyllem noh hadien ba kynjoh sha ka 243 ron ha ka inning tied ba ar, ha kaba ka Hyderabad ka donkam ban tied 198 ron ban jop.
Haba shimti ïa ka pali tied, ka Hyderabad ka la kamai 71 ron hap 1 wicket, bad dang donkam sa 127 ron ban tied mynta ka sngi ban khur ïa ka namjop.
U Raj u la tyngshaiñ bha ha kane ka jingïalehkai, da kaba khyrwit haduh 11 tytlli ki four bad saw tylli ki six naki 114-bol.
U la shah pynkhyllem noh hadien ba kynjoh thik 100 ron ha u Rishab Baslas, u rangkawangbol ba u Raj u shem shitom ban kamai ron.
Ha kawei pat ka liang, u rangkawangbol ba shah tied jem ha u Raj u dei u ba seisoh tam jong ka kynhun Hyderabad, kata u Tanay Thyagarajan.
U Raj u la tied haduh 55 ron na ki 50 bol jong u Tanay, ha kaba baroh saw tylli ki six u la khyrwit pyrshah ïa u Tanay, u rangkawangbol ba la pynhap haduh san ngut ki rangtied ka Meghalaya.
Kane ka dei ka sien kaba ar ïa u Raj ban khyrwit ïa ka spah ron mynta ka samoi, hadien ba u la khyrwit spah ron pyrshah ïa ka Mizoram ha u bnai ba ladep.
U la tied ruh 64 ron hynnin ka sngi Saitjaiñ ha ka inning tied kaba nyngkong.
Watla ki la don ki paralok ba mih ryngkat kiba la shah pynhap kham kloi, u Raj u la ïoh jingkyrshan ban kyntiew ïa ka ron bad u Jaskirat Singh Sachdeva, u ba la tied 81 ron na ki 157 bol (10x4s, 2x6s).
Ryngkatlang ki la kyntiew 102 ron shuwa ban hap u wicket ba saw, kaba la ai mynsiem ïa ka kynhun.
Watla ka thong ka long tang 200 duna, hynrei kane ka la biang ïa ki rangkawangbol ka Meghalaya ban pyrshang pynhap kham kloi ïa ka Hyderabad.
U Chengkam Sangma u la pynhap noh ïa u Tanmay Agarwal (0 ron), katba u Rahul Singh Gahlaut u la tied 50 (not out) naki 29 bol ban buh ïa ka Hyderabad sha ka 71/1 shuwa ban khylliap ïa ka sngi.
Kumba ka long, ha ka inning ba nyngkong, ka Meghalaya ka la kylla long ka kynhun ba nyngkong ban pynkhyllem baroh ki rangtied ka Hyderabad mynta ka samoi, bad ka kynhun ka khmihlynti ban leh kumjuh mynta ka sngi.
Shillong, Rymphang 19: Ka jingïalehkai jong ka lympung 1st DIVISION Football League 2023-24 ba la pynïaid da ka Shillong Sports Association ha madan SSA Ground, Polo, hynne ka sngi hapdeng ka Malki SC pyrshah ïa ka Mawkhar SC ka la jam sha kaba kut ha ka jingïakhaid.
Baroh ar kynhun ki la ïoh ban thep mar shi kol.
Haba phai sha ka jingïakhun, ka kylla step ka la kut khlem da don mano mano ba lah ban pynkhihjar.
Hynrei ynda la sdang ïa ka jingïakhun ha ka kylla kaba ar ba ka Mawkhar SC ka la ïoh ban tam hadien ka kol u Edmonwell Mukhim kaba la thep ha ka minit ba 61.
Na ka liang jong ka Malki SC kam shym la kynrandien na kane ka jingïakhun tad haduh ba kan da ïoh pynïakhaid shuwa ban wai artad ka jingïalehkai lyngba ka kol u Fashion Syngkli (90+3 min).
Ka jingïakhun mynta ka sngi kan sdang biang ha ka por 2:45 baje nohphaisngi ha madan SSA Ground, bad ka jingïakhun kan long hapdeng ka Lawsohtun SC pyrshah ïa ka Umphyrnai SC.Ka jingïakhun ban ïoh rung ka Ktien Khasi ha ka Khyrnit kaba phra jong ka riti synshar jong ka ri India, ka la ïai bteng bad ym tang ba ka ïai bteng, hynrei la nang pynlyngngoh ruh ïa kiba bun, balei hadhuh mynta kam ïoh satia ia ka jingkular na ka sorkar pdeng ba kan sa pynrung noh ne ban ai noh ka jingithuh ha ka Riti Synshar jong ka ri katkum ka Eight Schedule.
Naduh ba la mih ka jingdawa ban pynrung noh ïa ka Ktien Khasi ha ka riti synshar, kaba la sdang naduh shuwa ba ka Meghalaya kan ioh la ka jong ka jylla haba ka District Council ha u snem 1967 ka la pass ia ka Resolution ban dawa ban pynrung noh ia ka ktien Khasi ha ka Khyrnit kaba phra jong ka riti synshar.
Hadien ki jingdawa ki la nang iai mih bad ka la kham jur haba ka Khasi Author’s Society ruh ka la buddien ban tynruh ïa kane ka kam ym tang na ka sorkar jylla, hynrei wat shaduh ka sorkar pdeng ruh kumjuh.
Ha ki snem kiba hadien bad khamtam hadien ba ka Meghlaya Legislative Assembly, ka la pass ia ka Resolution bad phah sha ka sorkar pdeng, kiba bun kiwei pat ki kynhun bad ki Party ruh ki la shimkhia ban pynjur ia ka jingdawa.
Ha ka snem 2023 shuwa ka elekshon MP, ki MP ka Seng Trinamool Congress ki la rah ia kane ka mat ha Parliamentm, ha kaba u MP ka TMC ha Rajya Sabha, u Derek Obrien, u la rah ha Rajya Sabha.
Nangta ki MP ka Congress ruh ki la pynlong ka Demonstration hakhmat ka Parliament ban dawa na ka bynta kane kajuh ka mat.
Dang ha kine ki khyndiat bnai na ka KAS ryngkat ki nongmihkhmat na ka jylla bad ki Sengbhalang ki la pynlong ka Seminar bad kumjuh ruh ka jingdawa ha nongbah Delhi ban pynsngew sha ki bor sorkar halor ka jingdawa ban pynrung noh ïa ka Ktien Khasi ha ka Khyrnit kaba phra.
Ki heh sorkar jong ka jylla naduh u Bah Paul Lyngdoh, ka Dr.Ampareen Lyngdoh, nangta u Bah Metbah Lyngdoh, Chairman ka State Planning Board bad kiwei ki la ïashim bynta lang ha ka jingiakhih ha Jantar Mantar.
Khyndiat sngi hadien kane, la kiew sa ka Seng HANM kaba ym tang ba ka la pynlong ka jingkhih ha Jantar Mantar Delhi, hynrei ka la lei tai ruh ryngkat ka jingthih sha ka tnad Ministry of Home Affairs.
Ha kane ka dorbar mangtyngka ba mynta , u Myntri Rangbah ka Meghalaya, u Conrad Sangma, u la ïathuh ba ka sorkar ka la phah haduh phra tylli ki shithi ban ithuh noh ia ka ktien Khasi ha ka riti synshar jong ka ri India, hynrei kaba sngew diaw ka long ba ka sorkar pdeng kam shym la jubab eiei halor kane bad ka sngap man man.
Na ka jingiathuh u Myntri Rangbah la sngewthuh ba ka sorkar pdeng kam buh satai kano kano ka kyndon ia ki ktien ban pynrung ha ka riti synshar ne ban ioh jingithuh nih ha ka riti synshar jong ka ri.
Kumta ka long kaba sngewlyngngoh kaei pat ka jingeh ba ka sorkar pdeng lyngba ka tnad kam pohïing kam sngap ïa kane ka jingdawa na ka jylla Meghalaya wat lada kadei ka jingdawa kaba la palat sanphew snem.
Hato kadei ba ka sorkar pdeng kam kheiñ snep ia kane ka jylla lane kam pat i long ban ithuh noh ïa ka ktien Khasi ha ka Khyrnit kaba phra?.
Lada kam pat I long kadei na kadaw aiu?, haba ym don kano kano ka kyndon kaba la buh ban ai jingithuh ia ka.
Kumba long mynta ka ktien Khasi kadei kawei na ki 38 tylli ki ktien kiba la ap lain ne kiba don ha ka list ban ithuh noh ha ka riti synhshar jong ka ri India.
Ka jingioh rung ha ka Khyrnit kaba phra kumba la ju batai na ka por sha ka por ba ka wanrah shibun ki jingmyntoi, ha kaba ki samla ka jylla ki lah ban thoh eksam noh na ka Khasi.
Nangta ki lah ban ïaleh interview da ka ktien la jong, kata ka ktien Khasi.
Nangta kan long ruh kum ka jingplie lad na ka bynta ka ïoh kam ïoh jam lyngba ki Translation bad kiwei kiwei.
Kumta ka jingbym jubab ka sorkar pdeng halor kine ki jingdawa ban ithuh ne pynrung ia ka ktien Khasi ha ka riti synshar ka shu sah ha ka lyngngoh, lano ka sorkar pdeng kan ai jingithuh noh ia ka ktien Khasi ha ka riti synshar jong ka ri?.
Shillong, Rymphang 19: Ka kynhun ïalehkai kriket jong ka Nagaland ka la ïohrah ïa ka burom kum ka lahduh ha ka U-23 men’s Col CK Nayudu Trophy Plate Group hadien ba ka la pynliem noh ïa ka Meghalaya da 7 wicket ha ka jingïalehkai kaba la long ha Sovima, Nagaland, hynne ka Sngi.
Kane ka jingïakhun final hapdeng kine ki arliang ka la sdang naduh hynnin ka Sngi U Blei, bad la sdang tied nyngkong daka Meghalaya kaba la shah pynkhyllem noh da tang 108 ron katba ka Nagaland ka la tied 50/1 shuwa ban pynkut ïa ka sngi.
Hynne ka sngi, haduh 22 wicket ki la shah pynhap – ka Nagaland ka la shah pynhap lut da tang 109 ron, hynrei ka Meghalaya ka la shah pynkut noh da tang 53 ron ha ka inning tied kaba ar, ïa kaba ka Nagaland ka la pyndep ban tied da kaba hap tang 3 wicket.
Dei lyngba u Mughavi Sumi u ba la kyrshan borbah ïa ka kynhun ba ïalehkai hala ïing, hadien ba u la ïarap ïa ka Nagaland ha ka inning ba nyngkong da 62 khlem shah pynhap (not out).
Na ka liang jong u Manish Sharma u la khur biang san wicket (5/22 naki 16 overs) na bynta ka Meghalaya katba u Bipin Kumar Ray u la khur 2/33 naki 8.5 over.
U Abhishek Kumar u khlem shym la ïoh ban khur wicket, bad pyndep ïa ka final da tang 1/43 naki 9 over.
Ka Nagaland ka la donkam tang 24.5 over ban pynhap ïa baroh 10 ngut ki wicket ka Meghalaya.
Tang arngut ki rangïalehkai ka Meghalaya kiba la kynjoh sha ka phew ron – u Mrityunjay Bharali bad u Bipin, baroh arngut kiba la kamai mar 11 ron.
U Neizekho, u la khur 6/15, katba u Hem u la khur 4/24.
Na ka liang jong ki rangkawangbol ka Meghalaya ki la ïakhun tyngeh ban ïada ïa katei ka ron watla ka dei ka ron kaba khyndiat, bad napdeng kine kiba la ïoh khur wicket ki long u Manish (1/24) bad u Bipin (2/24) hynrei kane kam shym la biang ïa ka kynhun ban khur ïa ka namjop.
Ha kane ka sngi la ïadonryngkatlang u President- ka Meghalaya Cricket Association- u Nababrata Bhattacharjee u ba la aiti ïa ka BCCI Championship Trophy sha ka Nagaland.
Baroh ar, ka Nagaland bad ka Meghalaya, da kaba ïohrung sha ka final ha ka Plate Group, ki la pynthikna ïalade ban ïoh ïakhun ha ka Elite Groups na bynta ka samoi ban wan.
“Ai khublei ïa ka Nagaland Cricket Association kaba la ïohrah ïa ka namlahduh ha ka BCCI’s U-23 Plate Group da kaba pynliem ïa ka Meghalaya Cricket Association ha ka jingïakhun final mynta ha Sovima," la ong u Bhattacharjee.
“Ka long ka burom ïa nga ban aiti ïa ka BCCI Championship Trophy sha kane ka kynhun lahduh.
Ha kaba kut jong ka sngi, ka long ka jingjop ïa NECDC," la bynrap u Bhattacharjee.
Ka NECDC (North East Cricket Development Committee) ka dei ka synjuk ïatreilang jong hynriew tylli ki kynhun jong ka thaiñ- ba kynthup ïa ka Arunachal Pradesh, Manipur, Meghalaya, Mizoram, Nagaland bad ka Sikkim – kiba la long ki dkhot ba pura jong ka BCCI.U Bhattacharjee u la long kum u Convener jong ka NECDC.Watla ka kynhun ka la wan ha ka kyrdan ba ar, hynrei ym lah ban knieh pat ïa ka nam ba ka Meghalaya ka la ïoh, da kaba jop baroh hynriew sien lynter ki jingïalehkai shuwa ban jam sha ka final.
U Manish u la long ka nuksa da kaba khur haduh 45 wicket naduh ba sdang ka lympung, katba u Abhishek u la pyndep da 40 wicket.
Nongpoh, Rymphang 19: Ka Bureau of Indian Standards jong ka Ministry of Consumer Affairs, Food and Public Distribution jong ka sorkar India ryngkat bad ka District Rural Development Agency, Ri-Bhoi District mynta ka sngi kala pynlong syndon da ka prokram ban pynsngewthuh paidbah halor ka jingdonkam ban tip ïaki mar ki mata kiba thok bad kiba shisha naduh ki marbam mardih, ki tiar electronics bad kiwei kiwei.
Ia katei ka prokram la pynlong ha Conference Hall jong ka DRDA hakaba la wan ban sngap bad shimbynta da ki nongïalam shnong na kylleng ki jaka jong ka dong Ri-Bhoi bala wan ban pynshai paidbah da u Subham Sanu bad ka Barisha Jyoti Baishya kiba dei ki Standard Promotion Consultant ka BIS haka jingdonlang ka kong Pdianghun Marbañiang District Program Manager DRDA, Bah S Marbañiang Addl.District Program Manager ka DRDA bad kiwei kiwei.
Haba kren sha ki lad pathai khubor hadien ka jingpynshai paidbah naka liang u Subham Sanu bad ka Barisha Jyoti Baishya kiba dei ki Standard Promotion Consultant ka BIS kila ong ba kum kine ki jait prokram ki long kiba donkam bad kongsan ha kane ka juk kaba mynta ba bun naki mar thok ki jur haki ïew ki hat ba ki paidbah ki donkam ban husiar bad ban tip ïaki tiar kiba shisha bad kiba thok lyngba ki hallmark, ki lecense no.
bad kiwei kiwei ba ki paidbah ki lah ruh ban peit lyngba ka BIS Care App ban pynthikna ïaki mar kiba thok bad kiba shisha.
U la ong ruh ba ka jingthmu jong katei ka prokram ka long ban ai jinghikai sha ki paidbah ba kim dei ban ngop haki mar thok, hynrei ki dei ban tip ïak hok jong ki bad ka jinglong thikna ki mar ki mata kiba ki thied bad bam man ka sngi ha kaba ki paidbah ki lah ruh ban ujor lada ki lap ïaki mar ba suba sniew lyngba katei ka app haki mobile phone.
Nongstoiñ, Rymphang 19: Da ka jingthmu ban wanrah ïa ki rynsan ban pynïoh ïa ka iew ïa die ïa thied na ka bynta ki nongseng kam lajong kiba dei napoh jong ka West Khasi Hills District, ka Ophis jong ka District Commerce and Industries Nongstoiñ, ka la pynlong ïa ka District Level Industrial Exhibition kaba ar sngi lynter ha ka 19 bad 20 tarik u Rymphang 2024, ha madan New Nongstoiñ.
Ha kane ka lympung la sakhi ïa ka jingwan ïashim bynta jong ki nongshna bad ki nongdie ïa ki tiar ki tar ki bapher bapher, kaba kyntup naduh ki jingshna kti, kum ki mula, ki tiar tem tynrai, ki jingbam, ki umsoh, ki jingshna kti ki bapher bapher bad kiwei kiwei de.
Ki la don ruh haduh kumba 37 tylli ki dukan kiba la shna kyrpang ha kane ka exhibition, ha kaba ki nongshna bad ki nongdie ki la ïoh ka lad ban pyni nam bad pynïaid iew ïa ki tiar ki tar jong ki.
Napdeng kine ki 37 tylli ki dukan, kawei ka dukan kan sa shah jied ban leit mih khmat ïa ka District sha ka State Level.
U Bah H.K Thabah ADC Nongstoiñ, u la long u kongsan bad u la plie pyrda ruh ïa kane ka exhibition, ha ka jingdong ryngkat lang jong u Bah S.Marweiñ, EAC Nongstoiñ, u Bah H.Kharkongor Additional SP Nongstoiñ, I Kong I.Wahlang, General Manager DCIC, Nongstoiñ, u Bah B.F Sun, Functional Manager, DCIC Nongstoiñ, kiwei pat ki ophisar sorkar, ki nongïashim bynta ha kane ka exhibition, ki nongseng kam lajong kiba dei napoh ka West Khasi Hills bad Eastern West Khasi Hills, District.
Haba ai jingkren ha kane ka sngi kum u Kongsan, u Bah H.K.Thabah, u la pyrto ïa ka ophis jong ka District Commerce and Industries Nongstoiñ, kaba pynlong ïa kane ka exhibiton mynta u snem, kumjuh ruh ha ki snem kiba la leit, namar ka long kum ka jingai rynsan ïa ki nongseng kam lajong ba kin die bad pyni nam ïa ki jingtrei jingktah jong ki.
U la ong ba kum kine ki lympung ki long kiba donkam eh, khamtam ha kane ka juk ba ka jingïoh kam sorkar ka lah nang jynjar.
U la ong ba ka long kaba donkam haduh katta katta ba ki khun samla bad kiwei ruh kumjuh, ba kin sdang noh da ki kam lajong khnang ba kin lah ban pyndap dalade ïalade bad ban kyntiew ruh ïa ka ïoh ka kot jong ka District bad ka Jylla hi baroh kawei.
Ki dei ban shim kabu ïa ki subsidy skhim kiba ai da ka sorkar lyngba ka ophis jong ka District Commerce and Industries bad ban pyndonkam hok ïa kine ki skhim na ka bynta kata ka kam kaba ki thmu ban seng.
Ki dei ruh ban seng da ki kam kiba don ïa ka iew ka hat khnang ban ym dkoh kata ka kam ka jong ki.
U Bah, H.K.Thabah, u la kyntu ïa ki paidbah ka thaiñ Nongstoiñ ba kin wan sha kane ka exhibition kaba ar sngi ha madan New Nongstoiñ, khnang ban thied bad ban ai mynsiem ïa ki nongseng kam lajong kiba dei napoh jong ka District.
Mawkyrwat, Rymphang 19: Ka Khasi Students’ Union (KSU) jong ka South West Khasi Hills District ryngkat ki Circle lyngba ka Employment & Development Cell hadien ka jingujor na kiba bun ki samla thep-kam thep-jam bad ki samla kiba ïakhun ha ki Written Tests jongki eksamin ha ki post bapher bapher ba la pynïaid da ka District Selection Committee (DSC) South West Khasi Hills District ki la leit ban ïa kynduh ïa u Deputy Commissioner, South West Khasi Hills District ban pynsngew ha u halor kane ka bynta.
Hadien ka jingleit ban ïa kynduh, u bah Rutherford Lyngdoh, President ka KSU Mawkyrwat Circle haba kren ha ki lad pathai khubor u la ong ba ka jingleit ban ïakynduh jong ki ïa u Deputy Commissioner, South West Khasi Hills District ka dei halor ar tylli ki mat ba kongsan, kawei ka dei ba ki leit ban pynkynmaw, ïa ki eksamin thepkam na bynta ki posts bapher bapher ba la pynïaid da ka District Selection Committee (DSC) jong ka South West Khasi Hills District ba la dep ban pynlong naduh u bnai Kyllalyngkot bad Rymphang jong u snem 2022.
Kawei pat u la ong ba kaba sngewsih pat ka long ba haduh mynta, na ka liang ka DSC kam pat shym la lah ban pynmih ïa ka result watla la don kumba 2 snem ei ei naduh ba la ïoh ban pynlong ia ka eksam, u la ong.
Namarkata, u bah Rutherford Lyngdoh ula ong ba ha kawei pat ka liang kane ka jinglah ban pynlong ïa kiba kum kine ki eksamin ka la ai jingkyrmen bad ai mynsiem shikatdei eh ïa ki samla thep kam hapoh jong ka thaiñ hi baroh kawei hynrei da ka jingbym lah ban pynmih ha ka por kaba biang kane ka la wanrah ïa ka jingbymhun bad ka jingkhñium na kiba bun ki liang khamtam na ki samla kiba la dep ban leit thoh ïa kane ka eksamin.
Ha kane ka jingleit ban ïa kynduh ïa u Deputy Commissioner jong ka South West Khasi Hills District la synrang lang ruh u bah Forwardman Nongrem, President ka KSU South West Khasi Hills District, ki nongïalam ba hakhmat jong ka KSU South West Khasi Hills Distrit bad ha ryngkat ki dkhot jong ka seng na ki Circle ruh.
Jowai, Rymphang 19: u MDC ka Barato ma Aiborlang Shadap haka 14 tarik ula leit ban ujor ha u Deputy Commissioner ka West Jaiñtia Hills, halor ka jinglum khajna ka tnad Forest Department jong ka Assam na u synsar haka jaka ba kyrteng Khlieh Sanaroo kaba don ha khmat ka Foreat Beat Hous jong ka Assam bad kaba hap hapoh u pud u sam ka shnong Muktoh.
La ïathuh ba kane ka jinglum khajna (Tax) ka Assam na ki paid nongrep kiba dei ki pnar wat lada ki leit phut ban pyndonkam ha ki ïing ki sem la jong, hynrei ki shah lum khajna pynban ha katei ka tnad khlaw kaba la buh jingeh ïa ki kum ki nongshong shnong.
Kane ka jinglum khajna beaiñ ka Assam kala ktah bha ïa kitei ki nongrep bad ïa ki nongshong shnong kiba don ha katei ka thaiñ Mukroh West Jaiñtia Hills namar ka shnong ka dang don ha lyndet jong katei ka Forest Beat House jong ka Assam.
Ha katei ka jingïakynduh na ka liang u DC ka WJHD ula kular ban shim khia ïa kane kam da kaba pyntip ba ym ai lad satia ban khrong khajna na katei ka jaka katba ka jingpynbeit pud ka dang ïaid shakhmat.
Ula kular ban phah da ki Magistrate ban thohkit ïa kane ka kam bad ban pynduh shisyndon ïa katei ka jinglum khajna.
Lada ka tnad Forest jong ka Assam ka dang bteng ban lum khajna kumne ka long pyrshah ïa ka mon ki pairbah.
Ym lah ban tip kaei ka ban jia shakhmat namar ba katei la jaka ka dang hap hapoh ka shnong Muktoh jong ka jylla Meghalaya.
Nongpoh, Rymphang 19: Ha kawei ka jingjia aksiden ha Ri-Bhoi, kawei ka trok 12 taiar kaba kit clinker kaba dang hiar sha ki thaiñ Guwahati kala leit ban jam na shilliang sha shilliang surok bad rat syndon 2 tylli ki trok kit LPG ba don ïa u number AS 01 DD 7762 bad AS 01 DD 7763 ki ba dang kiew na Guwahati sha Shillong.
Katei ka jingjia aksiden ka la jia mynta ka janmiet haka por 4:30 eiei janmiet ha surok bah NH-6 haki bynta kiba khongdong jong ka shnong Shangbangla haduh ba u nongñiah katei ka trok 12 taiar u la mynsaw jur hadien ba katei ka trok kala kylla syndon ha katei ka jaka bad la pynkit noh mar mar sha Civil Hospital Nongpoh katba ki nongñiah kitei ki trok LPG kila lait naka jingmynsaw.
Naka liang ki pulit ka Nongpoh Traffic kila leit mar mar sha katei ka jaka ban pynlong ka jingtohkit halor katei ka jingjia.
Nongstoiñ, Rymphang 20: Ka shnong Mawkhumkha kaba hap hapoh Mawshynrut Civil Sub Division, ka dei kawei na ki shnong kiba la rim bha hynrei haduh mynta kam pat don surok satia.
Katei ka shnong ka don shaphang sepngi na ka shnong Porsohsan harud ka surok Riangdo Athiabari.
Ki paidbah jong katei ka shnong ki dei kiba im ha ka rep ka riang bad ki mar rep ba kongsan ki long u kwai, u sying bad u kba.
Watla ki paidbah ki im da ka rep kba, hynrei ka rukom rep kba jong ki ka pher namar ym don pynthor satia bad ïa u kba ki rep ha lum.
Ha kine ki bnai ba la dep u nongthoh khubor u la poi ha katei ka shnong bad la ïoh ban ïakren bad ki katto katne ki nongshong shnong, ha kaba ki la ïathuh ba ki paidbah ki mad shibun ki jingeh ha ka leit ka wan, namar ba jingbym don surok bad haba ki leit donkam sha kiwei pat ki shnong khamtam ha Riangdo, ki hap ban ïaid da ka kjat haduh ka surok bah ha Porsohsan ban ap kali.
Ki la ong ruh ba ka jingeh ba kongsan ba ki ïakynduh ka dei ha ka por ba ki pang ki shitom, namar ki jaka sumar ki long kiba jngai bad haba ki leit ap kali ha surok bah ruh ki kali ki don tang teng khat, namar kim treh ban kamai na ka daw jong ka jingsniew palat ka surok naduh Riangdo haduh Athiabari.
Kitei ki nongshong shnbong ki la ïathuh ruh ba haduh mynta ka umbam umdih ruh ym pat don.
Ka bording te ki la sdang ban pyntrei tangba ym lah ban tip haduh katno snem kin ïoh ban pyndonkam.
Halor kitei ki jingeh ba ki ïakynduh, ki la kyntu ïa ki bor sorkar bad khamtam ïa u nongmihkmat ba kin shimkhia lem ban pynpoi surok ha katei ka shnong, khnang ba ki paidbah kin lait na ka jingeh ha ka leit ka wan bad ka kit ka bah.
Nongpoh, Rymphang 19: Watla ka jingwan jong ka Nongpoh Town Shopping Complex kaba la ju tip paidbah ruh kum ka MUDA Complex kala long ka jingkyrkhu kaba khraw ïaki paidbah haka them Ri-Bhoi khamtam haka thaiñ Nongpoh ban long kum kawei naki ïew hapdeng sor Nongpoh, hynrei haba rung sha katei ka building nalor ka jingbun ki dukan kiba shu khang khyrdep, katei ka jaka bad bun ki kyndong kynshrot katei ka building kala kylla pynban kum ka ktem dih kyiad dih drok, ka jaka bret ñiut bad ka jaka leit paiñkhana bala isaitmet wat tang ban peit nalor ka jingsma kaba shyrkhei kaba mih na katei ka jaka.
Kum ban shu pynpaw, kane ka Nongpoh Town Shopping Complex ka don haduh 3 mala bad ki don kumba 100 tylli ki dukan ha kawei kawei ka mala bad lada kheiñ lang baroh ki dukan (Stall) ki la don kumba 300 tylli, hynrei bun naki dukan ki shu khang khyrdep lait noh katto katne kiba plie thikna haki bynta bah rum jong katei ka complex, bad ha khrum jong katei ka building kala don ruh ka jaka pynïeng kali kaba la shu pynlong tang kum ka Dustbin ne ka jaka bret ñiut ka jaka leit paiñkhana jong ki paidbah kaba la mih ruh ka jingsma iwtung kaba shyrkhei kaba lah ban ktah wat ïaka koit ka khiah jong ki paidbah.
Halor katei ka jingjaboh bad ki jingujor ba bun naki paidbah naka liang ka HYC Ri-Bhoi District haka jingïalam jong u Samla Tony Shylla kum u Secretary bad u Samla Nicky Nongsiej Secretary ka Nongpoh Circle kila leit ban jurip ïa katei ka NTS Complex mynta ka sngi ha kaba la lap shisha ïaka jingisaitmet ban leit rung ha katei ka building khamtam haka jaka ïeng kali bad ka bynta ba shalor (Top Floor) ba la dap tang da ki bilor kyiad, ka jingbiah pathar kat shaba lap ba shem bad kylla kum ka jaka leit shabar haki kynroh bad ki paia jong katei ka building.
Naka liang ka HYC Ri-Bhoi hadien ka jingleit jurip ïa katei ka jaka kala leit ruh ban buh da ka jingthoh sha u Deputy Commissioner ka Ri-Bhoi District namar ka seng kam shym la ioh ban ïakynduh bad u DC, bad kum ka seng kala ai jingmut ïa u DC ba u dei ban shimkhia mardor ïa ka jingjakhlia katei ka jaka bad ruh ban pynbiang ïaki bor pahara ryngkat ka jingpyndait ïaki kor ringdur ne CCTV.Haba kren sha ki lad pathai khubor naka liang u Samla Tony Shylla Secretary ka HYC Ri-Bhoi District u la ong ba kum ka seng kala ioh ka jingujor naki paidbah naka por shaka por halor ka jingjaboh bad kylla ktem awria katei ka Nongpoh Town Shopping Complex ba ym don ba peit ne khmih ïa katei ka jaka naka jingioh mon palat ki briew ban leh ïaki kam jakhlia, dei halor katei ka nongrim ba kum ka seng kala shim ïaka sienjam ban pynlong syndon ka jingjurip da la ki jong ki khmat ïaka jinglong jingman katei ka jaka ha kaba la sakhi da la ki jong ki khmat ïaka jingisaitmet ban peit khamtam haka bynta ba halor bad hakhrum jong katei ka building.
U la ong ruh ba katei ka jaka ka dei ka iew ïa die ïa thied jong ki paidbah hynrei phewse katei ka jaka kala kylla kum kawei ka ktem ïa sngewbha ka ktem ïadih kyiad bad ym lah ban tip ka dei ruh kawei naki jaka dih bad khaii drok kaba pyntieng pynsmiej ïaki briew ban leit sha katei ka jaka khamtam haka por mynmiet.
U la ïathuh haruh hadien ka jingbym ïakynduh bad u DC ka Ri-Bhoi naka liang jong u, u la shu phone lyngba ka mobile ha kaba naka liang u DC u la kular ban shimkhia ïa katei ka kam ryngkat ka jingai jingmut sha u DC ba dei ban pynbiang ki bor pahara, ki kor ringdur CCTV bad kumjuh ruh ban pynlong ka jingkhyra naka por sahaka por da ki bor pulit namar ka jingdon jong ki briew ba ju pynlong ktem awria bad jaka dih kyiad ha katei ka jaka.
Shillong, Rymphang 19: Ka Tnad Police Traffic ka la pynbna ïa ka jingpynbeit ïaid kali ha ka thaiñ Golflink bad Mawroh ha ka 22 bad 23 tarik u Rymphang namar ka jingpynlong ïa ka All India Police Golf Tournament kaba 27 ha Shillong Golf Course.
Kane ka jingkhang ïaid kali kan treikam naduh ka por 5 baje mynstep haduh ka 5 baje janmiet ha kine ki sngi.
U Superintendent of Police (Traffic) u K Prasad ula pyntip namar ka jingpynlong ïa ka Golf Tournament,ka la don ka jingpynbeit ïa ka rukom ïaid kali kiba wan na Lad Mawroh sha Golflink.
Ki kali kiba wan na Mawlai Bypass shaduh Lad Mawroh kiba thmu ban wan sha Polo, ynda kila poi ha Lad Mawroh Lai Dong kin hap ban ïaid noh sha FCI ban poi sha Polo bad kumta ter ter.
Hynrei yn shah ïa ki kali ba kin ïaid tang haduh ha MPPS ne ka PTS kaba rim na ka bynta ban leit buh skul.
Ki kali kiba wan na Lad Golflink kiba kwah ban leit sha Lad Mawroh, kin hap ban ïaid noh na Tiara Restaurant ban mih sha Cahandmari- Lad Mawroh bad kumta ter ter.
Kane ka jingkhang ïaid kali kan long naduh ka por 5:30 Mynstep haduh 5 baje janmiet bad yn ym shah ruh ban pynïeng ïa ki kali hajan jong ka Golf Course.
Shillong, Rymphang 19 : U Myntri ka tnad ki Kam Ïalehkai ha ka jylla, Bah Shakliar Warjri ha ka sngi Nyngkong u la ong ba kam shym la don satia ka jingsam da ki jingbam khutia (junk food) sha ki samla ïalehkai ha ka Meghalaya Games 2024 kaba dang shu kut shen ha nongbah Tura.
Haba jubab halor ka jingkylli ba wanrah da u MLA ka VPP na Nongkrem Bah Ardent Miller Basaïawmoit, u Myntri u la ong ba dei tang ha ka sngi plie pyrda ïa katei ka lympung ïalehkai kaba la wan ban donlang da ka President jong ka Ri, ba la sam da ki jingbam khutia (snack) sha ki nongïalehkai.
U ong ruh ba ka jingsam da kitei ki jingbam kadei ka jingbud katkum ki kyndon.
Hynrei la ong pat ba ha ka por mynstep baroh ki nongïalehki la bam kdang bad ha ka por janmiet pat la ai kloi ïa ka ja miet.
Ha kajuh ka por, u Myntri u la ong ruh ba kam shym la don satia kano kano ka jingpynshitom ïa kito kiba pynphriang ïa katei ka khubor ba don ka jingsam da ki jingbam khutia sha ki nongïalehkai.
Shillong, Rymphang 19 : U Myntri ka tnad Pule Puthi ka sorkar jylla u Rakkam Sangma ha ka sngi Nyngkong u la ong ba kam shym la don satia kano kano ka jingpyntip ba ki don haduh khyndai tylli ki skul kiba khlem ïoh pdiang ïa u khaw midday meal kaba dei ka skim bamja sngi na ka bynta ki khynnah skul.
“Kum kine kim dei satia ban jia.
Tangba ngi khlem ïoh kano kano ka jingujor.
La katta ruh ngin sa shimkhia ïa kane ka kam," ong u Myntri haba jubab halor ka jingkylli ba wanrah da u MLA ka AITC na Dadenggre u Rupa M Marak ha ka Dorbar Mangtyngka ha kane ka sngi Nyngkong.
Utei u MLA ka Liang Pyrshah haba wanrah ïa katei ka mat u la ong ba u la ïoh pdiang ïa ka jingujor na ki khyndai tylli ki skul ba ki khlem ïoh pdiang ïa utei u khaw midday meal bad halor kane u la kyntu ïa u Myntri ba un tuklar lang halor kane.
Shuh shuh u la ong ba u kwah ban tip ruh ba kiei ki sienjam ba ka sorkar kan shim halor ka jingbym lah ban pyntreikam bha ïa ka skim midday meal bad ruh ban pyntikna ïa ka jingsam da ki marbam kiba bha sha ki khynnah skul.
Halor kane, u Myntri ula ong ba haduh mynta hi, u khaw ba sam sha ki skul u dei uba bha namar na ka liang ka ophis treikam u DC Supply, FCI bad ruh ki wholesaler ki la bud pyrkhing ïa ki kyndon ban sam ïa u khaw midday meal sha ki skul.
Shillong, Rymphang 19 : Ka Myntri ka Tnad ka Koit ka Khiah, ka Dr.Ampareen Lyngdoh ha ka sngi Nyngkong, kala pyntip ba kam pat don satia kano kano ka jingtyrwa ban seng ïa ka Medical College ha Ri-lum Jaintia.
Ka Myntri ka la ïathuh ïa kane, haba jubab ïa ka jingkylli ba la wanrah da u da u MLA ka UDP na Mookaiaw Bah Nujorki Sungoh.
Haba jubab shuh shuh ïa ki jingkylli bynrap, ka Myntri ka la ong ba kam lah ban ai kano kano ka jingkular namar ka dei ka jingkular kaba heh bha.
Hynrei wat la katta ruh ka kyrmen ba ha kawei ka sngi ka Jaiñtia Hills ruh kan ïoh ïa ka Medical College.
Haba pynpaw ia ka jingbym mynjur bad u Bah Nujorki ba ong ba ki jingtei jongka koit ka khiah ha ka thañ ka long kaba sniew bha, ka Myntri kala ong ba ka long kaba donkam ban leit ïuh kjat bad leit jurip sha kine ki jaka suar kiba la sniew bad i sangsot.
Kala ong ba ka Sorkar kam sa bun noh shen ia ka Radiology kat kum ka juk mynta ha Jowai Civil Hospital.
Haba wanrah ia ka jingkylli bynrap ha ka kynta kylli jingkylli, u Bah Nujorki ula pynpaw ïa ka jingsngewkhia halor ki jingtei jong ka tnad ka koit ka khiah ha Ri-lum Jaintia bad ong ba ki dei kiba don shibun ki jingduna.
Ula kyrpad ruh ia ka Sorkar ba kan mynjur ha kaban buh ia ka Primary Health Centre (PHC) ha Psiar kaba don ha khappud ka Assam.
Kat kum ka jingong jong u, ka Shnong kala dep ban ai sngewbha haduh 4 acre ka jaka na ka bynta kane ka kam.
Halor kane, ka Myntri kala kular ba ka Sorkar kan sa khmih ia kane ka jingtyrwa.
“Ka jingtyrwa kala wan na Psiar.
U MLA ula trei shitom bha bad ngi dang shong bishar ïa ki jingdonkam baroh bad ngin sa khmih la ka Psiar ka dei ne em ban ïoh ïa kane" kala ong.
Shillong, Rymphang 19 : U Myntri Rangbah ka Jylla Conrad K Sangma mynta ka Lah Sngi U Blei ula ong ba ki kaiphod bad ki jinglum jingtip ba ïadei bad ka jingkhuid ka lyer ha Byrnihat, Ri-Bhoi ki la pyni ba ka la kham biang bad kam pat ju hiar sha u pud na kaba sniew sha kaba sniew tam.
“Wat hapdeng ki kaiphod kiba pyni ïa ka jingkhuid ka lyer kala kham biang, ngim shym la kheiñ sting satia ïa kane ka kam" ong u Conrad haba jubab ïa ka call attention ha ïing Dorbar Thaw Aiñ, kaba la wanrah da u MLA ka Jirang Bah Sosthenes Sohtun ban buh noh ïa ka MSPCB office ha Byrnihat.
Ula ong ba ka Byrnihat ka dei kaba don ha syndah khappud ka Assam bad ki karkhana ki dei kiba don ha baroh arliang u pud.
U Conrad u pyntip ba ka Meghalaya State Pollution Control Board (MSPCB) kala pyndait ïa ki kor, ka ban ai jingkheiñ ïa ka jinglong ka lyer manla ka sngi.
“Namar kata, watla ngim buh ïa ka Branch Office ka MSPCB, ka kor kala don ban peit ïa ka jingjaboh ka lyer" ula ong haba bynrap “Ngi lah ban shong bishar ïa ka jingtyrwa hynrei kumba nga ong ba da ka jingdon ki kor ki bor, ngi lah ban lum jingkheiñ watla kam don ka Ophis hapoh ka thaiñ ruh".
U Conrad ula ong ba ka MSPCB kan pyndonkam ruh ïa ki kor ka juk mynta ban peit thuh ïa ka jingjaboh jong ka um.
Shillong, Rymphang 19 : Ka Phlim Ka Chithi ba la pynmih da ka Kong Simi Khongtiang ka la shah jied ban pyni ha ka Bengaluru International Film Festival 2024 kaba Khatsan ka ban long naduh ka 29 tarik Rymphang haduh ka 7 tarik Lber 2024 ha Bengaluru.
