Da kane ka namjop ka Thadmuthlong ka dei ka kynhun kaba nyngkong ban buh jaka ialade haka kyrdan semifinal.
Lai tylli ki jingialehkai quarter final kin long haka sngi Saitjain.
Haka jingiakhun u Precious Tang u rangialehkai jong ka Madan Thadmuthlong ula khyrwit lai kol 42′, 59′ & 74′ bad shikol na u Manhok Suchiang 45′ kaba la biang pura iaka Thadmuthlong ban khur jingjop.
Ka jingiakhun quarter final haka sngi Saitjain kan long hapdeng ka Mukhla Umlangchor bad ka Newhill haka por 11.00 baje mynstep.
Ka Pateinki Sabah bad ka Moodop Royal haka por 1.00 baje nohphai sngi.
Ka Madankynsaw bad ka Da-i-hi-Mynsngat haka por 3.00 baje janmiet.
Shuh shuh ha kawei pat ka khubor ka WJDSA kala pyntip ba ka jingialehkai Second Division-6th Debo Shullai Memorial Trophy kan sdang naduh ka 22 tarik Nailar.
Ka jingialehkai kan sdang da ka jingiakhun hapdeng ka Maitchaphrang Mowtyrchiah pyrshah iaka Caroline Colony haka por 12.00 baje nohphai sngi bad Nangbah Dukhu pyrshah iaka Khliehmyngkrem haka por 2.00 baje nohphai sngi.
Ki don 16 tylli ki kynhun kiba kynthup iaka Pool A: Chilliangraij, NSA, Mooknor Thadmuthlong bad Lion.
Pool B: Shangpung Khliehmuchut, Pynthorlangtein, Panaliar bad Iawmulong Nartiang.
Pool C: Maitchaphrang Mowtyrchiah, Caroline Colony, Nangbah Dukhu bad Khliehmyngkrem.
Pool D: Chutwakhu, Dongmihsngi, Lumpariat bad West Madan Mustem.
Lehse kan long ka burom kaba khraw ia ka jylla Meghalaya hi baroh kawei namar ki la don haduh haduh 11 ngut ki rang bad ki thei iakhun kti (arm wrestler) na ka jylla kiba la shah jied hapoh ka lama jong ka Meghalaya Arm Wrestling Association ban leit mihkhmat ia ka ri India sha ka rynsan  iakhun kti kaba heh ne ka world championship, ka ban long ha Kazakhstan.
Nalor kata kaba kham sngewtynnad ka long ruh ba nalor ka jingshah jied jong kine ki 11 ngut ki rang ba thei iakhun kti, u Banbatjubab Khongwir u la shah jied syndon ban long kum u nonglamkhmat ne u kapten jong ka kynhun ialehkai ka ri ban iakhun sha Kazakhastan.
Haba kren sha kad lad pathai khubor na ka liang u Bah June Kharbuli President ka MAWA u la pynpaw  ka jingkmen kaba khraw ban iohi ba ka jylla kan ioh ia kaba kum kane ka kabu ksiar ban shah jied na ka bynta ban mihkhmat ia ka ri.
U la ong ruh ba kine kiei kiei baroh ki la wan urlong dei namar ka jinglong ba la kloi naduh u Myntri Rangbah ka jylla u Conrad K Sangma, u Bah Shakliar Warjri Myntri ba dei khmih ia ka tnat Sports, u Dr Vijay Kumar D Commissioner Secretary, Kong Isawanda Laloo Director bad kumjuh ki riew kylluid mynsiem kiba ju  iai kyrshan ia ka synjuk na  ka por sha ka por.
Ka Wahiajer Narpuh Social and Sport Club ryngkat bat ki nongshong shnong jong ka Wahiajer Narpuh kala pyrshah jur halor ka jingthmu ka MSPCB ban khot ia ka jingpynsngew paidbah lane ka public hearing na ka bynta par maw clinker (dew sain dewbilat) bad ka jaka pynmih bording ka Meghalaya Cement Ltd.
U kyrwoh bala phah ki nongshong shnong haka sngi Thohdieng, ka ong “Ngi pyrshah jur iakane ka public hearing kaba la ai NOC da Rangbah Shnong Wahiajer, Ma Sibren Sumer khlem da khot iaka dorbar Shnong.
Ngi khot kyrpad ruh ia phi ki sengbhalang, ki para shnong, para marjan shnong bad kino kino ki bym sngew iahap ia kane ka Public Hearing ban sa pynlong da ka M/S Meghalaya Cement LTD haka 24/08/23 naka bynta ka “Expansion of Cement & Clinkerization Plant From 2600 TPD (0.858 MTPA) To 4500 TPD (1.485 MTPA) With 10 MW CPP and 9.5 MW WHRS." Ka daw ba ngi pyrshah ia kane ka Public hearing ka long ba kala jan palat na ka shnong jong ngi tang kumba 500 meter.
Kiwei pat ki daw ka jingshah ktah jong ki nongshong shnong na ka jingwan jong kine ki karkhana dewbilat, kata naduh ka jingkyrduh umbam umdih bad kiba bun ki tyllong kila julor bad ym mbit shuh ban dih bad syllen ki khlaw ki btap.
La ong ruh ba ka lyer ba pynmih na kine ki karkhana ka long kaba sniew palat haduh katta katta ka ktah palat ban ring mynsiem khamtam iaki khynnah khyllung.
Ki jingpang ba bunjait kiba la sar ha kane ka thain naduh ba wan ki karkhana ki dei ka Chronic bronchitis,  Asthma, Emphysema, Lung cancer, pneumonia, Tuberculosis, Shortness of breath, cough, wheezing, Seizures, Chest pain, irregular heartbeat, swelling in your leg and feet, high B.P, eye irritation, skin allergies, anxiety, fatigue, heart burn/indigestion.
Ka jingshah ktah ka rep ka riang naduh ba wan kine ki factories ki khyndew ruh ki la sniew na ki pumpum ba wan mih na kane ka factory.
Ki dieng ki soh ba ngi ju ioh mynta laduh lut baroh khoit.
Kumta ka shnong Wahiajer Narpuh bad ka Sports Club kala kyntu iaki paidbah bad sengbhalang ban wan kyrshan iaki ha kane ka sngi pynlong public hearing.
U Myntri ka sorkar pdeng uba khmih ia ka tnat  Rural Development & Panchayati Raj, u Giriraj Singh u la plie ia ka tamasa  “Meghalaya Pineapple Festival 2023" ba la khot pynlong da ka sorkar Meghalaya mynta ka sngi ha ka jingialang kaba la long hapoh Dilli Haat, INA, New Delhi ha ka jingiadon lang u CM ka Meghalaya u Conrad K Sangma, Ka Myntri ka tnat Agriculture and Farmers ka Dr.Ampareen Lyngdoh, u Myntri ka tnat Tourism Department u Bah Paul Lyngdoh, u Commissioner & Secretary ka tnat Agriculture and Farmers’ Welfare ka sorkar  Meghalaya u Dr.Vijay Kumar D, IAS bad ka Secretary ka tnat Agriculture and Farmers’ Welfare Department sorkar jylla, ka Kong  Isawanda Laloo IAS.Na ka liang u Giriraj Singh ha ka jingkren u la pynpaw halor ka jingkongsan jong ka jingiapher ha ka rukom rep rukom riang bad ki jingiatreilang hapdeng ki jylla jong ka ri, ha kaba u la ai khublei kyrpang ias ka sorkar Meghalaya halor ka jingshim ia ka sienjam ban pynlong ia kaba kum kane ka tamasa.
U la ong ba kane ka dei u mawjam sha ka lynti kaba dei na ka bynta ban kyntiew ia ki mar rep lyngba ka jingiatreilang hapdeng ki jylla bad ka ban kyntiew ia ka ioh ka kot jong ki paid nongrep.
U la kdew ruh ba ka jingiapher ha ka jinglong ki jaka rep hapoh ka ri ka long kum ka spah bah ka ban plie ia ki lad ki kabu.
Kum kine ki tamala ki pynshlur ruh ia ngi ba ngin wad ia ki lad ki lynti hapoh la ki jong ki jylla, ban tip ia ka rukom rep bad ban pyntreikam ia ki na ka bynta ka jingmyntoi jong baroh.
“U Sohtrun (Pineapple) na Meghalaya u dei uba la pawnam bha ha kaba iadei bad ka jingbang jingthiang bad ka jingbha.
Kane ka rynsan ym tang ba ka plie ia ka rynsan ban pyni ia kine ki mar rep, hynrei ka kdew ruh halor ka jingtrei shitom bad mijot jong ki nongrep.
Katba na ka liang u CM ka Meghalaya u Conrad Sangma ha ka jingkren u la ong ba kane ka tamasa ka long kaba kongsan ha ka jingiaid lynti ka jong ngi ban pynpaw ia ka kolshor ka jylla bad ia ka rep ka riang bad ka jingiatylli.
U la ong ruh ba kane ka Festival ka long kham palat ban ia kaba la rakhe halor ka jingpynmih ia kine ki mar rep na ka jylla, hynrei ka dei ruh ka rynsan ban iasam ia ka jingiapher ka kolshor jong ngi kumjuh ha ka liang ka rep ka riang bad ka jingiatylli kaba tehsong ia ki briew jong ngi.
“Kine ki sohtrun kiba ngi pynmih kim dei satia tang ki soh, hynrei ki pyni ruh ia ka jingseisoh jong ka jaka, ka jingtrei shitom jong ki nongrep bad ka jingriehspah kaba hiar pateng.
Nga sngew sarong ruh ban pynpaw sha phi baroh ba da ka jingtrei borbah jong ka sorkar Meghalaya bad baroh ki kynhun kiba don bynta, u sohtrun na ka jylla jong ngi la pyniaid iew ruh shaduh shapoh Dubai Kuwait bad Sharjah," ong u CM Conrad Sangma.
Ban kyntiew ia ka iew ka hat na ka bynta u Sohtrun u CM u la ong ba u la plie ruh ia ka  processing unit ban saindur ia u Sohtrun ha Umdihar IVCS hapoh ka shnong Umdihar,  Ri Bhoi district.
Shuh shuh u la ong ruh ba ia u sohtrun na ka jylla la thung khlem da pyndonkam satia ia kino kino ki kynhun dawai.
Ha kajuh ka por u la ai khublei kyrpang ia ka sorkar India halor ka jingplie ia ki lad ki lynti ban pynpaw ia kine ki jingjop bad ia ki jingangnud.
Ka Supercare Hospital, Shillong, ka la ioh ia ka jingithuh kum ka ‘Nursing Excellence Certification’ namar ka jingbud ryntih ïa ki kyndon ka National Accreditation Board for Hospitals and Healthcare Providers (NABH)  ha ka jingjingai jingshakri kaba biang tam ha ka kam Nursing bad ka dei ruh kaba nyngkong eh ha ka thain shatei lammihngi.
Ka NABH ka dei ka kynhun kaba khmih ïa ka jingtrei bad jingshakri babha ki hospital ha India bad ka dei ruh ka bynta jong ka Quality Council of India (QCI), ka kynhun ha ka ri kaba kyntiew bad pynneh ïa ka jinglehbha ha kiba bun ki liang ha kylleng ka ri.
Ka NABH accreditation program ka buh ïa ki kyndon na ka bynta ki lad sumar pang ha India, kynthup ia ka jingshakri ki nurse, ban pynthikna ba ki ai ïa ka jingsumar ba paka tam bad ba don jingshngaiñ.
Na ka liang u Bah Damien Marwein uba dei u Chief Operating Officer jong ka Supercare hospital lyngba une u kyrwoh u la ong ruh ba kine ki kyndon ki dei kiba la pynshong nongrim ha ki rukom sumar babha tam bala leh ha kylleng ka pyrthei bad la pynwandur ban nang pynbha ïa ka jingshngaiñ ki nongpang bad ka jingsumar babha ha ki hospital.
Ki kyndon ka NABH mynta ki dei ki kyndon ba halor eh na ka bynta ki hospital ha India.
Lada ka hospital kala ïoh jingithuh na ka NABH, la shim ba ka dei ka jaka sumar babha bad ka ïoh jingithuh na kylleng ka pyrthei.
U la ong ruh ba ki kyndon jinglehbha ha ka kam nurse bala buh da ka NABH ki long ki jingbatai ruh halor kumno ban pynshongdor ïa ka jingshakri ki nurse ha ki jaka sumar.
Ka jingai certificate, kaba khmih lyngba ki 7 tylli ki bynta ba kongsan, ka khmih bha kumno la ai jingsumar da ki nurse ha ka rukom ba shngaiñ ba paka bad ba burom.
Ka ïarap ruh ban pynïaid, ban btin lynti bad kyntiew ïa ka kam nurse bad ka batai ruh ïa ki nurse administrator bad ki supervisor kumno ban kyrshan bad ai ïa ka jingsumar katkum ka jingdonkam ba wan hakhmat eh.
Hadien bala khmih bniah bha ban bud ïa ki 48 tylli ki kyndon ba kynthup ïa ki 216 tylli ki jingthmu, ïa ka Supercare Hospital la ai ïa ka ‘Nursing Excellence Certification’ ha ka 13 Jylliew 2023 ka ban treikam haduh 12 Jylliew 2025.
Ka Supercare Hospital kala poi sha ki mawmer bakhraw, namar ba ka dei ka jaka sumar ba nyngkong bad tang ma ka ha ka thaiñ shatei lam mihngi ba ïoh ïa ka NABH Certification for Nursing Excellence.
Nalor kiwei ki kam ba paw ba kala nang ïoh, ka Supercare Hospital ka dei ruh tang ma ka ka hospital ha ka thaiñ shatei lammihngi kaba ïoh ïa baroh ki jingithuh NABH Accreditation for Hospital, NABH Certification for Emergency bad NABH Nursing Excellence.
Haba kren shaphang ki kam bakhraw bala leh da kiba bun, ki jingjop ba dang shen ki pyni ba kala kiew bha hapoh ka jingïalam u Managing Director, u Dr.R.S.Thangkhiew, uba la pynpaw ïa ka jingsngew sarong ha kine ki jingjop da kaba ong, “Kane ka jingjop ka long ka jingtynjuh ïa ki nurse ba kin nang trei bha, ka jingtbit ba ki don kaba lam sha ka bha ka miat kiba shah sumar.
Ka ïalam ïa ngi sha ka lynti ba kwah leh bha shuh shuh ha ka thaiñ shatei lam mihngi.
" Shuh shuh na ka liang u Chief Operating Office ula ong, “Kane ka jingïoh certificate ka btin ïa ngi kumno ban nang trei bha, ban pynbha shuh shuh ïa ka jingtreikam, bad ban lah ban shim rai.
La pynlah ïa kane da ka jingïatreilang ka kynhun ki nurse hapoh ka jingïalam i Nursing Superintendent, i Kong Mary Lyngdoh.
Katba ka Supercare Hospital ka rakhe ïa une u mawmer, ngi kut jingmut skhem bad kane ka long u mawjam sha kiei kiei kiba kham khraw.
Ka lehniam Behdeinkhlam ba shisien shisnem ka Seinraij Mukhla kaba dei ruh ka Behdeinkhlam kaba khatduh jong u snem ha ka Rilum Jaintia ka la kut noh mynta ka sngi Thohdieng hapdeng ka jingiphuh iphieng bad shongkun.
Ha kane ka jingleh niam la wan sakhi ruh da u Symbud Myntri Rangbah ka Jylla u Sniawbhalang Dhar ha ryngkat ka jingdonlang u MLA ka Jowai u Wailadmiki Shylla, u Doloi Jowai u Puramon Kynjing, ki nongialam Sein Raij na Jowai, Tuber bad na kiwei kiwei.
Haba aijingkren u Ma Sniawbhalang Dhar ula ai ka jingkitbok kitrwiang ia ki khun ka Seinraij Mukhla ba kin ioh ia ka met kaba koit ba khiah, ka rep ka riang bad ka kamai kajih kaba dap ba biang.
Lah ban kdew ba ka Seinraij Mukhla man la u snem ka la pynlong ia kane ka lehniam ha ki saw sngi bad mynta u snem ka la sdang naduh ka 15 tarik une u bnai.
Ha kane ka lehniam ka la don ki jinglehniam bad jingknia bapher bapher kiba kynthup ia ka leit pom dieng Blai (Khnong) lai tylli, ia kine ki dieng Blai la wanrah sha madan Tih Khyndaw.
Mynta ka sngi ka la don ka kynting khnong Blai bad ka knia Khlam Ram Shyllang kaba la leh ha duwan knia kaba don hajan ka Law Kyntang ka shnong Mukhla, bad ka la don ruh ka knia Ryngkaw bad ka Tyngkhain Khnong bad ia kine ki khnong la wanrah sha Biar bud pat sa ka jingwanrah ia ki rot sha ka Biar.
Katba ha ka nohphai sngi u Langdoh, u Sangot, ki maji, u chutia bad ki riew rangbah ki la iakynduh ha madan Slot Masi bad la wanrah ruh shi jaka ia ki Lai tylli ki rot ba la wanrah da ka Umlangchor, Neiñchnong bad Wahchnong ban pynhiar sha Aitnar.
Hashwa ban pynhiar ia ki rot, la pynhiar shwa ia ki 3 tylli ki Deiñkhlam ba la pynieng hynnin ka sngi ha madan Tihkhyndaw bad hadien ba la pynhiar lut ia ki deinkhlam la pynhiar sa ia ki Lai tylli ki rong ryngkat ka bom ka bhuri bad ka shad ka kmen.
Shuh shuh mynta u snem la don haduh 11 tylli ki rot kiba la wanrah sha ka Biar ryngkat ka shad ka kmen ka risa ka kynhoi bad hadien bala dep ban pynshad ia ki rot la bret pat ia ki kum ka dak ka jingpynkut ia ka lehniam Behdeinkhlam.
Ka Jaintia Students Union (JSU) ka pynpaw ka jingsngewkhia kaba jur ioh ba kan mih ka jingiakynad jaidbynriew namar ka jingiakajia pud bad ki Karbi ha ka thain Block I, Block II.Na ka liang ka JSU lyngba une u kyrwoh ka la ong ba ki nongialam ka  Karbi Students’ Association (KSA), ki la dei ban kiar ban pynmih ia kino kino ki jingkynthoh kiba lah ban lam sha ka jingkhihwin hynrei ban ailad ia ki paidbah ba kin shim ia ka rai da kaba laitluid.
Ha kajuh ka por ka JSU ka pynshai ruh ba ka Block I kam dei satia kaba hap hapoh u pud u sam jong ki riti synshar ri lane ha kano kano ka jingiamynjur, hynrei ka jingshisha hi ka long ba la weng jubor na ka United Khasi Jaintia Hills namar ki kam synshar khadar ha ka snem 1951.
Kumta ruh ka JSU ka la ong ba ki nongshong shnong ka thain Block I ki don ia ka hok ban dawa ban pynphai pat ia ka thain Jaintia Hills shapoh Meghalaya.
Nalor kata, ka seng ka maham ruh ia ki nongialam ka KSA ba kin hap ban shim ia ka jingkitkhlieh lada jia ba min kano kano ka jingiakynad hapoh Meghalaya bad Assam.
Kane ka jingmaham jong ka JSU ka la wan long ruh hadien ba ki nongialam ka KSA haba kren sha ki lad pathai khubor ha ka sngi ba ki Regional Committee jong ka Sorkar Assam bad Meghalaya ki la leit ban iakynduh ha ki thain khappud jong ki ar-tylli ki Jylla ha Khanduli ha ka 16 tarik u Nailar 2023, ki la byrthen ba kan long kum ha Manipur lada ki duh noh ia ki jaka ki puta kiba ki la kam ba ki hap hapoh u pud u sam u jong ki.
Ka Voice of the People Party (VPP) lyngba u Dr Ricky AJ Syngkon, General Secretary haka sngi Palei ka la phah biang da ka jingthoh sha u Myntri Rangbah ka jylla u Conrad K Sangma ban kyntu ban pynkloi ban thaw ia ka expert committee ban bishar bniah biang ha kaba iadei bad ka bhah thungkam thungjam (job reservation policy) ha ka jylla.
Na ka liang ka VPP ka pynkynmaw ba ha ka jingiakynduh kaba la dep ha ka 13 tarik u Naitung ba la dep hapoh ka ophis treikam u CM, la pyntip sha ki ba na ka liang ka sorkar ka la jan dep ha kaba iadei bad ka jingthaw ia ka committee ka la jan dep bad kaba sah hi ka long tang ia u chairman, kata ka ban shimpor tang kumba ar ne lai taiew.
Hynrei mynta lah palat shi bnai ka la iaid naduh katei ka jingiakynduh kaba la dep hynrei kane ka kam ka la shu sahteng khlem poi shano shano ruh.
Kumta na ka liang ka Seng ka kyntu ia u Myntri Rangbah ba u dei ban pynkloi ban thung noh ia kane ka expert committee khnang ban lah ban pyniaid shakhmat ia kane ka kam kaba la sahteng.
Ka Jaintia National Council (JNC) haka sngi Palei kala kyntu iaka sorkar jylla ban bishar biang iaka kyndon ne ka SOPs ban ioh license bad ka mining leases na ka bynta ban tih dewiong.
Haka dorkhat kaba la ai sha u Secretary of Mining & Geology Department (Meghalaya) u Bah Ethelbert Kharmalki, u Sambormi Lyngdoh ula pynpaw ba ha kaba iadei bad ki katto katne ki jingeh kiba iadei bad ki SOPs kiba katkum ka Office Memorandum jong ka sorkar  Meghalaya Vide No.25 dated 5th March 2021 ka ktah jur ia ki trai kumjuh ia ki nongtrei par dewiong kiba dei ki trai shnong.
Na ka liang ka JNC kala kyntu iaka sorkar jylla ba kan bishar bniah bad pynduna ia ka jingheh jong ka jaka tih par na ka 100 hectare sha kaba kham rit khnang ba ki nongkhaii kiba rit kin lah ban aplai ia ka mining lease hapoh ka district.
Shuh shuh u Sambormi ula ong na kaliang u  Secretary ka tnat Mining u Bah Kharmalki ruh u la kubur ia ka jingsngewkhia jong ki nongkhaii bad ki nongtrei par dewiong ha kaba iadei bad kane ka bynta, bad pynpaw ruh ba kan sa don ka jingialang hapdeng ka sorkar jylla bad ka Ministry of Coal India ban iakren halor kane ka mat kaba iadei bad ka 100 hectare ka jaka ha kaba kan don ka jingpynduna.
Ka EM ka KHADC kaba dei khmih ia ka iew ka hat, ka Kong  Grace Mary Kharpuri mynta ka sngi Palei ka la ong ba ka District Council ka la shim ia ka rai ban pyntreikam pura ia ka Khasi Hills Autonomous District (Establishment, Management and Control of Markets) (Second Amendment) Regulation, Act 2021, kaba thmu ban aijingiada bad kyntiew ia ki paid nongrep hapoh ka thain.
Haba kren sha ki lad pathai khubor ka Kong Grace ka la ong; “Ka dei ka kamram ka jong ngi ban ithuh bad ban pyntreikam mardor ia kane ka Act.
Kane ka Act kan treikam pura ha baroh ki jaka kiba hap hapoh ka jingpeit jingkhmih jong ka District Council.
" Da kaba shim ba ka jingpyntreikam ia kane ka Act kan long ka jingkyrkhuh kaba khraw na ka bynta ki paid nongrep, ka Kong Kharpura ka la ong ba kan phaikhmat ruh halor kiba bun ki jingeh kiba ki nongrep ki iakynduh, kata kaba kynthup halor ka jingot jingthew ia ki mar rep bad ruh kan shimkhia ruh kumjuh ha kaba iadei bad ki nongri jingri.
Nalor kata ka pyntip ruh ba ka executive committee kan shim ruh ia ka rai ha kaba iadei bad ki dor ki mur ki ban long ka jingkyrkhu kaba khraw na ka bynta ki paid nongrep.
Ka Act la mynjur ne pass da ka KHADC ha ka 2 tarik u Lber 2021 ka la ioh ruh ia ka jingmynjur na u Lat ka jylla ha ka 26 tarik u Naitung 2023.
Ka jingthmu ba kongsan jong kane ka Act ka long ban kyntiew ban plielad ha kaba iadei bad ka jingpyniaid iew ia ki mar rep bad ki jingri bad ban pyntreikam ia ka ha ka rukom kaba khuid.
Halor kane ka bynta yn thaw ruh ia ka Agriculture Produce and Livestock Marketing Facilitation Sub-Committee (APLMFSC) khnang ban pynthikna halor ki hok ban pynioh sha ki nongrep ha kaba iadei bad ka jingpyniaid iew ia ki mar rep bad ki jingri ki jong ki.
Nalor kata ka sub-committee kan shim ia ki sienjam ban khanglad ha kaba iadei bad ka jingthied bad ka jingdie ia ki mar ha ka dor kaba rit ia kaba la buh beit ryntih da ka District Council na ka por sha ka por.
Nalor kata kan ai ruh ka jingkyrshan bad pynbiang ia ki iew ki hat na ka bynta ban pyniaid ia ki mar rep kumjuh ia ki jingri jong ki paid nongrep.
Ka Khliehmyntriang SC ka la rung sha ka wat kaba ar jong ka lympung ïalehkai Third Division Football Tournament kaba pynïaid da ka East Jaintia Hills District Football Association (EJHDFA).
Kane ka la wan hadien ba ka Khliehmyntriang kala jop da 5-1 iaka Moopynien SWO haka jingialehkai kaba long ha madan phlang plastik ha Diengshynrum, East Jaintia Hills District haka sngi Palei.
Ki nongthep kol jong ka Khliehmyntriang ki long u Deposit Dkhar uba la thep haka minit kaba 23′, u Arun Dkhar 26′, u Juk Dkhar 41′, u Raplangki Lyngdoh 64′ & 76′.
Shikol ka Moopyniein SWO la thep da u Bamon Myrchiang haka minit kaba 48′.
Ka Bataw FC kala jop da ka walkover hadien ba ka Umstain SC ka khlem lah ban wan ialehkai.
Ka jingiakhun Ratacherra SC pyrshah iaka Umrasiang Utd ka jingialehkai kala kut da kaba iakhaid mar 1-1.
U Heibormi Pohshna 36′ ula thep iaka kol ka Ratacherra, ka Umrasiang Utd kala pynphai kylla lyngba u Ten Muksor 53′ ban tan iaka jingiakhun sha kaba iakhaid.
Ka Khasi Hills Autonomous District Council (KHADC) haka jingialam u bah Pyniaid Sing Syiem kum u Chief Executive Member haka sngi Palei kila iaklynduh ia u Lat ka Jylla Phagu Chauhan ha Raj Bhavan Shillong.
Ha kane ka jingiakynduh u Lat ka Jylla u CEM ula pynpaw iaka jingsngewnguh ia u Lat ka Jylla uba la ai iaka jingmynjur iaka aiñ Khasi Hills Autonomous District (Establishment, Management, and Control of Markets) (Second Amendment) Regulation Act, 2021 bad kiwei kiwei ki bill jong ka council.
U bah Pyniaid haba kren sha ki lad pathai khubor ula ong ba ka expert committee kala pynphai ia ki 8 tylli ki ain rew ne bill ka konsil.
Ula ong ba kila iohlad ban pynpaw iaka jingsngewkhia jong ki ha Lat bad ula iathuh ba marsien dep pynbeit ia kine ki ain rew kin phah biang ia kine ki bill sha u Lat ban un ioh buh iaka muhor jingmynjur jong u.
U Deputy  CEM Pynshngain N Syiem ula ong ba ka KHADC ka pynpaw iaka jingsngewnguh iaka sorkar MDA na ka bynta ban rekomen iaki bill bad ban phah sha u Lat ban ioh iaka muhor jong u.
Ula pynpaw ruh iaka jingsngewnguh iaka sorkar kaba thung iaka expert committee bad kino kino ki jingbymshai, kin ioh ban shong pyrkhat ryngkat bad ka council, ka sorkar bad ki law officer khnang ba ki bill kin ioh iaka jingmynjur, namar ka jingthmu hi ka long pyntreikam iaki aiñ katkum ka rukom.
Ula ong ruh ban shen kin pynshai bad phah biang ia kine ki bill sha ka DCA.“Ngi la kyntu ia u Lat ban ai iaka muhor ka jong u ia kine Bill jong ngi ban pynkhlain bor iaka u nongshong shnong da ka ain bad ym dei tang ki kam pynroi, hynrei ha kaliang ki ain bad ka rukom pyntreikam namar ha kine ki sngi khlem ka kyndon treikam, ka ain ngim lah ban iada ialade," la ong u bah PN Syiem.
U Superintendent of Police, East Jaintia Hills District, Khliehriat u pyntip ba ha ka 15 tarik mynta u bnai la lapdien ia kawei ka metiap jong uwei u rangbah bym lah ban ithuh na Maibon, Elaka Sutnga bad kaba hap hapoh Umpleng AD Camp, East Jaintia Hills District.
Ki Pulit kila shimti iaka met bad la pynkynriah ia ka met shapoh ka jaka buh metiap jong ka Civil Hospital, Khliehriat na ka bynta ka jingpynithuh bad ban wan shimti.
Ki Pulit kila pyndep ruh iaki jingdonkam ka aiñ bad ruh ia ka postmortem.
Une u rangbah uba la don kumba 52 snem rta u lah ban dei na ka kynhun jaitbynriew Bodo / Kachari, u dei uba kham raikhoh bad don ka rynieng 5.6 phut.
Kumta la kyntu ia kiba haiing hasem bad kiwei pat kiba don jingiadei bad une u rangbah ba kin wan pyntip mardor sha une u phone nombor 8257857901 na ka bynta ka jingwan shimti ia kane ka met.
Ka Voice of the People Party (VPP) haka sngi Palei kala buh jingkylli ha kaba iadei bad ka jingkynnoh shim rai jong ka tnat General Administration Department (GAD) ka sorkar jylla na ka bynta ban bhah ia ka mala ba shatrai (ground floor) jong ka Meghalaya House, Kolkata sha u para jong u Myntri ka cabinet u  Rocky Dhar na ka bynta ban pyniaid ia ki kam khaii pateng.
Na ka liang u General Secretary ka VPP u Dr Ricky AJ Syngkon u la ong ba ka VPP ka kyndit bad lyngngoh jur halor kane ka rai jong ka tnat GAD ka sorkar jylla ban bhah ia ka mala ba shapoh jong kane ka Commercial Complex, Meghalaya House kaba don ha  Russell Street, Kolkata sha u briew uba la tip kyrteng kum u M/S Rocky Dhar, Nongmynsong, Umkdait Block –III, Shillong -793019 na ka bynta ki kam khaii pateng.
Lah ban kdew bad u Rocky Dhar u dei u para jong u Symbud Myntri Rangbah ka jylla u Sniawbhalang Dhar.
Utei u heh ka VPP u la ong ruh kaba pynlyngngoh shuh shuh ka long ban tip ba ia katei ka mala ba shatrai mynta la pyndap da laitylli ki tnat sorkar bad corporation, kata ka Tourist Information Centre kaba hap hapoh ka Directorate of Tourism, Directorate of Horticulture bad ka  Meghalaya Handloom and Handicrafts Development Corporation Ltd – Government State Emporium.
La ong ba ia baroh kine ki unit/outlet hapoh ki departments/corporation bapher bapher la buh ha kane ka jaka khnang ban kyntiew ia ki mar bad ki jingtreikam jong kine ki tnat bapher bapher, kata na ka bynta ki kam khaii pateng.
Kumta ruh na ka liang u Dr Syngkon u la pynpaw da kaba ong; “Ngim lah ban sngewthuh kumno ba ka sorkar kaba dei ban ai ka jingshakri ia u paidbah lyngba ki tnat treikam bapher bapher mynta kan kyntiew ia ki kam shimet ha ka jaka jong ki paidbah ia kiba ka dei ban ai jingshakri.
" Nalor kata u la kynnoh ruh ba kane ka jingleh ka sorkar ka dei ka jingthmu ban pynioh nong ia ki katto katne ki riew shimet ym ia ki paidbah kiba la kyrshan ia ki na ka bynta ban ai ka jingshakri.
Shuh shuh u la ong ruh ba la sngewthuh ba hadien laitylli ki jingpyrshang, ka sorkar ha kaba khatduh ka la pynkhamti ia ka tender sha u M/S Rocky Dhar, bad kane ka dawa ruh ia ka sorkar ba kan pynshai kumno la wanrah ia ki jingkylla ha kaba iadei bad ki kyndon ia kiba mynta la pynkhamti sha u nongkhaii shimet ne jaka khaii ban pynthikna ba un ioh ia kane ka jaka hapoh hapoh Meghalaya House.
Ka All Meghalaya Karate Do Association (AMKA) kaba dei kawei na ki shlem aijinghikai ha ka jingialehkai karate ba la rim tam ha ka jylla, mynta ka sngi Palei ka la thaw syndon ia ka rekod halor ka jingdon jong bun tam ki nongiashim bynta ha ka lympung ialehkai ba ka synjuk ka juh pynlong man u snem.
Ka AMKA mynta ka kynti ka la bteng ia la ka sien jam ban pynlong ia ka “29th Inter School and 11th Inter College Karate Tournament 2023," ba la pynlong ha Multi Purpose Indoor Stadium, jong ka Sports Authority of India STC kaba don hapoh ka jaka pule jong ka skulbah NEHU.Mynta ka kynti tang ki skul kiba la poi ban wan iashim bynta ki long haduh 80 tylli bad 7 tylli ki College, kaba long da kumba lai spah haba ia nujor bad ka jingwan iashim bynta ha ka snem ba la dep.
Ha kane ka sngi plie la ia don lang ruh u Bah Shakliar Warjri, Myntri ka tnat Sports & Youth Affairs kum u Kongsan bad u working president ka Meghalaya State Olympic Association u Bah John F Kharshiing, bad la sakhi ruh ia ki paidbah nongwan peitkai kaba kiba dei ki kmie ki kpa jong ki khynnah bad ki nonghikai jong ki skul bad kolej.
Kum ban shu kdew ha u snem ba la dep ka skul ba la ioh ban rah ia ka nam kum ka lahduh dei ka OM Roy memorial Secondary School ha ka liang ki kynthei bad ha ka liang ki shynrang lahduh dei ka St Anthony’s LP School bad ha ka liang ki kolej ka Shillong College kala ioh ban rah ia ka nam lahduh.
Ka jingthmu jong ka AMKSA ha kasba pynlong ia kane ka lympung kaba lai sngi man la u snem ka long ban plielad plielynti ia ki rang bad thei ialehkai karate kiba dang rit  ka jylla ba kin mih madan ban pynpaw ia la ka jong ka sap kaba ki don, kata la ka jong ha ka Kumite ne Kata.
Shuh shuh dei lyngba kane ka lympung ialehkai ba ka AMKA ka ju ioh ban sei ia ki sap ba nylla bad bteng ban btin lynti pat ia ki ban saindur  janai shuh shuh ia ka jingim ka jong ki tad haduh ba kin da kynjoh ia ka thong ban long ki nongialehkai kaba kynsai bad ban mihkhmat ia ka jylla ha kiba bun bah ki lympung ialehkai lada dei kiba long ha ka ri ne shabar kumjuh.
Ka KSU Thangrain Unit haka sngi Palei, kala beh krad iaki bar jylla kiba thmu ban wan die wan thied hapoh ka shnong khlem ki kot ki sla kiba ioh na JHADC bad ka tnad Labour.
Ka dorbar shnong Thangrain ruh kala mana pyrshah ia kino kino ki bar jylla kiba wan kamai kajih hapoh shnong.
U publicity secretary KSU Thangrain Unit, u Lamdaki Myrchiang ula ong ba kine ki bar jylla ki don saw ngut bad nakaliang ka KSU kala beh iaki hadien ba kim lah ban pyni iaki kot ki sla ba donkam ban khaii pateng ne kamai kajih.
Ka KSU ka maham jur ba naduh mynta ka sngi lada ka dang lap ba kin dang wan shapoh u pud u sam jong ka shnong ka seng kan leh da kaba kham tyngeh Ha kajuh ka por ka KSU kala kyntu ruh iaki trai shnong ban wan ialam daki poiei ban bylla ne ban ia khaïi pateng hapoh ka shnong.
U Myntri Rangbah ka jylla u Conrad K Sangma u la kular ban shimkhia halor ki jingeh jong ki nongtrei Muster Roll ha kaba iadei bad ka jingslem jong ka tulop da kaba ong ruh ba un khmih ba kan don ka jingiatreilang hapdeng ki tnat sorkar bad ban hukum ruh ia ka tnat pla tyngka ba kan pyllait lypa lai bnai shwa ia ka pisa sha ki tnat sorkar khnang ban lah ban siew biang por ia ki tulop jong ki.
Ia kane u CM u la pynpaw haba kren ha ka  General Meeting kaba Phra ba la khot pynlong da ka All Jaintia Muster Roll Workers and Labour Union ha ryngkat ka jingiatreilang bad ka Union of Cook cum Helpers PM Poshan, Meghalaya ha Madan Kawang ha Ummulong, West Jaintia Hills mynta ka sngi ha ka jingiadon lang u Symbud Myntri Rangbah u Bah  Sniawbhalang Dhar.
Haba pynpaw halor ki jingeh kiba ki Muster Roll ki iakynduh namar ka jingbym ioh ia ki jingsiew ha ka por kaba biang, na ka liang u CM u la ong ba hadien ba ki la shimti ia ka sorkar ha u snem 2018, ki la don lypa ki jingeh kiba iadei bad ka jingpynslem ban siew ia ki tulop sha ki nongtrei Muster Roll na kiba bun ki daw, hynrei u la kular ban shimkhia  mardor ban weng ia kine ki jingeh.
U la ong ruh ba kane ka mat kaba iadei bad ka jingsiew biang por ia ka tulop ka dei kaba shem shitom namar ki don bun bah ki nongtrei Muster Roll ha ka jylla, bad kane ka jingeh ka dei kaba la slem bah, hynrei hadien ka jingiai buddien suki suki la nang lah ban weng ia ki jingeh bad mynta kiba bun na ki nongtrei Muster Roll ki la ioh ia ki tulop ha ka por kaba biang.
Haba pynpaw halor ka jingdonkam ban kiar na ki kam sain hima bad ban shim ia ki rai kiba phaikhmat sha ka bha ka miat jong ki paidbah, u CM Conrad u la ong ba ka jingshakri ia uwei pa uwei u nongshong shnong, kata naduh ki myntri sorkar haduh ki nongrep ki don ia ka juh ka jinglong kongsan.
U la ong ruh ba ka thong jong ka sorkar ka long ban weng ia broh ki jingeh jong ki nongshong shnong.
Nalor kata u la ong ruh; “Haba ngi la shimti ia ka sorkar ki paidbah ki khmih lynti ia ngi ba ngin lah ban weng noh mardor ia ki jingeh kiba la don ha ka jylla mynta lah kumba 50 snem kynthih, bad kane ka dei ka mat ka ban kham shim por bad Ngan trei borbah ban kyntiew ia ka jylla Meghalaya da ka jingkyrkhu bad ka jingkyrshan jong ki paidbah.
Kham hashwa u CM ka jylla u la pynkup burom ruh ia u samla uba wan na ka longiing jong ki Muster Roll uba wan ha ka kyrdan kaba shakhmat ha ka eksam SSLC mynta u snem.
Nalor kata ka la don ruh ka jingpynkup burom na ka bynta u CM da ka seng ki Muster Roll halor ka jingkyntiew ia ka tulop bad honorarium.
Sa uwei pat u nongialam jong ka kynhun kieng atiar kaba dang shu seng thymmai ka National Liberation Council of Nongkyndong (NLCN) u la shah kem noh ha ki pulit na ki thain Iewduh, Shillong mynta ka step sngi Palei.
Na ka liang u heh pulit u la ong ba ia une u nongialam ka NLCN la ithuh kum u  self-styled Area Commander jong ka East Khasi Hills District.
Mynta ka jingdon jong baroh ki nongialam bad ki dkhot kiba la shah kem jong kane ka kynhun ka la kot sha ka 11 ngut, kata kynthup ia uwei uba dang khynnah ka rta.
U heh pulit lyngba une u kyrwoh u pyntip ba ka jingkhynra ban ioh kem ia kiwei pat ki dkhot jong kane ka kynhun kieng atiar ka dang iai bteng.
Ia kine ki dkhot baroh kiba la shah kem la wanlam hakhmat ha kashari mynta ka sngi bad na ka liang ki pulit ki la pan por kylluid na ka bynta ban set bad ban pynlong ia ka jingtohkit khnang ban ioh kem ia baroh ki dkhot jong kane ka kynhun.
Kane ka jingshah kem jong une u nongialam ka la wan long ruh tang shi sngi hadien ba ki pulit ki la ioh ban kem noh ia hynniew ngut ki nongialam bad ki dkhot  jong kane ka kynhun tang napoh EKHD kaba kynthup ia uwei u khynnah uba dang hapoh ka rta.
Nalor kata la ong ruh ba kane ka kynhun kieng atiar ba la seng thymmai ka don ka jingiadei bad ka kynhun kieng atiar na Nagaland ka NSCN ha kaba ka la pynkhreh ruh ban phah ia ki dkhot ba nyngkong jong ka na ka bynta ban leit shah hikai pyntbit ha ki kam ialeh pyrshah sha Nagaland mynta ka sngi 17 tarik.
Hynrei hadien ka jingioh jingtip na ka bynta ki pulit ki la pynlong ka jingkhynra mynta ka step sngi Balang bad ban kem noh ia hynniew ngut na ki bynta bapher bapher jong ka EKHD bad pynngat ia ki hapoh ki kyndon jong ka IPC bad Unlawful Activities (Prevention) Act.
Ha ka sngi rakhe ia ka sngi laitluid kaba 77 jong ka ri India ha ka 15 tarik mynta u bnai, u  Director jong ka Institute u Dr VK Mishra hadien ka jingpynher ia ka lama ka ri u la ai nam ai burom ia ka guest house ba la shna pynbha jong ka Institute ha ka kyrteng jong u Khlawait ka ri u Tirot Sing.
Haba kren ha kane ka prokram ha ka jingiadon lang ruh ki Scientist, ki bor pyniaid, ki nonghikai bad ki staff jong ka Institute u Director u la ai ka jingiaroh ia ki riewshlur jong ka ri kiba la aiti iala ka jong ka jingim ban pynioh ia ka jinglaitluid, kaba la pynlong ruh ba ngin ioh ia kum kane ka lad ban ialehkmen ha kane ka sngi.
U la pynpaw ruh ba baroh ki nongtrei jong ka Institute ki dei ban ieit bad sngewtynnad iala kaj ong ka jaka trei namar ka la ailad ia ki ba kin im hapdeng ka jingsuk bad la ki jong kiba haiing hasem, bad kaba pyni ruh ba kane ka jingburom ia la ka kam kadei ka jingburom ia ka ri hi baroh kawei.
U Dr Mishra u la pynpaw ruh ba u Tirot Sing Syiem u dei u riewialeh laitluid, namar ka thma Anglo-Khasi War ka dei ka bynta jong ka jingialeh laitluid hapdeng ki jaidbynriew Khasi bad ka sorkar phareng (British) ha ki snem 1829-1833.
Nalor kata u la ong ruh ba ka por ka la dei eh ban pyniasoh ia ka jingnoh synniang jong une u khlawait ka ri hapoh ka  “AmritKaalMahotsav" jong ka ri India.
Da kaba ai kyrteng thymmai ia kane ka jaka shong jong ki scientist kum ‘U Tirot Sing’ Guest House’ kan pynioh jingmyntoi shibun ia ki nongwan jngohkai kiba wan na kylleng ka ri kiba wanjngoh ia kane ka Institute, bad ki jingbuh rekod ba khyndiat halor ki jingtip kiba iadei bad u Tirot Sing ha kane ka sngi kan long ka tyllong aijingtip na ka bynta kiba bun ki briew ki bym pat tip shaphang ki kam shlur jong u Tirot Sing.
U president ka Karbi Students Association (KSA) Mirjeng Kro ula ong ba kim kwah ba kan jia kumba jia ha Manipur, lada ki paid Karbi kin duh noh iaka jaka bad ka jaka jong ki kan leit sha Meghalaya.
Ia kane ula ong hadien ka jingialang Regional Committee jong ka Assam Meghalaya ha Khanduli haka sngi Balang.
U Mirjeng ula ong shai “Lada ngi duh iaka jaka jong ngi haka Meghalaya, ka lah ban wanrah iaka jingjia kum ha Manipur.
" Ula kren shai ba ki ieng haka nongrim ba u pud u sam ka Karbi Anglong u dei ban long katkum ba la kdew haka notification 1951 bad kam don nongrim balei ba ki jaka jong ki kin leit sha Meghalaya.
U Welcome Teron, uwei na ki riew rangbah ka Karbi na Umpanai, ula ong ba ka jingthmu ban pynphai biang iaka Block I sha ka Jaintia Hills mynshuwa bad mynta ka West Jaintia Hills ka dei kaba bakla.
Ula kynthoh ruh iaka sorkar Meghalaya haduh mynta kam pat kdew ia u pud u sam ba thikna jong ka bad kala kam iaka Block I & Block II baka hap ha Meghalaya.
Ula ong ruh katkum ka notification 1951 ka Khanduli ruh ka hap ha Assam.
Shuh shuh wat la kam don kano kano ka jingpynbna paibah ha kaba iadei bad ka jingpynkynriah iaka Entry Tax Gate ne ka khydrop khrong khajna ka Karbi Anglong Autonomous District Council (KAAC) kaba buh la saw bnai mynshwa ha Khanduli, hyrnei ia kane ka khyrdop la weng noh haka sngi Balang.
Ia kane la ong da Deputy Chief Minister ka Jylla bad Chairman Regional Committee, West Jaintia Hills District (WJHD) Sniawbhalang Dhar bad Myntri sorkar ka Assam bad Chairman Regional Committee West Karbi Anglong District (WKAD) Pijush Hazarika.
Ka Regional Committee West Jaintia Hills District bad West Karbi Anglong District kala hiar sha Khanduli ban pynlong jingialang bad ki nongialam shnong bda dkhot ka Dorbar Shnong Khanduli ha madan ialehkai ka Khanduli hadien bad bad ki paid Karbi ha Police Border Outpost ka Assam, ha Khanduli.
Ha ka meeting kaba nyngkong ka Dorbar Shnong Khanduli, u Chairman, and Regional Committee WJHD bad Chairman Regional Committee WKAD kila ioh iaka dorkhat bad ha kaba kila buh lai tylli ki mat, Kaba nyngkong ka dei ban weng shuw aiaka Entry Tax Gate ka KAAC mardor, kaba ar ban weng iaki police Assam haka jaka ba buh iaka khyrdop bad ka khatduh kalong ban ban weng iaka Assam Police Camp ha Khanduli Hadien bala kut ka jingialang, ki nongialam ka bad dkhot ka Regional Committee kila hiar dalade sha ka Entry Tax Gate ka KAAC ha Khanduli lane ka Am-ih kaba la tip ha Assam bad la kam ba kam don shuh ka kane ka khyrdop khrong khajna ka KAAC, katba ki pulit Assam katkum ka jingkam ka bor pyniaid district ka West Karbi Angklong ba la buh iaki pulit ha kane ka jaka ban pahara naka bynta ban pynneh iaka shongsuk shongsain Ka regional committee kala bteng shhh shuh iaka jingjurip haduh ha Zero Point ha Khanduli kaba shim ba u dei u pud jong ka West Jaintia Hills District.
Hadien ka jingjurip ia kine ki ar tylli ki jaka ki Regional Committee kila pynlong iaka jingialang bad ki nongmihkhmat na ki jaidbynriew Karbi bad ki nongialam ki sengbhalang Karbi Students Association (KSA), Socheng Amreng Border Development Committee, Karbi Anglong Autonomous Council (KAAC) bad kiwei kiwei U ma Sniawbhalang Dhar ula ong ba iaka Entry Tax Gate kaba don ha katei ka jaka la weng, katba ki pulit Assam ki dang don ban ai ka jingpahara.
Ula ong ruh ba ka committee kala wan hiar jurip ia ka Khanduli ban pynthikna ban wanrah iaka jingsngewkhem ki nongshong shnong ha khappud ban wanrah iaka jingshong suk shongsain ha kane ka thain khappud.
Ula ong ruh ba baroh ar tylli ki Regional Committee kin pynsngew sha ki Chief Minister jong baroh ar tylli ki jylla ia kaei kaba ki lap ki shem ha kane ka jingjurip.
U Pijush Hazarika ruh ula ong ba la weng iaka khyrdop lum khajna ka KAAC.Ula ong ba kane ka khyrdop kam lah ban lum khajna na ki nongshong shnong ka Jylla, hyrnei haka jingsngew jong u ka KAAC ka lah ban lum khajna na ki nongshong shnong ka Karbi Anglong bad ula kren shai ruh ba ki pulit ka Assam ki donbor ban lum khajna.
Ula ong “Ngan pynsngew ia kane ha u Myntri Rangbah ha kaba iadei bad ka jingialang bad ki dorkhat bala iohpdiang ha baroh ar tylli ki jingialang.
" Ha kane ka jingialang nalor ki nongialam ka Regional committee, na kaliang ka Assam  la donlang u Rupsing Teron, MLA 20 Baithalangso, Headsing Rongphar, MAC KAAC, D.Uphing Maslai, EM KAAC, Avijit Kro, MAC KAAC, Krishna Baruah, DC West Karbi Anglong.
Katba na Meghalaya nalor u ma Sniawbhalang la iadonlang u Coming Ymbon Myntri Sorkar, Nujorki Sungoh Government Chief Whip CEM JHADC ma Thombor Shiwat bad DC West Jaintia Hills Bah BS Sohliya, SP WJH C Syrti  bad kiwei kiwei.
U Deputy Commissioner, East Jaintia Hills District, Khliehriat ha ka 14 tarik mynta u bnai u pyntip sha ki paidbah nongshong shnong ba na ka liang u Lat ka jylla Meghalaya u la pynmih ia ki jingbthah ha kaba iadei bad ki lad ki lynti ban pynneh pynsah bad aijingiada ia ki tyllong um ha ka jylla.
Ia kine ki jingbthah la pynmih shibynta ban iada bad pynneh pynsah ia ki tyllong um khnang ba kan ym ktah ha kaba iadei bad ka jingioh ia ka umbam umdih ha kane ka pateng kaba mynta bad ka ban wan ha ka jylla.
Katkum kine ki jingbthah la khang pyrshah ban bret jakhlia ha ki jaka kiba don hajan ki tyllong um.
La khang pyrshah ruh ban pyntuid ia ki um jaboh kiba mih na ki karkhana lane na kino kino ki jaka kiba pynmih ia ki jaboh jabaoin sha ki tyllong um.
Nalor kata la khang pyrshah bad mano ruh ba ym dei ban don ki ban pynthut ia ki jingtreikam jong ki bor sorkar ba la pynkhasmti lane ki tnat treikam kiba khmih na ka bynta ban iada bad pynneh pynsah ia ki tyllong um.
Lyngba kane ka hukum la khang pyrshah ruh khlem ka jingai jingbit jong ki bor sorkar ba dei khmih ban leh ia kino kino ki jingtih jingksam hajan ki jaka ba don ki tyllong um.
La khang pyrshah ruh ban ym shim kabu ia ki tyllong um na ka bynta ban kamai spah lyngba ka jingpynlong ia ki jingkhwai dohkha kiba lah ban pynthut ia ki tyllong um.
Shuh shuh la maham ruh ban leh ia kino kino ki kam kynthup ka jingtep ia ki tyllong um kiba lah ban pynjulor ne pynduna ia ka jingdon jong ka um, bad la maham ruh ia kino kino kiba shna ia ki kynja jingtei hajan ki tyllong um.
Ka KSU Narpuh circle ka pynpaw ka jingpyrshah ba jur halor ka jingthmu ka MSPCB ban khot ia ka jingpynsngew paidbah lane ka public hearing na ka bynta par mawshun ka Meghalaya Cement Ltd, Thangskai Ka Meghalaya Cement Ltd kala mang ban pynmih clinker (dew sain dewbilat) na ka 2600 TPD sha ka 4500 TPD lem bad ka 10 MW CPP bad 9.5 MW WHRS Katkum ka tarik kaba la buh kane ka jingpynsngew paidbah kan long ha ka 24/08/2023 ha MCL,  Thangskai.
Ka KSU haka sngi Balang kala ai da ka jingthoh sha u Member Secretary MSPCB, Shillong ban pypaw iaka jingpyrshah halor kane jingpynsngew paidbah.
U president KSU Narpuh Circle Ma KS Suchiang ula ong b aka KSU ka pyrshah na ka daw ba lada ailad ia kane ka jingthmu kan wanrah ka jingduh nong kaba khraw ia ka mei mariang.
“Ngi sngewthuh kan ktah jur ia ka lyer kaba khuid (Oxygen) bad kan ktah ia ka ring mynsiem ki briew.
Wat tang mynta ym lah ban tip haduh katno ka jingdon ne ka jinglong jingman ka lyer khuid (Air Quality) ha kito ki thaiñ ba don ki kharkhana dewbilat.
" U Ma KS Suchieng ula ong shuh shuh ba baroh ki jakhlia kiba mih na ka plant thymmai kan nang pynjaboh shuh shuh namar mynta ruh ki tyllong um kim long shuh ban pyndonkam namar kine ki company kim don ia ka STP.Une u nongialam ka KSU ula ong kane ka jingpynheh ne tei plant thymmai kan wanrah bad ktah ia ka bor iohsngew ne kata ka sound effects.
Kan mih ka jingsawa ba jur lyngba katei ka project WHRS khamtam eh ia ki khyllung khynnah ba dang lung ka rta bad lei lei ha ka por ba ki dangioh thiah bad kine ki long tang katto katne ki nuksa kiban ktah iaka mariang bad iaka bor met u briew.
Ka KSU kala pynpaw iaka jingsngewlyngngoh ba kumno ka MSPCB ka ailad ban pynlong ia katei ka jingpynsngew paidbah khlem da bishar bha ka don ne ka jingktah ia ki paidbah.
Ka KSU kala buh jingkylli kumno yn ailad shi  ailad ia kine ki company ban ioh pyniar ia ka khaïi jong ki da kaba ki pynjot ia ka mariang.
Ka seng ka kyntu ia ka MSPCB ban pynsangeh shwa ia katei ka jingthmu pynlong ia ka hearing bad bishar shwa ha baroh ki liang.
Ka Seinraij Mukhla kan pynlong iaka Behdeiñkhlam mynta u snem kata haka 18.08.2023,ha Biar (Aitnar) ha Mukhla Nongrim naduh ka por 1:00 Pm.
Kumta,ka Seinraij Mukhla ka khot ka wer sngewbha iaki paidbah na kylleng ka bri U Hynniew Trep Hynniew Skum ban wan ia sakhilang sha kane ka Behdeiñkhlam.
U T Sumer, General Secretary ka Seinraij Mukhla ula ong ba mynta u snem u Symbud Myntri Rangbah ka Jylla u ma Sniawbhalang Dhar un wan sakhi kum kongsan ha kane ka sngi ryngkat kiwei de ki riew Rangbah.
Ka Madankynsaw Mowkyndeng kala jop haduh 7-2 pyrshah iaka Myrjai, ka Pateinki Sabah kala jop salit da 1-0 iaka Lumkhangdong Kyndongtuber haka pre quarter final jong ka Third Division Football Tournament kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi Balang.
Katba ar tylli ki jingiakhun ka Moodop Royal pyrshah iaka Mulang Ialong bad ka Da I Hi Mynsngat pyrshah iaka Iooksi Youth Welfare la rai da ka tie breaker ha kaba ka Moodop Royal bad ka Da I Hi Mynsngat kila khur ia ka namjop.
Baroh saw tylli kine ki kynhun kila buh jaka ialade haka quarter final kaban long haka 18 bad 19 tarik une u bnai Nailar.
Haba phai sha ka ka Pateinki Sabah ka la pynliem iaka Lumkhangdong Kyndongtuber da 1-0.
Ia kane ka kol jong ka Pateinki Sabah la thep da u Shngain Shylla haka minit kaba 52′.
Ka Moodop Royal kala pynliem iaka Mulang Ialong da 6-5 haka Tie-Breaker hadien ba ka por ba la buh ka la kut da ka jingiakhaid khlem don mano mano ba ioh pynkhih iaka jar.
Kawei pat ka jingialehkai Da -i-Hi Mynsngat ka la pynliem iaka Iooksi Youth Welfare da 3-2 lyngba ka Tie breaker hadien ba ka jingiakhun haka por ba la buh ka la kut da ka jingiakhun da mar 2-2.
Na kaliang ka Da I Mynsngat la thep da u Repilda Muksor 9′ bad Pynskhem Mukhim 22′ bad na kaliang ka Iooksi Youth Welfare lyngba u Pyrshang Tangliang 34′ bad Khatarbor Suchiang 41′ U Dangri Phawa ula kylla long u namtam ha kaba ula khyrwit iaka hattrick da ki lai tylli ki kol kiba ula thep 23′, 50" bad 60′ kaba la lam lynti ruh iaka Madankynsaw Mowkyndeng ban khur iaka namjop kaba bun kol.
U Albert Sariang 37′ & 79′, u Fernando Sayoo 40’+2 bad u Philemon Lamare 65′.
Ar kol na kaliang ka Myrjai la thep da u Treilang Kyndait 12′ bad u Jumonki Phawa 58′ Ka jingiakhun Quarter Final kan long haka 18 tarik bad 19 tarik une u bnai.
Haka 18 tarik Nailar, ka jingiakhun Quarter Final kaba nyngkong kanlong hapdeng ka Madan Thadmuthlong bad ka Mookyrdup haka por 3.00 baje janmiet.
Haka 19 tarik Nailar, kan long hapdeng ka Mukhla Umlangchor bad Newhill haka por 11 AM, ka Pateinki Sabah bad ka Moodop Royal haka por 1.00 baje nohphai sngi.
Ka Madan kynsaw Mawkyndeng bad Da -i-hi Mynsngat haka por 3.00 baje janmiet.
Katba ka jingiakren iasuk hapdeng ka sorkar bad ka kynhun kieng atiar Hynniewtrep National Liberation Council (HNLC) ka dang iaid shakhmat, hynrei kyndit ka la mih pyrthei kawei pat ka kynhun kieng atiar bathymmai ha Rilum Khasi Jaintia ia kaba la tip kum ka National Liberation Council of Nongkyndong (NLCN) ka ba paw pyrthei hadien ka jingshah kem noh ki hynniew ngut ki nongialam mynta ka sngi Balang.
Na ka liang u Dy Inspector General of Police (Eastern Range) u David Nestell R Marak u la ong ba ki bor pulit ki la ioh ban kem noh ia hynniew ngut ki nongialam bad ki dkhot  jong kane ka kynhun tang napoh EKHD kaba kynthup ia uwei uba dang hapoh ka rta.
Une u heh pulit u la ong ruh ba kane ka kynhun ka don ka jingiadei bad ka kynhun kieng atiar na Nagaland ka NSCN ha kaba ka la pynkhreh ruh ban phah ia ki dkhot ba nyngkong jong ka na ka bynta ban leit shah hikai pyntbit ha ki kam ialeh pyrshah sha Nagaland ha ka 17 tarik mynta u bnai.
Hynrei hadien ka jingioh jingtip na ka bynta ki pulit ki la pynlong ka jingkhynra mynta ka step sngi Balang bad ban kem noh ia hynniew ngut na ki bynta bapher bapher jong ka EKHD.Napdeng kine kiba la shah kem ki kynthup ruh ia u Chairman, u Commander-in-Chief, General Secretary, bad ki Area Commander ka West Khasi Hills bad Jaintia Hills, uwei u nongpynrung dkhot bad u nongbuh buh jingthoh lem bad 3 ngut ki dkhot.
Na ka liang ki pulit ki la rejistar case pyrshah ia ki hapoh Crime Branch Police Station, Eastern Range bad pynngat ha ki kyndon jong ka IPC bad Unlawful Activities (Prevention) Act.
Mynta ka jingtohkit ia kine ki briew kiba la shah kem kala iaid shakhmat ban lapdien ia kiwei pat ki dkhot jong kane ka seng thymmai.
Ka Iapmala Utd bad ka Lakadong Dongwa kila khur namjop haka jingialehkai Second Division Football Tournament ba la pyniaid da ka East Jaintia Hills District Football Association (EJHDFA) ha madan artificial turf ha Diengshynrum haka Balang.
Ka Iapmala Utd ka la pynliem da 1-0 pyrshah iaka Dienshalalu SC.Ia kane ka kol la thep da da u Arly Lamo haka minit kaba 7′ bad kala neh haduh ba kut ka jingialehkai.
Haka jingialehkai kaba bud ka jingiakhun ka la kut da ka jingiakhaid khlem da lah ban pynkhih iaka jar kol hapdeng ka Ladrymbai Dongwah SC pyrshah iaka Tongseng Youth SSC.Haka jingiakhun kaba khatduh jong kane ka sngi, ka Lakadong Umlatdoh SCSC ka la pynliem da 3-1 iaka Pamrakmai SC.Iaki kol jong ka Lakadong Umlatdoh SCSC la thep da u Kimingson Rymbai haka minit kaba 10′ & 36′ bad u Johnsmill Amkhloo ula thep haka minit kaba 13′.
shikol jong ka Pamrakmai la thep da u Junely Siangshai haka minit kaba 31.
U Myntri Rangbah ka jylla u Conrad K Sangma mynta ka sngi Balang u la ong ba na ka liang ka sorkar kan pynleit jingmut ban pynshlur bad aimynsiem ia ki samla na ka bynta ban seng ia ki kam lajong namar ka jingduna ki lad ki lynti ban ioh kam sorkar.
Haba kren ha ka ‘Rozger Mela’ ba la khot pynlong da ka NEHU, Shillong, na ka liang u CM ka jylla u la ong ba na ka liang ka sorkar ka la shim ia ki sienjam ki ban iarap ban tehlakam ha kaba iadei bad ka jingkyrduh kam hapdeng ki samla ha ka jylla.
U CM u la pdiang ruh halor ka jingduna ki kam kiba lait ha ki tnat sorkar.
U la ong ruh ba ka jingdon kiba ioh rung ha ki kam sorkar kam palat ia ka 1200-1500 ha ka shi snem, kata ha ki sector, department, divisions, bad district selection.
U la ong ruh ba watla ka lah ban don katto katne ka jingiapher hynrei ka jingdon jong kiba ioh rung ka long kumba 1200 tylli ki kam ha ka shi snem.
Kumta ruh u la iai ban halor ka jingdonkam ban shim ia ki sienjam kiba kongsan ban ialeh pyrshah ia kane ka jingeh kiba iadei bad ka ioh kam ioh jam.
Da kaba pdiang halor ka jingdonkam ia ki jingpyntbit ha ki rukom treikam bapher bapher, na ka liang u CM u la kren halor ki kabu ha ka liang ka ioh kam ioh jam hapdeng ki samla ka jylla shabar jong ka ri, kata khamtam kum sha China, Japan, Germany,  UKbad  Australia.
Shuh shuh u la ban ruh halor ka jingkut jingmut jong ka sorkar halor ki lad jingiarap pisa na ka bynta ban kyntiew ia ki sap ki phong khnang ba kan plielad plie lynti ia ki samla ha ka liang ka ioh kam ioh jam.
Ka jylla Meghalaya ka la ioh pdiang ia ka jaka pynmih sboh rep (bio fertilizer) kaba nyngkong eh ha ka jylla na ka bynta ban kyntiew ia ka rep ka riang hapoh a shnong Kyiem ha Mawphlang East Khasi Hills District.
Ia kane ka jaka pynmih sboh la plie da u Myntri Rangbah ka jylla u Conrad K Sangma mynta ka sngi Balang, bad ka jingthmu jong kane ka long ban kyntiew ha kaba iadei bad ka jingpynmih ia ki mar rep ki bym ai dawai bad ka jinglah ban shalan ia kine ki jait mar rep ba khlem ai dawai.
Ha ka jingkren u CM u la ong ba ka jingplie ia kane ka jaka pynmih sboh rep kan kyrshan jur ia ki sienjam ba la shim da ka sorkar jylla ban kyntiew ia ka rep ka riang ka ban lait na ka jingpyndonkam dawai.
U CM u la ong; “Ka thong jong ngi ka long ban pynshlur ia ka rep khlem kino kino ki dawai ha baroh kawei ka Jylla bad kane ka jinglah ban wanrah ia kane ka jingpynmih sboh rep ka dei kawei na ki kam ba kongsan.
" “Ka jingpynmih ia ki mar rep kiba khlem ai dawai ka shong eh ha ka jingpynmih ia ka sboh, bad kumta lada ngim lah ban pynthikna halor ka jinglah ban pynmih katkum ka jingdonkam bad ha ka dor kaba biang kumjuh ka por kaba dei, baroh kine ki jingpyrshang kin long lehnoei," ong shuh shuh u CM ka jylla.
Nalor kata u la ogn ruh ka jingdonkam jong ka Jylla ia ka sboh khlem dawai ka kot haduh 25,000 metric ton, bad namar ka  jingrep khlem dawai kala nang kiew bad nang pur sha kiwei kiwei ki bynta jong ka Jylla, kumta ruh la khmih lynti ba ka jingdonkam ia kane ka sboh kan nang kiew shuh shuh.
Kumta ruh na ka liang u CM ka jylla u pynpaw ka jingkyrmen kaba skhem ba kane ka jaska pynmih sboh kan shim ia ka bynta ba kongsan bha ha kaban pyndap pynbiang ia ka jingdonkam  jong ka thain bad ka Jylla.
Na ka liang ka Meghalaya Football Association (MFA) ka la ioh jingtip ba ki don ki katto katne ki riew shimet kiba khot pynlong ia ka ‘Football League’ da kaba pyndonkam ia ka kyrteng jong ka  Thadlaskein Sports Association.
Hynrei, na ka liang ka MFA ka pyntip ba ia ka Thadlaskein Sports Association la sospon da ka Meghalaya Football Association ( MFA ) bad kam dei shuh kaba la ithuh.
Kino kino ki Tournament ne League ki ba la khot pynlong da kane ka Association kim dei shuh kiba la ithuh da ka MFA.Ka MFA ha u kyrwoh lyngba u Bah D.Ryntathiang Acting Secretary ka la ong ruh ba mynta ka MFA ka dang pyrshang ban thaw bad pynrung ia ki kynhun kiba ia don bynta ha ka ban kyntiew ia ka jingialehkai football ha Thadlaskein bad ban pynkhie im biang ia ka kynhun ka ban pyniasoh sha ka MFA.Nalor kata ka MFA ka la ong ruh ba kam don da kumwei pat lait noh ha kaba iadei bad ka jingpyrshang ban kyntiew ia ka jingialehkai football ha ka jylla bad ban pan ia ka jingiatreilang jong baroh ki riew shemphang kiba don ia ka jingangnud.
Shuh shuh ka la ong ruh ba na ka liang ka executive committee ka MFA  kan ym shim sting satia halor kano kano ka jingpyrshang da ki riew shimet ne kynhun ban pynthut ia kane ka sienjam ka jong ka.
U Myntri Rangbah ka jylla u Conrad K Sangma, ha ryngkat u Myntri ka tnat Tourism u Bah Paul Lyngdoh mynta ka sngi ki la plie paidbah ia ki jaka shongkai pyngngad ia kiba la ai kyrteng “The Travellers Nest" hapoh ka shnong Kyiem ha Mawphlang, East Khasi Hills.
Kine ki jaka shongkai ki kynthup ia santylli ki iing rit ne cottage bad ka restaurant kiba thmu na ka bynta ban pynbit pynbiang ia ki jingdonkam jong ki nongwan shangkai pyrthei.
Kane ka Travelers’ Nest, ka dei ka project ba la bei tyngka da ka Meghalaya Age Limited (MAL) lyngba ka Meghalaya Rural Tourism Cooperative Federation Ltd.
, ha ka jinglut kaba T 94 lak.
Ka Mawphlang kaba jngai tang kumba 28 km na ka nongbah Shillong ka dei kaba la tip bha halor ka jingdon jong ki ‘Lawkyntang bad ka dei ruh ka jaka kaba khring shibun ia ki jongwan shangkai pyrthei na kylleng.
Na ka liang u CM Conrad Sangma ha ka jingkren plie u la ong ba kane ka dei u mawjan halor ka jingtrei borbah jong ka sorkar ban ai mynsiem ia ki nongshong shnong ba kin iashim bynta na ka bynta ban kyntiew ia ki kam jngohkai ki ban iarap ban kyntiew ia ka roi ka par.
U la ong ruh; “Ka jingkhlain ka jong ngi ka shong ha ka jingiadon bynta lang jong ka imlang sahlang bad kaba lah ban pynurlong ia ka jingasngnud ka jong ngi ban kyntiew ia ka ioh ka kot bad ka roi ka par lyngba ki kam jngohkai pyrthei.
" Nalor kata u la ong ruh ba ka kam jngohkai ka dei ka kam ba kongsan, bad ka thong jong ngi ka long ban thaw ia ka lad iohkam iohjam ka ban kot  sha ka shi lak ngut ha kane ka kam lyngba ki jingsengkam jong ki kynhun bapher bapher.
Shuh shuh u CM ka jylla ula pynpaw ruh ha kaba iadei bad ka prokram kaba dang shu pyllait thymmai-ka CM-ELEVATE programme kaba tyrwa ban ai subsidy naduh 30% haduh 75% ia ki project ba thmu ban pyntrei da ki nongsengkam la jong, kata na ka byntaki Self Help Group bad kiwei kiwei ki kynhun.
Haba pynpaw halor ka jingpynbha ia ki surok hap ka Jylla, na ka liang u CM ula ong ba ka jingshna pynba ia ka surok na Mawphlang sha Weiloi ka dei ka jingai sakhi jong ka Sorkar halor ka jingkut jingmut jong ka sorkar jylla ban pynkhlain ia ki lad pyniasoh lyngba ki surok ha ka Jylla.
Ka Myntri ka Koit ka Khiah Kong Ampareen Lyngdoh haka sngi ba Ar kala jurip iaka Civil Hospital Khliehriat.
Ka Kong Ampareen kala jurip ia kane ka hospital hadien ka jinglehkmen Independence Day ha Khliehriat.
Ha kane ka jingjurip ka Kong Ampareen la iadonlang u MDC Musniang Rangad Phasmon Dkhar, ki nongialam ka JSU Khliehriat circle kiba kynthup ia u president Livingson Sana, vice president Winson Salahe , general secretary Ajoymenson Lyngdoh bad kiwei kiwei ki nongkitkam bad dkhot.
Ka JSU kala kam ba ka myntri kala iakynduh khnang iaki ban leit peit iaka jingduna ka Civil Hospital Khliehriat.
Ka Myntri kala la lap dalade iaka jingduna jong kane ka jaka sumar bad kala iakynduh ruh iaki nurse, ki doctor bad ia U DMHO bad kala kular ban pynheh ia kane ka Hospital bad ban pynbiang iaka jingshakri ban myntoi u paidbah ka thain, la ong ki nongialam ka JSU.Na kaliang ka JSU kala ong ba kan iai bud dien ia kane ka jingkular ka Myntri ban myntoi u paidbah uba la duh iaka hok mynta la bun bun snem.
Ka Synjuk Dorbar Shnong jong ka Pamrapaithlu PHC ba kynthup ia ki 21tylli ki Shnong ba hap ha ka Pamrapaithlu PHC mynta ka sngi ka 15tarik -08-2023 ki la iohlad ban pynsngew bad ai da ka jingthoh ia ka Dr.M Ampareen Lyngdoh, Minister Incharge Health and Family Welfare Govt.
of Meghalaya ha ka jingwan peit jong ka ia kane ka PHC ba dang don shibun ki jingduna ba dang donkam ban pynbiang Khnang ba kan lah ban shakri khambha shi ki ba pang ba shitom ki ba duk ba kyrduh.
Ha ka jingthoh ba la aiti la pynsngew ia shibun ki mat jingdawa kawei na kita ba kham hakhmat eh ka dei ban pynkiew kyrdan noh ia kane ka PHC sha ka CHC namar ba ka Population ka la poi sha ka 40,000 ngut ki jingbunbriew ia kaba kane ka PHC ka ju ioh ia 50 ngut ki Nongpang OPD bad ia 20ngut ki Longkmie ba wan kha khun ha man la ka shibnai ka ba la buh jingeh shikatdei na kadaw ba ymdon ia ki Kamra ba biang ba kylluid.
Ka jingdon tang iwei I Doctor Medical & Health Officer ha kane ka PHC ka la buh jingeh shikatdei ban peit ban sumar ia ki ba pang ba shitom, Kumta la dawa ban pynioh sa iwei I Medical & Health Officer khnang ban ai jingsakhri bad jingsumar ba khambha ia ki paidbah jong ka thain.
Kiwei de ki jingdawa ka dei halor ban pynioh Ambulance da ka bathymmai ban don ia ka kor X-ray Machine, Ultrasound Machine, ban pynbun ki Medical Staff(Kynthei bad Shynrang) bad ki Nurses ha kane ka PHC, La dawa ruh ban pynbiang ia ka building & infrastructure ka ba donkam bha ban don kawei ka waiting room, Emergency Room, Labour Room, Storage Room bad ki tier equipment ka Delivery Kits ( HIV/Non-HIV) bad ka Assist Vacuum Delivery.
Na ka Liang ka Dr.Ampareen Lyngdoh ka la pynsngew ba ka kloi ban shimkhia ia kine kiei kiei baroh ki jingdonkam jingduna ban pynbiang ha kane ka PHC ha ki Sngi ban sa wan bad kan sa bishar bniah ha kaba iadei ban pynkiew kyrdan sha ka CHC.Lah ban kdew ba hapoh ka East Jaintia Hills District ka don tang sa kawei ka CHC kata ka Sutnga CHC hadien ba la pynkiew kyrdan ia ka Khliehriat CHC sha ka Civil Hospital, te la I donkam shisha ban pynkiew kyrdan ia Pamrapaithlu PHC sha ka CHC.Ha kane ka jingwan iuhkjat jong ka ha kane ka PHC la synranlang da MDC Musniang Rangad u Phasmon Dkhar, EM JHADC, U District Health &Medical Officer, EJHD Dr.D Shylla, ADC EJHD Shri.G Warjri, ha ryngkat ka jingiadonlang ka Dr.R Suchiang M&HO, ki Staffs jong kane ka PHC, Ki Waheh Shnong bad ki Secretary Shnong jong ki Shnong ba hap ha kane ka PHC lem bad kiwei kiwei de.
Hynriew ngut ki khynnah ialehkai athlete kynthup ia ar ngut ki kynthei na West Jaintia Hills District kila shah jied ban shah hikai pyntbit haka Khelo India State Centre.
Kine ki hynriew ki dei u Teilang Phawa, Khrooboklang Lyngdoh, Ram Shylla, ka Wailuti Lyngdoh, ka Himonki Khaii bad u Damang-i Lyngdoh.
Kiba bun na kine ki nongialehkai ki dei kiba ioh khur takma dangshen na ka CM’s State Level Inter School Athletic Meet 2023.
Kine ki nongialehkai athlete ki hap ban pyndep iaka final assessment camp ka jong ki kaban long haka 19 bad 20 tarik Nailar ha SAI STC Shillong.
Kine ki khynnah kin hap ruh hap ban pyndep sa iaka Sports Specific Test bad ka Motor Ability Test haka 19 tarik Nailar bad ka Live Testing Edge 10 haka 20 tarik Nailar.
Ka Mulang Ialong kala pynliem da 3-2 iaka Dulong haka final Independence Day Cup Under-17 Football Tournament kaba pyniaid da ka West Jaintia District Sports Association kaba long ha Kiang Nangbah Stadium haka sngi ba Ar.
Ia kane ka tournament la pynlong ryngkat ka jingiatreilang ka ophis u Deputy Commissioner, West Jaintia Hills District, District Sports Officer.
Ka Mulang Ialong ha kane ka jingiakhun kala tam shakhmat tang hapoh 5’ bala iaid ka jingiakhun lyngba ka kol kaba la thep u Samith Pale.
Hadien kane ka kol ka Dulong kala iakhun tyngeh bad kane kala pynshongshit ia ki nongwan peitkai bad haka minit kaba 24’ bad 26’ ka Dulong kala thep ar kol.
Kine ki kol la thep da u Kynsaikupar Bareh bad Yoobhalang Langstang.
Ka Mulang Ialong haba la poi haka kylla miet kala sei iaki buit ki bor ban iakhun bad kala ioh thep sa shikol lyngba u Charelang Mulieh 35’ bad kane ka kol kala ai mynsiem iaka kynhun ialehkai ka Ialong baroh kawei bad kala nang ioh bor ban tem iaka ka kut ka jong ban lait naka jingshah thep kol.
Da kane ka jingiakhaid wat la kala pynlehnohei iaka kawei ka penalty, ka Mulang Ialong kala lah ban kyntiew iaka rukom ialehkai jong ka ban niom iaka kut jong ka Dulong  bad haka minit kaba 64’ kala ioh ban pyntam shikol lyngba u Nidaroi Mulieh kaba la biang pura iaka ban khur iaka namjop.
Ka khusnam nam Man of the Match bad ka Player of the Tournament kala leit sha u Nidaroi Mulieh ka Mulang Ialong, ka Best Goal Keeper sha u Seibor Rymbai Mulang Ialong bad ka Top Scorer ne ka jingioh bun kol Riphi O Shylla ka 7wasa FC ( 6 Goals).
U kongsan ba wan sakhi ia kane ka jingiakhun final u dei u MLA Jowai Wailadmiki Shylla haka jingiadonlang u Deputy Commissioner, WJH, Bah BS Sohliya, ki nongkitkam bad dkhot ka WJDSA, DSO bad kiwei kiwei.
La pynkup burom iaki player Under-14, ka RC Evening School Mihmyntdu (ka Lahduh 2022), HK Singh Memorial Secondary School ka mihkhmat iaka jylla sha ka lympung Subroto Cup ha Bengaluru, Alexader Lyngdoh nongiakhun kti, Givenson Suting u khynnah ka North Liberty HSS uba la shah jied haka Bengaluru FC Football Academy lyngba ka grassroot player Advance Centre, ki nongialehkai Athletic ka WJH District kiba la ioh khur iaka over all champion n aka State Level Athletic Meet.
U Myntri ka sorkar pdeng uba khmih ia ka tnat ka rep ka riang mynta ka sngi 14 tarik u la mynjur ia ka jingkyrpad jong u Myntri Rangbah ka Meghalaya u Conrad Sangma na ka bynta ban shah ia ki samla pule ka jylla kiba pule hapoh Central Agriculture University (CAU), Imphal ba kin bteng ia ki jingpule ki jong ki hapoh ka CAU Campus ha Kyrdemkulai in Ri Bhoi District.
Ka hukum ba la pynmih da ka Central Agriculture University (CAU), Imphal haka sngi Nyngkong, ka la ong ba ka university ka la shim ia ka rai ba ka jingshim klas ia ki samla pule Undergraduate batches jong ki samla pule kiba dei na shabar ka jylla Manipur kiba pule hapoh College of Agriculture, Imphal bad College of Food Technology, Imphal na ka bynta u snem 2020-21, 2021-22 bad 2022-23 yn pynlong lyngba ka online mode.
Lah ban kdew ba na ka liang u Myntri Rangbah ka jylla u Conrad K Sangma ha ka 7 tarik mynta u bnai ha ka jingleit sha New Delhi u la ai ia ka shithi sha u Myntri ka tnat  Agriculture and Farmers Welfare, u Narendra Singh Tomar ha kaba u la kyntu na ka bynta ban pynkynriah ia ki samla pule ka Meghalaya kiba pule hapoh CAU, Imphal, ba  kin bteng ia ki jingpule ki jong ki hapoh CAU Campus ha Kyrdemkulai in Ri Bhoi District khnang ba kin lah ban bteng ia ki jingpule khlem kano kano ka jingthut.
Kane ka hukum jong ka CAU Imphal ka la ong ba ka jingpynkhreh ka la iaid shakhmat namar ka jinglong jingman ha ka jylla Manipur bad ruh halor ka jingkyrpad da ki kmie ki kpa jong ki samla pule bad ruh na ki riew pawkhmat bad ki heh sorkar.
Ka hukum kaba la pynmih da u Registrar ka CAU Imphal u TR Sharma ka ong ba ia ki klas na ka bynta ki Master bad PhD hapoh ka college Agriculture, Imphal ruh yn pynkylla sha ka online.
U Conrad Sangma uba la pynpaw ia ka jingkyrmen halor ka jingwanphai kloi jong ka jingsuk hapoh Manipur, u la ong ba na ka liang ka sorkar Meghalaya ka angnud ban pynthikna ba ki samla pule ka jylla kin lait na ka jingshah ktah namar kane ka jinglong jingman hapoh katei ka jylla.
Ka Mukhla Umlangchor, ka Newhill, Madan Thadmuthlong bad ka Mookyrdup kila lah ban buh jaka ialade haka haka Quarter Final jong ka lympung ïalehkai Third Division Football Tournament-3rd Adelbert Memorial Trophy kaba pynïaid da ka West Jaintia District Sports Association (WJDSA).
Kane ka la wan hadien ba ki la khur jingjop haka jingiakhun Pre Quarter final kaba la long ha madan Kiang Nangbah Stadium Ladthadlaboh, Jowai haka lah sngi U Blei.
Haba phai sha ka jingialehkai, ka Mukhla Umlangchor ka la pynliem da 2-1 iaka Rising sun Mukhla.
Iaki kol jong ka Mukhla Umlangchor la thep da u Niawkor Sari 49’ & 51’.
Katba ka shikol jong ka Rising sun Mukhla la thep da u D Nongrum 65’.
Haka jingiakhun kaba bud, ka Newhill ka la pynliem iaka Mookaswan Dongwah da 2-1.
Iaki kol jong ka Newhill la thep da u Thaura Nampui 40’+1 bad u Dawanlang Laloo 41’ katba la iaka kol jong ka Mookaswan Dongwah la thep da u Slim Marboh 69 minit.
Ha kawei pat ka jingiakhun ka Madan Thadmuthlong ka la pynliem iaka Lumbhahdakha da 4-2 lyngba ka iaka iashut tie breaker.
Ka Mookyrdup ka la pynliem 5-2 iaka Lutituber Ialong.
UNicky Boy Swer ula the par kol 9’ & 28’, u Famous Plain 20’, u Dennis Passah 45’ bad u Nidaiar Kamar 64’.
Ar kol ka Lutituber la thep da Leader Mulieh 38’ bad u Francis Pale 78’.
Haka 16 tarik Nailar, ka Lumkhangdong kan iakhun pyrshah iaka Pateinki Sabah, Mulang Ialong pyrshah iaka Moodop Royal, Madankynsaw pyrshah iaka Myrjai bad ka Da i Hi Mynsngat pyrshah iaka Iooksi Youth Welfare.
U jumai uba don ia ka bor jingkhlain kaba 5.4 magnitude u la pynkhynniuh ia ka Bangladesh bad ia kane ka jingkhynniuh la ioh sngew ruh sha ki bynta jong ka Meghalaya bad kiwei pat ki jylla jong ka thain shatei lammihngi (Northeast) mynta ka janmiet sngi Nyngkong.
Ka National Centre for Seismology, kala ong ba ka thymmei jong une u jumai ka long na Bangladesh bad iohsngew iaka jingkynniuh haka por 8:19 PM ha u Latitude 25.02 North bad Longtitude 92.13 East.
Ka thymmei jingjylliew une jumai ka long 16 Km.
Ka jingkynñiuh kala ktah iaka jylla ha rilum Khasi Jaintia katto katne ki jaka ha Assam bad ri Bangladesh.
Ka tnat social welfare department ka la shim ia ka rai ban mang 14 tylli ki post thymmai ban pynthikna na ka bynta ka jingiaid beit halor ki jingtreikam kiba iadei bad ki lad aijingiarap na ka bynta ki khynnah ne ‘child helpline service’ ha ka jylla.
Haba pyntip ia kane mynta ka sngi Nyngkong, u Myntri ba dei khmih ia ka tnat social welfare u Bah Paul Lyngdoh u la ong, “Nga sngewkmen ban pynbna ba ngi la lah ban pynkhlain ia ka jingshakri jong ka ‘child helpline service (1098)’da kaba mang sa 14 tylli ki post kiba thymmai ka ban iarap ban pynjanai shuh shuh ia ka rukom treikam.
" Une u Myntri u la ong ba ha ka jingtip ka jong u, ia ka ‘child helpline service’ la khmih dang da uwei u nongpeit nongkhmih ne child helpline administrator.
Kumta ruh ka long ka jingjop kaba khraw na ka bynta kane ka tnat namar naduh ba la plie ia kane ka jingshakri ha u snem 2019, la don tang uwei u nongtrei bad phi lah ban pyrkhat ia ka jingseisoh ha kaba kum kane ka jingshakri.
Kine ki 14 tylli ki post bathymmai ki kynthup ia kawei ka post  IT supervisor, 10 ki call operators, uwei u multi-purpose staff bad ar ki security guard.
U la ong ba mynta ngi la don haduh 10 ngut ki call operators, kata ka mut ba ka jingai jingshakri kan long kaba sted bad lada don ki jingujor lah ban pynpoi mardor sha kine ki staff bad kane kan plielad ban pynkloi ia ki lad jingiarap na ka bynta kito ki briew kiba donkam ha ka rukom kaba kham janai shuh shuh.
Ha kajuh ka por u Bah Paul u la pyntip ruh ba kane ka tnat ka la plie ruh ia ka  ‘women helpline ‘181’.
“.
Ka Moosianglamare New bad ka Wahsanphaw SSC kila jop haka jingialehkai Third Division kaba pyniaid da ka East Jaintia Hills District Football Association (EJHDFA) kaba long ha madan artificial turf ha Diengshynrum, Khliehriat.
Haba phai sha ki jngialehkai ka Moosiang Lamare New kala jop da 2-1 iaka Moopala.
Ka Moosiang Lamare hadien ka jingshah tam da shikol kala ioh thep kylla 2 kol lyngba u Fisterjoy Pariat 21’ bad u Nangjop NOngtdu 38.
Shikol ka Moopala la thep da u Phrangki Shadap 6’ Haka jingïalehkai kaba bud, ka jingiakhun ka la kut da kaba iakhaid mar 1-1 hapdeng ka Cham Cham SC pyrshah iaka Tuber Shohshrieh.
Ka Cham Cham SC kala ioh shuwa ban pynkhih iaka jar lyngba u Raymon Phawa 16’, katba ka kol ka Tubershohshrieh la thep da u Salai Rymbai 39’.
Kine ki ar kol kila neh haduh bala wai ka jingialehkai.
Ki kol kiba la thep da u Delight Lyngdoh marwei ar kol haka 38’ bad 46’ ryngkat mar shikol da u  Karlin Lyngdoh 31’ bad u Mebantei Suchiang 78’ kala biang pura iaka Wahsanphaw SSC ban jop da 4-0 iaka Umlong United.
U Myntri Rangbah ka jylla u Conrad K Sangma haka sngi Nyngkong u la plie paidbah ia artylli ki skhim pynroi kiba kynthup ia ka ‘Prime Hub Umdihar’ kumjuh ia ka ‘Pineapple Processing Unit’ hapoh ka shnong Umdihar, Ri Bhoi District ha ryngkat ka jingiadon lang u MLA ka thain u Dr.Celestine Lyngdoh nalor ka MDC ka Kong Macdaline Mawlong.
Haba kren ha ka jingialang plie u Conrad Sangma u la pynpaw halor ka jingdonkam ban aimynsiem ia ki nongtrei kam lajong ha ki bynta bapher bapher.
Kane ka Prime Hub kam dei satia tang na ka bynta ban kyntiew ia ki kam khaii pateng, hynrei kan aibor ruh ia ki kynhun bapher bapher ha la ki jong ki bynta jong ki jingtreikam khnang ba kin nang ioh shuh shuh ia ka jingjop.
Ka jingseng ia ki kam lajong hi ka lah ban sdang lyngba kino kino ki jait kam kiba rit ba ria, kata wat ka jingbuh ia ki dukan ba malu mala ha ki shnong ki thaw, ong u CM Conrad Sangma.
U la kdew ruh halor ka jingdonkam ban don ia ki integrated village cooperative societies (IVCS) na ka bynta ban kyntiew ia ka kam bad ban aijingkyrshan ia ki nongshong shnong.
“Ki  IVCS ki don ia ka bynta kasba khraw ban pynkylla ia ki jingmut jingpyrkhat jong ki nongseng kam lajong hapoh ki shnong ki thaw ki jong ngi.
Ka Prime Hub kan plie ia ka rynsan bad ki lad ki kabu kiba kynthup ia ki jingai jinghikai, ka jingkyrshan pule bad ki jingbtin lynti na ka bynta ban pyniaid iew ia ki mar ki mata lyngba kine ki sienjam," ong u Myntri Rangbah ka jylla.
Haba kdew hakaba iadei bad ka Chief Minister’s E-Championship Challenge program, na ka liang u CM u la ong, “Ki jingialeh ha ki kam khaii pateng kumba la thmu ki la kylla long kum ka rynsan kaba la plielad plie lynti hapdeng ki hajar ngut ki nongtrei seng kam lajong.
Ki nongiashim bynta kiba don ha ka thup jong ki 100 ngut ym tang ba ki la ioh pdiang ia ki khusnam kiba da ka pisa hynrei ki la iohlad ruh na ka bynta ban shim ram bad kaba pynlong ia ki ba kin ioh ia ka jingjop ha ki kam ki jam ki jong ki.
Nalor kata u la kdew ruh halor ki jingiateh bad ki jaka pule kum ka IIM Kolkata, da kaba ong, “Ka jingiateh ka jong ngi bad ki jaka pule IIM kaba aijinghikai halor ki kam khaii pateng ka pynthikna ba ki nongseng kam lajong ki dei kiba la pynkhreh ha ryngkat ki sap ki phong nalor ka jingioh ia ki lad jingkyrshan pisa.
Haba pynpaw halor kane ka jaka ha Umdihar, u CM u la ong ba ka jingpyniasoh jong kane ka thain sha ki jaka iaew lyngba ki lynti rel ba marjan nalor kum ka khyrdop sha kiwei pat ki ri na ka jylla kan kylla long ka jaka khaii pateng kaba seisoh.
Shuh shuh u CM  u la pyntip ruh halor ka thong bad ka jingnagnud ban kyntiew ia ka Meghalaya sha ka thong ka kot ka ban kot sha ka 10 billion dollar.
U la pyntip ruh ba ha ka sngew rakhe ia ka Independence Day, lashai ka sngi 15 tarik Nailar 2023, un pynbna halor ki sienjam ba la shim da ka sorkar ban kyntiew ia ka ioh ka kot bad ka roi ka par na ka bynta ki snem ki ban wan.
Ka Jaiñtia National Council (JNC), Nongkhlieh Circle hapoh ka jingialam u Nikki Sutnga president haka sngi Nyngkong ka la leit ban aiti da ka dorkhas sha ka MLA Sutnga Saipung ka Kong Santa Mary Shylla ban pynpaw ka jingsngewkhia kaba jur ha kaba iadei bad ka jingshah iehnoh bein ha ka liang ki kam pynroi hapoh ka Elaka Nongkhlieh, EJHD.Ka JNC ka la ong hadien ba la pynlong ia ka East Jaintia Hills District ha u snem 2012, ki nonshong shnong ka Elaka Nongkhlieh ki la pynpaw ka jingkyrmen halor ka roi ka par ha ka liang ka koit ka khiah, ka pule puthi ka ioh kam ioh jam bad kiwei pat hynrei kane kam shym la long satia kumba la khmih lynti.
Ha u kyrwoh ka seng ka la ong ba ka East Jaintia Hills ka dei kawei na ki district kaba riewspah ha ka jingdon jong ki marpohkhyndew ha ka jylla bad kaba la noh synniang shibun ha kaba iadei bad ka GDP ha ka jylla.
Hynrei, ka long kaba sngew bynniaw bad kane ka district EJHD ka la shah iehnoh beain ha ka sorkar jylla.
Ka JNC hadien ka jingiamir jingmut lyngba ka MLA ka thain ka la phah ruh ia ki jingdawa kiba shongnia ia kiba ka la dawa ban pyntreikam noh mardor khnang ban lah ban kyntiew ia ki kam pynroi hapoh ka thain.
Khnang ban weng ia ka jingeh jong ki paidbah ka thain, ka Seng ka la dawa ban shna noh da ka lynti surok  kaba bha na Moolasngi sha Daistong kaba dei ka thain kaba pajih hapoh ka Elaka Nongkhlieh kaba la mad ia shibun ki jingeh namar ka jingbym don ia ka surok kaba biang, kumjuh ha kaba iadei bad ka jingpynioh ia ka umbam umdih, ki jaka aijingsumar bad kiwei pat.
Ka seng ka la ong ba ki shnong kiba hap hapoh kane ka Elaka ki la sahkut noh na kiwei pat ki bynta jong ka district ha ka por lyiur namar ki surok kiba sniew kaba la wanrah ruh ka jingduhnong kaba kot sha kumba 90% ha ka liang ka rep ka riang.
Ka seng ka la ong ruh ba ka surok Moolasngi sha Lelad ka dei ka surok ba kongsan na ka bynta ki nongshong shnong namar dei tang kane ka lynti surok kaba pyniasoh ia ki ha ki jingtrei jingktah, ki kam khaii pateng ka pule puthi bad kiwei pat.
Kumta ka seng ka dawa ban shim khia mardor ban shna pynbha ia kane ka surok.
Nalor kata ka Seng ka la ong ruh ba man la u snem ka sorkar jyll ka pynlut da ki klur na ka bynta ban kyntiew ia ki jaka sumar ha ki thain nongkyndong kiba pajih ban pynthikna ia ki lad jingsumar.
Kumta ruh halor kane ka seng ka dawa jur na ka sorkar ba kan phaikhmat lem sha kane ka Elaka bad ban wanrah da ka  Primary Health Centre (PHC) hapoh Nongkhlieh Elaka kaba dei ka mat jingdawa ba la slem jong ki nongshong shnong ka thain.
Ha kajuh ka por ka Seng ka la dawa ruh na ka sorkar ba kan wanrah Veterinary Dispensary hapoh ka Elaka khnang ba kan long ka jingiarap kaba khraw na ka bynta ki nongri jingri jong ka thain namar haduh mynta hi ym don satia ki veterinary ha ki thain ba marjan jong ka kaba wanrah ka jingeh kaba khraw na ka bynta ki jingri jingdup kiba donkam ia ki jingsumar.
Shuh Shuh ka JNC Sumer Circle kala kyntu iaka MLA ban ban shna iaka surok Samasi sha Pala kaba la sniew tasam bad buh jingeh haka leit ka wan u paidbah khamtam kiba pang ba shitom.
Ka Hynniewtrep Youth Council, EJH bad ka Jaintia Youth Federation EJH, ha ka 11 tarik mynta u bnai ki la leit ban iakynduh ia u Deputy Commissioner ka East Jaintia Hills ha kaba ki la kyntu na ka bynta ban pynkloi ha kaba iadei bad ka jingpynlong ia ka eksam District Selection Committee (DSC) bad ruh ban pyntreikam ia ki prokram ai jinghikai na ka bynta ki samla wad kam.
Kane ka jingdawa jong kine ki ar seng ka la wan long hadien ka jingpynslem ha kaba pynlong ia ka eksam DSC bad iakren ha kaba iadei bad ki post kiba lait na ka bynta ka jingmyntoi jong ki samla wad kam.
La pynpaw ruh ba ki post kiba lait ia kiba la pynmih da ka district naduh u snem 2021 ki dang thylli wat hadien ar snem kaba la pynlong ia ki nongaplai ba kin duh jingkyrmen.
Kumta ruh da kaba pynpaw halor ka jingdonkam ban pynkloi ia ka jingpynrung kam, ka seng HYC bad ka JYF ka la pynlong ia ka jingiamir jingmut kaba seisoh bad u DC ka EJHD, u Abhilash Baranwal, IAS khnang ban lah ban weng ia kine ki jingeh.
Ha kane ka jingiakynduh ki nongialam jong kine ki ar seng ki la pynpaw ruh halor ki jingeh bad jinglynga jong ki samla ha kaba iadei bad kane ka jingpynslem da kaba kyntu ruh halor ka jingdonkam ban pynkloi bad ban khmih ba ka jingpynrung kam ka dei ban long da ka lynti kaba khuid ba suba khnang ba kan plielad mar kumjuh ia baroh ki samla wad kam.
Kumjuh kine ki nongmihkhmat ki ar seng ki la pynpaw ruh halor ka jingdonkam ban pynlong ia ki prokram aijinghikai khnang ba kan iarap ia ki samla ki ban iakhun ia ki kam kiba lait ha ki tnat sorkar bapher bapher.
Halor kane ka bynta na ka liang u DC ruh u la pynthikna ha ki nongialam ki ar seng  ba na ka liang ka sorkar kan shimkhia halor kane ka bynta khnang ba kan long ka jingmyntoi kaba khraw na ka bynta ki samla wad kam kiba pynkhreh ban iakhun ia ki eksam DSC ki ban dang pynlong nangne shakhmat.
Nalor kta u la kular ruh ban pynlong noh kloi ia ka eksam DSC na ka bynta ka jingmyntoi jong ki samla wad kam.
Ka Bharatiya Janata Yuva Morcha ha ryngkat ka jingiatreilang bad ka Mahila Morcha bad Shillong city district jong ka BJP haka sngi Saitjain ki la pynlong ka jingpynkhuid paidbah ha Khyndailad bad ha u mot sah kynmmaw ia ki shipai ha motphran kum shi bynta na ka prokram ba shitaiew lynter ‘meri maati mera desh campaign’ ne kaba mut ‘ka khyndew jong nga, ka ri jong nga’ ba la pynlong ha kylleng ka ri India baroh kawei.
Shibun tylli ki prokram la pynkreh da ka seng BJP bad ki tnat treikam jong ka na ka bynta baroh shitaiew ia kaba yn sa pynkut ha ka 15 tarik kaba dei ka sngi rakhe ia ka jinglaitluid ka ri da ka jingpynher ia ki lama ka ri ha ki tnum iing bad kan sa don ruh ia ka jingthung ia ki tynrai dieng kum ka dak sah jingkynmmaw ia ki riewshulr ka ri kiba la aiti la ka jingim na ka bynta ban pynioh ia ka jinglaitluid.
Ka Diengshynrum bad ka Sutnga Mission kila jop haka jingialehkai Second Division Football Tournament kaba pyniaid da ka East Jaintia Hills District Football Association (EJHDFA) kaba long ha artificial turf ha Diengshynrum.
Ka Deingshynrum SC ka la pynliem da 4-0 iaka Kairang SC.Ia kine ki kol la thep da u Khreh Lyngdoh 14′, u Rumi Lyngdoh 23′.32′ bad u Enric Sympli 76′.
Haka jingialehkai kaba bud, ka Iongkaluh SCSC bad ka Iongkaluh Wahsder SC ka jingiakhun kala wai da kaba iakhaid khlem don mano mano ba ioh pynkhih jar.
Haka jingiakhun kaba khatduh jong kane ka sngi, ka Sutnga Mission ka la pynliem iaka Umlyngsha Youth SSC da 1-0.
Ia kane ka kol jong ka Sutnga Mission la thep da u Greatstar Pajuh 56′.
Ka Mulang Ialong bad Dulong kila jam noh sha ka final ban iaknieh iaka nam lahduh haka Independence Day Cup Under-17 Football Tournament kaba pyniaid da ka West Jaintia District Sports Association (WJDSA).
Kane kala wan hadien ba ka Dulong bad ka Mulang Ialong kila jop iaka jingikhun semifinal kaba long haka sngi Saitjain ha Kiang Nangbah Stadium.
Haka jingialehkai semifinal ba nyngkong ka Mulang Ialong kala pynliem da 2-0 iaka Mukhla Raij da 2-0.
Ia kine ki kol la thep da u Charelang Mulieh 43′ bad Chalet Phawa 54′ Haka jingiakhun semifinal kaba ar, ka Dulong kaba heh ka bok ka nusip kat u prah kala pynliem iaka Demthring haka tie breaker da 2-0.
Ka jingiakhun haka por kaba buh kala wai khlem don mano mano ba ioh ban pynkhih iaka jar.
Ka khusnam sahkynmaw ia ka Crystal Gayle Kharnaior la pynlong ha paki dulan jong u Lat, ha Raj Bhavan, Shillong ha ka ba u Lat Phagu Chauhan, u long u kongsan ha ryngkat ba iadon lang u bah Paul Lyngdoh, Myntri Mattithaw bad Deiriti haka sngi Saitjain.
Ha ka jingkren jong u Lat u la kynthoh ba dei ban don ka shlem ka ba shngaiñ na ka bynta ki barikor ba kin kyrsoi ia la ki sap tynrai bad ka sorkar ka dei ban kyrshan ia ki jingpyrshang jong ka synjuk Riti Academy.
U la ban jur ruh ba ki iktiar sorkar kmie ki lah ban theh ki jingiarap lada ka don ka jingtreilang na jylla da baroh ki briew naduh ki kynrem lyndan haduh ki riew paidbah.
Ia ka khusnam sah kynmaw ia ka Crystal Gayle Kharnaior 2023 la ainam sha u Bah Ian Lyngdoh Nongkynrih na ka bynta ka kot ka ba u thoh halor ki jingkieng jri sha Ri-War ki ba u la shem da ki spah tylli bad halor ka durim TV Shisngi Ha La Shnong (A day in the village) ba ju pyni barabor da ka Doordarshan Kendra.
La ñiewkor shikatdei ia kine ki kam bakhraw jong u Bah Ian Lyngdoh Nongkynrih bad la bishar ba u donhok ban ioh ia kata ka nam ka burom.
Kum shi bynta na ka jingrakhe sam khusnam, la pynbna paidbah ruh da u Bah Raphael Warjri, Khliehduh jong ka Synjuk Riti Academy ban kyntiewnam da ka Khusnam Sahkynmaw halor ki akhia rangbah ba dang shu khlad dang shen u Waheh S Quotient Sumer Award bad Rangbah Sumar Sing Sawian.
Kum ka dak jong ka burom na ka bynta ka longiing longsem jong kita ki longiing la pynkup burom ia ka kong Bijoya Sawian na ka liang ka longing longsem ki kur Sawian, na ka bynta ba la kubur ia ka khusnam halor u Rangabah Sumar Sing Sawian bad ia ka Kmie ki khun Riwotki Laloo, bad u khun rangbah Riquoma Rq Laloo na ka liang ka longiing longsem jong u Waheh S Quotient Sumer ba ki la kubur halor ka khusnam sahkynmaw.
Lah ban pynkynmaw ba u Waheh S Quotient Sumer, u dei u radbah nongthoh bad u simpah simsong u ba khraw ka jingtip shaphang u Kiang Nangbah bad u ba la long teng u dkhot jong ka Sahitya Akademi.
Ia kine ki khusnam sahkynmaw ban kyntiewnam ia kita ki radbah jong ka thoh ka tar bad ka deiriti, la khmih lynti ban sa sdang naduh ka lyngkhuh snem ba nyngkong jong ki ban iai pyrto ia ki synñiang bakhraw ba ki la thehsei ha ka imlang sahlang.
Ka jingialang pynthymmai nongkitkam jong ka Seng United Democratic Party (UDP) kaba la long mynta ka sngi Saitjain hapoh ka Headquarter ha Bomfyle Road, Laitumkhrah, Shillong, ka la jied biang ia u Bah Metbah Lyngdoh kum u president.
Kiwei pat ki nongkitkam kiba thymmai jong ka party na ka bynta ka samoi treikam 2023-26 ki kynthup ia u Advisor Pa B.G.Momin, General Secretary Dr Jemino Mawthoh Working President Bah Paul Lyngdoh, Bah Titos Chyne, Ma Nujorki Sungoh, Ma Lakmen Rymbui, Bah Donbok Khymdeit, Rikman Sangma, LC Momin bad Bah Renikton Tongkhar.
Vice President Bah Allantry F Dkhar, Bah Process Sawkmie, Ma Shitlang Pale bad Bah Mayralborn Syiem.
Katba ki Secretary ki kynthup ia u Ma Lasky Rymbai, Bah Jambor War, Bah Balajied Ranee, Bah Mitchell Wankhar, Ma Winning Sungoh, Bah GG Bung Snaitang, Dr Aman War, Bah Teinwell Dkhar bad Bah Monarch Shabong.
Ki Joint Secretary ki kynthup ia u Bah Ryngkat Lyndem, Bah Sunshine Makri, Bah Anvil Lyngdoh bad u Ma Tirot Sing Suchiang.
Finance Secretary Ma  Michael War, Joint Finance Secretary:- Bah  Markynsai  Khongwir, Treasurer Bah  Beyondstar  Kurbah.
Katba ki nongkitkam ka UDP Women’s Wing ki kynthup ia ka President Kong Pretty Kharpyngrope, Secretary Kong Wandashisha Rynjah.
Youth Wing President  Ma Kyrmen Shylla, Secretary:- Bah Balajied Synrem, Farmers Wing President Bah  Ollan Sing Suin, Secretary Bah  Synshar Roy Lyngdoh Thabah bad Joint Secretary Bah  Remington Pyngrope.
Ollan Sing Suin kum u President Farmers Wing, Synshar Roy Lyngdoh Thabah kum Secretary bad Remington Pyngrope kum Joint Secretary.
Ka Hynniewtrep Integrated Territorial Organisation (HITO), West Jaintia Hills District haka sngi Saitjain kala leit khang hi dalade iaka iew die masi ha Mookyndur.
Ka HITO kala leit khang ia kane ka iew haka jingialam chief organising secretary HITO, Thadlaskein Area Solmon Rymbai.
Kumban shu pynkynmaw haka 8 tarik une u bnai ka HITO kala ai dorkhat ha DC, West Jaintia Hills ban kyntu ban khang khyrdep shisyndon ia ka jingmih jong ka iew masi beain ha ka shnong Mookyndur.
Ka HITO kala ong ba ka jingmih kane ka iew kala pynkhein ruh ia ki kyndon 47 haduh 56 jong ka Transport of Animals Rules 1978, bad kumta dei ban shim ia ka jingpynshitom katkum ka ain.
Na ka liang ka iing ka pyntip ba kan don ka jingleit buh syntiew ha u mot jingtep jong u (L) Cherish Star Field Thangkhiew lashai ka 13 tarik Nailar 2023 ha u lum jingtep jong ka Balang U Blei ha Lawmali ha ka por 2 baje nohphai sngi.
Kumta na ka liang ka iing ha u kyrwoh lyngba u Bah Granary Star Field Thangkhiew (para) ka kyntu ba lada don kino kino ki kynhun seng bhalang, ki riew shimet, ki paidbah, kiba haiing, ki paralok jong une u rangbah ba la khlad noh ba lada ki kwah ban ia don bynta lang ha kane ka lynkhuh sngi iap ba ar snem ka jong u kin ia poi lang ha katei ka sngi bad ka por ba la buh ha katei ka jaka.
Ka Khasi Students’ Union (KSU), EJHD, ha ka sngi Thohdieng ba la lah ka la phah da ka jingthoh sha u Deputy Commissioner ka East Jaintia Hills ban pynpaw ka jingsngewkhia kaba jur ha kaba iadei bad ka jingkynrei jong u drok hapoh ka district bad ruh ban shim ia ki sienjam ban iatreilang bad ki bor district ban iakhun pyrshah ia une u jait jingdih ba shyrkhei.
Ka KSU ha u kyrwoh lyngba u Streamly N Suchen president bad Pynshai Kupar M Dkhar Assistant Geneneral Secretary ka la ong ba ka jingwan tuid jong u drok hapoh ka district bad ka jylla kaba la ktah jur bha ia ki samla ka la wanrah ruh shibun ki jingeh ha kiba bun ki longiing longsem, ki shnong ki thaw bad ka imlang sahlang hi baroh kawei.
Kumta ka Seng ka la ai jingmut ia u heh ka district (DC) na ka bynta ban shim ia ki lad jingiada khamtam hapoh kane ka district kaba la sakhi ia ka jingkynrei jong une u jait jingdih lyngba ka jingpynlong ia ki kynja jingpynshai paidbah ha ki skul na ka bynta ki khynnah bad ki samla khnang ba kin lah ban kiar na une u jait jingdih.
Nalor kata ka la aijingmut ruh na ka bynta ban pynlong da ki jingiamir jingmut hapdeng ki kynhun bapher bapher halor kane ka bynta.
Na ka liang ka KSU ka la ai jingmut ruh ban pynkhlain shuh ia ki bor pahara bad ruh ba ka tnat pulit kan iatrei ryngkat bad ki seng samla shnong, ki dorbar shnong bad kiwei kiwei khnang ban lah ban pynduh jait ia une u jait jingdih uba la ktah jur ia ka imlang ka sahlang hi baroh kawei.
Nalor kata na ka liang ka KSU ka la pynpaw ruh ba kan sa iamir jingmut bad ki bor pyniaid shnong na ka bynta ban buh ia ki jaka ialehkai kilan met khnang ba kan iarap ia ki samla ba kin lah ban pynleit jingmut ha kane ka kam bad ruh ban klet noh ia ki jingsniew bapher bapher.
Ha kajuh ka por ka seng ka la pynpaw ruh halor ka jingdonkam ban buh ia ki deaddiction aftercare rehabilitation centre ia kaba na ka liang ka seng kan sa shimti na ka bynta ban wad jaka bad ruh ban pynsgewthuh sha ki shnong ki thaw ba kin pdiang sngewbha.
Shuh shuh shuh na ka liang ka KSU ka pan ruh ia ka jingiatreilang ryngkat jong ki paidbah nongshong shnong kumjuh ka sorkar sorkar bad ki kynhun seng bapher bapher ban lah rat dyngkhong ia une u jingdih ba shyrkhei.
Kala kyntu ruh iaka sorkar ban ban pynkloi ban pynlong ain iaka Drug Reduction Elimination and Action Mission (DREAM) draft policy.
Na ka liang ki shipai Border Security Force (BSF) Muktapur ki dang iai bteng ban pynthut bad pyndik ia ki paidbah nongleit nongwan khamtam kiba kit ia ki mar bam mar dih ha kaba ki ju kyndang bad pynhiar ia ki mar ki mata bad kim ju thep ne kyntiew biang ia ki haba ki la dep ban talasi wat hapdeng jong u slap.
Ha kaba iadei bad kum kine ki jingjia na ka liang u Bah Benediction Buam uba don ia ka Wine Store ha Muktapur u la iathuh ba ha ka 11 tarik mynta u bnai ha ka por kumba 4:50 pm ki BSF ki la bat ia ki kali kaba kit ia ki mar jong ka ‘Buam Wine Store,’ Muktapur bad kim shym la pyllait shuh wat hadien ba la dep ban talasi ne checking.
U la kynnoh ruh ba kine ki BSF ki la ong pynban ba ka dei duplicate permit (permit thok).
Hadien kane u la ong ba u la leit ban ujor da ka FIR sha ki pulit bad ynda la poi ha thanad la phone sha u Company Commander BSF, 4th BN BSF, BOP Muktapur da u Incharge Muktapur Police Outpost bad phah wan ia u ban pyllait noh ia ka kali bad permit.
Kumta kine ki BSF ki la pyllait noh ia ka kali bad ia ka permit jong u haduh ka por 5:50 janmiet.
Na ka liang u Bah Buam u la ong ruh ba kane ka dei ka sien kaba lai tang hapoh ka shibnai ba ki BSF ki la leh ia kum kine ki kam pyni bor pyrshah ia ki kali kit mar jong u da kaba ong ba u rah da ka permit thok wat haba la dep soi da u Superintendent jong ka tnad Excise.
Hynrei u la ong ba ha kitei ki ar-sien la pyllait noh hadien ba ma u lem bad ki katto katne ki la ia pynphai ktien markylliang.
Hynrei, u la ong ba ha kane ka jingjia kaba dang shen ki BSF kim kwah ban pyllait shuh ia u tad haduh ba u la hap ban leit shapoh thanad.
Shuh shuh u Bah Buam u la ong ruh ba ym dei satia baroh ki BSF kiba leh ia kane ka kam pyni bor hynrei u don tang uwei uba kyrteng u Girendra Chaturvedi uba la kren baheh bad kren bein ia ki riew paidbah.
U Commissioner & Secretary ka sorkar Meghalaya na ka tnad General Administration Department haka sngi Thohdieng u la pynbna ia ka kyrteng jong ki heh sorkar ki ban iashim bynta ha kaban pynher ia ka lama ka ri ha ka sngi rakhe laitluid-Independence Day 2003 ka ban long ha ka 15 tarik myna u bnai hapoh ki District Headquarter.
Kine ki kynthup ia u Myntri Rangbah ka jylla u Conrad K Sangma u ban iashim bynta ha kane ka jingrakhe ka ban long ha ka nongbah Shillong, u  Paul Lyngdoh, Myntri sorkar ha Nongstoin, Kyrmen Shylla ha Nongpoh, Sniawbhalang Dhar Symbud Myntri Rangbah ha Jowai, Thomas A.Sangma Lamphang ka iingdorbar Meghalaya ha Tura, Marcuise N.Marak, ha Williamnagar,  Rakkam A.Sangma ha Baghmara,  Comingone Ymbon, Minister ha Resubelpara,  AL Hek, Minister ha Mawkyrwat,  AT Mondal, ha  Ampati, Dr.M.Ampareen Lyngdoh ha Khliehriat bad u Bah Shakliar Warjri ha Mairang.
Katba ki nongiashim bynta ha kaba pynher ia ka lama ka ri hapoh ki Civil Sub-Divisions Headquarter ki kynthup ia u Timothy D.Shira, Symbud Lamphang ka Meghalaya Legislative Assembly Sohra,  Lahkmen Rymbui, MLA ha Amlarem,  Sanjay Sangma, MLA ha Dadenggre,  Gavin Mylliem, MLA ha Pynursla,  Sengchim N.Sangma, MLA ha  Chokpot,  Limison D.Sangma, MLA ha Raksamgre,  Methodius Dkhar, MLA ha Mawshynrut, Pius Marwein, MLA ha Ranikor,  Sosthenes Sohtun, MLA ha Patharkhmah,  Jim M.Sangma, MLA ha Rongjeng,  Ian Botham K.Sangma, MLA ha Jengjal bad u Brening A.Sangma, MLA ha Dalu.
Ha Hima Shangpung, Laskein C&RD Block, Ka Kong Santa Mary Shylla, MLA kan pynher iaka lama lai rong ka ri bad ban shim iaka salute haka parade.
Ka jingialehkai Second Division bad ka Third Division Football Tournament kaba pyniaid da ka East Jaintia Hills District Football Association (EJHDFA) kala iaid shait shait ha madan ialehkai ka synjuk ha Diengshynrum, East Jaintia Hills District Haba phai sha ka jingialehkai Third Division kaba long haka sngi Thohdieng, ka SWO Moosiang Lamare Rim kala jop da 1-0 iaka Wapung Skur SWO.Ia kane ka shikol la thep da u Solmon Sympli 51′.
Ka jingialehkai hapdeng ka Sonapyrdi SC pyrshah iaka Nongsning SC kala wai da kaba iakhaid mar 1-1.
Kawei pat ka jingialehkai ka Mookympad SC kala jop da 1-0 iaka Dkhiah SC.ia kane ka kol la thep da u Meviriki Lyngdoh 34′.
Ka jingiakhun second division kan long lashai ka sngi Saitjain.
Ka jingiakhun kaba nyngkong hapdeng ka Kairang pyrshah iaka Diengshynrum haka por 10 AM, bud sa ka jingiakhun hapdeng ka Iongkaluh pyrshah iaka Iongkaluh Wahsder haka por 12 PM bad Sutnga Mission pyrshah iaka Umlyngsha haka por 2 PM.Ka Executive Committee, Khasi Hills Autonomous District Council ka la pynmih ia ka jingbthah ia ki rangbah shnong hapoh ka jingkhmih jong ka halor ka rukom ai residential certificate sha ki briew ki bym dei na ka jiadbynriew Khasi Jaintia.
Katkum katei jingbthah bala pynmih da ka KHADC, ym bit ban ai Residential Certificate (syrnot) ia kino kino ki briew ki bymdei na ka jaitbynriew Khasi-Jaintia na ka bynta ban leit pan ia ka Permanent Residential Certificate/Domicile Certificate khlem da rai lyngba ka Executive Dorbar jong ka Shnong.
Shuh shuh, ia ka Residential Certificate dei ban ai tang ia kito kiba la shong shnong ym duna ia ka 12 (Khadar snem) bad dei ban da soi ym dună la ka 2/3 ki dkhot jong ka Executive Dorbar Shnong.
Ka wat kaba nyngkong jong ka jingialehkai Third Division Football Tournament kaba pyniaid da ka West Jaintia District Sports Association (WJDSA) kala poi noh sha kaba kut haka sngi Thohdieng bad la buh tarik ban sdang noh iaka wat ka ar ne pre quarter final naduh ka 14 tarik Nailar.
Haba phai sha ka jingiakhun kaba long haka mynta ka sngi, ka Madan Thadmuthlong kala jop da3-1 iaka Royal Pole Mihmyntdu.
U Precious Tang ula the par kol 5’ & 27’ bad u Samsauru Papiah haka minit 45’ kaba la biang pura iaka Madan Thadmuthlong ban khur iaka nam jop bad buh jaka ialade haka pre quarter final.
Shikol ka Royal Pole Mihmyntdu la thep da u Marsowki Suchiang haka minit kaba 70’+1 Ha kawei pat ka jingialehkai ka Pasyih Cultural ka la pynliem da 3-2 iaka Kseh Sylle Ialong.
Na kaliang ka Pasyih la thep da u Wansaki Rymbai 56’, u Armi Siangshai 59’ bad u Iaineh Suchiang 65’.
Katba ka ar kol jong ka Kseh Sylle Ialong la thep da u Iahluti Dhar 7’ bad u Niawki Phawa 67’ Ka jingiakhun Pre Quarter Final ka sdang da ka jingiakhun hapdeng ka Risingsun Mukhla pyrshah iaka Mukhla Umlangshor haka por 10.00 baje mynstep.
Ka Newhill pyrshah iaka Mookaswan dongwah haka por 12.00 baje nohphai sngi ka Lumbhahdakha pyrshah iaka Madan Thadmuthlong haka por 1.30 baje nohphai sngi bad ka Mookyrdup pyrshah iaka Lutituber haka por 3.00 baje janmiet.16 tarik Nailar, ka Lumkhangdong pyrshah iaka Pateinki Sabah, Mulang Ialong pyrshah iaka Moodop Royal, Madankynsaw pyrshah iaka Myrjai bad ka Da i Hi Mynsngat pyrshah iaka Iooksi Youth Welfare.
U Under Secretary General Administration Department ka sorkar Meghalaya u pyntip ba kumba long ha ka snem ba la dep ka jingialap lyngba ka ‘Har Ghar Tiranga’ ban pynshlur ia ki paidbah ba kin rakhe lehkmen ia ka sngi Independence Day jong ka ri kan sdang naduh ka 13 haduh ka 15 tarik Nailar 2023.
Lyngba kane ka jingialap la pynshlur ia ki paidbah ba kin wah ia ki lama lairong jong ka ri ha ki thliew iing jong ki bad ruh ban phah ia ki dur selfie ha ryngkat ka lama ka ri lyngba ka website www.
harghartiranga.
com.
Lah ban kdew ba ka jingialap lyngba ka ‘Har Ghar Tiranga’ hapoh jong ka ‘Azadi Ka Amrit Mahotsav’, ka dei ka sienjam ba la shim da ka sorkar India ha une u snem ba la dep ban kyntiew bad pynher ia ki lama ka ri ha man ki thliew iing.
Ka jingthmu sha lyndet jong kane ka long ban pynioh ia ka mynsiem ialeh hapoh ki mynsiem jong ki briew bad ban kynmaw ia ka jingiaid lynti jong ka ri India bad na ka bynta kito kiba la noh synniang ban pynlong ia ka ri ba kan kiew shaphrang.
U Myntri Rangbah ka Jylla u Conrad K Sangma haka sngi Thohdieng u la plie paidbah ban sdang iaka ‘Chief Minister’s Solar Mission’ kaba thmu ban kyntiew ia ka jingpynmih bording ha ka jylla da kaba pyndonkam iaki kjat sngi (rays) bad ban pynkylla iaka sha ka spah da kaba pynduna iaka jingshaniah haka electricity ne ka bording.
Ka sorkar kan pynlut haduh 100 klur ha ka shi snem ban pyniaid shakhmat ia kane ka mission.
Ia kane u Myntri u la pynbna ha ka jingialang ba la pynlong hapoh State Convention Centre, Shillong, ha ka jingiadon lang u Myntri ka tnat Bording Abu Taher Mondal, u Chairman ka MNREDA Rupert Momin bad kiwei.
U Myntri u la ong ruh ka jingiaroh ia ka Meghalaya New And Renewable Energy Development Agency kaba la trei borbah ban pynurlong ia kane ka projek ka ban ai shibun ki jingmyntoi ia ki paidbah ka jylla.
Na ka liang u CM u la ong ruh ba ka jingtuklar lyngba kane ka lad pynmih bording (Renewable Energy) ka ban lait na ka jingpynjot ia ka mei mariang.
Da ka jingkut jingmut ban kyntiew ia ka jingpynioh bording lyngba kane ka rukom na ka liang ka sorkar kan pynioh ia ka subsidy kaba long 70% na ka bynta na ka bynta ki longiing shimet bad 50% na ka bynta ki skul, hospital, hotel bad kiwei pat ki jaka treikam.
U la ong ruh ba kane ka jingphaikhmat ha ka jingpynioh bording lyngba ka sngi ki nongioh jingmyntoi kin hap ban siew tang 10% na ka dor jong ki tiar ki tar ha ka por ba ki ioh pdiang ia kane ka skim.
Watla yn ym lah ban rat dyngkhong pura ha kaba iadei bad ki jingeh ha ka kam bording hynrei lyngba kane ka Solar Mission ka ban pyniaid shakhmat kan iarap na ka bynta ban pynioh haduh  30-40 % ka bording sha ki longiing lyngba kine ki solar unit bad ka ban long ruh ka jingmyntoi kaba khraw na ka bynta jong ki ha ka por ba don ka load shedding.
Nalor kata u la ong ruh ba ki jaka pule puthi bad kiwei pat ki tnat treikam kiba kham heh kin ioh jingmyntoi shibun lyngba kane ka skhim.
Shuh shuh u CM u la pynpaw ruh ba kala don ruh ka jingiakren bad ki kompeni shna battery ban lah pynkha ia ka karkhana pynmih battery bad ba maramot ia ki battery ha kane ka jylla bad ka jingthmu hi ka long ban tehlakam ia ki jingeh haba iadei bad ka jingdonkam ba bujli ia ki battery bad kiwei pat ki bynta bad ka ban plielad ruh ha kaba iadei bad ka ioh kam ioh jam na ka bynta ki samla.
Ka kynhun ialehkai Phutbol jong ka AG Ophis ka la la lah ba kan pynliem noh da 3-0 ia ka Meghalaya Energy Corporation Limited haka jingiakhun ia ka final jong ka North Eastern Council Invitational Football Tournament 2023, kaba long kum shi bynta jong ka jingrakhe ka ri India ia ka snem kaba ar jong Amrit  Ka Mohatsav.
Ha kane ka kynti ki ophis ba la wan ban iashim bynta baroh ki long 9 tylli.
Kia phainal jong kane ka jingiakhun, ka la long hynne ka sngi Thohdieng ha madan First Ground ka Shillong Sports Stadium, Polo.
Haba phai sha kane ka jingiakhun, ka kylla step ka la kut da ka jingbym don satia ba lah ban ioh ban pynkhih ia ka jar.
Dei haba la wan ban bteng ia ka kylla miet, ka kynhun ialehkai jong ka AG ophis, kaba la don lang ruh ia ki kato katne ki player, kiba dang ialehkai na ki klob ba iakhun ha ka lympung jong ka Shillong Premier League, ba ki la sdang ban kham kyntiew noh ia la ka rukom ialehkai, kaba la plie lad ia ka kyhun ialehkai jong ka AG Ophis ba kan ioh wat ba kan thep ia kine ki lai tylli ki kol,.
Ka kol ba nyngkong la ioh ban thep ia ka da u Chandmitre Thma 43′.
Hadien kane ka kol jong u Chandmitre, ka la pynkyndit bynriew ia ki player jong ka MeECL, hynrei ar minit hadien kane, ka AG Ophis ka la ioh ba kan thep pat sa ia ka kol kaba ar ha ka minit kaba 45′, kaba la wan lyngba u Sheen Sohktung.
Ka kol na u Sheen, ka la kylla long ka thong bah ia ki player ka MeECL ban lah ban wanphai sha ka lynti jong ka jingiakhun, ia kaba ki player jong ka AG Ophis hadien kine ki artylli ki kol, ki la sdang ban ia mir bha hapdeng jong ki ha madan, bad ruh ban sdang ban pynshad kylleng sawdong ka madan ia ka bol, kaba la nang pynstait ia ki ktang lyer jong ki player kaMeECL.Ha ka minit kaba 54′, ka AG Ophis ka la ioh ia ka kabu ba kan thep ia ka kol kaba lai kaba la wan pat sa na u Kerio Nongbri, kaba kylla long artad kum u prek ba la sah khatduh ha ka synduk ka MeECL.Ha kaba kut jong ka jingiakhun ka nam best player ka la leit sha u Sheen Sohktung jong ka AG Ophis, Best Goalkeeper ka leit sha u Shiningstar Basaiawmoit ka MeECL bad ka nam top scorer ka leit sha u Chandmitre Thma jong ka AG Ophis hadien ba u la ioh ban thep haduh 7 tylli ki kol.
U kongsan ba la wan ban don lang ha kane ka sngi dei u u Gaingongdin Panmei uba bat kum u Fincial Advicer jong ka NEC,ka symbud kongsan pat dei ka  Sherry Lalthangzo kaba bat kum ka Ecnomic Advicer jong  ka NEC, nangta u Rangbah Shnong ka Nongrim Hills u bah Bantylli Nari, ia kaba la sakhi lang ruh da ki nongtrei na baroh artylli ki ophis.
U Sub-Divisional Officer (Supply), Amlarem Civil Sub da kane u pyntip ba ia u khaw rashon hapoh jong ka NFSA kata (AAY & PHH) bad Non-NFSA la dep ban pyllait lyngba ki dukan rashon haduh ka 15 tarik Nailar 2023.
Ia u khaw rashon na ka bynta kiba don ia ka card AAY la pyllait ha ka jingthew kaba 35 kilo shi iing khlem da donkam ban siew dor, na ka bynta ki PHH la pyllait 5 kilo shi khlieh khlem donkam ban siew dor bad na ka bynta ki Non-NFSA yn pyllait ha ka dor T.14/- shi kilo.
La kyntu ia ki nongbam rashon ba ki lah ban shim noh ia ki bhah bhah jong ki lyngba ki dukan sam rashon.
Lada don ki bym sam ne kiba die palat ia ka dor ba la buh ki lah ba phah mardor ia ka jingujor sha ka ophis u Sub-Divisional Officer (Supply), Amlarem Civil Sub-Division da kaba ai ia ki kyrteng jong ki bad ia ka shnong khnang ba yn lah ban shim ia ki jingpynshitom.
Ia ki jingujor lah ban phah sha ki Sub-Inspectors ha kine ki nombor 9436110184/8731025753“ Email: sdo_amlarem@outlook.
com.
Ka jingialang ka kynhun myntri kaba la long mynta ka sngi Thohdieng ka la shim ia ka rai ban pyrkhing ha kaba iadei bad ka jingleit bar ri da ki heh sorkar khnang ban pynduna ia ka jingshah ktah ka pla tyngka ka sorkar.
Na ka liang u nongaiktien ka sorkar u Bah Paul Lyngdoh u la ong ba lada ki juh ki heh ophisar ki leit ban iashim bynta ha kino kino ki jingialang kiba long shabar jong ka ri ha ka sien kaba ar ki hap ban phah shwa ia ka progress report jong ka jingialang kaba la dep hashwa bad hadien ba la ioh ia ka jingmynjur kin sa lah ban leit iashim bynta ha ka jingialang kaba bud.
U la pyntip ruh ba ka sorkar ka la shim ruh ia ka rai ba na ka liang ka sorkar ka lah ban bei tyngka tang na ka bynta ka jingleit iashim bynta ha ka kylla kaba nyngkong, hynrei ha ka jingleit iashim bynta kaba bud ia ki jinglut jingsep dei ban bei tyngka da ka sorkar pdeng ne da ki kynhun kiba khot pynlong ia ki jingialang.
Nalor kata u la ong ruh ba kaei kaba kin hap ban pdiang ka long tang lada kita ki heh sorkar ki pynlong ia ka jingleit bar ri na ka bynta ban ioh pdiang ia kino kino ki khusnam kiba dei na ka bynta ka sorkar Meghalaya.
Ha kaba iadei bad ki dkhot ka kynhun Myntri u la ong ba ka dei ban ioh ia ka jingmynjur lyngba ka Ministry of External Affairs (MEA) bad kumba la pynshai ha kine ki khyndiat taiew ba la lah, ka MEA ka la pyrkhing bha ha kaba iadei bad ki kyndon ha kaba iadei bad kiba kum kine ki jingleit jurip bad kane ka kynthup ruh wat ia u Myntri Rangbah ka jylla.
Ka sorkar Meghalaya mynta ka sngi Thohdieng ka la mynjur ia ka jingtyrwa ban ailad ia ki ophisar sorkar jong ki tnat bapher bapher ba kiba kynthup ia ka All India Services, Meghalaya Civil Service, Meghalaya Police Service, Forest , Finance Services bad kiwei kiwei ba kin bteng ia ki jingpule ha ki lain bapher bapher khnang ban kyntiew bad pynjanai shuh shuh ha kaba iadei bad ki rukom treikam.
Ia kane la pynpaw da u Myntri sorkar uba dei ruh u nongaiktien ka sorkar MDA u Bah Paul Lyngdoh haba kren sha ki lad pathai khubor hadien ka jingialang ka kynhun myntri, kata da kaba bynrap ruh ba ia ki jinglut jingsep kaba lah ban kot sha ka T.15 lak yn bei  na ka liang ka sorkar.
U la ong ruh ba ha ka jingiamir jingmut, ka sorkar ka la rai ruh ban pynlut haduh 15 lak tyngka na ka bynta ia bai tuition jong kine ki ophisar, bad ki course kiba kine ki ophisar ki lah ban leit pule ki lah ban long ha ka online ne ka offline, hynrei kin ym lah pat ban shim shuti na ki jingtreikam jong ki na ka bynta ban pyndep ia kane ka jingpule ha ki tnat pule bapher bapher.
Nalor kata u la ong ruh ba kine ki ophisar kiba ioh ia kane ka tuition fee na ka sorkar kaba kaba lah ban kot sha ka T.15 lak ka thmu na ka bynta lai ngut ki ophisar ha ka shi snem ia kaba na ka liang ka committee jong ka sorkar ba la thung kan ai ka jingmynjur ia ka jingtyrwa bad pyntip ruh ia ki ophisar ki ban leit ban bteng ia ka jingpule kin dei tang kito ki ophisar kiba ka jingtreikam ba dang sah jong ki kan ym duna ia ka hynniew snem.
Kane ka committee ia kaba yn khlieh da u chief secretary kan bishar bniah ruh na ka bynta ban ai ka jingmynjur na ka bynta kiba kum kine ki heh ophisar.
Ha kawei pat ka bynta ka kynhun myntri ka la ai ruh ka jingmynjur ha kaba iadei bad ka jingpynkhreh ia ki jingkren ha ka sngi Independence Day kaban pynpaw halor ki jingjop bapher bapher jong ka sorkar naduh ba ka la shimti ha ka bor.
Ka Central Bureau of Communication (CBC), hapoh ka tnat Information and Broadcasting jong ka Sorkar India, Regional Office, Shillong ha ka jingiatreilang bad ka University of Science and Technology Meghalaya haka sngi Palei, ka la pynlong ia ka jingpyni ia ki dur ne ka ‘photo exhibition’ kaba ar sngi ha ryngkat kiwei kiwei ki prokram ban rakhe ia ka Azadi Ka Amrit Mahotsav ha USTM.Ha ka prokram la wan iashim bynta u A Srinivas, DIG (Operations), CRPF, NE Zone, u Samudra Gupta Kashyap, nongthoh kot, nongthoh khubor bad Information Commissioner, Assam barim, u Mahbubul Hoque, Chancellor ka USTM, Dr BK Das, Pro VC ka USTM, Dr RK Sharma, Nongai jingmut ia ka USTM, Gopajit Das, Head of Office, CBC Shillong ha ryngkat kiwei kiwei.
La pynlong ia ka prokram pyni deiriti bad ki jingrwai ieit ri da ki barikor jong ka Song and Drama Division hapoh ka tnat Information and Broadcasting jong ka Sorkar India.
Ki delegate ki la plie ruh ia ka jingpyni ia ki dur halor ka “Azadi ka Amrit Mahotsav" kaba ar sngi ha Mother Teresa Park ha phyllaw jong ka USTM.Ha ka jingai jingkren ban pdiang ia ki nongiashim bynta, u Mahbubul Hoque u la ong ba ka Mahotsav ka dei ka dak jong ka jinglaitluid, ka jingiaid shaphrang bad ka jingiatylli kaba iohi ha kylleng ka ri.
Ka USTM ka sngew iahap jingmut bad kine ki jingngeit da kaba pynkupbor ia ki samla pule ba kin long ki nongialam, ki nongsaindur thymmai bad ki nongshong shnong kiba don jingbahkhlieh kiba don bynta ha ka roi ka par jong ka ri, u la ong.
U Samudra Gupta Kashyapu la ong ba kane ka jingpyni ia ki dur halor ka Azadi Ka AmritMahotsavda ka CBC ka plie lad ia ki briew ba kin iohi ia ki jinglong jingman ha ka por jong ka jingiakhih na ka bynta ka jinglaitluid jong ka India bad ba kin sngewthuh ia kito ki por.
U la kynmaw ia ki riewshlur ka Meghalaya – U Tirot Sing Syiem, U Kiang Nangbah bad u Pa Togan Sangma, ha kaba u la ong ba bun na ki kot historikim kren shaphang ka histori, ka deiriti jong ka thain shateilammihngi.
U la ong ba ka long kaba donkam ban pynkylla ia kane lyngba ka jingiashim bynta ki briew jong ka thain bad ka jingai jingtip ia ka ri shaphang ki kam jong ki nongiakhih, ki riewshemphang, ki nongsaindur bad ki nongialehkai na ka thain na ka bynta ka jingtei ia ka India kaba thymmai.
U A Srinivasu la ong ba ka Amrit Mahotsavka dei ka jingrakhe ia ka jingjop jong ka India ha ki 75 snem.
U la kyntu ia kito kiba la wan iashim bynta ba kin trei na ka bynta ki jingthmu jong ki nongiakhih na ka bynta ka jinglaitluid jong ka ri bad ban bud ia ki jingngeit jong ka jingiakhih na ka bynta ka jinglaitluid ka India.
Nalor kata u la pynshlur ruh ia ki samla jong kane ka jaka pule ba kin leit rung ha ki kam iada ri bad ai jingshakri ia ka India.
Kane ka jingpynidur ka pyni ia ka jingiakhih na ka bynta ka jinglaitluid ka India da kaba peit bniah ia ki riewshlur na ka thain shateilamihngi ki bym shym la paw pyrthei.
La pynkhreh ia ki jingiakop bapher bapher kum shi bynta jong kane ka prokram ha kine ki ar sngi ban wan kiba kynthup ia ka Quiz, Jingsaindur, Jingiatainia bad kiwei kiwei hapdeng ki samla pule.
Kane ka jingpynidur ka plie haduh ka 11 tarik u Nailar, 2023 ha kaba ki briew ki lah ban leit peit ia kane.
Ka lehniam Behdienkhlam jong ka Seinraij Ïalong kala poi noh sha kaba kut haka sngi Palei.
Kane ka lehniam kala sdang naduh ka 2 tarik Nailar bad la pynkut iaka da kaba bret iaki rong ha Tre Pyrda ha Ialong.
Ki shnong kiba iashimbynta ha kane ka lehniam ki long ka Wahiajer, Nongkhyllep bad ka shnong Ialong.
La pyndep iaka jinglehniam da u Langdoh ryngkat ki wasan, ki Maji bad u Sangot.
Ki jinglehniam ki kynthup naduh ka Khrong ka Khri, ka Choh Thyndai bad ka Knia Khlam ban beh iaka pang ka shitom bad iaka sih ka roi na ki shnong ki thaw bad ban kyrpad kyrpon ia u nongbuh nongthaw ban kyrkhu kyrdoh ban bha ka rep ka riang.
Ki kynrem ki lyndan kiba wan sakhi ki kynthup ia u Myntri Rangbah Conrad K Sangma, Symbud Myntri Rangbah ma Sniawbhalang Dhar, u Chief Executive Member JHADC u Thombor Shiwat, u MLA Umroi u Damanbait Lamare, u MLA Jowai, u Wailadmiki Shylla, ka MLA Sutnga Saipung ka Kong Santa Mary Shylla, MLA barim ka Sutnga Saipung u Shitlang Pale, ki MDC, Deputy Commissioner West Jaintia Hills u Bah BS Sohliya, IAS, u Superintendent of Police West Jaintia Hills C Syrti, ki doloi na ki elaka bapher, President ka Seinraij Ialong u Pyrkhat Shylla bad kiwei kiwei Haka sngi pynkut, ki khun ka Seinraij Ialong na kylleng ki dong bapher bapher kumjuh ka shnong Wahiajer bad Nongkhyllep ki pynpoi haduh 10 tylli ki rot ha Tre Pyrda Katba ïaka Knia Khlam bad ka Wahbhang kiba dei ki lehniam ba khadduh la pyndep hadien ka jingbret iaki rot.
U Myntri Rangbah ka Jylla u Conrad K Sangma ula pyntip ba un theh jingiarap iaka shnong Ialong lyngba ka skhim Chief Minister Special Development Programme na ka bynta ban tei pynbha bad iada iaki jaka khamtam iaki hali ki pynthor kiba la pynjulor ka wah Myntdu haka shnong Ialong.
Ia kane u Myntri Rangbah Conrad K Sangma ula ong haba kren iaki nongthoh khubor haka sngi pynkut iaka Behdienkhlam ka Seinraij Ialong haka sngi Palei.
Ula ong ba ka wah Myntdu kala pynjulor iaka jaka kaba heh, kynthup iaka hali haka shnong Ialong, kumta ula ong ba un ai jingiarap lyngba ka skhim Chief Minister Special Development Programme ban iada iaka jingpynjulor ka wah.
Ula ong ruh ba ka sorkar kan wanrah iaki kam pynroi na ka bynta ban pynbha pynmiat iaka shnong Ialong bad ka Ialong park.
Ula ong shuh shuh ba ka sorkar kan theh jingiarap ban tei iaki jingtei ha Pyrda ka shnong Ialong, khnang ban pynitynnad iaka jaka lehniam Behdienkhlam haka rukom kaba dei bad ban kyntiew shuh shuh iaka kolshor.
Ka Independence Day Cup Under-17 Football Tournament kala jam noh sha ka semifinal bad la buh tarik ba kan long haka 12 tarik Nailar ha Kiang Nangbah Stadium.
Katba ka Third Division lashai ka dei ka jingiakhun kaba khatduh jong ka wat kaba nyngkong.
Baroh ar tylli kine ki jingialehkai football dei kiba pyniaid da ka West Jaintia District Sports Association (WJDSA).
Ki kynhun kiba la buh jaka haka semifinal ki long ka Mukhla Raij pyrshah Mulang Ialong bad ka Dulong pyrshah iaka Demthring.
Baroh ar tylli kine ki jingialehkai semifinal kin long haka 12 tarik Nailar haka por 1PM bad 3:30 PM.Bad ka Final kan long haka sngi rakhe iaka Independence Day.
Haba phai sha ka jingiakhun quarter final kaba khatduh haka sngi Palei, ka Demthring kala jop da 2-0 iaka Evergreen Mukhla.
Ka kol kaba la thep da u Olanroi Suting haka minit kaba 4 bad 27 kala biang pura iaka Demthring ban jop bad buh jaka haka semifinal.
Haba phai sha ka Third Division Football Tournament, ka Madankynsaw Mawkyndeng kala pynliem da 4-0 iaka Tympang.
Ia kine ki kol la thep mar shikol da u Iowmainki Lamare 31’, Leonard Passah 38’, Two pillar Tang 52’ bad u Dame chan I Sayoo 54’.
Haka jingiakhun kaba bud, ka Mookaswan Dongwah kala jop da 1-0 iaka FAM da 1-0.
Ia kane ka kol la thep da u Ion Phawa 50’.
Ki ar kol na u Niawkor Sari 24’ bad 70’+3 kala biang pura iaka Mukhla Umlangchor ba kan pynliem da 2-0 iaka Da-I-Hi SC Mynsngat.
Ka Third Division kaban jam noh artad sha ka wat kaba ar ne ka pre quarter final, mynta ka sngi Thohdieng ka dei ka jingialehkai ba khatduh jong ka wat ba nyngkong.
Ka jingiakhunn kanlong hapdeng Madanthad Thadmuthlong pyrshah iaka Royal Pole Mihmyntdu bad ka Kseh Sylle Ialong pyrshah iaka Pasyih cultural ki ban long haka por 12 baje mynsngi bad 2 baje nohphaisngi.
Khnang ban weng ia ka jingiakynad kaba dang iai bteng hapdeng ki Karbi bad ki Khasi Pnar ha ka thain khappud namar ka khyrdop lum khajna ba la pynieng da ka Karbi Anglong Autonomous Council (KAAC) ha Khanduli, na ka liang ki Chairman ki Regional Committee (RC) ka Assam bad Meghalaya kin pynlong ka jingleit jurip sha ka shnong Khanduli, West Jaintia Hills District hadien ka jingrakhe ia ka sngi Independence Day.
Ia kane la pyntip da u Myntri Rangbah ka Meghalaya u Conrad K Sangma haba kren sha ki lad pathai khubor ha Ialong haka sngi Palei.
Na ka liang u CM u la pdiang ba kane ka khyrdop lum khajna ka dang don haduh mynta hapoh Khanduli hynrei kam shym la don shuh ka jinglum khajna.
U CM u la ong ruh ba ka don khyndiat ka jingklumar jingmut hapdeng ka Karbi Anglong Autonomous Council (KAAC), ka sorkar Assam Government bad ma ngi ha kaba iadei bad ka jaka ba don katei ka khyrdop lum khajna.
“Ki Chairman jong ki ar  Regional Committees ka Assam bad Meghalaya kin pynlong ka jingleit jurip sha Khanduli khnang ban weng ia kane ka jingartatien khnang ban lah ban wanrah pat ia ka jingsuk ha ki thain Khanduli," ong u CM ka jylla.
Nalor kata u Sangma u la ong ruh ba ha ka jingshisha na ka liang u CM ka Assam bad ka Meghalaya ki don ia ka jingthmu ban leit jurip sha Khanduli, hynrei namar ka jingkhim jong ka por na baroh arliang kumta ruh kim lah ban pynbeit ia ka tarik na ka bynta kane ka jingleit jurip, bad kumta ruh ki la shaniah ha ki Chairman ka Regional Committee ba kin leit jurip sha Khanduli.
Ki kynhun tynrai kum ki durbar shnong ha jylla Meghalaya ki don ka bynta kaba kongsan ha ka imlang sahlang jong ka jylla Meghalaya bad ka ioh ka kot, ha kaba iadei bad ka jingpynneh pynsah ia ka mariang bad ka jingai jinghikai shaphang ki rukom kiba lah ban iai neh.
Na ka liang u Myntri ka Sorkar Pdeng ba dei khmih ia ka Tnad Development of North Eastern Region (DoNER) u G.Kishan Reddy ha ka jubab ba shu thoh ha iing dorbar thawain Rajya Sabha haka sngi Palei, u la ong ba ka Sorkar Meghalaya ka la dep ithuh ia bun ki ‘law kyntang kum ki jaka ba la aijingiada ne ki Community Reserve hapoh ka Wildlife (Protection) Act, 1972.
Kumjuh ruh, ki skhim Integrated Development of Wildlife Habitats bad Compensatory Afforestation Fund Management and Planning Authority (CAMPA) ba ba la bei tyngka da ka sorkar pdeng ki la wanrah ka roi ka par sha ka imlang sahlang da kaba plie ki lad kamai jakpoh na ka bynta ki nongshong shnong.
Ua la ong ruh ba ki jaitbynriew ha ka thain bad ki kynhun tynrai ha Meghalaya ki ia don bynta ha ka jingsaindur ia ka roi ka par, ka jingai jingkyrshan ia ki Village Employment Council, ka jingithuh ia kiba dei ban ioh jingmyntoi ia ki prokram bapher bapher jong ka sorkar, ka jingdon ka jaka shnong na ka bynta ban shna ia ki projek, ka jingpyniaid ia ki jingdon jingem jong ka imlang sahlang bad kiwei kiwei na ka bynta ka roi ka par jong ki jaka riewlum ha ka jylla.
U District Magistrate ka West Jaintia Hills District, u Bah  B.S Sohliya, IAS ha ka 7 tarik mynta u bnai u la pynjari da ka kyndon Section 144 CrPC kaba maham  tyngeh ha kaba iadei bad ka jingpom dieng, ka jingtih shyiap, ka jingkhlong maw, sait jain, kali bad bret jakhlia ha ki bynta jong ka wah Myntdu bad ki jaka ba markhap jong ka khnang ban iada ia kane ka wah na ka jingpynjakhlia.
Kane ka jingmaham ka long ruh hadien ka jingpynmih hukum da u Chief Secretary ka sorkar Meghalaya katkum ka shithi No.FOR/CCI2/2017/915, Dt.26/3/2022 bad ruh ka jingpyntreikam ia ka hukum ne Order jong ka NGT.Ka jingshim ia kine ki sienjam ba pyrkhing ka la wan long ruh hadien ba ka jinglong jingman jong ka um hapoh kane ka wah Myntdu ka la shah ktah jur katba nang mih ki sngi namar ka jingdon jong kiba tih shyiap tih maw beain, kiba bret jakhlia kumjuh kiba saitjain bad sait kali harud jong kane ka wah.
Namar ka jingdawa jong ka kam kumta ruh kane  ka hukum kan treikam mardor tad haduh ban da pynbna da kumwei pat.
Shibynta ka jingrakhe ia ka sngi laitluid jong ka ri ka ban long ha ka 15 tarik mynta u bnai, na ka liang ka Ophis u Deputy Commissioner, West Jaintia Hills District ryngkat ka jingiatreilang bad ka District Sports Officer, WJHD, Jowai kan pynlong ia ka jingiakop mareh thong ba la tip kum ka “Independence Day Run – 2023" na ka bynta ki shynrang bad kynthei (open category) ha ka 15 tarik Nailar 2023.
Kane ka jingmarrh kan sdang ha ka por 6 baje mynstep na Main Gate Kiang Nangbah Stadium sha Ladthadlaboh Main Road –  Jowai Public School – Gate Polytechnic – Kshaid Rymphum – Salaroh – Dulong Poh-hali Road – Dulong – Pamhadem – Panaliar (Civil Hospital) – Iongpiah –  Mission Compound – H.K.Singh School – D.C Office – New Hill – National Highway –  bad pynkut ha Kiang Nangbah Indoor Stadium.
Na ka liang u DSO, WJHD u Ma K Passah lyngba une u kyrwoh u pyntip ruh ba ka rejistar kyrteng na ka bynta baroh ki nongiashim bynta yn leh ha katei hi ka sngi 15 tarik ha ka por 5:30 mynstep thik.
Kumta na ka liang ka ophis u DSO ka WJHD ka khot sngewbha ia baroh kiba kwah ban iashim bynta tang napoh ka district sha kane ka jingiamareh thong.
Ki nongjop ha kane ka jingiakop kin ioh rah da ka song pisa kynthup ia ki jingbuh sahkynmaw.
Kumta na ka liang ka ophis ka khmih lynti ia ka jingwan iashim bynta shitrhem da ki nongshong shnong.
Ka Jaiñtia National Council (JNC) mynta ka sngi hapoh ka jingialam u bah Training Phawa Finance Secretary (JNC-CEC) ryngkat kiwei pat ki nongialam bad ki dkhot ka seng kala leit ban ujor sha u DMHO ka EJHD  ha kaba iadei bad ka jingbym don bording hapoh Tuber Sub-Centre mynta lah kumba 3 ne 4 bnai kynthih.
Ha kane ka jingleit iakynduh ia u DMHO na ka liang ka seng ka la buh ruh ka jingkylli ba balei kat ia ka jaka ai jingsumar ym lah satia ban pynbiang bording.
Kumta ka JNC kala kyntu ruh ia ka ophis u DMHO ba ka dei ban pynbiang lut ia ki jingdonkam jong ki jaka ai jingsumar khamtam sha ki thain ba jngai na ki jaka sor khnang ba ki paidbah kin ym duh jingkyrmen khamtam ha kum kine ki por ba lyngshop ki bor ka mariang.
Halor kane ka jingdawa jong ka JNC, naka liang u DMHO u la kular  ban shimkhia ia kane ka kam bad ban phah ruh mardor ia ki bor ba dei ban peit khamtam ha kaba iadei bad ka bording  na ka bynta ka bha ka miat bad ka jingshngain jong ki paidbah kiba donkam ia ki lad jingsumar.
Ha kawei pat ka bynta la pynpaw ruh ba kane ka jingduh bording kane ka Sub Centre ka dei na ka daw ka sorkar kam shym la siew satia ia ka bai bording.
U Deputy Commissioner ka East Jaintia Hills District, Khliehriat ha ka sngi Balang ba la lah u pyntip paidbah ha kaba iadei bad ki jingbthah ba la pynmih da ka iingbishar Supreme Court khnang ban khanglad ha kaba iadei bad ka jinghap jingliat jong ki khynnah khunlung hapoh ki thliew ksam um ne jaka pynlang um hapoh ki shnong ki thaw ki jong ki.
Katkum kine ki jingbthah, ki trai jong ka jaka hashwa ba kin shim ia ki sienjam ban shna ia ki jaka ksam um ne pynlang um, ki trai jaka ki dei ban aijingtip da ka jingthoh la kumno kumno 15 sngi shwa sha ki bor sorkar jong ka thain, kata sha u District Collector lane u District Magistrate lane ki heh ba dei khmih jong ka tant Ground Water/ Public Health, ka Municipal Corporation.
Dei ban pyntip ia ka rejistration jong baroh ki drilling agency kata la ki dei ki jong ka sorkar ne semi lane shimet bad ki bor district ne ki bor ba dei khmih katba ka shong.
Dei ban wah ia ki signboard ha ka por ba pyntrei hajan ka thliew ne pung ha ryngkat ki jingthoh kiba bniah ha kaba iadei bad ka address jong ka drilling agency ha ka por ba dang pyntrei ne pynbha ia ka pung bad ruh ia ka address ba pura jong u trai pung.
La bthah ruh ba dei ban ker sainar sawdong jong ka pung ne thliew bad ruh ban tap bha da ka dewbilat sawdong jong ka pung.
Lada jia ba donkam ban shna ne repair ia ka pump ym dei ban shu ieh ia ka thliew khlem da tap.
Ia ki thliew kiba ym pyndonkam shuh dei ban tap noh da ka khyndew ne shyiap ne da ki maw.
Halor kane ka bynta la aibor ia u district collector ne kiwei pat ki bor ba dei khmih ba kin pynthikna halor ka jingbud ryntih ia ki jingbthah.
Ha ki thain nongkyndong ki nongkhmih ia kane ka bynta kin long lyngba ki nongialam shnong bad ki heh na ka tnat Agriculture, katba ha ki jaka sor kin long lyngba ki Junior Engineer bad ki heh sorkar na ka tnat Ground Water/ Public Health/Municipal Corporation bad kiwei pat.
Ka kashari jong u nongbishar ba kyrpang ka POCSO, West Garo Hills District ka la rai pynrem ia u Md.
Anishur Rahman da kaba set phatok hynniew snem kynthih namar ka jingdonkti ha kaba rahbor ia kawei ka khynnah kaba dang 14 snem rta kaba la jia naduh kine ki hynriew snem ba la dep.
Ki bor pulit kila ong ba ha ka 18.03.2017 ka tnat pulit Tura Women PS ka la ioh pdiang ia ka jingtip ha ka 14.03.2017 ba kawei ka khynnah kaba dang 14 snem rta ka la jah rngai hadien ba ka la leit sha ka shnong Chibinang da ka kali tempo.
Ki pulit ki la iathuh ba u Anishur Rahman uba dei u nongniah jong kane ka kali tempo bad uba dei ruh u khun jong u Sarhab Ali uba don ia kawei ka dukan furniture ha Chibinang kaba hap hapoh PS Phulbari, West Garo Hills u la rahbor ia kane ka khynnah ban set ha ka jaka ka bym lah satia ban tip.
Halor kane ka jingjia la rejistar case hapoh Tura Women PS katkum ka case PS Case No.17(3)2017 u/s 366A/368 IPC R/W sec 3(a)/4 POCSO Act bad ia ka jingtohkit la shimti da ka UB/WPSI ka Renu D.Momin.
Hadien ka jingtohkit kaba bniah la aiti ia ka charge sheet ha ka 31.01.2018.
Hadien ba la dep ka jingtian bishar ka ka kashari ba kyrpang jong u nongbishar POCSO, West Garo Hills, Tura ka la pynngat ia utei uba la shah kynnoh donkti ha ki kyndon Section 3(a)/4 POCSO Act bad rai pynrem da kaba set phatok hynniew snem kynthih nalor ka kuna kaba T.5000 (san hajar) bad lada ym lah siew iaka kuna un shah set phatok sa lai bnai.
Ka Synjuk Waheh shnong Jowai ka la pynkup burom ia u Alexander Lyngdoh uwei na ki nongshong shnong ka Loomsooiung New Hill, Jowai, uba la rah nam iaka ri Jaintia da kaba leit iashim bynta haki jingiakop khun kti ha kylleng ki bynta ka ri India kumjuh shabar ka ri.
U Alexander Lyngdoh udei uba don jingduna haka met ka phad, ula lah pat ban wanrah burom iaka rilum Jaintia haka jingialehkai khun kti Ka Synjuk Waheh shnong Jowai, hadien ba ka la ioh jingtip na u waheh shnong Loomsooiung Newhill, ka dap da ka jingkmen bad haka 9 tarik ka la pynkup burom ia u ha Community Hall ka Dorbar shnong Dongmihsngi haka jingialang kaba la pyniaid da u President ka Synjuk, u Ma Alan Niangti.
La ioh ka jingkren lyngkot na u Vice President ka Synjuk u Jlan Kupar Rymbai uba dei u Waheh shnong Lumpariat uba la pynkynmaw iaki kam jong ka synjuk na ka bynta ka bha ka miat jong ki shnong ki thaw bad ka imlang sahlang.
Ka Mulang Ialong, Mukhla Raij bad Dulong ki la buh jaka ialade haka kyrdan jong ka semifinal haka jingialehkai Independence Day Cup Under-17 Football Tournamentkaba pyniaid ka West Jaintia District Sports Association (WJDSA).
Kane ka la wan hadien ba ki la khur nam jop haka jingiakhun quarter final kaba la long ha madan Kiang Nangbah Stadium Ladthadlaboh, Jowai haka sngi Balang.
Haba phai sha ka jingialehkai quarter final kaba nyngkong, ka Mulang Ialong ka la pynliem da 3-2 iaka Ladthadlaboh.
Ka Mulang Ialong kala pynkhih nyngkong iaka jar lyngba Jeri Dhar 12′, u Charelang Mulieh 51′ bad u Nidaroi Mulieh 60’+9.
Na kaliang ka Ladthadlaboh la thep da u Teiborlang Malang 48′ bad u Medondor Pala 59′.
Ha kawei pat ka jingiakhun, ka Mukhla Raij kala jop da ka tie breaker da 4-3 iaka Niaw Wasa United.
ka jingiakhun haka por kaba la buh ym don mano mano ba ioh pynkhih jar.
Haka quarter final kaba lai, ka Dulong pynliem da ka tie breaker da 4-3 iaka FAM.Ka jingialehkai haka por kaba la buh kala iakhaid mar 1-1.
Ka Dulong kala ioh thep shuwa lyngba u Lovingstar Suting 28′, katba na kaliang ka FAM la thep da u P.Papang 33′.
Haba phai pat sha ka Third Division Football Tournament-3rd Adelbert Memorial Trophy, ka Lumchyrmang Mihmyntdu ka la pynliem iaka Nangbah Pohshnong da 2-0.
Iaki kol jong ka  Lumchyrmang Mihmyntdu la thep da u Yobiang Bamon 45′ bad u Pynchngain Phawa 49′ Ka jingiakhun Third Division haka 10 tarik Nailar kan long hapdeng ka Tympang Club pyrshah iaka Madankynsaw Mookyndeng haka por 10.30 baje mynstep, ka FAM pyrshah iaka Mookaswan Dongwah haka por 12.00 baje nohphai sngi, ka Mukhla Umlangshor pyrshah iaka Da i hi Mynsngat haka por 2.00 baje nohphai sngi.
Katba ka jingiakhun Quarter Final kaba saw haka Independence Day Under-17 kan long hapdeng ka Demthring pyrshah iaka Evergreen Mukhla haka por 3.30 baje nohphaisngi.
Ka Hynniewtrep Integrated Territorial Organisation (HITO), West Jaintia Hills District haka sngi Balang kala ai da ka jingthoh sha u Deputy Commossioner, West Jaintia Hills ha kaba ka la dawa ban khang khyrdep shisyndon ia ka jingmih jong ka iew masi beain ha ka shnong Mookyndur kaba buh jingma na ka jingpang iabit ia kiwei pat ki jingri jong ki trai shnong hapoh ka thain.
Na ka liang ka HITO ka la ong ba kane ka jaka iew ka dei kaba la long trai da u Ma Nicholas Rymbai bad la kynnoh ba ym shym la don satia ki doktor na ka tnat veterinary ki ban khmih bad ai syrnot na ka bynta kine ki jingri la ki dei ne em kiba don jingpang iabit bad kiwei pat ki khniang jingpang.
Ka HITO ha u kyrwoh lyngba u Wanbiang Pulang president bad u Lakhon Dkhar general secretary HITO Thadlaskein Unit bad u general secretary ka HITO Mookyndur Unit u Ma Bonny Pakma ki la pynpaw ruh ba ha kine ki khyndiat taiew ba la dep ki la don ki masi bad ki muid kiba la iap ia kiba la bret ha ki bynta jong ka shnong Mookyndur bad ruh ha ka lynti surok national highway kaba la buh jingma ia ki nongri jingri jong ka thain na ka jinglah ban saphriang ka jingpang iabit lyngba kine ki jingri kiba la iap bad pyut.
Kumta na ka liang ka HITO ka kyntu jur ba dei ban khang mardor ia kiba kum kine ki jaka iew beain kiba ki bym khuid bad kiba long lyngkar na ka bynta ka jingshngain jong ki nongri jingri bad ki nongshong shnong.
Nalor kata ka Seng ka la ong ruh ba ka jingmih jong kane ka iew ka la pynkhein ruh ia ki kyndon 47 haduh 56 jong ka Transport of Animals Rules 1978, bad kumta dei ban shim ia ka jingpynshitom katkum ka ain.
Ha kawei pat ka bynta ka HITO ka la ong ruh ba lyngba kane ka iew la khaii beain ia ki masi bad ki muid shapoh Bangladesh khlem ki kot ki sla kiba biang ban pynshisha shano sha phah ne die ia kine ki masi.
Kumta halor kine ki nongrim ba la dew na ka liang ka seng ka kyntu jur ia une u heh ka district bad un shim ka jingpynshitom katkum ka ain.
U Myntri Rangbah ka jylla u Conrad K Sangma mynta ka sngi Balang u la leit iashim bynta ha ka “International Day of the World’s Indigenous People" ia kaba la khot pynlong da ka North East Indigenous People’s Forum (NEIPF), Meghalaya Chapter ha Multi Conventional Hall, NEHU, Shillong.
Haba kren ha ka jingialang, u CM Conrad Sangma u la ong ba ki mat kiba iapher hapdeng ki jaidbynriew trai shnong jong ka thain shatei lammihngi (Northeast) barabor ka wanrah ka jingsngewkhia kaba jur na ka bynta jong u.
“Ki party sain hima bapher bapher lane ki kynhun seng bapher bapher ki don ia kajuh ka thong haba phai ha kaba iadei bad ki trai shnong, kata ban pynneh pynneh pynsah ia ka jinglong jingman bad ia ka kolshor bad ka tynrai jong ki, bad dei lyngba kane kaba pyniapher ia ngi na kiwei pat ki kynhun nongshong shnong kata ban sngew sarong halor ka jingithuh kum ki trai shnong," ong u Myntri Rangbah.
U la bynrap ruh ba ka long kaba donkam ban pynkylla ia ki rukom pyrkhat jong ki briew khamtam ia ki kynhun nongshong shnong kiba dei ki trai shnong bad ban sangeh ban khmih lynti ba kan don beit ka bhah kyrpang ha baroh ki bynta jong ka jingim.
U la ong ruh ba ngi dei ban kham iar ki jingmut jingpyrkhat bad ba ki samla ka thain Northeast ki dei ban don ia ka mynsiem ban lah ban ia aireng bad kiwei pat.
U CM u la ong ruh ba ka long kaba kongsan ba ka jinglong tynrai jong ngi kaba ngi sngew sarong hynrei ngim dei ban shim sting halor kiei kiei baroh.
Nalor kata u la kyntu ruh ia  NEIPF ban shim ia ki sienjam ban wad bniah ia ki kynhun jaidbynriew trai shnong bapher bapher jong ka thain North East.
Nalor kata u la ong ba ka sorkar Meghalaya ka ka la iatreilang bad ki laitylli ki autonomous council ban phaikhmat ha kaba iadei bad ki bynta bapher bapher kiba iadei bad ki kolshor bad ki jingle jingkam tynrai jong ki jaidbynriew trai muluk ka jylla.
Shuh shuh u la ong ruh ba ki jylla bapher bapher jong ka thain Northeast namar ka jingdon bun jong ki kynhun jaidbynriew bapher bapher kumta kane ka  pynmih ia shibun ki jingeh bad ki jingialeh, bad lyngba ka jingpynlong ia kiba kum kine ki prokram kane ka thain Northeat kan lah ban kiew rasong bad weng ia kine ki jingeh bad ban pynlong ia kane ka thain kaba khlain.
“Ka pang ka mynsiem ban iohi ia ka jinglong jingman hapoh Manipur, bad Nga kyrmen ba ki kynhun kum ka NEIPF kan shim ia kane ka mat na ka bynta ban lah ban wanrah pat ia ka jingsuk ha Manipur.
Shwa kane u CM u la pyllait paidbah ruh ia ka kot kaba kyrteng “Indigenous 2023" ha kane ka jingialang ba la wan iashim bynta da ki nongmihkhmat na ki jylla ka thain Northeast.
U Myntri Rangbah ka Meghalaya u Conrad K Sangma mynta ka sngi balang u pyntip ba na ka liang u Myntri Rangbahduh ka ri u Narendra Modi u la pynthikna ban bishar bniah halor ka mat kaba iadei bad ka jingdawa pyntreikam ia ka Inner Line Permit (ILP), ka jingkynthup ia ka ktien Khasi bad Garo nalor kiwei pat ki mat ba la leit rah da ka kynhun nongmihkhmat na ka jylla.
Haba kren sha ki lad pathai khubor, u Sangma u la ong, “Ngi la iamir jingmut bad pyntip sha u halor ki jingiakren kiba dang iaid shakhmat ha kaba iadei bad ki kam ia pynbeit pud, bad na ka liang u PM u la pynpaw ka jingsngewkhia halor ki jingjia bapher bapher kiba la jia bad ruh balei ba ia kum kine ki mat kiba hapoh u pud u sam jong ka ri ym lah ban weng.
U PM u la ai ruh ka jingiaroh ia ki nongialam ka thain North East halor ka jingshim ia ki sienjam bad ong ruh ba kine ki dei ki jingeh kiba shem shitom, hynrei watla katta ki nongialam jong ki jylla bapher bapher mynta ki la shimkhia halor kane ka bynta.
U la pynpaw ruh ka jingkmen halor kane ka bynta bad pynthikna ruh halor baroh ki lad jingkyrshan na ka liang ka sorkar.
Ha kaba iadei bad ka jingiakren iasuk kaba dang iaid shakhmat bad ka seng HNLC, u PM u la pynpaw ia ka jingangnud na ka bynta ban ioh pat ia ka jingsuk kaba neh ha ka jylla Meghalaya bad kyntu ruh ia ka sorkar jylla ban pyniaid shakhmat ia kane ka kam khnang ban lah ban pynkut noh kham kloi.
Halor ka jingpynpaw jong u CM Sangma halor ka jingangnud jong ki paid ka jylla na ka bynta ban kynthup ia ka ktien Khasi bad Garo ha ka khyrnit kaba phra ne Eighth Schedule, na ka liang u PM u la pynpaw ba u sngewthuh halor ki jingeh kiba kum ki nongshong shnong ki iakynduh bad kular ruh ban bishar bniah halor kane ka bynta.
Ha kaba iadei bad ka jingdawa pyntreikam ia ka ILP ha ka jylla, na ka liang u CM Conrad Sangma u la ong ba ka kynhun nongmihkhmat na ka jylla ki la dep ban pynpaw hakhmat u PM halor ka jingangnud jong u paidbah ka jylla na ka bynta ban aijingiada ia  ki trai ri trai muluk.
“Ngi la pyrshang lyngba ka MRSSA ruh.
Ngi la pynshai ha u halor  ka MRSSA bad ula shah skhor bha ia ngi bad u sngewthuh ia ka jingsngewkhia jong ki paidbah ka thain Shatei Lam Mihngi bad ula ong ruh ba un sa shong bishar ia kane ka kam bad ba un sa pyntip sha ka sorkar jylla bad pynlong ruh ka jingiakren ruh bad ka tnat kam pohiing.
Ka North East Slow Food and Agrobiodiversity Society (NESFAS) ka dang iai bteng ban pynleit jingmut na ka bynta ban pynneh pynsah ia ki symbai jingthung tynrai namar ki jingeh kiba mih lyngba ka jingmih ki symbai kiba shu shna ne pyniakhleh (hybrid) lane ki symbai ba la pynmih lyngba ka Genetically Modified Organism (GMO) na ka bynta ka rep ka riang.
Halor kane ka bynta ka NESFAS ryngkat ka Meghalaya Basin Management Agency (MBMA) ki la pynlong da ka state-level workshop halor ka mat “Agroecology Learning Circles and natural resources management under the Community Led Landscape Management Project (CLLMP)," ha kane ka sngi ba Ar ba la lah hapoh U Soso Tham auditorium ha kaba la wan ban iashim bynta da ki nongrep na kylleng ka jylla Meghalaya.
Na ka liang u Bah Pius Ranee, Executive Director ka NESFAS ha ka jingkren u la kdew halor ki jingma ia ki symbai tynrai jong ki trai shnong namar ka jingdon kyrhai jong ki symbai ba la shu khleh ki bym lah satia ban pynneh slem slem.
Ka NESFAS ka kiar na kaba pyndonkam ia ki symbai hybrid bad GMO hapdeng ki nongshong shnong kiba dei ki trai shnong bad ka don ruh ia ka jingthmu ban iatreilang bad ki saiantis na ka bynta ban kyntiew ha kaba iadei bad ka jingpynmih ia kine ki symbai tynrai.
Hapoh kine ki ar snem ka jingiatreilang bad ka World Bank, ka NESFAS ka la pyntreikam ia ki projek kiba iadei katkum ki jingtip kiba iadei bad ki rukom rep tynrai lyngba ka jingmir jingmut lang bad ki riew shemphang na ka bynta ban pynkup bor shuh shuh ia ki nongrep.
Da kaba pynpaw ba ka jingiakhleh lang ia kiba kum kine ki jingtip kaba wanrah ka jingkyrmen ha ka rep ka riang, u Bah Ranee u la ong; “Kine ki jingnang jingtip tynrai kiba ki nongrep lehse ki la pule bniah naduh ki kpa tymmen ki jong ki.
Ka jingiakhleh lang ia ki jingtip tynrai bad kane ka juk ba mynta kan iarap ban weng ia ki jingeh kiba iadei bad ka rep kariang.
Ha ka jingiaid lynti ka jong ngi, ngi la shem ba ki don haduh kumba 2000 ngut ki nongrep kiba pyrshang ia kiba kum kine ki rukom ha ka liang ka rep ka riang.
".
U Bah HS Kharpran, MLA ka Mawryngkneng Constituency haka sngi ba Ar, u la plie ia ka prokram ai tika injek na ka bynta ki khunlung khynnah bad ki longkmie armet ia kaba la tip kum ka ‘Intensified Indradhanush Immunisation 5.0’ na ka bynta ka East Khasi Hills District hapoh Diengpasoh PHC.Ia kane ka prokram la pynlong da ka ophis jong ka District Health Society, NHM, East Khasi Hills District ha ryngkat ka jingiatreilang bad ka Directorate of Health Services (MCH&FW).
Ha kane ka prokram la ia don ryngkat ruh ka Kong R.M.Kurbah, Deputy Commissioner, East Khasi Hills District, Dr.R.Allya, DHS(MCH), Dr A Lyngdoh, DMHO, East Khasi Hills District, Dr.E L Kharmutee, DMCHO, Dr V Laloo, Dr A Lyngdoh, Medical & Health Officer in-charge Diengpasoh PHC, BMO, CDPO, National Observers, ki heh na ka WHO, JSI, UNDP, District & Block Officials, VHC members, ASHAs, AWWs bad ki longkmie longkpa.
Ki nongshong shnong ka Narpuh Elaka, East Jaintia Hills district mynta ka sngi ki la pynlong da ka jingiakhih ban pynpaw pyrshah ia ka jingphiel jong ka National Highway Authority of India (NHAI) bad ka sorkar jylla ban pynsngap ia ka jingdawa ban maramot ia ka surok National Highway-06 kaba la jot rathai.
Ki paidbah hapoh ka jingialam jong ka Khasi Students’ Union (KSU) Narpuh Circle bad ki Rangbah Shnong jong ka thain Narpuh Elaka ki la ia mih paidbah ha ryngkat ki plakad bad ki jingthoh kiba pynrem jur ia kane ka jingleh bym suidniew jong katei ka tnat bad ka sorkar jylla.
Ia kane ka rally la pynlong hapoh Lumshnong Tollgate, ha kaba ki paidbah kiba don hapdeng ka jingbitar ki la khang ruh ia ka surok kum ka dak jingpynpaw pyrshah.
Ka surok NH-06 ka dei kawei na ki lynti surok ba kongsan kaba pyniasoh ia ka Meghalaya bad kiwei pat ki jylla jong ka thain shatei lammihngi kaba kynthup ia ka jylla Mizoram, Tripura, Barak Valley ka Assam bad ki bynta ba shatei jong ka Manipur.
Ka iingbishar jong u Session Judge ka West Jaintia Hills District, Jowai ha ka 4 tarik mynta u bnai ka la rai pynrem ia ki laingut ki briew kiba donkti halor ka jingshah pyniap jong u Sada Muruh da kaba set phatok shi junom.
Kane ka rai pynrem ka la wan long hadien ba la lap ia ki sakhi satar ia ka jingdonkti jong kine ki laingut ki briew ia kiba la tip kyrteng kum u Tngen Muruh, She Muruh bad u Tne Muruh kiba dei na ka shnong Lumkhudung, West Jaintia Hills District kiba donkti ha kane ka kam pyniap.
U Superintendent of Police, West Jaintia Hills, Jowai ula ong ba ha ka 16.11.1991 la ujor FIR ha u In-charge ka Ummulong Beat House, Jowai da u Kaia Muruh uba dei shipara bad utei u lanot ba la shah pyniap u Sada Murah pyrshah ia ki san ngut ki briew kiba donkti ha kane ka kam pyniap kaba la jia ha ka 16.11.1991 ha ka shnong Lumkhudung, kata pyrshah ia u Tngen Muruh, Lowit Muruh, She Muruh, Tne Muruh bad u Kamai Muruh kiba dei na ka shnong Lumkhudung.
Hadien ia ka case la rejistar hapoh Jowai Police Station na ka bynta ban pynlong ia ka jingtohkit.
Haka jingtohkit na ka liang u SI Q.E.Pala u la pyngngat ia baroh kine ki san ngut kiba la shah pynmih kyrteng haka kyndon kam pyniap briew.
Hynrei u I/O Q.E.Pala u la khlad noh ha ka 11.06.2022.
Kumjuh ki arngut kiba la shah kynnoh donkti, kata u Kamai Muruh bad u Lowit Muruh ruh ki la  khlad noh ha ka por ba ka jingtian bishar ka dang iaid shakhmat.
Kumta ka jingtian bishar ka la bteng pyrshah ia ki laingut kiwei pat, kata pyrshah ia u Tngen Muruh, She Muruh bad u Tne Muruh.
Kumta ruh hadien ba la lap ia ki sakhi satar kiba biang pyrshah ia kine kiba la shah kynnoh donkti la rai pynrem ia ki da kaba set phatok shijunom.
Ka jingdawa ka long kaba la slem, hynrei kala urlong mynta ka kynti haba Myntri ka tnat Civil Defence & Home Guards, u Ma Comingone Ymbon ula wan ban kyntiew kyrdan iaka Raliang Police Outpost sha ka Police Station haka sngi ba Ar.
Ha kane ka jingialang plie ia kane ka Raliang Police Station la iadonlang u Superintendent of Police West Jaintia Hills District Ma Chemphang Syrti, kiwei kiwei ki ophisar pulit ha ryngkat ki nongialam shnong bad ki riew rangbah jong ka thain.
U Ma Comingone uba long ruh u nongthaw aiñ ka Raliang, haba kren kum u kongsan ula pynpaw ba ula shimkhia shibun ban kyntu ia ka sorkar na ka bynta ban kyntiew kyrdan noh ia kane ka Out Post (OP), bad u la ong ruh ba kane ka jingkyntiew kyrdan kam dei satia namar ka jingkiew jong ki kam pyntriem hapoh ka thain, hynrei ka dei ka sienjam ban pyniajan ia kane ka tnat treikam bad ki paidbah nongshong shnong.
U la ong ruh ba kane ka sngi kan dei ka sngi sah kynmaw ha kaba ki nongshong shnong kim donkam shuh ban leit shaduh sha Jowai na ka bynta kino kino ki kam kiba iadei bad ki Police Station.
Nalor kata u la kdew ruh ba namar ka jaka ba la buh ia kane ka police station ka long kaba rit bad khapngiah, kumta u buh ka jingkyrpad ia ka dorbar shnong ba kan tuklar lem khnang ban pynioh ia ka jaka kaba kham heh na ka bynta kane ka police station.
Kumban shu pynkynmaw ha u 3 tarik Naiwieng 2022 ka sorkar MDA haka jingialam u Conrad K Sangma kum u Myntri Rangbah ka Jylla ula dep ruh ban buh ia u mawnongrim naka bynta ka Fire & Emergency Service Station, Raliang.
Ka Madan Thadmuthlong bad ka Khliehshnong Ialong kila jop bunkol haka jingialehkai Third Division kaba pyniaid da ka West Jaintia District Sports Association (WJDSA) kaba long ha Kiang Nangbah Stadium haka sngi ba Ar.
Katba ka Mulang Ialong bad ka Mookasawan Dongnein kila jop mar ar kol iaka Samaro bad ka Newhill.
Haba phai sha ka jingialehkai ka Madan Thadmuthlong kala pynliem da 12-0 iaka Nangbah Khloopano.
U Precious Tang (7′,16′, 36′, 44′) bad u Manhok Suchiang (15′,27′, 38′) ki dei ki ar ngut ki namtam ha kane ka jingiakhun kiba la khyrwit maw kawei ka hattrick.
Nalor u Precious, bad u Manhok u Samsauru Papiah (29′,39′) ula thep ar kol, mar shikol da u Sumar Tang (53′), u Francis Sumer (62′) bad u Phermi Suchiang (63′).
Ka Khliehshnong Ialong ka la pynliem da 6-0 iaka Salaroh.
Ki nongthep kol jong ka Khliehshnong Ialong ki long u Sainkiru Pale (4′, 9′), u Shanlang Lyngdoh (12′, 45′), u Ashiel Pale (14′) bad shikol la mih paw ka Own Goal (20′) ba la thep da u Arkini Kyndong (Salaroh).
Shuwa kane, ka Mookaswan Dongnein ka la pynliem iaka New Hill da 2-0.
Ia kine ki kol jong ka Mookaswan Dongnein la thep da u June Shylla (50′ & 54′).
Ka Mulang Ialong ka la pynliem iaka Samaro da 2-0.
Ia kine ki kol jong ka Mulang Ialong la thep da u Skhemlngki Pale (42′) bad u Rlima Pale (62′).
U Myntri Rangbah ka Meghalaya u Conrad K Sangma u la ai da ka jingthoh sha u Myntri ka sorkar pdeng uba khmih ia ka tnat Agriculture & Farmers Welfare, u Narendra Singh Tomar ha kaba u la kyrpad ia ka jingtuklar lem ka jong u ban pynbit pynbiang na ka bynta ka jingpynkynriah ia ki samla pule ka jylla Meghalaya kiba dei ban bteng ia ka jingpule 4th year BSc Agriculture napoh CAU ha Imphal.
U CM u la ong ba kine ki samla pule kim shym la iohlad shuh ban pyndep ia ka Rural Agriculture Work Experience (RAWE) Programme ha Manipur namar ka jingiakynad kaba dang iai bteng ha kane ka jylla.
U la kyrpad ruh ia utei u Myntri ba un shah ia kine ki samla pule ba kin pyndep ia kane ka RAWE programme jong ki hapoh ka jingkhmih jong ka CAU kaba don ha Kyrdemkulai, kaba dei ruh ka bynta jong ka CAU ha Imphal.
Nalor kata u Sangma u la kyrpad ruh ia une u Myntri ka sorkar pdeng na ka bynta ban pynkynriah ia baroh ki samla pule ka jylla napoh ka CAU Imphal sha ka CAU Campus ha Kyrdemkulai, Meghalaya tad haduh ba ka jingsuk kan wanphai pat ha Manipur.
U la ong ba kane kan pynthikna ba ki samla pule kin ioh lad pat ban bteng ia ki jingpule ki jong ki khlem kano kano ka jingthut.
Shuh shuh u CM u pynpaw ruh ka jingsngewsuh ia u Tomar halor ka jingkular jong ka tnat Agriculture and Farmer’s Welfare ha kaba iadei bad kane ka bynta.
Ha kajuh ka por u la kdew ruh kumno ba ka sorkar jylla ha ryngkat ka jingiatreilang bad ka sorkar pdeng ki la shim ia ki sienjam na ka bynta ka jingwanphai suk jong ki nong Meghalaya napoh Manipur ha ka por ba ka jingiakynad ka dang jur bha.
Lah ban kdew ba haduh 80 percent na ki nongshong shnong ka jylla ki dei kiba shaniah tylli ha ka rep ka riang na ka bynta ka jingim kaba man la ka sngi.
Kumta ruh kane ka jingtuklar biang por jong u CM kan iarap ban pynthikna ba ki samla pule ka jylla kin ioh ia ka lad basn bteng ia ki jingpule jong ki bad bad noh synniang ban kyntiew ia ka roi ka par ha ka liang ka rep ka riang.
U Bah Rojet Buhphang uba dei u nongshna kti ne carftsman ba pawnam bad u nonghikai tem tynrai ba pawkhmat ka jylla uba la jop teng ruh ia ka khusnam ‘Sangeet Natak Akademi,’ u la khlad noh ha ka sngi Nyngkong ba la lah hadien ba ka jingshitom ka la bat ia u lah kham slem hapoh ka iingsah jong u ha ka shnong Wahkhen, Pynursla.
U Bah Buhphang u dei u nongai jinghikai ba la shemphang bha ha ka liang ka tem ka put hapoh Sieng Riti Institute, Wahkhen kaba dei ruh ka jaka aijinghikai kaba pynneh pynsah ia ka put ka tem tynrai bad halor ki jingpynneh pynsah ia ka kolshor jong ka shnong Wahkhen.
Ki ba bun bah ki khynnah kumjuh kiba la san napoh kane ka shnong ki la ioh pdiang ia ki jinghikai na kane ka Institute kaba la khring ruh shibun ia ki nongwan shangkai pyrthei na kylleng.
Nalor kata une u nonghikai u dei ruh uba ju shna bad pynmih ia ki tiar tem tiar put tynrai, kata kum ka ksing, tangmuri, duitara nalor kiba bun kiwei pat.
Nalor ba u khmih bad pyniaid ia katei ka Institute, u Bah Buhphang u dei ruh u enjiniar halor ki jingshna jingtei tynrai uba la shna ia ka jingkieng siej hapoh ka shnong Wahkhen.
Ia kane ka jingkieng siej la shna ha ka jaka riat kaba da ki maw ban sakhi ia ki jaka riat ba itynnad jong ka shnong Wahkhen.
U Bah Buhphang u dei ruh u treasurer jong ka  Tourism Promoters Trekking Society (TPTS) ka Wahkhen.
Yn pyndep ia ka jingleit on thang ia une u rangbah ha Wahkhen, Pynursla lashai ka sngi Balang.
Ka Additional Deputy Commissioner, West Jaiñtia Hills District, ka kong HML Kynta mynta ka sngi ka la plie ia ka prokram ai tika injek ba la tip kum ka ‘Intensified Mission Indradhanush 5.0’ na ka bynta ki khunlung khynnah kumjuh ia ki longkmie armet.
Haba kren ha kane ka jingïalang ba la pynlong ha MCH Hospital, Panaliar, Jowai, na ka liang ka Kong Kynta kum ka Kongsan ka pynkynmaw ba ia kane ka prokram ai tika injek yn pynlong ha ki laikylla na ka bynta mar hynriew sngi ha baroh ki jaka sumar ne health centre khlem da donkam jinglut.
Ka pynshlur ruh ia ki kmie ki kpa bad ia ki longkmie armet ba kin shim ia kane ka kabu bad ban pynioh ia ka jingai tika ha ki jaka aijingsumar kiba jan tam.
Nalor kata ha kane ka prokram la ioh ruh ka jingpynshai halor ki jait tika injek na ka bynta ki khunlung khynnah ki ban iada na ki jingpang bapher bapher lyngba u Dr.E.Suchiang, Pediatrician, Jowai, uba la pynpaw ruh ba kim dei satia ban iaid lait ia ki dawai ai injek kiba dei ban ioh naduh ka por ba pun ia i khunlung hapoh kpoh  haduh ba la kha ha kaba ki hap ban bteng ia ka jingai injek.
Kumjuh ka Dr.Helen Uriah, District MCH Officer, Jowai ka la batai bniah halor ka jingdonkam jong ka (MCP Card), ka ban iarap ia ka rukom ai injek ha ka por ba wan mih sha ki jaka sumar.
Nalor kata ka la pynshai ruh ba kane ka prokram kaba lai bynta kan sdang  naduh 7 tarik mynta u bnai haduh 12 tarik, ka kylla ba ar 11 tarik u Nailur  haduh 16 tarik u Nailur bad naduh ka  9 u October haduh 14 tarik u Risaw 2023.
Ka Jaintia Hills Autonomous District Council (JHADC) hapoh ka jinglam khmat u ma Thombor Shiwat kum Chief Executive Member (CEM) JHADC kala kyntait mardor ban ai jingbit ne NOC ban tei iaka karkhana dewbilat thymmai – ka MegaBond Cement bad ban pynpoi lynti rel ha East Jaintia Hills District.
U president ka Hynniewtrep Integrated Territorial Organization (HITO) East bad West Jaintia Hills District, u Deibormi Rymbai ula pynpaw ia kane hadien ka jingwan iakynduh ia u CEM Ma Thombot Shiwat haka sngi Nyngkong.
U Deibormi ula ong baka jingleit iakynduh kalong hadien ka jingioh jingujor na ki paidbah ka thain halor kane ka karkhana thymmai bad lynti rel.
U CEM JHADC u ma Thombor Shiwat u la kubur baka don ka company kaba thymmai kaba la wan mih sha ka JHADC ban pan NOC, hynrei naka liang jong ka council kala kyntait bad kala bthah ba Kan pynbiang shwa ia baroh ki jingdon kam bad ki kot ki sla bad hadien yn sa bishar bad yn rai la yn pdiang ne kyntait iaka jingpan jong katei ka company, la ong une u nongialam ka HITO.Ha kaba iadei bad ka jingthmu ban pynpoi lynti rel haduh East Jaintia Hills District, ula ong ba naka iang u CEM kumba ka long mynta ka JHADC hi kan nym pdiang iaka lynti rel bad kala don ka committee kaba khmih ia kane ka kam bad nakaliang ka konsil hi kam pat don kano kano ka jingiakren hakaba iadei bad ka lynti Rel.
Ka Independence Day Cup Under-17 Football Tournament kala jam pat sha ka quarter final bad ka jingiakhun la buh ban long haka 9 bad 10 tarik Nailar.
Katba ka jingiakhun Third Division kala iaid shait shait bad sa tang katto katne tylli ki jingiakhunkan jam pat sha ka wat kaba ar.
Baroh ar tylli kine ki lympung la pyniaid da ka West Jaintia District Sports Association (WJDSA) ha madan Kiang Nangbah Stadium.
Ki kynhun kiba la rung sha ka quarter final haka Under-17 kilong ka Ladthadlaboh kan aireng pyrshah iaka Mulang Ialong, 7 wasa pyrshah iaka Mukhla Raij, FAM pyrshah iaka Dulong bad ka Demthring pyrshah iaka Evergreen Mukhla.
Lai tylli ki quarter final kin long haka juh ka sngi haka 9 tarik Nailar haka por 10:30 Am, 2 Pm bad 4 PM.Katba FAM pyrshah iaka Dulong kan long haka 10 tarik por 4 Pm.
Haba phai sha ka jingiakhun pre quarter final kaba long haka sngi Nyngkong, ka Mulang Ialong kala pynliem da 2-0 Lutituber Ialong.
Ia kine ki ar kol jong ka Mulang Ialong la thep da u Chalet Phawa 53’  bad u S.Pale 57’.
Ka kol kaba la thep da u Chwami Dkhar 2’ bad u Pynshaimiki Sana 40’ kala biang pura iaka Evergreen Mukhla ban pynliem da 2-0 iaka Thadmuthlong.
Haba phai sha ka jingialehkai Third Division, ka Iooksi Youth Welfare kala jop da 3-1 iaka Moodymmai.
Ia kine ki lai kol ka Iooksi la thep da u Pyrkhat Paslein 36’, u Ngaitmi Syngkon 56’ bad Pyrshang Tangliang 62’.
Shikol ka Moodymmai la thep da u Tellme Passah 29’ Ka Risingsun Mukhla ka la pynliem da 5-0 iaka Mookynphad Mihmyntdu.
Ia kine ki san kol la thep da u Melvin Lyngdoh 17’ & 39’, u Nathan Suna 61’, u Pynyoo Bang 69’ bad u Chembun Suna 70’.
