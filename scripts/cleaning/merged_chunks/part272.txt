Tang kawei ka kyrteng.
ki Hima ki bun, jaitbynriew tang kawei Nongkhlaw lane khadsawphra, khyrim lane Nongkrem, Jaintia lane Sutnga ki dei tang ki kyrteng jong ki Hima hapoh ka Bri Jong u Hynñiewtrep Talawiar u Sohpetbneng ka ri shnongpdeng pyrthei.
Halor kitei ki mat bad ki pung ba la kdew kaba donkam ka long la ngi pdiang ne em ba ngi long kajuh kawei ka jaitbynriew? U Rev Dr.John Roberts bad u Rev G.Angel Jones ki la thaw ia ki jingrwai ba ia dei na ka bynta ka Ri, u Rev Dr John Roberts u la thaw ia kato ka jingrwai Ri khasi Ri khasi nga ieit ia pha.
Bad u Rev G.Angel Jones u la thaw ia ka to ka jingrwai “ Kynmaw Trai ia ka Ri Khasi" ym don jing artatien ba baroh arngut ki mut ia ka Ri khasi hi ha ki jingkit bad jingmut ba iar jong ka.
Lada u Rev G Angel Jones u sngew ba don ar ki jaitbynriew hapoh ka Bri u Hynñiewtrep um jin da la thaw ia kato ka jingrwai Kynmaw trai ia ka Ri khasi hynrei kan long noh da kum Wei pat.
Kan lah ban long noh ha kane ka rukom kynmaw Trai ia ka Ri khasi Jaintia Tangba hynrei u Rev G Angel Jones u sngewthuh ba ngi long kawei ka Ri kawei ka jaitbynriew.
Ha ki por synshar phareng namar ki jing jia bapher bapher don na ki Hima Khasi" kiba la pynsah kum ki khasi state bad don ruh kiba la pyn kylla British Areas.
Hynrei kane ka jingleh jong ki phareng kaba don jingiasnoh bad ka buit synshar jong ki ba la tip kum ka “Divide and rule Policy" kam teh ia ki khasi States bad ia ki British Areas ba kin hap ban sngew ba ki ia pher kum ka jaitbynriew.
Ka pyn kynmaw ia ka statement kaba 5 Tarik July 1947 jong u Sardar Vallabhbhai Patel bad ha kawei ka bynta jong katei ka statement la thoh kumne:-This country with its institutions is a proud heritage of the people who inhabit it.
it is an accident that some live in the states and some in the British India, but all alike partake of it’s culture and character.
We are knit together by bonds of blood and feelings no less than of self interest.
None can segregate us into segments no impassible barriers can be set up between us.
Bad shuh shuh ruh ka la don kawei ka jing jia  ba ha kito ki snem hynriew phew lai bad hynriew phew saw la pynkha ia ka Autonomous District thymmai na ka United Khasi- jaintia Hills Autonomous District Council ba la tip kyrteng kum ka Jowai Autonomous District katkum ka notification No.TAD/R/50/64 dated the 23rd November 1964 published in the Assam Gazette, Extraordinary, No.61, Monday November 23rd, 1964, Tuesday, November 24 1964.
Te ha ka snem 1973 ia ka kyrteng United Khasi-jaintia Hills Autonomous District bad ka Jowai Autonomous District la pyn kylla bad ia kawei la tip kum ka Khasi Hills Autonomous District Council bad kawei pat la tip kum ka Jaintia Hills Autonomous District Council vide Notification No.DCA.31/72/11 Dated the 14th June 1973 published in the Gazette of Meghalaya part VA, june 23, 1973, p 200.
Wat la ngi la iohi ba na kawei ka por Sha kawei pat ka por la phiah ia ka rukom synshar Khadar te hynrei kam mut pat ba ngi ia pher iwei ia iwei lehse ka lah ban long kadaw na ka bynta ban pyn kham suk ha ka rukom treikam.
Na kata ka daw u Mr.Edwingson Bareh u la ai case hapoh Guahati High court ban challenge ia ka validity jong ka Notification No.TAD/R/50/64 dated the 23rd November 1964 (Ref: Civil Rule No.280 of 1964 and Civil Rule 303 of 1964) and appeal was filed by Edwingson Bareh in Supreme Court against the judgement of the High Court ( Ref Civil: Appeal No.968 of 1965) the judgement of the supreme court maybe seen in the AIR 1966 Supreme Court 1220 ( V 53 C 237 ) U Mr, Edwingson Bareh ha ka petition bad ka appeal jong u, bad kaba long ruh kum ka Nongrim kaba skhem kaba sakhi ba ngi long kawei ka jaitbynriew la ka dei ha khmat jong ka ing kashari la ka dei ha khmat jong u briew ne u Blei ngi khlem iapher ngi dei hi ki khun ki ksiew u Hynñiewtrep Talawiar u Sohpetbneng ka Ri shongpdeng pyrthei.
Bad ha kata ka petition bad ka appeal jong u Mr, Edwingson Bareh la thoh ha ka ktien phareng kaba ong kumne “That the people inhabiting the territory comprised within the United Khasi-jaintia Hills District are ethnically, racially, culturally, economically, and by tradition are one and the same people.
When the British subjugated and annexed the territory they divided it into different units for administrative conveniences, but the people of the said area continued to remain united and maintained the existing closest relationship.
La don ruh ki jingbatai ba ym lah ban wallam ia ki British Areas hapoh ki “States" kine ki jingbatai ki long kiba bakla ki bym don Nongrim namar ha ka section thymmai ba la pyn mih ha dien ka 15 tarik August 1947 ( section 290-B jong ka Government of India Act, 1935) lah ban leh ia kata bad la leh kat kum ba paw na ka “ Provinces and States ( Absorption of Enclaves Order, 1950 ba la pynmih da u Governor General of India.
Na kata ka daw da lei lei ruh ngim dei ban ailad ba kane ka jing pyrkhat mynder kan ioh ban shong tynrai ha ki jingmut ki jing pyrkhat jong ngi ha man la u Wei pa u Wei u dkhot jong ka jaitbynriew.
Hapoh ka Bri u Hynñiewtrep Talawiar u Sohpetbneng ngi dei ki khun u Hynñiewtrep tang kawei ka kyrteng.
Hima Maram, jaintia, Shella, khyrim, Mawiang, Sohra, bad kiwei de la ki kyrteng, Tal’ wiar u sohpetbneng.
Na Thangbuli, Iongpiah, Malki,bad haduh Pyndengrei don bun seng Niam,kur,bad Hima jaitbynriew tang kawei.
Shillong, Jylliew 02: Ka Bus kit khynnah skul ba nyngkong eh ba la pynbeit da ka sorkar ka la ïaid mynta ka sngi ban kit ïa ki Khynnah Skul na Umpling haduh Skul Pine Mount.
Kane kadei kawei na ki 30 tylli ki Bus kiba la thied da ka sorkar ban kit ïa ki khynnah skul kiba leit sha ki thaiñ Laitumkhrah bad kiwei kiwei de ki jaka.
Ha kane ka Bus la pyndait lut ïa ki tiar ki tar, ki kor ki bor ha kaba ki kmie ki kpa, lyngba ka app ha ka Mobile ki lah ban hangno ka Bus ka la poi bad kilah ban buh seat lypa online.
Ki don ruh ki CCTV kiba la pyndait na ka bynta ka jingshngaiñ jong ki Khynnah Skul.
Ka Bus kaba la sdang ïaid mynta ka sngi kaba mih na Umpling ka sangeh ban kit bad pynhiar khynnah skul ha ki 12 tylli ki jaka bad kine ki long ka Umpling Football Ground, Nongrah Presbyterian Church, Nongrah Mawshyieng, Nongrah, Lapalang Junction, Lumbatngen (Law U Sib), Demthring Bus Stop, Nongkhyriem, Nongthymmai, Jylli Shop, Fire Brigade, bad Pine Mount Back Gate.
Ïa kiwei pat ki Bus yn sa nang pynïaid khyndiat khyndiat.
Ka jingthmu ka sorkar ban pynïaid ïa kine ki Bus kadei namar ka jingkhapngiah palat ki surok haba leit on skul da ki kali rit da kaba pyndonkam da ki kali la jong ne ki kali ba shu wai.
Shillong, Jylliew 02 : U Myntri ka Tnad C&RD Abu Taher Mondal mynta ka sngi Thohdieng, ula pyntip ba haduh mynta ka Sorkar kam pat don jingthmu satia ban thaw ïa ki C&RD Block ba thymmai hapoh ka Jylla.
“ïa mynta hi, kam pat don ka jingtyrwa ban pynkha Block thymmai.
Kumba nga la dep kren teng, kane ka dei ka kam kaba shong ha ka jingsngew donkam jong ka Sorkar ban thaws ïa ka Block thymmai" ula ong.
U Myntri u pyntip ba ka Sorkar kala ïoh pdiang haduh 5-6 tylli ki application ban pynkha ïa ka Block thymmai hynrei kam pat shym rai satia halor kine.
“Ngi la ïoh pdiang ïa ki application ban pynkha thymmai hynrei na ka Sorkar hi kam pat don ka jingtyrwa ban pynkha" ula bynrap.
Shillong, Jylliew 02: Ka kynhun ki Nongñiah Taksi kamai-ka East Khasi Hills Local Taxi Welfare Association (EKHLTWA) mynta ka sngi Thohdieng, ka la byrngem ban mudui da ka mukotduma sha ïing bishar Meghalaya High Court pyrshah ïa ka hukum jong ka Deputy Commissioner (DC) ka East Khasi Hills halor ki odd bad even number.
Kane ka jingbyrngem kala mih halor ka hukum ka Deputy Commissioner ban pyntreikam noh da ka Odd/Even number ïaki kali kamai ki ban kamai kiba ïaid na IGP sha Khyndai Lad bad shaduh Motphran naduh ka 5 tarik Jylliew.
Kane kan treikam tang ïa ki kali kamai kiba ïaid kamai sha Khyndai Lad bad sha Motphran haba buh kyndon ruh ba baroh ki kali ki dei ban dei kiba pyndait ïa ki HSRP.Shuwa kane, ki Nongniah Taxi kila pynlong ïa ka jingïalang paidbah ha Madan Malki bad kila pynrem jur ïa ka hukum ba la pynmih da kane ka khliehduh ka District, haba pynpaw ba kane ka dei ka jingpyrshang ban knieh ïa ka jakpoh jong kiba kamai kali.
Hadien kane, ki Nongniah taxi kila ïatur paidbah sha ka Ophis ka Deputy Commissioner ban dawa ba kane ka khliehduh ka District, ka dei ban pynduh pyndam noh ïa kane ka hukum.
Haba kren sha ki lad pathai khubor hadien ka jingïalang bad ka Deputy Commissioner, u President ka EKHLTWA bah Wandonbok Jyrwa ula ong ba haka jingïalang bad ka DC, baroh ki nongniah taxi kila pynpaw ba ki pyrshah jur ïa ka hukum ba ka pynmih ban pyntreikam daka Odd/Even ïaki kali kamai ha Shillong haba pynpaw ruh ba kum ki Nongniah taxi da lei lei ruh ym pdiang satia ïa kane ka hukum.
U bah Wandonbok ula ong ba kum ki nongniah kali kiba kamai daka ba ñiah Taksi, kin nym burom satia iï kane ka hukum jong ka Deputy Commissioner haba bynrap ba ki Nongniah Taxi kin ïai kamai kumba ju kamai ha kine ki sngi ban wan bad lada mih kano kano ka kynrum kynram, ka DC kan hap ban bah khlieh.
“Haka jingïalang ka DC kala pyntip ba kam lah shuh ban weng ïa ka hukum namar kane ka hukum kadei ruh kum shi bynta ban pyntreikam ïaka jingbthah ka ïing bishar Meghalaya High Court" ula pyntip.
Ula ïathuh ba ka EKHLTWA kala kren shai hakhmat ka DC ba naka liang ki Nongniah kali kamai ruh kin sa file daka Affidavit sha ïing bishar pyrshah ïa kane ka hukum.
Shillong, Jylliew 2: U Myntri Rangbah ka jylla Conrad Sangma ha ka sngi Palei ula plie ïa ka dorbar jong ka European Union (EU)-India Global Gateway conference ha ryngkat u Myntri Khynnah ka kam korbar bar ri Rajkumar Ranjan Singh, ha ka jingïadonlang u Koen Doens, DG, Directorate General for International Partnerships, European Commission, Ugo Astuto, Ambassador ka EU sha India bad Bhutan bad u Santosh Jha, Ambassador ka India sha EU.ïa kane ka dorbar la plie ban pynkhlaiñ ïa ka jingïakren bad ban ithuh ïa ki jingdonkam ha ka liang ki lad pynïasoh ha kane ka thaiñ.
Ka jingthmu jong kane ka dorbar ka long eh ban kyntiew ïa ka jingkynshew ha ki lad pynïasoh ki bym pynjaboh ïa ka mariang, kiba ïaid kat kum ka jingstad saian ha ki Jylla ka thaiñ Shatei Lam Mihngi ka Ri India.
Haba pyntip ia kane lyngba ka Twitter, u Myntri Rangbah ka Jylla Conrad K Sangma ula ong “Sngewtynnad eh ban ïashimbynta ha ka EU-India Global Gateway Conference ha Shillong.
"“Ka thain Shatei Lam Mihngi ka Ri India ka dei kaba la kyrkhu ban don ha kane ka bynta jong ka pyrthei, kaba don marjan bad bun ki Ri ka South East Asia bad namar kata, ka lah ban long ka khyrdop ban wanrah ïa ka jingïadei ba ïajan na ka bynta ka jingmyntoi ka India bad ka EU".
“Ka spah riti dustur, ka spah mariang, ka jingdon ïa u pud u sam uba jrong bad kiwei ki Ri ka dei ka lad ka kabu ba ka EU bad ka India ki lah ban shim bad pyndonkam lyngba ka jingïatreilang" ula ong.
U Myntri Rangbah ha ka twitter ula ong ruh ba u kyrmen skhem ba kane ka jingïasyllok kan sei ïa u soh u ban pynkhlaiñ ïa ka jingïadei hapdeng ka India bad ka EU.Ki Heh Ophisar jong ki Jylla ka Thain Shatei Lam Mihngi, Bhutan, Nepal bad Bangladesh lem bad ki kynhun na ki kompani shimet kila wan ïashimbynta ha kane ka dorbar kaba sdang hynnin ka sngi bad kut mynta ka sngi.
Shillong, Jylliew 02: U MLA ka North Shillong uba la don bynta ruh ha ka ban seng ïa ka KHNAM bad uba la jop ruh kum u MLA kane ka seng ha u snem 2018 u la ong ba kawei na ki mat ba la seng ïa ka KHNAM kata ban pynkylla ïa ka Reservation Policy ka la ïoh jaka ha ka VPP.Haba kren bad u Mawphor u la ong ba kawei na ki mat kiba la seng ïa ka KHNAM ka dei ban pynkylla ïa ka Reservation Policy bad u la rung sha ka VPP ruh hadien ba u la ïakren bad ka VPP u la lap ba kane ka mat ka ïoh jaka kum ka thong treikam ka VPP.“Ki paidbah ki la sakhi ïa ka jingïaid lynti kiba jngai ha ka KHNAM haduh ba la poi u pud ba nga hap ban mih noh bad ha ka jingïakynduh bad ki nongïalam ka VPP nga tyrwa ïa kane ka mat jong ka Resevation Policy ki ruh ki la ïathuh ba ki la buh lupa ïa kane kum kawei na ki thong treikam bad mynta ngi sakhi ba ym tang ba ngi pynrung ha ka jutang elekshon ïa kane mat hynrei ngi pyrshang ban pyndep kat kum ka iktiar ba u paidbah u la pynkup," u la ong.
Haba ïakren ha kaba ïadei bad ka jingpynbna ka sorkar ban thaw da ka Expert Committee ban pynkylla ïa ka Reservation Policy u Bah Adelbert u la ong, “ka dang dei tang shijam ha ka jingïaid lynti kaba jngai kaba ngi angnud bad kum ka party ngin ïai buddien ïa kane haduh ban da lah ban pynurlong bad nga hap ban ai burom ïa u Bah Ardent uba la shim ïa ka jingkit khlieh kum u nongïalam ban shah thngan ha kane ka jaka bad nga ainguh naduh ka mynsiem ïa u Blei uba la sei ïa u Bah Ardent kum u nongïalam ka party bad ka jaidbynriew hi," u la bynrap.
Shillong, Jylliew 02 : Ka kynhun jong ki kali kamai ba kynthup naduh ka East Khasi Hills Local Taxi Welfare Association (EKHLTWA) bad kumjuh ka Synjuk Ki Nongniah Taxi Sor bad Khapsor (SNTSK) ha ka sngi Thohdieng ki la ieng pyrshah ia ka hukum jong ki bor pyniaid Distrik ban pyniaid noh Odd/Even ia ki kali kamai ha nongbah Shillong da ka thong ban weng ia ka dheng kali ha ka nongbah.
Kitei ki ar tylli ki kynhun jong ki kali kamai, ki la kynduh ruh ia ka Deputy Commissioner ka Distrik, Kong RM Kurbah hynne ka sngi ryngkat ka jingkyrpad ban weng noh ia katei ka jingbthah.
Kane ka jingkhihwin ki nongniah kali kamai ha ka nongbah kadei hadien ba ka la mih ka hukum kaba bthah ia baroh ki kali kamai la ka long naduh ki bos saw SPTS, ki maxi cab bad ruh ki kali thoh iong thohstem kiba iaid na Kashari Point sha ki bynta jong ka Khyndailad.
(Police Bazar) bad sha Motphran ba kin sdang noh ban iaid Odd-Even noh naduh ka 05tarik u Jylliew.
Hynrei ha ka jingïakynduh bad ka DC ka la kyrpad ïa ki ba kin iai shah shuwa mynta shi taiew ka ban long kum ka jingpyrshang ïa kane ka rukom pynbeit thymmai.
Na ka liang ka Synjuk hadien ba ka la ïatai ïa kane ka jingpynbeit ka DC, ki la rai ban ïatreilang na ka bynta shi taiew kumba kala kyrpad bad hadien ba kut ka shi taiew kin sa ïashong pyrkhat.
Haba kren bad ki lad pathai khubor, u President ka EKHLTWA, Bah Wandonbok Jyrwa u la ong ha ka jingkynduh ia ka DC kaba dei ruh ka Chairman jong ka Regional Transport Authority ki la pynpaw ba kim lah satia ban pdiang ia katei ka hukum.
“Ngim lah satia ban pdiang ia katei ka hukum namar ka Khyndailad bad Motphran ki dei ki jaka kamai kiba pdeng kiba heh bha ha ka thain bad kumta lada khang ia ki kali kamai ban iaid na kitei ki ar tylli ki jaka kadei ka bym lah satia ban pdiang," u la ong.
Shuh shuh u la iathuh ba ka DC ka la pyntip ba kim lah shuh ban weng ia katei ka hukum namar kadei kaba bthah da ka Meghalaya High Court.
Kumta, u la ong ba kim sngewmyntoi shuh ban bteng ia ka jingiakren.
U Bah Wandonbok u la iathuh ruh ba ka Association ka la rai ban ujor noh sha ka Meghalaya High Court pyrshah ia katei ka hukum kaba la ktah ia ka kamai kajih jong ki kali kamai.
“Ka sorkar kadei ruh ban kynmaw ba ki taksi kamai ki la siew ia ka khajna kaba heh bha bad kumta da kaba khang ban iaid na kitei ki jaka ka pyni ba kim khein briew ia ki.
"Ha kajuh ka por, u la ong ba ka sorkar kadei ruh ban wad ia ka daw tynrai jong ka dheng kali ha ka nongbah Shillong ym ban shu ong ba ki taksi ki dei ki daw ka dheng kali khamtam haba ki don bun bha ki kali shimet ruh kiba iaid ha ka nongbah.
“Kumta, ngin sa kyrpad ia ka Kashari ban pyntikna ba kan ym don kano kano ka jingle shilliang khmat ia ki kali kamai," u la ong.
Shillong, Jylliew 2 : U Myntri ka tnad pynmih bording ka jylla u Abu Taher Mondal mynta ka Sngi Thohdieng u la ong ba ka sorkar ka dang pynkhreh ban aiti ha ka Indian Institute of Technology Guwahati (IITG) ban bishar bniah ïa ka jigkieng Umiam.
Haba ïakren bad ki nongthoh khubor u la ong “ Hooid wat la ngim pat aiti haduh mynta ban wan bishar bniah ïa kane ka jingkieng namar ngin dang ïashong pyrkhat sani shwa hynrei ngi dang pynkhreh hi ban aiti ha katei ka IITG khnang ba kin wan ban bishar bniah ïa ka jinglong jingman ka jingkieng".
U la ïathuh dei tad hadien ba la ïoh pdiang ïa ka kaiphod na ka IITG yn sa pynkhlaiñ ïa ka jingkieng Umiam khnang ba kan nang skhem wat hadien ba ka rta jongka ka la kut ruh.
Ha ka 16 tarik Jymmang u Mondal lem bad ki heh khlieh ka IITG ki la leit jurip ïa katei ka jingkieng Umiam hadien ba la ïoh bun ki jingujor halor ka jinglong jongsyier jongka jingkieng.
Ha katei ka jingjurip ki la lap hi ba ka rukom long jongka jingkieng kam long shuh kaba paka khamtam ki nar ( bearing) kiba pynskhem ïa ka jngkieng.
“ Kumta halor kane ngi la phah shna ïa kitei ki bearing ha ka company bad tang shu dep shna ki briew jong ngi kin sa leit ban thew ïa ka jingkhia ha katei hi ka kompani" ong u Mondal.
Hynrei ha kajuh ka por yn phah bishar bniah ruh ïa ka jingkieng khnang ba lada lap ïa ka jingdonkam ban maramot ne ban pynskhem yn dang ïoh ban pynskhem ïa ka, ong biang u Myntri.
U la ïathuh ruh ba mynta la pyrkhing bha ïa ka jingïaid ki trok heh na katei ka jingkieng Umiam.
La buh ruh ïa ki briew ba kin peitngor ïoh don kiba pynkheiñ ïa kane ka hukum khamtam lei lei ha ka por miet.
Ha u snem ba la dep ka Safety Audit ba la leh ha ka jingkieng Umiam ka long ba ka jingkhynñiuh jongka jngkieng ha ka por ba ïaid ki kali ka dang biang hi.
Lah ruh ban pynkynmaw ba ha u Lber mynta u snem u Mondal u la ïathuh hapoh ka ïing Dorbar Thawaiñ Assembly ka jylla ba ka rta jongka jingkieng Umiam ka la kut bad ka sorkar ka dang pynkhreh ban pynskhem shuh shuh ïa ka jingkieng khnang ba kan dang ïai skhem bad lah ban pyndonkam ïaka.
Shillong, Jylliew 02 : Ka Khasi Jaiñtia Presbyterian Girls Higher Secondary School ha ka 1 tarik Jylliew ka la sdang biang ban shim class ïa ki khynnah skul kiba la shong ïing noh ha ki shi taïew tam na ka jingshah bam duh ka ïing skul ha ki thylliej ding kaba la jia ha ka 21 tarik u Jymmang 2023.
U nonglum khubor jong u Mawphor haba buddien ïa ka jingjia shah bam duh jong kane ka ïing skul, ha ka sngi Thohdieng ka 2 tarik Jylliew la lap ba ki khynnah skul ki la ïoh biang ban ïakynduh ïa ki nonghikai, ban ïoh ïalehkai lang bad ki paralok da ka durkhmat ba phuh sam rkhie bad khamtam ki la ïoh biang ki jinghikai ïa ki lynnong kot kaba dei ka bynta ba hakhmat tam na ka bynta ki khynnah skul.
Haba ïoh ban ïakren bad ki khynnah skul, ki la pynpaw ka jingsngewsih ba ka skul ba ki pule ka la ing noh ha ki thylliej ding kiba shyrkhei.
Hynrei ki la pynpaw pat ka jingsngewkmen ba mynta ki la ïoh biang ban wan sha skul ban ïoh ki jinghikai.
“Ngi da sngew bynnud ïa kane ka skul kaba la ai jingnang jingstad bad kaba la pynmih ïa shibun ki khraw pyrkhat.
Ngi la duh jingkyrmen haba ka ïing skul ka la ing noh, hynrei ngi dap pat da ka jingsngewkmen ba mar syn pynbna i principal ba ka skul kan sdang noh ha ka 1 tarik, mynta ngi la ïoh ban bteng biang ïa ki jingpule," ong iwei ki khynnah skul.
Ki la ïathuh ruh ba ha kine ki shi taïew tam ki lynga pisa haba ki shu shong tang haïing hasem bad kwah noh beit ban wan sha skul.
Ki la kyntu bad kyrpad rit na ki paidbah, ki kynhun seng bhalang bad na ka Sorkar ba ba kin ïarap noh synñiang lem khnang ba yn lah ban pynïeng biang ïa ka skul kaba thymmai.
Haba ïakren bad u Babu Kular Khongjirem u la ïathuh ba ki la lah ban pynlong klass da kaba pynbeit ha ki kamra kiba dang lait na ka jingshah bam duh ha ka ding bad ka jingwan jong ki khynnah skul ka long kaba ïaid beit ïaid ryntih kumba ju long.
“Khnang ba ki khynnah skul kin ym duh ïa ki jingpule, ngi la pynbeit ban pynbit pynbiang ha kiwei pat ki kamra klas bad ngi sngewkmen ba ngi la lah ban pynbit pynbiang nadong sha dong bad ka jingwan jong ki khynnah skul ruh ka long kaba ryntih lait noh tang ar ne lai ngut kibym lah ban wan sha klas na ki daw shimet jong ki," ong u Babu Khongjirem.
Kum ban pynkynmaw hangne, ka KJP Girls Higher Secondary School kaba la ïeng la 131 snem ka la shah bam duh noh ha ki thylliej ding kiba shyrkhei ha ka step jong ka sngi U Blei ka 21 tarik u Jymmang 2023, hynrei ha katei ka jingjia ym shym la don kano kano ka jingjia ba sngewsih, lait noh tang ka jinging khong ki kot ki sla, ka ophis bad kiwei kiwei.
Jowai, Jylliew 04 : Ka ophis jong u District Sports Officer (DSO) ha ryngkat ka West Jaiñtia District Sports Association (WJDSA) mynta ka sngi Saitjaiñ kala pdiang burom ïa ka kynhun West Jaiñtia Hills District Athletic Team kaba la long kum ka kynhun lahduh ‘Over All Champion’ ha ka lyngpung ïalehkai jong ka Chief Minister State Level Inter School Athletic Meet 2023 kaba la pynlong ha Nongbah Shillong.
Ïa kane ka kynhun la pdiang burom ha wah Gate hajan ka Challam Syngkon Petrol Pump nangne kitei ki kynhuh da ka jingkmen kila shim bynta ban mareh ha ryngkat ka jingïakynhoi da kaba rah lang ïa ki Trophy bad leit lyngba ka Iawmusiang-Moosalangkat, Ladthadlaboh bad pynkut ha madan Kiang Nangbah Stadium Jowai.
Ha Madan Stadium na ka liang ki nongpynïaid ka DSO bad ka WJDSA kila pynlong ïa ka jingïalang bad ban ai mynsiem ïa ki rangïalehkai (Athletic) lyngba ki jingkren naduh u DSO ma K.Passah, u Hony General Secretary WJDSA ma Lammot Oo Laloo, ha ryngkat ka jingdonlang u Working President ma E.M.H Passah, Vice President ma Patrict Lamare, ma S.K Lalo (Founder member ka WJDSA) nalor kiwei kiwei de.
Na ka liang ki nongkren kila ai ka jingkitbok kitrwiang ïa katei ka kynhun kiba la trei shitom ban wanrah ïa ka nam ka burom jong ka District hi baroh kawei, shuh shuh kila pynpaw ka jinglen lade bad ka jingtrei shitom jong kitei rangïalehkai (Athletic) ka District ha ryngkat ki nonghikai bad ki member ka WJDSA kila long syndon ki nongjop ha kane ka lympung hapoh ka Jylla.
La pynsngew ruh ba ka Jaiñtia Hills kadei ka wei na ki District kaba la pynmih shibun eh ki rangïalehkai kiba paw ym tang ha kane ka (Athletic) hynrei wat ki rangïalehkai ha ka phutbol kiba la leit mih khmat ïa ki Club bapher bapher jong ka Jylla bad shabar ka jylla kumjuh.
Haba phai sha kane ka kynhun ïalehkai jong ka West Jaiñtia Hills District kala long ka lahduh da da kaba ïoh ban khur haduh 23 tylli ki takma, kaba kynthup 14 tylli ki takma Ksiar, 6 tylli ki takma Rupa bad 3 tylli ki takma Rnong bad long syndon ka ‘Over All Champion’ mynta ka snem.
Shillong, Jylliew 04 : Ka Tramline Badminton Academy ka kitbok kitrwiang ïa ki nongïalehkai, manager bad coach kiba leit mihkhmat sha ka 66th National School Games kaban long ha Gwalior, Madhya Pradesh naduh ka 8 tarik haduh 12 tarik Jylliew 2023.
Ki nongïalehkai ki kynthup 4 ngut ki khynnah shynrang bad 5 ngut ki khynnah khnthei, u Pratham Majumdar, Mewanpyntngen Shadap, Akshit Upadhya bad u Aaron S Momin.
Ha ka liang ki kynthei, ka Sneha Chettri, Geryma L Nongkhlaw, Ibapynhunshisha Kharbani, ka Shimti Lyngdoh bad ka Netania T Tariang.
Ïa kitei ki nongïalehkai yn ïalam da ka Kong Eranecles Syiem kum i coach bad u Bah Kiefer W Shullai kum u manager.
Mawkyrwat, Jylliew 04: Ka Hynñiewtrep Youth’s Council (HYC) jong ka Mawkyrwat Circle ha ka sngi saitjaiñ jong ka taïew ka la ïoh ban pynthymmai ïa ki nongkitkam jong ka ha kaba u bah Lumlang Kharsyiemlieh, President ka HYC West Khasi Hills bad Socio & Cultural Secretary jong ka Central Body u la long kum u kongsan ha ka jingïalang ba la pynlong ha Community Hall, Mawkyrwat, South West Khasi Hills District.
Haba kren kum u kongsan ha ka jingïalang, u bah Lumlang Kharsyiemlieh, President ka HYC West Khasi Hills u la ong ba ka jingkhlaiñ jong ka seng ha ki bynta baroh naduh ki Unit haduh ka Central Body ka shong eh ha ka jinglah jong ki dkhot ban ai ka jingïatreilang ha ki por baroh.
“Haba im ki samla ban ai ka jingshakri ka ri bad ka jaidbynriew ruh ka im", ong u bah Lumlang.
Kumta, u kyntu ïa ki nongkitkam jong ka HYC ba haba ki trei kum ki nongïalam ha ka Ri bad ka Jaidbynriew ki dei ban trei da ka mynsiem jong ka jingïasngewthuh jingmut kata naduh ki circle, ki unit, ka distrik haduh ka central body khnang ba kumno kin lah ban pynïaid ïa ki jingtreikam ha ki por baroh bad kam myntoi ba ka seng kan don shibun ki unit bad ki circle lada kim lah ban ai ka jingtreikam ha ka lynti kaba dei.
Namarkata, ha ka jingkren jong u u la buh ruh ïa ki lai tylli ki mat ba kongsan ba kum ki dkhot jong ka seng ki dei ban don kata ka jingïatylli, ka jingïaieit, bad ka jingïashaniah iwei ïa iwei pat ha ki para dkhot bad lada kum ki dkhot jong ka seng ki don ïa kine ki lai tylli ki mat kan nym don kano kano ka lynti kaba wit ha ka jingïaid lynti ka jong ki ban shakri ïa ka ri bad ka jaidbynriew.
Haba kren halor ka Reservation Policy, u bah Lumlang u la ong ba um kyrshan ïa ka party VPP hynrei u kyrshan ïa ka jingdawa ba kum ka ri bad ka jaidbynriew ka donkam.
Ïa ki nongkitkam ba thymmai jong ka Hynñiewtrep Youth’s Council (HYC) jong ka Mawkyrwat Circle la ïoh ban pyntiansmai da u President ka HYC West Khasi Hills bad uba bat ïa ka kam Socio & Cultural Secretary jong ka Central Body, u bah Lumlang Kharsyiemlieh ha kaba ki nongkitkam ki long President u bah Wallambor Nongsiej, Vice President u Welman K.Lynïong bad u Bonijune Shangpliang, General Secretary u Kyrpang Lyngdoh, Assistant Secretary u Thomas Thyrniang, Finance Secretary u Banteilang Wanniang, Organising Secretary u Rishotroi Kharjahrin, Publicity Secretary u Kendar Iawphniaw, Assistant Publicity Secretary u Viany Lyngdoh.
Nangta, Education Secretary u Ricky Hendry Kharjahrin, Assistant Education Secretary u Luckystar Marweiñ, Environment Secretary u Polmiky Marweiñ, Assistant Environment Secretary u Rikupar Syiemlieh, Sports Secretary u Ban Kharjahrinm, Assistant Sports Secretary u Teiborlang Ryntathiang, Office Secretary u Banjop Thongni, ha ryngkat bad ki 11 ngut ki dkhot bad u bah Robertjune Kharjahrin lem bad u Arbok Kharjahrin ki dei ki Advisers.
Ha kane ka sngi la ïoh ruh ka jingkren ai mynsiem na ki katto katne ki riew rangbah kata na u bah Wallam Syiemiong, Chairman ka Synjuk ki Seng Samla Shnong, South West Khasi Hills District, u bah S.Kharjahrin, Myntri Shnong Sakwang bad na u bah Mandelius Nongbri, Vice President HYC South West Khasi Hills District.
Ïa ka jingïalang la pynïaid da u bah Arbok Kharjahrin, President jong ka HYC South West Khasi Hills District bad kren khublei na u Wallambor Nongsiej, President ba thymmmai jong ka HYC Mawkyrwat Circle.
Nongstoiñ, Jylliew 4: “Ka seng WKSU ka phah ka kyrwoh sngew lem sha kiba haïing hasem jong I bah Lankupar Sawkmie vice president RBYF, I ba la khlad noh na kane ka sla pyrthei na ka jingjia ryngkhat ba sngewsih.
Kum ki para ba ïatreilang ha ka imlang sah lang ka roi ka par jong ka jaidbynriew, ngi dap da ka jingsngewsih ïa ka jingduh noh syndet ïa utei u nongialam radbah na ka thaiñ Ribhoi".
“Ka long ka jingduhnong kaba khraw ïa ka seng Ri Bhoi Youth Federation (RBYF) bad ym tang ia katei ka sengbhalang na katei ka thaiñ, hynrei ïa ngi ruh ki sengbhalang na kiwei ki thaiñ, kiba ngi la ïatreilang baroh shi katta na ka bynta ka Ri bad ka Jaidbynriew U Hynñiew Trep Hynñiew Skum".
“Ka seng WKSU baroh kawei ka phah ka kyrwoh sngew lem ba to u Blei nongbuh nongthaw, un pyntngen ïa ki mynsiem kiba haïing hasem ki kur ki kha jong I bah Lankupar bam kwai ha ïing u Blei bad ai bah I Bah Lan ba ngi ju ïa khot ieid, in shong jah thait ha ka jingsuk", pynkut ka kyrwoh na I samla D.Sun President WKSU Central body.
Ka jylla katba nang mih ki sngi bad ki snem ka la sdang ban paw ha ki kam ïalehkai la ka long ha ka football, athletic, cricket, boxing, swimming, judo bad kiwei kiwei.
Ym lah ban leh ba ka jingkiew ka kam ïalehkai hapoh ka jylla kadei lyngba ka jingtrei shitom ki state asscociation, ki skul, ki college, ki shnong, ki kynhun seng bhalang haduh ki riew shimet kiba la shim khia ban pynlong ïa ki jingïalehkai lyngba ki state level, inter-district, inter-school, inter-dong, knock-out bad kiwei kiwei kaba ïarap na bynta ki samla ba kin pynpaw pyrthei ïa la ki sap ïalehkai.
Watla ki samla ki don ka sap ka phong ïalehkai hynrei kiba bun ki kut hajuh tang ha la ka jong ka jylla namar kim don lad don lynti ban jam sha kiwei pat ki kyrdan na ka daw ba ka mei sorkar kam ithuh ban ïarap kyntiew lem na bynta jong ki ban poi sha kiwei pat ki rynsan ïalehkai kiba kham heh kum ha ka national bad wat ha ki international ruh kumjuh.
Ka sorkar jylla ka la ïaid lynti mynta ha ki sanphew tylli ki snem ka jingïoh la ka jong ka jylla ba pura hynrei haduh mynta mynne kam pat don ki lad ki lynti ban ïarap na bynta ki samla ïalehkai khamtam kito kiba don shisha ka sap bad kiba wan na ki longïing baduk ban kyrshan lem ha ka pule puthi, ha ki kam ba ki trei man ka sngi.
Ki don shibun ki samla la ka long ki shynrang bad kynthei kiba don ka sap ïalehkai hynrei namar bym don ka jingïarap ki hap ban kynran dien noh ba ban ka jingduk ha kaba ki hap ban pynlut ka por ha ki jingbylla ban pyndap ïa ka ïing ka sem, ïa ki jingdonkam shimet.
La ju sakhi ba ka sorkar lyngba ka tnad ki kam ïalehkai ka ju kren na ka por sha ka por ba ka buh ka thong ban kyntiew ïa ka jingïalehkai hapoh ka jylla da kaba kular ban tei ïa ki stadium, ki jaka ïalehkai naduh na nongkyndong, ban pynbiang ïa ki tiar ïalehkai, hynrei kine ki shu kut tang ha suiñ.
Ha u snem 2019 ka sorkar jylla ka la wanrah bad pruid dak halor ka sports policy da ka thong ban ïarap ïa ki samla ïalehkai ka jylla, hynrei haduh mynta mynne ka dang sahkut ha suiñ kut tang ha kaban eksamin.
Ha kane ka rukom shaei ka lawei jong ki samla ïalehkai ka jylla kiba don ka mynsiem bad kiba thrang shisha ban kiew ha ki kam ïalehkai.
Dang shen u Myntri ka tnad ïalehkai u la kyntu ïa ki skul bad ki college ba kin dang pyntreikam noh ïa ka sports polisi ha ki jaka pule jong ki bad ba ka sorkar kan sa ïarap ïa kiba ki skul bad college kim lah ban pyntreikam.
Kane kan long ka jingïarap na ka bynta kito ki samla kiba wanrah nam bad burom kiba khur takma ïa ka jylla na ki jingïalehkai bapher bapher shabar jong ka jylla ba kin ïoh ban ithuh ha ki skul bad ki college ha ki kyrdan pule jong ki.
Hynrei wat ka sorkar dalade kam pat lah ban pyntreikam kumno tharai ki skul bad ki college kin pyntreikam, hato ka sorkar ka thmu tang ban pynlut kai ïa ka por, ka bor jong ki nongpynïaid jong ki skul bad college ne ka shu long tang ka jingkren lait jynhaw jong u myntri.
Bad lada kane ka urlong shisha kan long ka jingkyrkhu ïa ki samla ïalehkai bad ka burom ruh ïa ka sorkar jylla.
Lada ka sorkar ka don shisha ka thong bad lada ka kwah ba ki samla kin kiew ha ka kam ïalehkai bad ba ki samla kin ym kut noh tang shiteng lynti kadei ban pyndep ïa kiei kiei kiba ka la dep ban pruid dak.
Ban ap tang na ki state association, ki skul, ki college, ki kynhun seng bhalang, ki riew shimet haduh katno eh kin lah ban ïarap ïa ki samla ban kiew ha ki kam ïalehkai, ynnai ïakren ïa ka ïoh kam ïoh jam, hynrei ka shong eh ha ka sorkar ba kan pynstet ban pynbit pynbiang noh ïa kiei kiei kiba la pruid dak ban ïoh pyntreikam noh ïa ka sports polisi.
Mawkyrwat, Jylliew 04: Ki briew bym lah ban tip ne lah ban ong ki briew kiba shu dumon ki la leit ban bret ïa kawei ka met ïap jong ka sniang ha Wah Rilang kaba hap hapoh ka jingpeit jong ka shnong Mawranglang, South West Khasi Hills District.
Katkum ka tyllong khubor na u bah C.Kharsyiemlieh, Myntri jong ka shnong Mawranglang u la ong ba ïa katei ka met ïap jong u sniang la lap da ki nongshong shnong ha ka 3 tarik jong u Jylliew, 2023.
Kumta na ka liang ki rangbah jong ka shnong ki la leit ban tam noh ïa katei ka met ïap bad ki la tep noh hapoh khyndew khnang ba kan nym ktah ne wanrah ka jingsma iwtung ïa ki nongïaid nongïeng.
Namarkata, u Myntri shnong jong ka Mawranglang u la maham jur ba nangne shakhmat lada lap ïa kino kino ki briew kiba wan leh khlem akor bad kiba leit bret ïa ki met ïap jong kino kino ki jait mrad hapoh um kum ka shnong kan sa pynshitom da kaba tyngeh.
Ha kawei pat ka liang la maham ruh ïa ki briew ba kim dei ban wan pynlong kum ka jaka bret jakhlia ne ki met ïap ha katei ka wah Rilang bad ym tang ïa ki met ïap jong ki mrad hynrei la lap ruh ba shibun bah ki bilor kyiad ki plastik ba ki briew ki bym kheiñ snep ïa ka jingkhuid ka mariang ki la bret ha shi lynter ha katei ka surok bad la lap ïa kita ki jakhlia ha shwa ban poi ha jingkieng jong ka wah Rilang, ïathuh u Myntri Shnong.
Kumta, na ka liang ka shnong lyngba kane ka kyrwoh khubor ka maham jur ba la da lap ïa kino kino ki briew kiba ïaleh pyrshah hadien kane ka jingmaham kum ka shnong sa wad ïa ka sa bud ban pynshitom katkum ka aiñ shnong.
Jowai, Jylliew 04: Ka Sarot I man (SIM) kawei na ki kynhun ki 11 ngut shi paralok, shi bynta ban rakhe ïa ka World Environment Day ka ban long ha ka 5:6:2023, mynta ka sngi ki la pynlong da ka jingthung ïa ki tynrai dieng ha ki bynta ka Treriat ka Kiang kaba don hapoh u pud u sam Shnong Panaliar, Jowai.
Hashwa kane la don ka jingïalang ba lyngkot ba la pynïaid da u Shape Pasweth, dkhot ka SIM, la ïoh ka jingduwai na u Kyllimot Lhuid bad ki kyntien ai khublei na u Sienmitre Sumer, na ka liang kane ka kynhuh kala ai khublei kyrpang ïa u sahep Taiwanyoo War, District Soil Conservation Officer (Territorial Division), West Jaiñtia Hills District, uba la pynïoh ïa kitei ki tynrai dieñ.
La ïoh ruh ka jingkren na u ma Riquoma Rq.Laloo, uba la pynkynmaw ba kumno ki mynbarim ki tip lypa ïa ka subjek saian, ki tip kaei ka ban jia lada ki briew kim pynneh pynsah ïa ki dieng ki siej bad ki um ki wah.
Ula ong ba ka jingbuh jong ki mynbarim ïa ki ‘Law kyntang bad ki ‘Law mana ka long ba ki kwah ban pynneh pynsah ïa ki khlaw ki btab na ka bynta ka lawei ban wan.
Ha kine ki sngi ka pyrthei hi baroh kawei kala sdang ban kynmaw burom ïa ka Mei Mariang bad ki sawdong sawkun da kaba pynlong ïa ki prokram ban thung dieng.
Kumta u kyntu ïa baroh ki dkhot jong ka SIM ba kin pynneh bad don ïa ka mynsiem ieit Mei Mariang.
Na ka liang jong u ma Shape Pasweth, u la ong ba ka pyrthei bad hangne ha ri India ruh kala don ka jingma kaba khraw na ka jingduna jong ka lyer, kumta ula buh ka jingkyntu ïa baroh ki paidbah ba ki dei ban sumar bha ïa ka Mei Mariang bad ki paidbah ki dei ban sumar ïa kito ki dieng kiba la dep ban thung bad ym dei ban shu pynjot pathar ïa ki.
Pynkut ka khubor bala pyllait da u ma Jait Da o Sumer dkhot jong ka SIM.Nongstoiñ, Jylliew 4: Katba nang mih ki sngi ka jingshah kynnoh jong ki rangbah shnong Umwali ba ki thom bor ïa ki kper ki phrah bad ki jingthung jingtep ka dang ïai bteng.
Katkum ka jingïathuh jong ka kong Kwistilda Lyngdoh Marshillong kaba dei ka hynmen jong u bah Piousding Lyngdoh Marshilong na katei ka shnong, ka la ong ba ha ka sngi palei ka shi tarik jong une u bnai Jylliew ha ka por kumba saw baje janmiet, katto katne ngut ki samla shnong ki la wan ha ïing jong ka bad ki la ong ba balei ka leit rep leit riang ha ka jaka jong ka shnong.
Ka la jubab ba katei ka jaka ka dei kaba ka la rep la riang la bun bun snem.
Wat ha u snem 2019 haba ki pulit Assam ki la wan ban thombor, ma ka bad kiba haïing hasem ki la ïakhun tyngeh ban ym ailad ba kin knieh ïa katei ka jaka, namar ba ki jingthung jingtep kum ki kait, ki diengsoh ñiamtra, ki sying, phandieng bad kiwei kiwei ki jingthung ki la don bad ki la rep la riang bad kumno ki wan ban kam ba ka dei ka jaka jong ka shnong.
Ka la ong ruh ba hadien kata ki la wan sa katto katne gnut ki rangbah shnong bad ki la dawa ba kam dei ban leit thung leit tep, leit rep leit riang ha ryngkat ka byrngem byrsit ïa ka ba lada kam pyndem ne leit pynkynriah noh ïa ki jingthung jingtep kin ym shah bad kin jynrat naphang.
Dei tad haduh ka por san baje janmiet ba ma ka bad kiba ha ïing ha sem ki la leit sha katei ka jaka rep bad ki la lap ba shi kynhun ki samla bad ki rangbah ki la don ha katei ka jaka rep bad ki la pynjulor lut ïa ki jingthung jingtep, ki la jynrat lut ïa ki synsar, pynkyllon ïa ki dieng soh bad daiñ lyngkhot lyngkhai da ki wait.
Ha katei ka por kim shym la nud shuh ban ong ei ei namar ba kitei ki briew ki la dep byrngem byrsit lypa naduh na ïing.
Katei ka longkmie ka la ong ruh ba dei tad ha ka sngi kaba bud ba ka la leit ban mudui da ka ejahar ha Langpih Border Out Post bad ki pulit ruh khlem da pynslem ki la wan ban sorjamin ïa katei ka jaka bad ki la lap ïa ka jingshisha ba ïa ki dieng soh ki la pynkyllon lut, ki synsar ki la phut bad bret kat ha ba lap bad kiwei iwei ki mar rep ki la julor lut.
Kumban pynkynmaw ba lai taïew mynshuwa katei ka juh ka kynhun ba la ïalam da ki rangbah shnong ba la ïalam da u bah Teiborlin Nonglang u ba dei u sordar jong ka shnong Umwali bad ka kynhun kiba u la ïalam, ki la ïalam da ka puh shilum sha ka jaka rep jong u bah Piousding Lyngdoh kaba don ha Domïingmasi bad ki la pynjot naphang ïa ki jingthung jingtep bad ki la byrngem byrsit ïa u bad baroh kiba ha ïing ha sem.
Na ka liang u bah Piousding Lyngdoh bad kiba haïing ha sem ki la leit ban mudui da ka ejahar ha Langpih Border Out Post, hynrei ki pulit kim pat kem satia ïa kitei ki briew bad dei na katei ka daw imat ba ki dang ban ïai bteng ïa ki kam thombor ïa ki kper ki phrah jong kitei ki longïing haduh mynta.
Katei ka jingleh jong katei ka kynhun jong ki rangbah shnong, ka la pynsngewsih kthang ïa kitei ki longïing kat haduh ba ki la ong ba katei ka kynhun kam dei shuh ka kynhun ki briew hynrei ka la dei ka kynhun jong ki hati khlaw.
Namar lada ka dei ka kynhun ki briew ki la dei ban don ka mynsiem ïatip lem lane ka jinglehraiñ ïa ki para briew, namar ka long kaei kaei ka bym lah ban pdiang ba ki briew kin pynjot ïa ki mar rep mar riang ne pynjulor ïa ki jingdon jing em.
Ka la ong ruh ba lada ki lap ba kitei ki longïing ki leh ïa kano kano ka kam kaba long pyrshah ïa ki aiñ shnong aiñ thaw ne ïa ka imlang sahlang, ki la dei ban wan ïakren ne khot ha khmat ka dorbar ban ïa pynbeit.
Hynrei ïa kata kim shym leh satia ki shu pynjot beit ïa ki jingthung jingtep bad katei ka jingleh ka long ka bym kah ban pdiang ha ka imlang sahlang.
Mawkyrwat, Jylliew 04: Ka kynhun ki nongdie-doh Masi kiba die doh ha Ïew Mawkyrwat ki la rai ba ïa mynta shipor kin sangeh bad khang ban die doh masi ha Ïew Mawkyrwat, South West Khasi Hills District.
Kane ka jingsangeh bad khang ban die doh masi ka long naduh ka 5 haduh ka 18 tarik u Jylliew, 2023.
“Ka daw jong ka jingsangeh die doh ka dei namar ka jinghiar palat ka Ïew", ong ka synjuk.
Jowai, Jylliew 04 : Ban wanrah biang ïa ka jingshong suk shong shngaiñ ha ki thiañ khappud hapdeng ki ar tylli ki jaitbynriew kata ki Pnar bad ki Karbi kaba la neh da ki katto katne bnai, naduh ba la mih ka jinghuri hura na ka daw ka jingwan buh ïa ka ‘Entry Tax Gate’ da ka Karbi Anglong Autonomous Council (KAAC) ha ka shnong Khanduli West Jaiñtia Hills District.
Kine ki ar tylli ki sengbahlang ki kynthup ïa ka Karbi Students’ Association (KSA) na Karbi Anglong District jong ka Assam bad ka Jaiñtia Students’ Movement (JSM) na Ri-Lum Jaiñtia jong ka jylla Meghalaya kila pynlong ka jingkynduh lang ha kane ka sngi saitjaiñ ka 3 tarik u Jylliew ha Karbi Hemtun, 6th Mile Guwahati (Assam).
Ha kane ka sngi kitei ki kynhun sengbhalang kiba ïakren halor kumno ban wad ki lad ki lynti ban wanrah biang ïa ka jingshongsuk shongsaiñ ha ki jaka khappud ha ki thaiñ Karbi Anglong bad ki shnong khappud ka Jaiñtia jong ka jylla Meghalaya.
Shuh shuh ha kane ka jingïa kynduhlang la don lang u President KSA Jemson Timung, President CB JSM Leningstar Rymbai, Secretary bad ki dkhot jong kine ki ar tylli ki sengbhalang.
U President CB JSM samla Leningstar Rymbai ha ka jingkren ula ong ba ka seng ka dap da ka jingsngewkhia kaba jur hadien ka jingmih jong ka jingïakynad hapdeng kine ki ar jait bynriew, kumta ka seng ka la shim ïa kane ka bynta ban ïakynduh lang khnang ba kito kiba im ja da ka kam rep sha kitei ki jaka khappud kin ïoh biang ban leit rep kumba long ha ki por ba la dep.
Na ka liang u samla Ribok N Biam President ka JSM-WR Ula ong ba ka jingwan jong ki mynta ka sngi ka long tang na ka bynta ban ïakren halor kumno ban wanrah ïa ka jingsuk ula pyntip ruh ba ki la tnaw syndon da ka (Pnar and Karbi Peace Committee).
Haka juh ka por ula pyntip ba ka kam jingpynbeit pud hapdeng ki ar jylla Meghalaya bad Assam ka dang ïaid shakhmat mynta, kumta u kyntu ïa kiwei ba kim dei ban pynmih kino kino ki jinghuri hura ha kitei ki jaka.
Khliehriat jylliew 4 : U Myntri ka sorkar jylla, u ba dei ruh u MLA jong ka Khliehriat, myn ha ka sngi saitjaiñ, u la plie paidbah ïa kawei ka prokram kaba la tip kum ka Integrated Health Campaign, kane ka prokram ka long ban ialap sha ki paidbah shaphang ka jingdonkam ka koit ka khiah, ïa kane ka prokram la pynlong ha Khliehriat West Community Hall, ha ka jingdon ryngkat lang u Deputy Commissioner ka East Jaiñtia Hills District, u Abhilash Baranwal, IAS, ka Dr (Mrs).
B.Decruse, kaba dei ka Project Director, Meghalaya AIDS Control Society lem bad kiwei kiwei ki heh sorkar.
Haba kren ha ka jingialang, u bah Kyrmen Shylla, u la pynpaw ka jingsngew khia, halor ka jingbun ki briew hapoh ka district kiba la shah ktah ha u khniang HIV, u la khot lang ïa baroh ki tnat sorkar bad kumjuh ruh ki paidbah jong ka district ban ai ka jingiatreilang ban iakhun pyrshah ïa kane ka jingpang, u la kyntu bad pynshlur ïa ki nongshong shnong ba kin leit ban phah test HIV khnang ban dup tip shuh shuh haduh katno ka jingshah ktah ha une u khniang HIV“Ngan ai ka jingkyrshan ïa kane ka campaign da kaba ngan phah lem ïa ki briew ki ban iarap ki ban trei mon sngewbha kiba na ka Kyrmen Foundation, kata lada donkam"ong u bah Kyrmen, u aimynsiem ruh ba kiba leit phah test kim dei ban sheptieng namar kane ka jingtest ka long jar jar ka ban nym pynbna hano hano ruh lada don ne lada ym don uta u khniang jingpang, kumta u pynshlur ïa ki paidbah ba kin leit phah test.
U A.Baranwal, IAS, u la ong “ Kane ka dei ka sngi ka ban sah jingkynmaw ha ka history jong ka East Jaiñtia Hills District, namar kane ka jingleit ialap sha ki paidbah halor ka koit ka khiah, kan iarap ban kyntiew ïa ka koit ka khiah bad ha kajuh ka por ban iada na ka jingpang HIV ha ka district" u la bynrap ruh ba ka East Jaiñtia Hills District ka dei ka district kaba la kiew bha ha ka jingpang HIV (2.8%), la ong ruh ba ka don ka lad ban sumar ïa kane ka jingpang ha kaba kito kiba don ïa ka HIV ki lah ban im lang kumba im kiwei pat.
U la iathuh ruh ba katkum ka kaiphot ba la ioh lum, ki don haduh 2500 ngut ki briew hapoh ka district kiba im lang bad une u khniang jingpang HIV bad yn dang don shuh ruh namar ki dang bun kiba khlem pat leit leh ïa ka HIV Test, kumta u la ban jur ba donkam ban leit leh ïa ka HIV screening bad ka test bad ban leit phah check up ruh namar ha man la ki district 95 percent ki nongshong shnong ki dei ban leit leh ia kane ka test khnang ban dup tip la ka HIV ka dei ka positive lane negative, ha kajuh ka por u la iathuh ruh ba kin don haduh 63 tylli ki health camp kiba yn leh hapoh ka district, ban bthah ruh ïa ki briew ba kin leit leh ïa ka Test HIV.Ka Dr (Mrs).
B.Decruse, jong ka Meghalaya AIDS Control Society, ka la ong ba ka jingthmu ba kongsan jong kane ka Campaign ka long ban pynshai sha ki paidbah ha kaba iadei bad kiwei kiwei ki jait jingpang ruh.
Ka la ong ruh ba kane ka Integrated Health Campaign ka don ka jingiatreilang bad ka Meghalaya AIDS Control Society, kumjuh ruh bad ka ophis jong u District Medical Health Officer, jong ka District, kumjuh ruh bad ka tnat Social Welfare, ka District School Education , ka Bansara Center, Netralaya Eye Care Center, ka tnat Pulit bad kiwei kiwei ki tnat kaba hapoh ka jinglam khmat u Deputy Commissioner ka East Jaintia Hills District, kane ka campaign ka buh thong ban pyndep ha ki ar spah tylli ki shnong bad 63 tylli ki Static Camp bad yn kham shim khia ïa kito ki nongpang kiba dei ki high-risk, namar ha kine ki Camp yn leh ruh ïa ki test kum ka test HIV, Syphilis, Tuberculosis, Hepatitis B, Hepatitis C, hypertension, Diabetes, Anemia, test ia ki khmat, ki bniat bad iwei kiwei ki jingpang.
Ia kaba kum kane ka Campaign la pynlong ruh ha katei hi ka sngi ha Sutnga CHC, ha kaba ki briew kiba na ka shnong Moopala, Mookympat, Sookilo bad Sutnga ki la wan sha kane ka Campaign, ki la ioh ruh ban pynrung kyrteng ha ka MHIS bad Aadhaar.
Nongpoh, Jylliew 04 : U MLA ka Nongpoh Constituency, u Bah Mayral Born Syiem mynta ka sngi u la shim ïa ka bynta kum u nongmihkhmat ban ai khublei kyrpang ïa baroh ki paidbah ka Ri Bhoi, kaba dei halor ka jingdap 31 snem ka Ri Bhoi District naduh ba ka Ri Bhoi ka la ïoh la ka jong ka District ba pura ha ka 4 tarik u Jylliew 1992.
Wat la kane ka sngi kyrpang jong ki paidbah ka Ri Bhoi ka ïa tyngkhuh bad ka sngi u Blei, u bah Mayral Born Syiem u la pynpaw ba kum u MLA ka Ri Bhoi u sngewkmen ba kane ka District ka la kynjoh sha u mawmer ba 31 snem ka jingïaid lynti naduh ba la ïoh la ka jong ka District bad kum u nongmihkhmat paidbah u la pynpaw ruh ba u sngewkmen ba ha ka jingïaid lynti ki la don shibun ki jingkylla wat lada dang don bun ki jingduna hapoh kane ka District.
U la shim ruh ïa ka bynta ban ai khublei kyrpang ïa ki nongïalam ba la lam khmat ha kaba pynïoh ïa ka Ri Bhoi District naduh u Dr.D.D Lapang, u Dr.Fr.Sylvanus Sngi bad kiwei kiwei ki nongïalam nanmar dei lyngba ka jingïalam lynti jongki, ba ngi la ïoh ïa ka District ba pura hapoh Ri Bhoi District.
Shuh shuh, kum u nongïalam u la kyrpad ruh ïa ki paidbah ka Ri Bhoi kin dang don ka mynsiem jong ka jingïatrei lang na ka baroh ki liang bad kumjuh ruh kum ki nongïalam naduh ki riew rangbah, ki samla, ki seng bhalang ba kin shim ïa ka jingkitkhlieh lang na ka bynta ban kyntiew ïa kane ka District bad kyrmen skhem ruh haba don ka jingïatrei lang ngin lah ban kyntiew ïa ki paidbah bad ïa ka District ha baroh ki liang ban ïa kynjoh lem sha kata ka jingkiew shaphrang kumba long lem ha kiwei kiwei ki Disstrict hapoh ka jylla bad ka ri hi baroh kawei, u la bynrap.
Shillong, Jylliew 04 : U President ka seng A’chik Holistic Awakening Movement (AHAM) u Prince Ch Momin ula thoh sha u Myntri Rangbah ka jylla Conrad Sangma ban pynkynmaw halor ka jingdawa ban pynlong ïa ka Tura kum ka Nongbah Tlang ka Meghalaya.
Ka shithi ka ong “Ka AHAM ka kwah ban pynkynmaw haba ïadei bad ka jingdonkam ban pynkylla noh ïa ka Tura kum ka nongbah tlang jong ka jylla namar ka Tura ka long ka nongbah ba donkam bha hapoh ka jylla bad ïa kane ka jingdawa la dep ban phah ruh sha u Lat ka jylla hynrei haduh mynta ka sorkar kam pat jubab".
“Phi tip ba kane ka jingdawa kadei kaba la slem na ka bynta ki nongshong shnong ka Tura bad ka thaiñ Garo baroh kawei bad kane ka jingdawa ka pynkynmaw ha ki por mynshwa haba ka la don ka jingïateh hapdeng ki nongïalam ka jylla kata Khasi, Garo bad Jaintia haka por ba ïakhih jylla la ka jong ban pynlong ïa ka Tura kum kawei na ki nongbah ka Meghalaya kata naduh u bnai Risaw haduh Lber bad Shillong naduh Iaiong haduh Nailur.
Haduh mynta ïa kane ka jingïateh khlem pat burom bad kane ka pynduhnong ïaki jaidbynriew Garo bad ka thaiñ baroh kawei “.
Ki jaidbynriew Garos ki ïapher na ki Khasis/Jaintias bad ka thong ban ïakhlad na ka Assam ka dei hi ban pynneh ïa ka jinglong kyrpang bad kane ka jingpynlong ïa ka Shillong kum ka nongbah ka Meghalaya ka wanrah ka jingmyntoi tang ïa ki jaidbynriew Khasi/Jaintia namar bun ki kam pynroi ha ki bun ki liang ki leit lut tang ha rilum Khasi/Jaintia.
Ka jingsynshar ka ba biang tam kad ei lyngba ka jingsam ïa ka bor synshar ha baroh ki liang bad lyngba ka jingpynkylla ïa ka Tura kum ka nongbah tlang ka Meghalaya kan wanrah shibun ki jingmyntoi ïa ka rilum Garo baroh kawei.
Ka jingsynshar ka ba biang ka dei daka ba pynïajan bad ki paidbah.
Ka jingpynkylla ïaka Tura kum ka nongbah kan khring ïa ki briew lane ki kompeni ban seng kam ha rilum Garo bad kane kan kyntiew ïa ka ïoh ka kot na ka bynta baroh lang.
Ka jingsam bor synshar kan wanrah ka jingshngaiñ bad ka jingshaniah hapdeng kito kiba don haka sorkar bad ki paidbah.
Ka jingpynkylla ïa ka Tura kum ka Nongbah kan peit bniah ïa ka jingsam ïa ki kam pynroi hapdeng ka Khasi/Jaintia bad Garo hills.
Ka nongbah Shillong ka jngai palat iaki paidbah ka rilum Garo hills bad kane ka buh jingeh ïa ki paidbah ka thaiñ ban leit donkam khamtam ha kaba ïadei bad ki jingdonkam ha ka roi ka par bad ka ïoh ka kot.
Ka jingdon artylli ki nongbah ka don ruh ha kiwei ki jylla ka ri India na ka bynta ban rah ka jingshynshar ka ba bha ïa baroh lang.
Kiwei ki jylla ki ba don artylli ki nongbah ki kynthup ka Jammu & Kashmir, Himachal Pradesh, Andhra Pradesh bad ka Meghalaya ka dei ruh ban bud nuksa ïa kane.
Shillong, Jylliew 04 : Ka Voice of the People Party ka pynrem jur ïa ka rai jong ka sorkar jylla ban pyniaid da ki Odd/Even number ïa ki kali kamai kiba ju kamai ha ki thain Khyndailad bad Iewduh halor ka nongrim ban pynduna ïa ka dheng kali.
Ha ka kyrwoh ba la pyllailt da u Nongai Ktien ka VPP, Dr.Batskhem Myrboh la ong ba katei ka jingle jong ka sorkar ka long ka jingniew bein bad ka jinglehbein ïa kiba duk ha ka imlang sahlang kiba hap ban shaniah ha ki kali kamai kum ka lad ban kamai jakpoh bad ban poi sha ki jingleit jong ki.
“Ka long ka bym lah ban pdiang ïa kum ka jingle kane ka sorkar ban kynnoh ïa ki baduk ba kidei ka daw jong ka jingeh jong ka jingdheng kali ha ka nongbah Shillong.
Ha ka jingshisha ka sorkar ka la dei ban tehlakam ïa ka jingpyndonkam palat ïa ki kali shimet ha ka nongbah Shillong bad ban pynshlur ïa ki kali kamai.
Hynrei kane ka sorkar ka shim pynban ïa ki rai khongpong ba ktah ïa ka kamai kajih," ong ka kyrwoh.
Shuh shuh la ong ruh ba baroh ki tip ba ka jingwan jong ki kali na kiwei pat ki jylla kadei ka dawbah kaba wanrah ïa ka jingkhapngiah ha ki thain Khyndailad bad Iewduh kiba wallam tang khyndiat ka jingïohnohnong ïa ka pla tyngka jong ka sorkar.
La kynnoh ruh ba kane ka sorkar ka long khawpud ban shim ïa ka rai ban wanrah ïa ka jingbha ïa ka imlang sahlang hynrei lada ktah ïa ki heh ki hain kam salia ban shu shim ïa ki rai khlem kynjoh ktien na kito kiba shah ktah pat na ka rai jong ka sorkar lada ki dei kiba rit ba riat.
“Ki khun samla ha ka jylla kin dang trei aiu shuh? Kadei ka kamram jong ka sorkar ban pyntikna ba kan don ka jaka ieng kali kaba tikna ïa ki kali kamai ban pynhiar bad pynkiew ïa ki nongleit nongwan na ka bynta ka jingbiang lang kiba bun.
Kumta ka party ka dawa ïa ka sorkar ba ka dei ban weng noh mardor ïa kane ka ain ïakjakor kaba ktah ïa ki paidbah," bynrap shuh shuh ka kyrwoh.
Nongpoh, Jylliew 04 : Ban myntoi ki paidbah ka thaiñ ha ka liang ban ïoh ka jingsumar kaba bit ba biang ha ka pang ka shitom bad ha kiwei kiwei ki jingdonkam na ka bynta ka koit ka khiah ki paidbah, ka Confederation of Ri Bhoi People (CoRP), Sengkmie ha ka jingïalam u Bah Bandari Ryntathiang ki la leit ban jurip ïa ka PHC Mawhati ha ka sngi Saitjaiñ bad lam shibun ki jingduna nalor ba ka sorkar ka buh tang uwei u Doctor ban shakri da ki phew hajar ngut ki paidbah kiba donkam ïa ka jingsumar ha ka pang ka shitom.
Kane ka jingleit jurip ki nongïalam ka CoRP ïa katei ka jaka ai jingsumar, ka dei hadien ba bun ki paidbah ki la ud la nam halor shibun ki jingduna ba ki ai kynduh ha katei ka jaka ai jingsumar khamtam ka jingbuh ka sorkar tang uwei u Doctor ban ai ka jingsumar ïa ki paidbah ka la buh jingeh shisha ïa ki paidbah ha ka pang ka shitom.
Kumba la ïoh lum jingtip ha kane ka PHC ki don haduh 43 tylli ki shnong bad ka jingbun paid ka la kot sha ka 35 hajar ngut, hynrei ka dang dei tang ka kyrdan PHC kaba ki paidbah ki mad jingeh shisha ha ka pang ka shitom ban wan ai jingsumar ha kane ka jaka ai jingsumar ba ka sorkar ka dang buh tang uwei u Doctor lane uta u medical officer.
Dei halor shibun ki jingduna kiba dang duna ha katei ka jaka ai jingsumar, ki nongïalam ka CoRP ki la hiar ban juirip ban wad ïa ka jingshisha bad kumba la lap ha kane ka jingleit jurip la lap shisha ba ki paidbah ki kynduh mawsiang ha ka pang ka shitom ha kaba ki hap ban ieng line da ki spah ngut bad khamta ka jingdon tang uwei u doctor ka la buh jingeh ïa ki nongpang ban ïoh ïa ka jingsumar ha ka por kaba biang.
La sakhi lang ruh ha kane ka sngi ba la leit ban jurip da ka jingdon lang u Bah Pateng Marsing uba dei u Working President, u Bah Phrang Sohtun uba dei u Vie President, u Bah Juban Swer uba dei u President jong ka CoRP Nothern Zone ryngkat bad kiwei kiwei ki dkhot jong ka Seng.
Ki dkhot ka seng haba ki la ïoh ïaka lad ban kynduh ïa u Dr Kitborlang Pariat uba dei u Medical Health Officer, u la pynpaw ba ka long kaba eh bha ban ai ïaka jingshakri namar kiba bun ki jingduna kiba na ka liang ka sorkar kam shem la pynbiang ha kane ka jaka ai jingsumar.
Utei u Doctor u la ïathuh ruh ba ka long kaba eh bha ïa u ban pynbiang ïaka por ban ai jingsumar bad ban leit mihkhmat ïaki meeting bapher bapher kynthup de ïaki training bapher bapher kiba la ju pynlong na ka por sha ka por namar haba leit meeting lah hap ban iehnoh ïaki nongpang kiba wan man la ka sngi ban wan wad jingkoit jingkhiah na kane ka jaka ai jingsumar, khamtam haki sngi iew kiba ki paidbah kiba na jngai ki wan ban phah sumar bad shim dawai na kane ka hospital.
Haba kren sha ki lad pathai khubor, u Bah pateng Marsing u la ong ba ka sorkar ka lah dei ka por ban kyntiew kyrdan noh ïa kane ka PHC sha ka CHC khnang ba ki paidbah kin ïoh ïaka jingsumar kaba biang bad lada kam dei ha kata ka rukom ruh kan jin da lah bha shibun ban kyntiew kyrdan shwa ïaka Sub Centre kaba don ha kiwei kiwei ki jaka kiba hap hapoh kane ka PHC Mawhati.
Shuh shuh, u la ong ruh katba ka sorkar kam pat lah ban kyntiew kyrdan ïa kane ka jaka ai jingsumar ka la dei ban pynbiang ruh ïa ki Doctor ban ai jingsumar na ka bynta ki paidbah, namar kam dei ka kam kaba suk ba tang uwei u Doctor un ai jingsumar nalor ba hap ban kit khlieh ruh kiwei kiwei ki kam jong ka PHC kiba ban leit shabar na ka PHC kaba u hap ban iehnoh ïa ki nongpang bad kiba wan ai jingsumar, u la bynrap.
Nongpoh, Jylliew 04 : Ka Confederation of Ri Bhoi People (CoRP) ka la pynpaw ka jingsngewkyndit halor ka jingkhlad ba kyndit noh jong u Vice president ka RBYF ba kum ka seng ka pynpaw ïa ka jingduhnong kaba khraw ïa ka Ri Bhoi District halor kane ka jingkhlad une u nongïalam uba ka seng kam shym la poi pyrkhat.
Haba phah ïa ka khubor sngewlem halor kane ka jingkhlad une nongïalam ka Seng RBYF sha kiba haing hasem jong jong u Bah Lankupar Sawkmie, u President ka CoRP, u Bah Bandari Ryntathiang, u la ong ba ka seng ka snngew kyndit halor kane ka jingkhlad ba kynsan une nongïalam bad kum ka seng ka pynpaw ba ka long ka jingduhnong kaba khraw ïa ka Ri Bhoi khamtam ha kaba une u samla kum u nongïalam u la noh synniang shibun na ka bynta ka bha ka miat bad ka roi ka par jong ki paidbah ha Ri Bhoi District.
U la ong ruh ba kane ka dei ka jingpynïaid beit pynïaid ryntih jong u Blei Nongbuh nongthaw ba kum ka seng ka buh ïa ka jingduwai ba kyrpang ba u Blei un ai ka jingjahthaid ïa ka mynsiem jong une u samla bad ha kajuh ka por ka seng ka phah ïa ka khubor sngewlem ba u Blei un ai ka jingpyntngen ïa ka kurim, ki khun ki kti bad ka ïing ka sem ha kum kane ka por ba u lyoh badum u wan kah ha kane ka ïing ka sem.
Ka 5 tarik u nai Jylliew la rakhe mynta lah bun bun snem kum ka sngi kynmaw kyrpang ïa ka mariang.
La buh kyrpang ïa kane ka sngi namar ba ka mariang ka lah jot lah pei shaba palat.
Ka jingleh palat jongngi ki khun bynriew ka la pynkylla long ïa ka mariang ba kan shit kyr-ang haduh ba ym sngew shuh kum ki por mynshuwa haba ka lyer pyngngad ka beh hir hir bad ki briew na kylleng ka ri India bad na shabar ri ruh ki poi wankai shane sha rilum jongngi bad lait na ka jingshit tasam khamtam ha kine ki bnai mynta.
Hato ngi kylli mo ïalade kaei ka daw jong kane ka jinkylla ka mariang lane ka Climate Change.
Baroh kiei kiei ki sdang na ngi ki briew.
Bun na ngi, ngi khein ïa ka mariang kum kaba dei shabar na ngi.
Ngi klet ba ngi dei shibynta bad ka mariang.
Lada ka mariang ka ïap da ka jingkiew palat eh ka jingshit, ki ban ïap nyngkong eh dei ki briew bad ki mrad.
Hynrei sngew jynjar jingmut ban pyrkhat ba ngim shemphang ïa kane ka jingshisha.
Man la u snem ka ju don ka thong kaba la buh kyrpang ban rakhe ïa ka sngi burom mariang.
Mynta u snem ka thong ka long ba ngi dei ban ïaleh thma bad ki kynja plastik baroh, khamtam eh ki pla plastik.
Ki pla bad ki jingsop plastic kiba har rukom ki la kylla long ki nongshun bah jong ka mariang.
Da ki phew spah million ton ki plastic ki don shapoh ki duriaw haduh ba ki dohkha bad kiwei ki jingim kiba im ha ka duriaw ki la ïap khlem dei por namar ki bam ïa ki plastic haduh ban da ïohpang bad ïap syndon.
Ki saïantis ki ong ba lada ym lah ban pynduna ïa ka jingpyndonkam plastic lehse ki tyllong um, ki um ki wah, ki duriaw bah duriaw san kin sa shui ap rynieng namar ba lah bun palat ka bih kaba mih na ki plastic.
Bun na ngi ngim ju pyrkhat jylliew bad buh jingkylli ba shano kito ki pla plastik kiba ngi bret man ba ngi thied jhur, thied ïa ki mar bam har rukom ki poi haba khatduh.
Hangne ha sor Shillong baroh ki plastic ki poi ha Marten.
Don katto katne kiba lah ban sain biang bad shna ïa ki bilor baf ki pla hynrei bun kiwei pat kiba ym lah leh ei ei shuh.
Kine lah shu thang hangto ha Marten bad ka lyer kaba mih nangto ka long kaba long bih haduh katta katta.
Ka Marten mynta kam lah shuh ban shim ïa u niut ka sor Shillong baroh.
Hynrei haba ka sorkar ka wad jaka ban shna noh sa da kawei ka jaka theh niut (landfill) ym don ba kloi satia ki shnong ba kin ai ïa kata ka jaka.
Haba kumta ngin ïa leh shuh sa kumno pat.
Don sa tang kawei ka lad bad kata ka long ba man la ki shnong ki dei ban don la ka jong ka jaka theh niut ha kaba kin lum ïa kita ki kynja niut kiba lah ban pynkylla biang sha ki tiar pyndonkam (recycle) bad ïa u niut na iingshetja pat ban pynkylla sboh.
Don ki shnong kiba lah leh ïa kane bad ki nongpynïaid hangto ki ïoh la ka jong ka dor.
Ïa kine ki jaka lum niut ha shnong la khot ki waste recovery centre.
Lymda ki shnong bad ki jaka pule bad ki skul bah kum ka NEHU bad kiwei kiwei kim ïaleh ban pynmih noh la ki jong ki jaka theh niut ka pork am slem shuh ba ngin shah tyllep da u niut bad da ki pla plastik.
Lah bunsien ba ka sorkar ka la mana ïa ki nongdie jingdie ba kin ym ai pla plastik shuh ïa ki nongthied jingthied hynrei namar ba synjor eh ka jingpyntrei kam ki jop hi ki mahajon die plastik.
Bad kane ka thong ka long ka bym lerkam namar ba mangi hi shimet shimet ngim kloi ban ïatrei lang bad ka sorkar/District Council ban pynlong doh long snam ïa ka ain jingmana ban khang ïa ki pla plastik bad ruh ki bilor plastik.
Man la ki dukan bam (restaurant) bad ki hotel ki pynmih da ki spah tylli ki bilor plastik ha ka shisngi shisngi.
Kito ki bilor haba pynkylla dur ïa ki lyngba ka recycling process kim kylla lut baroh sha kiwei pat ki tiar donkam.
Don kiba shu long phngiat ïa kiba ngi ring mynsiem na ngi nguid lyngba ki jingbam kiba ngi bam, khamtam haba ngi dih ïa ka sha khluid ha kito ki pela kot kiba la sop napoh da ka plastik.
U Blei u thaw ïa u briew ban long uba pyrkhat bad duriap ïa ka bha ka miat bad u bthah ruh ïa u ban kiar na kiei kiei kiba mynsaw.
Hynrei mangi ki briew ngi leh kyllud bad matlah ïa kiei kiei baroh.
Ngim salia ban pynjot ïa ka maring da ka jingtih lyngkar ïa ki mar spah khyndew kum u dewiong bad u mawshun.
Mynta lei lei ha ka jinglalot spah ngi la khaii sa ïa u maw bad u shyïap katba ki khlaw ki btap baroh ki la nang syllen.
Bub ki ong ba kane ka dei ka kamai ja kpoh jong ki.
Ka jingkamai ja kpoh da kaba pynïap ïa ka maring ka long kumba pynïap hi da lade ïalade.
Hynrei ha ka jingrhah spah ngim pyrkhat jylliew than eh.
Bun na ngi ngi pyrkhat beit tang ïa kane ka pateng mynta.
Ngim salia la ki khun ki ksiew jongngi ki im tyrdi, ki im swai namar ba ki longshuwa ki la leh palat than ia ka mariang.
Ka sorkar marwei kam lah ban wanrah ïa ka jingkylla ha ka mariang lada ki paidbah nongshong shnong hi kim salia bad kim kitkhia.
Sngewsih ruh ba ki nongïalap niam ruh kim ju pynkhihwin satia ïa ki jingmut jingpyrkhat ki dkhot balang jong ki halor kane ka jingleh sat jongngi ki paidbah ïa ka mei mariang.
Hato ju don ba lehbein ïa la ka kmie? Hynrei ngi ki briew kiba dei shibynta jong ka mariang ngi pynjot, pynjulor bad pynkhein ïa ki ain iada ïa ka mariang.
Ngi pom ïa ki dieng kiba dang dei ban heh ban san.
Ngi bret lut ïa u niut na iing sha ki wah kiba tuid narud iing jongngi.
Tip haduh lane kein ngin kyndit bynriew?Kaba sngewsih eh ka long ba ki nongpynaid shnong ki ailad naduh mynshuwa ba kin tei iing halor ki wah.
Bad kito ki iing ki pynlong nala ïa ka wah.
Ka wah ka bsa um iangi ki khun bynriew.
Hynrei mynta te imat ngim don shuh ka jingsngew phylla ban leh dusmon ïa ki wah bad ki wahduid jongngi.
Tip lano mo ngin kyndit bynriew? Lada kyndit bynriew ynda lah dier eh ka por te ka apot sepsngi ka ap ïangi.
Ai ba kane ka sngi 5 tarik u bnai Jylliew kan long kaba ai jinghikai inagi iwei pa iwei naduh kiba dang rit haduh ki rangbah.
Bad baroh kiei kiei ki sdang hi na la rympei.
Lada ngi rah hi da ka pla jain haba leit iew leit hat ka maring kan jin da la ïoh lad ban pynkoit pat ïalade.
Shillong, Rymphang 01 : Kum shi bynta ban ai mynsiem bad ban kyntiew ïa ki khynnah jong ka shnong, ka Wahlakhiat Pyllun Sports Club ym tang ba ka kyntiew ha ka liang ki kam ïalehkai hynrei ha ka liang ka rwai ka siaw, ka put ka tem bad ha ka liang ka shad.
Kumta ha ka sngi Saitjaiñ jong ka taïew ba lah dep ka la pynlong da ka jingpynïakob shad kaba la tip kum ka Ri War Dancing Competition ha phyllaw jong ka ïing Dorbar Hall Wahlakhiat, Mawkynrew C&RD Block EKHD.Ka Wahlakhiat Pyllun SC ka la pynlong ïa katei ka jingpynïakob shad lyngba ka jingkyrshan pisa da ka Yess Meghalaya ha ryngkat ka motto kaba ong “Baroh u briew ba stad mano ba lah ban len lada khlem plie ka lad kumno un lait ban kren".
Ha katei ka sngi ka Kong Amanda Pakynteiñ kaba dei ka Chairperson jong ka Mawkynrew Cup Committee ka la ïadonlang kum ka kongsan kaba la ïashim bynta lang ruh ban shad kaba la pynshongshit ïa ki paidbah kynthup naduh ki longkmie longkpa, ki samla kynthei bad shynrang haduh ki hep kiba rit.
La ïadonlang ruh u Bah Rishoit Kshiar uba dei u Sordar Snong Wahlakhiat kum u sumbud kongsan, Bah Rishai Suting uba dei u President jong ka Sports Club bad kiwei kiwei ki nongkitkam.
Ha katei ka sngi la ïoh ka jingkren pdiang da u Bah Kenedy Ryndong bad la pynïaid ïa katei ka prokram da u samla Vicky Jana.
Ki nongïashim bynta ha ka jingïakob shad ki don 32 ngut ba la phiah ha la ki jong ki kyrdan kata 19 ngut ha ka U-14, 13 ngut ha ka U-10.
Ha ka U-10 ïa ka nam jop la ïoh da u heprit Wandasara Tangsong ha ka liang ki kynthei bad ha ka liang ki shynrang la jop da u heprit Rapborlang Tangsang.
Ha ka kyrdan U-14 ïa ka nam jop la ïoh ra da i Habanbha Ryndong bad i Speshon Khongjoh ïa ka nam ba ar.
Ka jingpynlong jong ka Wahlakhiat Pyllun SC ïa kaba kum katei ka jingpynïakob kadei ka sien kaba nyngkong eh ha kaba ki khynnah ki la dap da ka jingsngewkmen ba kim pat ju ïoh mynno mynno ïa kaba kum katei ka lad.
Ka Kong Amanda Pakynteiñ haba ai jingkren ka la ai khublei ïa ki nongpynïaid jong ka Sports Club kiba la shim ïa katei ka sienjam kaba long ka jingai mynsiem bad plie lad plie lynti ïa ki khynnah kiba don shisha ïa ka sap shad.
Ka la ai mynsiem ïa ki khynnah ba kim dei ban don ka jinglehraiñ hynrei ba kin shad da ka jingkmen khnang ba ka jinglehraiñ kan phet sha jngai.
Shillong, Rymphang 01 : Kum shi bynta ban kyntiew ïa ki khun Samla ha ka jingïalehkai basketball na ka liang jong ka KSU Mawlai Circle kan pynlong biang ïa ka Maitshaphrang Khasi League Basketball Tournament 2023 (Khynthei & Shynrang) kaban sdang naduh ka 9 tarik Rymphang 2023.
Ïa ki form lah ban ïoh na Ophis treikam ka Seng na Jaïaw bad Ophis jong ka KSU Mawlai Circle kaba don ha Mawlai Nonglum.
Kan don ruh ka jingai khusnam kyrpang ïa ki player ba kynsai tam haman la ki jingïalehkai.
Ka Jaka ban pynïakhun kan long ha madan Basketball jong ka Shnong Mawlai Nongpdeng (Wahumkhrah).
Ka tarik ba khatduh ban pynpoi ïa ki form kan long ha ka 7 tarik Rymphang 2023.
Kumta na ka liang ka KSU Mawlai Circle ka kyntu ïa kito ki kynhun kiba kwah ban ïashim bynta kin hap ban pynkloi ha ka ban shim noh ïa ki form khnang ba kin lah ban ïoh ïashim bynta ha katei ka Tournament.
Kane ka long ka kyrwoh na u Samla Badonboklang Malngiang Sports Secretary jong ka KSU Mawlai Circle.
Shillong, Kyllalyngkot 01 : Ka Himachal Pradesh ka la pynliem ïa ka Meghalaya da ka inning bad 124 ron ha ka lympung ïalehkai kriket U-25 Col CK Nayudu Trophy ha ka jingïalehkai ha ka sngi Balang ha Lucknow.
Haba bteng biang ïa ka 64 ron duh noh 5 wicket ha ka sngi kaba lai jong ka inning kaba nyngkong, da kaba beh ïa ka 419/6 wicket jong ka Punjab, ka Meghalaya ka la shah pynhap lut baroh ki wicket da kaba kamai tang 155 ron, bad ka la hap ban beh biang ha ka inning kaba ar hynrei ka la shah pynkhyllem lut baroh ki wicket da kaba kamai tang 140 ron.
U Jaskirat Singh Sachdeva u kamai 45 ron ba la ïarap kamai ron lang da u Ram Gurung (17) bad u PM Santhosh (34).
U Sachdeva bad u Santhosh ki kamai ron lang da 68 ron ha ka wicket kaba phra.
Ha ka inning kaba ar, ka Meghalaya ka la duh kloi noh ïa ki ar wicket hynrei ka la lah ban kamai ron lyngba u Swastic Chettri (17) bad u Kevin Christopher (37).
U Kevin Christopher u la kamai ron lang da 55 ron ha ka jingduh noh ïa ki san wicket ha ryngkat u Joydeepan Deb (44).
Ka Meghalaya kan pynkhreh ban ïakhun pyrshah sa bad ka Odisha ha ka 5 tarik Rymphang.
Shillong, Rymphang 01 : Ka Langsning XI CC ka la ïoh rah ïa ka nam lahduh jong ka lympung ïalehkai kriket ba la pynïaid da ka Khasi Student Union (KSU) kaba la tip kum ka Maitshaphrang Khasi League T20 Cricket Tournament, 2023.
Ka Langsning XI CC ka la ïoh rah nam lahduh hadien ba ka la pynliem da 1 wicket ïa ka Lawsohtun S.C.C ha ka jingïalehkai phainal ha ka sngi Balang ha madan ïalehkai kriket ha Polo.
Haba phai sha ka jingïalehkai phainal, ka Lawsohtun S C.C kaba la jop ïa ka jingïakynting pisa ka la kam trai ban tied nyngkong hynrei ka khlem lah ban kamai bun ron bad kamai tang 79 ron khyllem noh 8 wicket ha baroh ki 20 over.
Dei tang u Kit Nongkhlaw uba la kamai bun ron da 14 ron na ki 27 bol bad kiba la khur wicket na ka bynta ka Langsning XI CC ki kynthup u Sylvester Mylliempdah ha ki 4 over u khur 3 wicket ai kamai 7 ron bad u Deibormi Rangad ha ki 4 over u khur 2 wicket ai kamai 12 ron.
Haba beh ïa katei ka thong, ka Langsning XI CC ka la lah ban pyndep tang ha ki 19.2 over bad duh 9 wicket ha kaba u Deibormi Rangad u kamai 24 ron na ki 36 bol bad u Heimon Lyngdoh da 18 ron na ki 21 bol.
Kiba la khur wicket na ka bynta ka Lawsohtun S.C.C ki kynthup u Edmund Dhar da 3 wicket ha ki 4 over ai kamai 13 ron bad u Peter Lyngkhoi u ïoh 2 wicket ai kamai 18 ron ha ki 4 over.
Ïa ka nam Man of the Match ha kane ka jingïalehkai la ïo da u Deibormi Rangad jong ka Langsning XI CC uba kamai 24 ron bad khur 2 wicket.
Ha kane ka sngi ka Kong Amanda Pakynteiñ ka long kum ka kongsan bad sam ruh ïa ka trophy sha ka kynhun lahduh.
K a Election Commisision of India (ECI) shwa ba kan pynbna ïa ka tarik elekshon ha kane ka jylla ka la kren shai ba ka jingjied ïa ki nongmihkhmat sha ka Iingdorbar Thawaiñ ka Jylla ka dei ban long kaba khuid ba suba, ka bym shah pynbor bad thombor, bym shah thong da ki sbai rupa.
Ngi ïohi ba ka Voice of the People Party (VPP) ka dei kawei na ki seng saiñpyrthei kaba dang shu mih ha kane ka kynti ba ka la ïalap ïa ka Clean Politics Campaign bad ban ïakhun pyrshah ïa ka bor jong ka pisa kaba ju trei borbah tang shu poi ka samoi elekshon.
Ka jingtrei borbah jong ka bor pisa ha ka por elekshon ka pynlong ïa ka jylla ban duk ban swai bad ka pateng ka ban sa wan kan ïakynduh mawsiang namarba ka roi ka kiew kam don satia namarba uba duk un nang duk bad uba riewspah un nang riewspah lai shah saw shah.
Hynrei watla kiba bun balang ki kren pyrshah ïa ka jingpyndonkam ïa ka pisa ha ka samoi elekshon pynban, ka pisa ka dang ïoh jaka, namarba ki kyrtong kiba don da kawei pat ka jingthmu kaba sha lyndet, kin thong beit da ka pisa.
Ban shim ram lypa shwa ka elekshon kan long ka jingtim ïa ka lashai lashisngi.
Manla ka sngi, ha ki rynsan jong ka Social Media, ngi ïohi ïa ki jingpynshai bad ki jingkyntu kynpham jong ki riewshemphang bad ki nongïalam niam kiba kren sha ki paidbah ba ka pisa kam dei ban ïoh jaka satia ha ka elekshon namarba ka nemsniew ka la ap lypa hakhmat, kaba mut, ba ka roi ka kiew, ka la jngai lypa, lada shim ram lypa na ka bynta san snem.
Dei ban ai jingïaroh ïa ka Hynñiewtrep Youths Council (HYC) kaba la mih shakhmat ban pynbna da ka “Rai Ehdaw Campaign" khnang ban pynsngewthuh sha ki paidbah ba ki dei ban rai ehdaw haba jied ïa ki nongmihkhmat ha kane ka kynti namarba baroh shikatta ki snem ba la leit noh ka jylla ka la pang swai namarba ki nongthep vote ki la rai jem daw bad rai jem rngiew.
Ym tang katta, wat ka Awakening India Movement ruh ka la mih shakhmat ban pynlong ïa kine ki jingïalap ban pynsngewthuh ïa ki paidbah ba kim dei ban biej bad ban ngop ha ki sbai rupa shwa ka elekshon.
Ka jingshim rai jong ki katto katne ki dorbar shnong ban pyrkhing bha ha ka jingïalap elekshon bad ban pynap pahara da ki nongkitkam shnong ban kem ïa kiba thmu ban sam pisa khnang ban khroh vote na ki paidbah, ka long kaba dei ban ai jingïaroh.
Kum kine ki nuksa kiwei kiwei ki dorbar shnong ruh ki dei ban bud nuksa khnang ba ki paidbah kin dup sngewthuh ba ka pisa kam dei ban ïoh rung ha manla ki thliew iing ban thied da ka dor kaba tad kumba thied blang, thied masi.
Ka sienjam ba la shim da ka HYC ka long beit ban sei ïa ki riewsaiñpyrthei kiba tbit bad kiba kynsai kumba ka jylla ka la ïoh ïa ki nongmihkhmat kiba kynsai ha u snem 1972, kiba long ki khrawpyrkhat bad ki proh jabieng kiba stad bad kiba tip kumno ban thaw ïa ki aiñ kiba ïada ïa ka khyndew ka shyiap bad ïa ka jylla.
Hynrei haba phaidien sha ki snem kiba ladep, ka Iingdorbar Thawaiñ ka la dap sa tang da ki nongkhaii ym da ki nongthaw aiñ.
Ka jylla Meghalaya ka long haduh katne kumba ka long mynta, ka dei na ka daw ba ki paidbah ki la bakla ban jied ïa ki nongïalam bad dei hangne ba ki jingdawa jong ka jaidbynriew ki sahkut lut bad ym don satia mano mano ruh ban patiaw bad baroh ki jingdawa ki shu kylla long politik lada phai sha ka jingdawa ILP, ka jingdawa ban pynrung ïa ka ktien Khasi ha ka Khyrnit Baphra, ka jingdawa weng ïa ki briew kiba sah ha Them Iew Mawlong, ka jingpynbeit ïa u pud u sam bad ka Reservation Policy kiwei kiwei de ki mat.
U paidbah un hap ban khan bad ban puson bha ïa ki jingjia kiba nang ïai jia manla ka sngi khnang ba ka tidew kaba yn sa tah sia ha ka 27 tarik u Rymphang, 2023 kan plie ïa ka lawei kaba shngaiñ jong ki pateng kiba mynta bad ki pateng ki ban dang wan.
Nongstoiñ, Rymphang 01: U Expenditure Observer jong ka West Khasi Hills District, Nongstoiñ, u la ïakynduh mynta ka sngi ka 1 tarik u bnai Rymphang 2023 ïa ki nongpynïaid jong ka election, hapoh ka jingïalam jong u bah Garod LSN Dykes District Election Officer, ha kaba la synrang lang da ki RO, ARO, Magistrate, ki nongïalam jong ka Flying Squad Team, Static Surveillance Team, Video Surveillance Team, Assistant Expenditure Observer, Accounting Team bad kiwei kiwei ha Conference Hall DC office, Nongstoiñ.
U Observer u la kyntu ïa ki nongpynïaid election ban trei hok, trei shitom bad u la kdew ruh ba baroh ki jingpynlut (expenditure) bad ki cell kin treikam noh ban pynlong ruh ïa ka jingtalasi haba don lane don ka jingishan khmat ïa ki kali kiba ïaid kiba rah pisa, kyiad, jingpynbuaid da ka jingmut ban thied bad pynbiej ïa ki nongthep vote.
U la ai ruh ïa u contact number 9233271283 na ka bynta ki paidbah ban pynsngew bad ai jingtip ha u lada don ki jingujor, khnang ban pynlong ïa ka election kaba khuid kaba suba kaba laitluid bad kaba ïaid beit ïaid ryntih.
Shuh shuh u la ong ba ki bor synshar District bad ki Pulit kin pynlong ka jingpyrkhing ia kiba thmu ban sam pisa bad ban sam kyiad ha ki shnong bapher bapher ka West Khasi Hills District.
Haduh mynta ki Pulit ki la pynlong ka jingtalasi bad ka jingpeitngor hapoh ka district baroh kawei.
Mawkyrwat, Rymphang, 1: U District Magistrate ka South West Khasi Hills District, u la pynjari da ka kyndon 133 CrPC kaba khang pyrshah ïa ka jingpynsawa jingtem lyngba ki tiar pynsawa palat ïa ka 10 baje mynmiet.
U la pyntip ba la ïoh jingtip ba don ki briew ne ki ïing briew kiba pynsawa ia ki jingtem palat ïa ka 10 baje mynmiet ha ki ïing khawai ïathoh bad kiwei kiwei kaba ktah bad pynwit ïa ki marjan marpa, ïa kiba la tymmen, ïa kiba pang ba shitom bad ïa ki khynnah skul kiba hap ban ïaleh ïa ki eksamin bapher bapher.
Ha kajuh ka por la ïoh jingtip ruh ba ki don ki nongñiah kali kiba pynsawa heh ïa ki jingtem kali kaba la ktah bad pynthud ïa u paidbah bad ïa kiba kum kitei ki jingleh la pynbna ba ki dei ki kam pynthud ïa u paidbah.
Lada don kino kino kiba don ka jingsngew pyrshah ïa kane ka hukum ki lah ban pynpaw ha khmat u District Magistrate hapoh 30 sngi naduh ka sngi ba la pynmih ïa kane ka hukum bad lada ym don ei ei kaba pyrshah ïa kane ka hukum yn pynneh kumba ka long bad kan treikam naduh ka 1 tarik u Rymphang, 2023.
Nongstoiñ, Rymphang, 01: Ka jingthang pathar ïa ki khlaw ki btap ha West Khasi Hills, ka dei kawei na ki jingmlien ba ki paidbah haduh mynta, kim pat sngewthuh ba katei ka dei ka kam kaba sniew bad kaba ktah haduh katta katta ïa ka mariang.
Kaba lyngngoh ka long ba kane ka jingthang pathar, kam shym la long tang ha ki jaka kyndong, hynrei wat ha jaka sor ruh kum ha Nongstoiñ kumba la sakhi ha kine ki sngi.
Katei ka jingthang pathar ïa ki khlaw ki btap, ki lum bad ki law bniap, ka wanrah ïa ka jingma kaba khraw, namar ha ki por ba la ryngkhiang bha ka mariang, ka thylliej ding ka lah ban pur sha ki shnong ki thaw bad ki ïing ki sem, ki lah ban ing khamtam eh ha ki nongkyndong.
Naduh u bnai Nohprah haduh ki taiew ba ar u bnai Jymmang, kiba bun ki nongshong shnong ha ki jaka kyndong kim ju don ha shnong, hynrei ki don ha ki jaka ba ki leit trei leit ktah bad leit bylla bad shong ki lah ban don tang ka kmie bad ki khun rit.
Kumta ka long ka jingma kaba khraw wat ïa ki mynsiem briew khamtam ki khunlung khynnah.
Nalorkata ka jingthang pathar ïa ki lum bad ki khlaw, ka dei ka daw ba kongsan kaba pynduh jait ïa ki jingthung ba lai phew jait, kiba long ki dawai kynbat kiba kongsan ban pyndon-kam ha kaba sumar ïa ki briew haba ki jingpang ki shitom.
Nangta wat ki jingthaw ba im kiba itynnad ruh ki duh jait lut, namar kim lah ban shah thang ha ka ding bad ka tdem.
Katto katne ki riew rangbah napoh ka District ba kynthup ïa u bah D.Tynhiang, bah P.Marweiñ haba ïakren ba u nongthoh khubor, ki la ong ba ka la donkam ïa ki Nongsynshar shnong, ki nongsynshar hima bad khamtam eh ïa ki bor sorkar, ba kin thaw da ki aiñ kiba pyrkhing ban ban pynshitom tyngeh lada lap ïa ki ba pynkheiñ.
Ki la ong ba ka por ka la donkam ruh ba ki dorbar shnong ryngkat ki tnad sorkar, ba kin pynlong ïa ki kynja awareness prokram na ka bynta ban pynsngew-thuh ïa ki paidbah, ba kin kiar na katei ka jingmlien ba sniew.
Ym lah ban len ïa ka jingshisha ba man la u snem, lada ïaid kylleng ki jaka ha West Khasi Hills naduh u bnai Nohprah haduh bnai Lber, ki lum bad ki khlaw ki btap ki la ingkhong bad kylla dpei na kane ka daw.
Halor kane ka jingwiang ding pathar, don na ki nongshong shnong kiba shu kubur ba ka jingthang pathar ïa ki lum bad ki khlaw kam long kaba bha.
Don pat kiba ong ba ka jingthang bad wiang ding ka long ban dup mih kloi u phlang lung ban sngaid ki jingri kum ki masi ki blang.
Lada ka long kumne ka la donkam ban ai jinghikai ïa ki paidbah man la ka por, khnang ba kin sngewthuh ban pynneh pynsah ïa ka jingitynnad ka mariang, ki dieng ki siej, ki kynbat ba long dawai bad kiwei kiwei.
Mawkyrwat, Rymphang 01: U Prabhat Dandotiya, Expenditure Observer (EO) ba la phah da ka Election Commission jong ka Ri India na ka bynta ka South West Khasi Hills District, Mawkyrwat mynta ka sngi u la pynlong ka jingïa-kynduh bad ki Election Teams ka South West Khasi Hills District hapoh ka Multipurpose Hall, Deputy Commis-sioner’s Office, South West Khasi Hills District ha ka jingïadon ryngkat u bah T.Lyngwa, IAS, District Election Officer ka South West Khasi Hills District, Mawkyrwat.
U Prabhat Dandotiya haba ai jingkren ha ka jingïalang u la ong ba ka jingthmu jong ka jingïakynduh lang bad kine ki kynhun ka long na ka bynta ban pynthikna ba kan don ka elekshon kaba khuid ba suba bad kaba ïaid beit ïaid ryntih hapdeng ki seng saiñ pyrthei da kaba bud beit bud ryntih ïa ki jingbthah bad jingpyrkhing ba la pynmih da ka Election Commission jong ka ri India ha kaba pyntyllun ïa ki kam kiba ïadei bad ka jingjied ïa ki nongmih-khmat.
Ha kajuh ka por ula batai bniah bad ai jingshai ruh halor ki katto katne ki kamram kiba kawei pa kawei ka kynhun ki hap ban leh da kaba ban jur halor ka jingdonkam jong ka jingïatreilang hapdeng baroh ki kynhun.
Namar kata, u la ai jingmut ban long kiba peit pyrman bad ban ïa sam lem ïa kino kino ki jingtip kiba ïa dei bad kane ka elekshon ha kaba jied ïa ki nongmih-khmat.
U District Election Officer jong South West Khasi Hills District u la pyntip paidbah ba u Prabhat Dandotiya, Expen-diture Observer ba la thung da ka Election Commission of India ban peit ïa ka South West Khasi Hills District na ka bynta ka General Election sha ka Meghalaya Legislative Assembly u la wan poi ha South West Khasi Hills District, Mawkyrwat bad un don ha Circuit House naduh ka por 12 baje haduh 1 baje nohphai sngi.
Lada ki don kino kino ki jingujor, ki jingkylli jingshai ne ki jingpyntip kiba ïa dei bad ki jingpynkheiñ ïa ka Model Code of Conduct (MCC) ki lah ban wan sha u Observer.
Shuh shuh la ai jingtip ruh ba kiba donkam ki lah ban pyntip ruh lyngba kine ki number jong u Prabhat Dandotiya, Expenditure Observer IRS 2009 kata ha u +91-9051971555/+91-7005545320.
U District Election Officer jong South West Khasi Hills District u la ai ka jingpyntip paidbah ba u Prabhat Dandotiya, I.R.S, Expenditure Observer ba la thung da ka Election Commission of India ban peit ïa ka South West Khasi Hills District na ka bynta ka General Election sha ka Meghalaya Legislative Assembly u la wan poi ha South West Khasi Hills District, Mawkyrwat bad un don ha Circuit House naduh ka por 12 baje haduh 1 baje nohphai sngi.
Namarkata, lada ki don kino kino ki jingujor, ki jingkylli jingshai ne ki jingpyntip kiba ïa dei bad ki jingpynkheiñ ïa ka Model Code of Conduct (MCC) ki lah ban wan sha u Observer.
La ai jingtip ruh ba kiba donkam ki lah ban pyntip ruh lyngba kine ki number jong u Prabhat Dandotiya, Expenditure Observer IRS 2009 kata ha u +91-9051971555/+91-7005545320.
Nongstoiñ, Rymphang 01: Ka United Democratic Party Nongstoiñ constituency ha ka sngi balang, ka la bteng ïa ka jingïalap elekshon sa ha ka thaiñ Umyiap ïa kaba la pynlong ha madan riewblei kaba don ha mar pdeng eh jong ka pyntha Umyiap ka pyntha rep kaba heh tam ha ka jylla.
Ha katei ka jingïalap elekshon u bah Eugneson Lyngdoh MLA jong ka UDP na ka Mawphlang constituency, u ba dei ruh u khlur ïalehkai phutbol ka jylla u ba la pawnam bha ka ka ISL u la wan ban ïadon lang ban ïalap elekshon ïa u bah Polestar Nongsiej u kyrtong ka UDP jong ka Nongstoiñ constituency.
U bah Eugeneson haba ai jingkren ha kane ka sngi u la pynshai sha ki paitbah, ba ha kane ka elekshon ka ban sa wan ki paitbah kim dei shuh ban phai khmat tang sha kita ki MLA kiba nang tang ban shna skhim.
Hynrei ka por ka la dei ba ki paitbah kin jied noh da ki MLA kiba nang ban shna aiñ.
Haba ong shna aiñ kam mut ba ki nongmihkhmat kin shna ïa ki aiñ ki bym ai jngmyntoi ïa ki paitbah, hynrei ba kin shna ïa ki aiñ kiba dei ki policy ki ban kyntiew ïa ka ïoh ka kot, ka jingnang jingstad, ka koit ka khiah, ka ai kam ai jam khamtam eh ka policy na ka bynta ki samla kiba don sap ha ki kam ïalehkai sport ba bun jait.
U la ong ba wat la um ïaleh elekshon shuh hynrei u don ka jingkitkhlieh ban kyntiew bad ïarap lem ïa ki samla kiba don ka sap ha ka jingïalehkai phutbol.
U la kyntu ruh ïa ki paitbah ba kin ai ka jingkyrshan ba pura ïa u bah Polestar Nongsiej u kyrtong ka UDP, namar dei tang ka UDP ka party rirewlum kaba lah ban ïalam ïa ka sorkar.
U la ong ruh ba ka party kaan jop bun tam ki candidate ha kane ka elekshon ban wan.
Kumta lada ka UDP kan ïoh ban ïalam ïa ka sorkar, kam don jingeh ban ïoh Myuntri Rangbah da u Khasi la jong.
Kata hi ka dei ka thong ba ki paitbah ka Ri Khasi bad Jaiñtia ka angnud ha kane ka kynti.
Nongstoiñ, Rymphang 01: U Bah Polestar Nongsiej kyrtong UDP jong ka Nongstoiñ haba ai jingkren ha ka sngi balang ha Umyiap, u la ong ba ka kumba 80% na ki nongshong shnong katei ka thaiñ ki dei kiba im ha ka rep ka riang bad katei ka pyntha ka dei kaba paka tam ban rep bad baroh shisnem lynter ki jingthung jingtep ki long beit.
Hynrei, ki paitbah ki ïakynduh shibun ki jingeh namar ka sorkar kam shym la thaw ïa ki policy kumno ban kyntiew ïa ka rep ka riang hynrei ki la bun kam tang ha kaba shna ïa ki aiñ ki bym ïahap bad ki paitbah.
U la ong ruh ba kum u samla rangbah um lah ban shu peit kai ïa ka jingjynjar jong ki paitbah hapoh ka constituency bad ha ka district baroh kawei.
Kumta um banse ban shim ïa karai ban ïaleh ïa ka elekshon ha kane ka kynti bad wat la ka dang dei ka sien ba nynngkong ruh, pynban lada ki paitbah ki ai ka jingkyrshan ba pura ban pynjop ïa u bad lada ka UDP kan ïoh ban ïalam ïa ka sorkar, un ïaleh katba lah ban pynsngew sha ka sorkar ba kan thaw ki policy na ka bynta ban kyntiew ïa ki nongrep bad ban pynkhlaiñ ïa ka ïew ka hat na ka bynta ki mar rep, khnang ba ki paitbah nongrep kin kiew ha ka ïoh ka kot ka kamai kajih.
U la ong ruh ba ki dang don shibun bah ki shnong hapoh ka constituency kiba wat tang ka surok ruh kim pat don, ki skul ki dang duna bha bad ka jingduk jingkyrduh ka ban ïa ki nongshong shnong, hynrei ki hap ban shah shitom sah namar ym don ba phaikhmat sha ki.
Nalorkata u la ong ruh ba kawei pat ka jingangnud jong u ka long ban kyntiew ïa ki samla ha ki kam ïalehkai sport khamtam eh ha ka phutbol.
Nangta ban thaw ki lad ba ki samla kin lah ban seng kam seng jam la ka long ha ki kam shna jingshna, ki karkhana rit bad kiwei kiwei ki lad ba ki lah ban ïeng hala ki kjat.
U la ong ruh ba lada u jop un wanrah ïa ka jingtreikam kaba khuid ba suba hapoh ka district khlem da ñew shilliang ïano ïano la u duk ne u riewspah ki dei ban long mar kajuh, la ki dei ki nongkyrshan ne kim dei kin long mar kajuh.
U la ong ba ha ki san snem u la ïoh sngew da la ki jong ki shkor, ba ki paitbah ki ud ki nam ba ka ka jingñiew shilliang ka jur haduh katta katta.
Katei ka jingud ki paitbah ka la ktah bha ïa ka jingmut jingpyrkhat jong u bad u don ïa ka thong ba lada un jop, un pynduh pyndam shisyndon ïa katei ka jinglong namar ka dei kaba sniew haduh katta katta.
Nongstoiñ, Rymphang, 1: La jan baroh ki shnong ha West Khasi Hills ki don beit ïa ki nongshong shnong kiba don ïa ki suloi siat mrad kiba la don ïa ki laisen ba ki la ïoh na ka sorkar.
Lada kheiñ antad ïa baroh ki suloi hapoh ka District ki lah ban don da ki hajar tylli.
Haba phai sha ka jingai laisen jong ka sorkar ïa ki nongshong shnong, ym lah ban len ba ha kitei ki laisen la buh ïa ki kyndon kiba biang bha ba kitei ki nongbat suloi ki dei ban bud pyrkhing bad ban ym pyndonkam bakla ne ïaid lait ïa ki kyndon ba la buh.
Wat la ka sorkar ka la buh ïa ki kyndon ba biang ruh, hynrei kaba eh ka long ba jan baroh kiba don suloi kim nang satia ban pule wat lada thoh da ka ktien Khasi ruh lei lei haba thoh da ka ktien phareng kitei ki laisen ki long tang kum ka jingïada ïa ki na ka jingshah kem.
Haba phai ha ki por kiba mynshuwa eh ym lah ban len ba ki suloi ki long shisha kiba ïarap bad ïada na ki mrad khlaw kiba ju pynjot ïa ka rep ka riang jong ki nongkyn-dong.
Hynrei, naduh ki snem 1985-86 shaneng, ki mrad kiba pynjot ïa ki jingthung jingtep ha ki nongkyndong ki la duna haduh katta kata.
Ha kine ki snem lei lei ym ju kham ïoh sngewshuh ba ki jingthung jingtep ki shah pynjot ha ki mrad hynrei dei ka mariang.
Ha kine ki sngi ym lah ban len ba ki nongbat suloi ki la pyndonkam bakla bad ïaid lait ruh ïa baroh ki kyndon kiba la buh da ka sorkar ha ka laisen.
Ka jingsdang ban duh jait jong ki mrad khlaw ha West Khasi Hills naduh ki mrad kiba heh kum ki sier, ki dngiem, ki skei, ki khiat bad ki sñiang khlaw ka dei na ka jingbun palat ki nongsiat mrad.
Nalorkata ka jingnang duh jait ki mrad kiba kham rit kum ki shrieh, ki tngaw, ki rabit, ki syiar khlaw bad kiwei kiwei, ka dei na ka jingbeh thong jong ki nongbat suloi.
Lada leit ha kylleng ki jaka kiba dang kham don ki khlaw la ju lap ba ka jingbeh thong ïa ki skei ka dei ym tang ha ka por mynsngi ba ki beh da kaba pyndonkam da ki ksew beh mrad.
Hynrei, wat ha ka por mynmiet ruh ki beh thong da kaba leit ap ha ki jaka ba ki skei ki ju wan bam soh kum ïa ki soh mylleng, soh jri, soh lait bad kiwei kiwei ki jait soh.
Lyngba kitei ki jait jingbeh thong ki mrad khlaw kiba heh bad barit kin ym lah shan satia.
Kumta na ka bynta ban pynneh pynsah ïa ki mrad ki mreng, ki nongsynshar shnong ki la dei ban ai ka jingïatreilang kaba jan bad ka sorkar bad ka sorkar ruh kan pynkup bor ha ki nongsynshar shnong, ba kin shna ïa ki kyndon ba pyrkhing ïa kito ki nongshong shnong kiba don suloi, ba kim dei ban siat pathar ïa ki mrad.
Lada ki lap ki dei ban pyntip wut wut sha ki bor sorkar khnang ba kan leh ïa kaba donkam.
Jowai, Rymphang 01: Ban ïoh ïa ka jingjied nongmihkhmat kaba khuid kaba suba ha kane ka General Election jong ka Meghalaya Legislative Assembly 2023, na ka liang jong u District Election Officer & Chairman Media Certification and Monitoring Committee (MCMC), West Jaiñtia Hills District ula pynmih ïa ka jingbthah bad khot ïa ka jingïatreilang jong baroh ki kyrtong bad ki seng saiñhima sima jong ka District ban bud ryntih ïa ki kyndon ba la pynmih da ka Election Commission jong ka ri India.
Kum shibynta ban bud ïa ki kyndon jong ka Model Code of Conduct, u DEO & Chairman MCMC ula pyntip ba kam dei ban don kano kano ka jingpynmih ïa ki Advertisements, ki appeals, ki jingrwai, ki lama, ki signboard, ki flex, poster, banner bad kiwei de ki rukom jingpynbna kiba yn pynmih ha ki jingthoh, ka jingsam ïa ki, lane ka jingpyni lyngba ki TV, lyngba ki radio lane ha kiwei kiwei ki rukom, kiba ïadei bad kane ka General Election sha ka Meghalaya Legislative Assembly 2023, khlem da ïoh jingbit (Certification) shwa na ka Media Certification and Monitoring Committee, na ka ophis jong u District Election Officer, West Jaiñtia Hills District, Jowai.
Kumjuh la kyntu ïa ki nongpynmih khubor (Media Houses) naduh ki Print, Electronic, Television, Radio bad kiwei kiwei ba ki dei ban long kiba husiar ïa ka jingshong suk shong shngaiñ jong kane ka elekshon, ha kaba kim dei ban pynmih ïa kino kino ki khubor kiba ïa shahliang sha u kyrtong ne ka Party, namar kane ka long pyrshah ïa ka jingtreikam jong ka Model Code of Conduct hapoh ka District jong ka West Jaiñtia Hills.
Jowai, Rymphang 01: U District Election Officer ka West Jaiñtia Hills ula pyntip ba ki nongpeit pyrman ne ki Expenditure Observer (EO) kiba kynthup ïa ka Monika Singh, IRS bad u Pardeep Kumar, IRS na ka bynta ka General Election sha ka ïing dorbar thawaiñ ka jylla (Meghalaya State Legislative Assembly) ïa kiba la thung da ka Election Commission jong ka India na ka bynta ka West Jaiñtia Hills District kila wan poi mynta ka sngi ha nongbah Jowai bad ki sah ha Tyrchi Inn.
Ka Monika Singh, IRS Expenditure Observer kan peit ïa ka 1-Nartiang, 2-Jowai bad ka 7-Amlarem.
Ka number phone jong ka ka long 9233513832.
Katba u Pardeep Kumar, IRS Expenditure Observer un peit ïa ka 3-Raliang bad ka 4-Mowkaiaw.
Ka number phone jong u ka long 923351822.
Kino kino ki ba kwah ban ai kano kano ka jingujor, ki lah ban ïa kynduh ïa kine ki Observer ha ka kamra No.151, ha ophis u Deputy Commissioner, West Jaiñtia Hills District, Jowai naduh ka por 11:00 AM haduh 12 baje shiteng sngi.
Mukhla, Rymphang 01: Ka Seiñ Raij Mukhla hapoh ka jingïalam Pa Langdoh Ñiam ryngkat bad ki Waheh Sankur “Kur Lyngdoh, Shylla, Suna, War, Sari" mynta ka sngi ki pynlong ïa ka jing pynkyntang ïa u Maji Ñiam ka Raij Mukhla mynta ka sngi Thymblein ha ïing Langdoh ïing Blei.
Ïa u Samla Firstly Sari la jied la pynkyntang Maji ïa u mynta ka sngi hadien ba la ieh noh kam u Maji Ñiam barim ka Seiñ Raij Mukhla, kumta ka Dorbar Sankur ryngkat bad da ka jingmynjur ki Blei la jied ïa u Firstly Sari kum u Maji Niam Thymme, te mynta ka sngi la lah ban pyndep ïa ka jingleh ñiam kyntang Maji Niam ha khmat u klong u skaw i Pyrnah i pyrjin ka pliang ka Nar bad u tylli u kyntien.
Ïa kane ka kam Maji Niam kane ka kam kaba u Maji un ai ïa ka jingshakri ïaka ñiam ka rukom ha shi lynter ki sngi ki jingim jong u katba u dang lah ban shim ïa kane ka kam Blei, ha kane ka sngi pynkyntang ïa u Maji Ñiam ka Seiñ Raij Mukhla la wan ban ïa sakhi lang da u Pa Daloi ka Elaka, u R.M Garod Elaka Nangbah bad u Pator ka Raij Mukhla u Rghh.
Dibormi Thubru bad ha kane ka sngi la wan ban ïa shim bynta lang daki khun Samla ka Seiñ Raij Mukhla bad ki long kmie ha ryngkat ka Niam tynrai.
Hadien bada dep ban pyndep ïa ka jingleh Niam ha phyllaw ïing ka Bei Langdoh da ka Ñiam Suit Niam chor da u Syien ka Dakha bad i pyrnah i pyrjin te ka Bei Langdoh Ñiam ka Seiñ Raij Mukhla ka la pynkham ïa u Maji Niam ba thymme ka Seiñ Raij Mukhla da u Tylli u Kuchi kum ka dak ba ka Bei Langdoh ka la ai bor ïa u Maji Ñiam ba la lah ban sdang ban shim bynta ban pyndep ïa ki jingleh Ñiam leh rukom hapoh ka Seiñ Raij Mukhla.
Kane ka long katkum ka jing pyllait khubor u Standbyme Sari uba long u Waheh Sari na ki Waheh Sankur uba wa mihkhmat na ka kur Sari.
Jowai: U District Election Officer, ka West Jaiñtia Hills u la pyntip ba la dep ban buh ïa ka Control Room ha ophis treikam jong u Deputy Commissioner, Jowai na ka bynta ka General Election MLA ka ban sa long ha ka 27 tarik u Rymphang 2023.
Lada don kino kino ki jingujor kiba ïadei bad ka elekshon, ki paidbah ki lah ban phone sha kane ka number 03652-220095.
Khliehriat Rymphang 01: U Deputy Commissioner (Supply), East Jaiñtia Hills District, u pynbna ba ïa ka dor jong ka umphniang sharak la pynkylla bad la buh ïa ka dor ba thymmai kaba yn pyntreikam noh mardor.
Ka dor jong ki Wholesale ha Khliehriat kan long T 77 tyngka bad ha Sonapur Oil Agency kan long T 77.22 p, ki dukan ha Khliehriat (Retail Shop) la buh ba kin long T 78,90p bad ha Sonapur Oil Agency kan long T 79.10p tyngka.
Ka Retail price na ka bynta ki FPS kito kiba jngai 5 kilomitar na ki dukan wholesale, ha Khliehriat abd Sonapur kan long katkum ka dor ba la buh da ki vigilance committee, kane kan treikam noh mardor haduh ban da pynbna da kumwei pat.
Khliehriat Rymphang 01 : U Deputy Commissioner (Supply), East Jaiñtia Hills District u pynbna paidbah ba la pyllait ïa u khaw rashon NFSA na ka bynta u bnai January, 2023 ha East Jaiñtia Hills District, Khliehriat.
Ka jingsam ka long kumne, ïa u Khaw AAY yn sam 35 kilo shi ing shibnai khlem da donkam ban siew pisa (Free of Cost), ïa u Khaw PHH yn sam 5 kilo shikhlieh shibnai khlem donkam ban siew pisa (Free Of Cost), katba ïa u Khaw Non- NFSA pat, yn sam 7.215 kilo shi ïing- shibnai haka ka dor die lang ka ba long T 12.00 tyngka shi kilo bad ka dor die khutia ka bym dei ban palat ïa ka T14.00 tyngka shi kilo.
Kumta, la kyrpad ïa ki paidbah ba lada ki lap ba ki FPS Dealer hapoh ki center ba ki shim da ka dor ïa u khaw ba don ïa ka Card rashon AAY bad PHH lait noh ïa ka Card Rashon Non- NFSA kumba la bthah ne kdew haneng , ki dei ban ujor sha u Deputy Commissioner (Supply), ka East Jaiñtia Hills District lane phone sha u Toll free No.1697, lane sha u District Grievances Officer ka East Jaiñtia Hills District.
Jowai, K’Lyngkot 31: Ka Mihmyntdu Community Social Welfare Association kawei na ki seng treimon sngewbha hapoh ka Jaiñtia Hills District ha kane ka 27 u Kyllalyngkot kala sdang ïa ka prokram ai jinghikai kaba lai sngi lynter halor ka phang “Training on leadership and Community Development " kaba la pynlong ha Ialong Lodge.
Ïa kane ka prokram ai jinghikai la kyrshan pisa da ka Nehru Yuva Kendra Sangathan Jowai, ha kaba la don haduh 40 ngut ki samla shynrang bad kynthei kiba la wan ban shah pyntbit ha kane kam ai jinghikai.
Ha kane ka sngi la wan ban sakhi lang da bah D.Rapsang Deputy Director ka NYK Meghalaya I/C District Youth Coordinator Jaiñtia Hill ha ryngkat ka jingïadonlang u Sanatan Das Regional Officer Youth Employment, u Raja Langstang Mr Meghalaya, ki Volunteers ka NYK, ki Dkhot ka MCSWA bad kiwei de.
U Bah Rapsang ha ka jingkren ula pynsngew ka jingai khublei ïa ka MCSWA kaba la lah ban pynïaid beit ïa kane ka prokram ai jinghikai u kyrmen skhem lyngba kine ki lai sngi ki samla kin ïoh shibun ki jingmymtoi bad ki jingshemphang.
Ula kyntu ïa baroh kiba shah hikai ba kin long kiba don ka burom akor bad kiba kohnguh ïa ki nonghikai khnang ba kin ïoh ban kheit ïa u soh ka jingjop, ula pynsngew ruh kiwei de ki District hapoh ka jylla ki la thrang shisha ban ïoh ïa ka kam kaba ïadei bad kane ka prokram ai jinghikai na ka bynta ka lawei ban long ki nongïalam ha ka imlang ka sahlang.
Shuh shuh ula ong ba ka jingpyndonkam ïa ka Mobile mynta ki sngi ka la long shisha kaba donkam hynrei lada pyndonkam bakla ka lah ban ïalam pynban sha ka jingsniew.
Na ka liang ki riew shemphang kiba la wan ban ai jinghikai kikynthup ïa u Rev Dr.H.H.Mohrmen uba la batai halor ka phang “Components of Leadership and Communication Skill" bad ka “Community Development through Volunteering Opportunities to the District", Ka Merigold Papiah Adolescence Counsellor halor ka phang" Personality Development and life Skill", U Sanatan Das Regional Employment hajrong ka phang Azadi Ka Amrit Mohotsav, U Sajeki Passah hajrong ka phang “Digital Literacy".
La ïoh ruh ka jingkren na u samla Hameshaniah Suiam International Kick Boxing, u Raja Langstang, katba ïa ka jingïalang la pynïaid da ka kong Rinibeth Patlong Program Manager MCSWA.Ha kine ki lai sngi kitei ki samla ba wan shah hikai kila ïoh lad ban pynkhuid ïa ki bynta jong ka Ialong Park haduh Madan Lariang da kaba ïaid kjat (tracking) ha ka por mynstep bad la don ruh ka jingthang born fire ha ka por janmiet nalor kiwei de.
Nongpoh, Rymphang 01: Hadien ka jingtip kaba bñiah halor ka jingdon jong ki nongkhaïi drok, kiba dang thmu ban shalan, ki Pulit jong ka Ri-Bhoi hynne ka step phyrngap kila pynlong ka jingpynap shrip bad ioh bat ïa kawei ka kali Alto (ML 05 E 0804) ha Umran, Ri-Bhoi bad ioh kem 4 ngut ki briew ryngkat u drok Heroine bala ioh kurup na katei ka kali.
Katkum ka khubor bala ioh lum la ioh jingtip ruh ba ki pulit kila ioh bat ïa katei ka kali haka por 3:30 baje mynstep ha Umran bad haka jingtalasi ïa katei ka kali bad ka met ong ki la ioh ban kurup ïa u Drok Heroine ba don kumba 66 gram bad 34 hajar ka pisa.
Na ka liang ki pulit kila pyndep ïaka kamram katkum ka NDPS Act bad kem noh ïa kitei ki 4 ngut ba kynthup ïa u Klevin Malngiang na Mawlai u ba ñiah ïa katei ka kali, u Frederick Ryntathiang na Pynthor, u Bankit Marbaniang na Lumshyiap Golflink bad u Shanbor Rani na Nongmynsong bad ka jingtohkit ïaki ka dang ïaid shakhmat.
Nongpoh, Rymphang 01: Shuwa ba ka party BJP kan pynbna ïaka tiket ïa u lane ka kyrtong ban ïakhun na katei ka Constituency ha kane ka elekshon ban wan, ki nongïalam ba hakhmat eh jong ka BJP Jirang Mondal haka jingïalam jong u Bah Francis Ryntathiang kum u President mynta ka sngi kila leit ban kynduh kyrpang ïa u District President jong ka BJP ban pynsngew pynsngap ïaka jingkwah jong ki paidbah ka Jirang ban long kum u kyrtong ka BJP ha kane ka elekshon ban wan.
Katei ka jingleit kynduh kyrpang jong ki nongïalam ka BJP Jirang Mondal bad ki nongïalam ka District ka dei ba kim kwah ba ka party kan bakla haka rukom ai tiket, hynrei kumba ki paidbah ki thrang bad angnud, ki kwah ba ka party kan pynbna ïa u Bah Lee Bareh kum u kyrtong ka BJP u ba la lur bad trei shitom ha katei ka Constituency bad don jingkyrmen ruh ban rah ïaka jingjop.
Haba kren sha ki lad pathai khubor naka liang u Bah Francis Ryntathiang kum u President jong ka Jirang Mondal u la ong ba ka jingwan jong ki ban kynduh ïa ki nongïalam jong ka District ka long halor ka jingwan rung ka Riya Sangma ban kam ïalade kum ka Kyrtong bad ban pan ruh ïaka ticket ban ïakhun ïaka election MLA na Jirang Constituency.
U la ong ruh ba kane ka briew ka ba ladep ban pynbna paidbah ïalade ha ki Social Media ba ka la dei ka kyrtong jong ka BJP ban ïakhun na Jirang kam shem ladon ka jingïatrei lang ki nongkitkam jong ka Jirang Mondal bad kim shem la ithuh ruh ïaka.
Shuh shuh u la pynpaw ba kum ki nongtrei jong ka Jirang Mondal ha ryngkat bad ki paidbah ki kyrpad ïaki nongïalam jong ka BJP ba kin pyntikna ïaka ticket ha Jirang sha u Bah Lee Bareh, namar une u briew u la trei shitom naduh ba sdang ryngkat bad ki nongkitkam bad ki paidbah jong ka Jirang ki la don ka jingshañiah ha u bad u ba la don ruh ïaka jingkyrmen ban jop na Jirang Constituency.
U la ong ruh ba naka liang ki nongkitkam jong ka Jirang Mondal kila kren shai ba lada ka jingai tiket ha Jirang Constituency kan bakla, kum ki nongïalam bad ki nongkitkam kin sa shong pyrkhat biang ban shim pat da kiwei ki lad ki lynti.
Naka liang u President ka BJP Ri-Bhoi District, u Bah Skhem B Swett u la ong ba hadien ka jingwan jong ki Jirang Mondal Committee ban pynsngew pynsngap ïaki jingeh ba ki mat ha shwa ba ki nongïalam ba halor kin pynbna ïaka ticket ban ïakhun ïa kane ka elekshon na Jirang Constituency, u la dep ban ïatai sani bha halor katei ka phang bad iohi ruh baka BJP ha Jirang kala sdang ban suhthied naduh ba u Bah Lee Bareh u la sdang ban trei bad don ka jingthmu ban ïakhun na katei ka Constituency.
U la ong ruh ba kum u nongïalam haka District u iohi ïaka jingtrei shitom jong ka u Bah Lee Bareh bad u donhok ban ioh ïaka tiket ban long u kyrtong ka BJP na Jirang Constituency namar u dei u briew u ba don ka jingïatreilang bad ki nongïalam ka District bad halor katei ka jingkyrpad jong ki nongïalam ka Jirang Mondal, kum u nongïalam ka District u sngewdei ban ai ka jingkyrshan lang bad buh ka jingkyrpad sha ki nongïalam ba halor ban ailad ïa u Bah Lee Bareh ïaka tiket BJP ban ïakhun na Jirang Constituency.
Ha Kane ka jingïakynduh ïaki nongkitkam jong ka BJP District la donlang ruh da u Vice President Samla Micheal Firstborn Madur, President Mahila Morcha Kong Langtimai Diengdoh, Vice President Mondal Jirang, Pradeep Marak, Secretary Mahila Morcha Kong Same Sangma bad kiwei kiwei dkhot jong ka BJP Jirang Mondal.
Shillong, Rymphang 01 : Ka Congress kaba don ha ka Liang Pyrshah ha ka sngi Balang ka la kynnoh ïa u Myntri Rangbah ka Jylla, Conrad K Sangma ba u ïada ïa ki briew kiba donkti ha ki kam bamsap.
“Sngewsih, ba u (Myntri Rangbah) u la pyndonkam bakla ïa kane ka kabu ban shakri ïa ki paidbah ka jylla, pynban u la don bynta lang ha ka kam bamsap bad ki dkhot ka MDA," ong ka media coordinator jong ka AICC, u Bobbeeta Sharma haba kren bad ki lad pathai khubor.
Shuh shuh ka la ong ruh ba katei ka la dei kaei kaei kaba sngewkhia bha da kaba ai tiket sha u engineer uba la don bynta ha ka jingkhyllem jong u dome jong ka Iing Dorbar Thawaiñ ka jylla.
“Kane ka pyni ba ha ka jaka ban pynshitom ïa ki ba donkti ka sorkar MDA ka ai burom pynban ïa u.
Kane ka pyni ba ki don bynta lang bad ki briew kiba donkti ha ka kam bamsap bad bad ka bamsap," ka la ong.
Shuh shuh ka la buh jingkylli ruh halor ka jingleit pynïasoh NPP jong ka Dr.Ampareen Lyngdoh.
Ka kynnoh ruh ba kane ka sorkar MDA ba ïalam da ka NPP ka ïada ïa ki briew kiba don dak bad kiba bamsap.
Nalorkata, katei ka heh Congress ka la kynnoh ruh ba kane ka sorkar ba ïalam da ka NPP ka la shim ïa ka jingïarap jong ka BJP ban ïoh ïa ka jingïada na ki kam bamsap.
“Ka BJP ka ïarap ban ai ka jingïada, kumta ka BJP bad NPP ki la don bynta lang ban ai ka jingïada na ki kam bamsap bad lute ïa ki paidbah ka jylla," ka la ong.
Da kaba ong ba ki paidbah ka Meghalaya kin ym pdiang ïa ka BJP namar kadei ka party nongwei, ka Sharma ka ong ruh ba ka NPP kadei ban kynmaw ba haba ki leit sha ka BJP ban ïoh ïa ka jingïada na ki kam bamsap, ki la don bynta lang ruh bad ka BJP kaba dei ka party nongwei.
Na ka liang u media coordinator ka AICC, u Mathew Antony pat u la ong ba ka Congress kadei tang ma ka, ka party na ka bynta ki paidbah ka Meghalaya.
“Khlem pep mar ïa wan ha ka bor, ngi don ka jingkitkhlieh ïa ki paidbah ka jylla ba ngin phah tohkit lut ïa baroh ki kam suba bamsap bad lada lap ïano ïano ba donkti kin ngat ha ki kyndon jong ka aiñ," u la ong.
Shillong, Rymphang: Ka nongaiktien jong ka seng National People’s Party (NPP) ka Dr.M Ampareen Lyngdoh ka sngew ba ka party All India Trinamool Congress (AITC) ka kham sngewtynnad ha ban ïalap ïa ki mat kiba long pyrshah ïa ka BJP ha ka jaka ban pynpaw ïa ka jingthmu ba bha ka jong ka na ka bynta ki nongshong shnong jong kane ka jylla Meghalaya.
Ka la ong ruh ba ka jingpyrkhat jong ka TMC ban ïoh ïa ka jingjop ha Meghalaya ka dei tang u mawjam na ka bynta ka jingangnud ka jong ka hapoh ka ri.
Ka la ong ruh ba ka TMC kan ym lah ban long ka sur na ka bynta ka thaiñ shatei lammihngi (Northeast), namar kim pat sngewthuh bad tip ei ei shaphang ka Meghalaya.
Kum ka nuksa, ka jingkut jingmut jong ka TMC ban pynïoh ïa ka jingïarap pisa kaba T.3,000 klur shi snem sha ki nongshong shnong lyngba ki ‘baaki cards’ kan ym lah ban long ba ki jingpynlut pynsep ki jong ngi halor ki kam pynroi kan long tang T.4,000 klur, kata tad lada ki la pynsangeh noh ïa ka jingai tulop bad ïa ka baibam tymmen ne pension.
Nalor kata ka la ong ruh bad ki rukom treikam jong ka TMC ha kaba ïadei bad ka jingaibor ïa ki kynthei ha ki mat treikam ki jong ka ki dei tang ki buit ki bym shym la ïoh ïa ka jingithuh ha kane ka jylla.
Ki la pynbna ïa ka skhim ban thaw 1,200 tylli ki kynhun SHG man ka la snem khlem da sngewthuh ba ha ki 5 snem kiba la dep ka sorkar jong ngi ka la lah ban thaw haduh palat 7,500 tylli ki kynhun SHG man ka la sngi, kumta ruh kim pat shym la tip bha ha kaba ïadei bad ka roi ka par jong ka jylla.
Ka long ruh kaba sngew phylla ba u Dr Mukul Sangma um shym la kren ei ei halor kiba kum kine ki mat hapoh ka party jong u, kaba pynpaw lehse namar ka jingbym don bor ne ka jingïatrei-lang bad ki bor ba halor.
Dang shen la sakhi ïa ka video kaba la saphriang ha kaba la ïohi ïa ka Mamata Banerjee kaba dang byrthen ïa ki heh sorkar halor ka jingkyrpad ban pynïoh fund na ka bynta ki kam pynroi, kata da kaba ong ka jingïarap pisa ka la lut hadien ba la sam ïa ka skhim kaba 1.6 klur sha ki longkmie ha Bengal.
Kaba kum kane thik kan sa wan jia ruh ha Meghalaya.
Haba pyntreikam ïa ki skhim khlem kano kano ka plan kaba biang kane kan pynrandien da 30 snem ïa ka jylla Meghalaya.
“Ha West Bengal, ki nonghikai bad ki nongtrei ki la pynlong ki jingïakhih na ka bynta ban kyntiew ïa ki DA bad ki tulop ka ban long mar ryngkat katkum ka standard hapoh ka ri.
Wat na ka liang ka ïingbishar High Court ka la hukum ïa ka orkar jylla ba kan pynthikna ha kaba ïadei bad ka jingsiew thikna ïa ka tulop, hynrei ka sorkar jong ki kam pat shym la leh ïa kane.
Hynrei, ki la pynshai pynban da kaba ong ba ka CM ka West Bengal ka la pyrshang ban kyntiew ïa ka rukom im jong kito ki briew kiba dang sahdien ha ka jylla lyngba ka jingwanrah ïa ki projek bapher bapher kaba long ka daw halor kane ka jingpynslem.
Kumta ruh kaba kum kane kajuh ka jinglong jingman ha Meghalaya kan ktah jur ïa baroh ki paid nongshong shnong," ong shuh shuh katei ka nongaiktien.
Shuh shuh kala ong ruh ba ka jingbishar bniah da kine ki nongïalam saiñ hima ka jylla ka long ba kine ki nongïalam kiba ka TMC ka la jied kim shym la lah ban pyntreikam ïa ki jingdonkam kiba ïadei bad ka roi ka par ha Meghalaya ha ki 8 snem jong ka samoi treikam ka jong ki bad mynta i kumba kila kyndit bynriew bad bunkam ha kaba kyntiew ïa ki skim na Bengal.
Kine ki dei ki juh ki nongïalam kiba la pynlong ïa ka Meghalaya ba kan hiar arsut ha ka liang ka koit ka khiah, ka pule puthi, ka roi ka par bad kiwei pat.
Haba phai sha ka jingkyntiew ïa ki SHG ki la don tang 5000 tylli ki kynhun SHG ia kiba la thaw kat haduh ka snem 2018.
Hynrei, ha kine ki san snem jong kane ka sorkar barim la lah ban thaw haduh 43,000 tylli ki kynhun SHG.Shillong, Rymphang 01: U kyrtong jong ka National People’s Party (NPP) na Pynthorumkhrah Constituency, u Bah Rocky Hek ha ka sngi Balang u la thep kyrteng hakhmat ka Returning Officer na ka bynta ban aireng ha ka elekshon sha ka Iingdorbar Thawaiñ pyrshah ïa u MLA u Bah Alexander L.Hek bad ïa u MDC u Bah Pynshngaiñ N.Syiem.
Ïa u Bah Rocky Hek la synran lang da ki bahaïing hasem bad ki nongkyrshan.
Haba kren sha ki lad pathai khubor hadien ka jingthep kyrteng, u Bah Rocky Hek uba dei u pyrsa kur jong u Bah AL Hek, u la ong, ba ki paidbah hi kin sa bishar namar kum u trai shnong ha Pynthorumkhrah, ki kam ba khlem lah ban leh da u MLA mynta la 25 snem bad u MDC ha ki 5 snem, hynrei ma u, tang hapoh saw bnai u la lah ban leh da kaba ai ka jingïarap sha ki dorbar shnong, lyngba ka jingïarap u Myntri Rangbah bad u Symbud Myntri Rangbah.
U la ong ba ka jingmih jong u sha ka lympung ban ïakhun ïa ka elekshon ryngkat ka long ryngkat bad nongrim ba ka Pynthorumkhrah Constituency ka la donkam ïa ka jingkylla.
U la ong ba kaba u buh hakhmat eh lada u jop ïa ka elekshon ka long ban rat diengkhong ïa u drok, ïa kaba ki nongmihkhmat baroh shi katta kim lah ban leh.
U la ong ruh ba u drok u dei ka mat ba u hap ban tied miej lada u poi sha ka jingjop.
Shillong, Rymphang :Ka Sts.
Peter & Paul Pynthorumkhrah Parish, Shillong kan pynkut noh ïa ka jingrakhe Silver Jubilee jong ka Parish bad ka Eucharistic Procession ha ka 5 tarik mynta u bnai.
Yn sdang ïa kane ka sngi da ka Mass Bakhuid ha ka por 10 baje mynstep bad ka Procession kan long ha ka or 1:00 nohphai sngi.
Kumta la khot bad wer sngewbha ïa baroh ban wan ïashim bynta lang ha kane ka sngi.
Kane ka long katkum u kyrwoh lyngba u Bah G.Mawlong, Publicity Secretary, Sts.
Peter & Paul Pynthorumkhrah Parish.
Shillong, Rymphang 01: U Bah Richard Nongbsap ha ka Sngi Balang u la thep kyrteng hakhmat u Returning Officer kum u kyrtong shimet na ka bynta ban aireng ha ka elekshon sha ka Iingdorbar Thawaiñ ka ban sa long ha ka 27 tarik, u Rymphang, 2023 na Mylliem Constituency pyrshah ïa u MLA ba la iehnohkam u Bah Hamletson Dohling bad ïa u MDC ba mynta u Bah Ronnie V.Lyngdoh.
U Bah Richard Nongbsap uba long tang u nongbylla sngi, u la jied ïa ka CCTV kum ka Shab ka jong u ban pyndonkam ha kane ka elekshon.
Ha ka jingïakren bad ki lad pathai khubor u la ong ba ka jingmih madan jong u ban ïakhun ha kane ka elekshon ka long ban ai ka jingshakri ka bym noh shiliang sha ki paidbah nongshnong jong ka Constituency.
Phulbari, Rymphang 01: U Myntri Rangbah ka jylla u Conrad K Sangma ha ka sngi Balang u la ong ba ki kam kiba ka sorkar MDA khamtam eh ka NPP ka la leh ka long beit na bynta ka jingmyntoi u paidbah babun balang kumba u kpa kong u u Purno A Sangma u la ju ong barabor ba ha ym ju dei ban shakri ïa ka spah ne ka shuki hynrei dei ban shakri ïa u paidbah.
Haba kren ha ka jingïalap elekshon ha Phulbari u Conrad u la ong, “U PA Sangma ha ka por ba u dang don u ju ong horkit hodang phim dei ban shakri ïa ka pisa ne ka shuki hynrei ban shakri ngyngkong eh ïa u paidbah namar ma u hi ban ai buskit bad ngi ruh ngi leh thik ïa kane kaba u PA Sangma u la hikai ïa ngi.
"Haba kren hlor ka jingrai ka NPP ban pynduh tiket noh ïa u MLA ba mynta ka Phulbari u S G Esmatur Mominin, u Conrad u la ong ba kane ka jingpynduh tiket ka long namar ba une u MLA um shym la pyndep hok ïa ka kamram ba la bynshet da u paidbah.
“Shibun bah ki kam pynroi ka sorkar ka la mang na bynta kane ka constituency hynrei kaei kaba ngi ïohi pat ka long markhongpong ym don satia kino kino ki kam pynroi kiba ngi la mang," u la ong.
“Dei ynda ngi la ïohi ba kam don kano kano ka kam pynroi ba ngi la rai ban ban shim ïa kane ka sienjam kaba eh ban pynduh tiket noh ïa une u MLA ba mynta," u la ong.
U la ong ba ka rai jong ka party ban ai tiket noh ïa u A T Mondol ka dei hadien ba ka party ka la ïohi ïa ka jingtreikam jong u ba buh hakhmat eh ïa ka bit ka biang ki paidbah ha ki snem ba u long u MLA.Shillong, Rymphang 01: Da kaba buh hakhmat ïa ka thong ban leit pynshai sha ki paidbah nongthep vote ka jylla na ka bynta ban jied ïa ki nongmihkhmat kiba kynsai, ka Hynñiewtrep Youth Council ha ka sngi Balang, ka la pynbna ban sa pynlong da ka ‘Rai Eh Daw Campaign’ naduh ka 6 tarik mynta u bnai da kaba sdang shwa na Motphran, Shillong.
Ha ka jingïakren bad ki lad pathai khubor, u President ka HYC u Bah Rober June Kharjahrin ula ong, “namarba ki paidbah ki la shah ïalam bakla ha ka spah ka phew, ka kyiad, ka jingsngew niam, jingsngew dong sngew thaiñ bad kumta ter ter ha kaba kut uta u symbai u pynmih ïa ka jingsniew da ki phew shah ïa kaei kaba ngi bet.
"“Haba ngi jied ïa ki nongsynshar da ka lynti ka bym dei, kan pynmih ruh ïa ki nongthaw aiñ lane ki nongsynshar kiba tam da ki phew shah ka jingsniew," u la ong.
“Ngi hap ban shim ïa ka jingkitkhlieh kum ki briew ban pynthikna ba ngin ïoh biang ïa ka synshar ka khadar kaba khuid ba suba," u la ong bad bynrap, “namarba ngi la rai jemdaw ngim shym la lah ban pynlong shibun ki mat ki jura.
Ngi kyntu ïa ki paidbah ba ngin rai pyneh daw ïa ka jaidbynriew jong ngi bad ngin rai da ka jingkitkhlieh bad ban kiar noh ba ngi hap ban jied ïa ki nongmihkhmat jong ngi da ki sbai rupa, da ka jingsngew shongshit.
Kaba kongsan eh ngin rai da kaba pynshong nongrim ïa ki mat ki jura kum ka jingdawa ïa ka ILP, ka jingpynrung ïa ka ktien Khasi ha ka Khyrnit Baphra, u pud u sam, ka khuid ka suba, ka jingdawa ban pynïoh ïa ka hok jong u Bah Cheristarfield Thangkhiew, u pud u sam bad kumta ter ter.
"U la ïathuh ba ka seng kan sa pynphriang ruh ïa kane ka jingpynsngewthuh paidbah da kaba pyndonkam ïa ka rynsan jong ka Social Media da kaba pyllait ïa ki jingrwai, ki poster, ki kot lyngkdop.
“Ngi kyntu ïa ki paidbah ngi dei ban shim ïa ka jingkitkhlieh nyngkong eh ban pynkhuid ïa ka synshar ka khadar kaba la nang hiar na ka por sha ka por bad ban shim ïa ka jingkitkhlieh ban jied ïa ki briew kiba la biang ka ryngieng ka ryniot, ka akor ka burom, ka jingnang ka jingtip," la kyntu une u nongïalam ka HYC ïa ki paidbah.
Haba kylli u la ong ba ki jingdawa jong ka seng kim dei shuh tang ha por ba dang synshar ka Sorkar Meghalaya Democratic Alliance (MDA) hynrei ka jingdawa ïa ka ILP, u pud u sam, ka jingdawa ban pynrung ïa ka Ktien Khasi ha ka Khyrnit Baphra kine kim dei shuh ki mat ha ka por jong ka Sorkar MDA, hynrei ki la dei naduh mynshwa.
“Kane ka jingpynsngewthuh paidbah kan ym dei ka pro-party (ïashah party) lane ka (anti-Party) ïashah party ïano ïano, hynrei ngi pynshong nongrim ba lada ki paidbah ki jied ïa ki nongsynshar kiba biang, ka synshar ka khadar ruh kan biang," u la ong.
“Ngim dei ban shu shah pynbiej shisien ha ka san snem hyrnei ngin jied da kaba thikna da kaba pynshong nongrim ïa ki Manifesto ba ki party ki la tyrwa bad ki la khlei," la ong shuh shuh u Bah Robert bad bynrap ba ka elekshon kam dei satia ka tamasa kaba shisien ha ka san snem hynrei ban pynkylla ïa ki nongmihkhmat ki bym treikam bad ban kmen ba ka Riti Synshar ka ailad ban bujli thymmai ïa ki nongmihkhmat shisien san snem.
“Ka seng kan burom ïa ka mon laitluid jong u paidbah bad ngi kwah pynkynmaw ïa u paidbah haba phi pynshong nongrim ban jied, kawei, ki dei ban sngewthuh, ka dei ka hok ban ïoh thep vote, kaba ar, ka dei ka kamram ban pyndep, kaba lai, ka dei ka por ba ki paidbah ki aiti bad ki pynkhamti ïa ki nongsynshar bad ki nongthaw aiñ halor jong ngi san snem," u la ong bad bynrap, “ban aiti kat ïa ka bor synshar, kam dei satia ka kam kai kaba ïa ryngkat bad ka shi peg ar peg, ka laiphew sawphew hajar, ne iwei i kombor, iwei i shatri, iwei i pliang, iwei i pela ne ban ïaryngkat bad iwei i sniang khun ne syiar khun.
"Shuh shuh u la ong, “lada ngi ki sengbhalang ngi sngap jar ban shu ieh kumto, ai kin ïa jied katba mon, kaba ma ka long ba ïoh ngi mad ïa ki jingeh jingjynjar bad kaba ma ka long ïoh ba ki bahaing hasem jong ngi, kin nang shah siat ïap na ka por sha ka por ha ki bor jong ka aiñ bad kan poi ka por kaba ma kumba la ong da ki nongthaw aiñ ba kin shim GST wat ïa ka hok ban kren.
Lada buh GST wat ïa ka hok ban kren, ka mut ka hok ban kren, kaba dei ka Fundamental Right ruh kin weng noh.
".
Tikrikilla, Rymphang 01: U Myntri Rangbah ka jylla u Conrad K Sangma ha ka sngi Balang u la hiar sha Tikrikilla ka ktem ha ki bynta rithor jong ka Garo Hills kaba u Dr Mukul Sangma u la pynkhreh ban aireng ha kane ka elekshon ban sa long ha ka 27 Rymphang.
Kane ka jinghiar ïalap elekshon jong u Conrad ka long hdien ba u Mukul u la hiar ba ïalap elekshon ha kane ka constituency.
Haba kren ha kane ka sngi u Conrad u la kop ba ka NPP kan thaw rekod ha kane ka elekshon kaba mynta kumba ka APHLC ka la lah ban thaw ha u 1972.
“Kumba ka APHLC ka la lah ban synshar marwei ha u snem 1972 hapoh ka jingïalam u Captain Williamson A Sangma ka NPP mynta ka kynti kan kot sha kane ka kyrdan," u la ong.
U la ong ruh ba na ka liang ka NPP kaba la ïalam ïa sorkar ka la leh shibun bah ki kam na bynta u paidbah ym kum ka TMC kaba heh tang ka ktien.
“Ngi la sdang ban ai jingkyrshan pisa sha ki nongrep lyngba ka Focus bad Focus Plus bad kane ka jingkyrhsan ngi la pyni da ka kam hynrei kito kiba kular ban kyrshan pisa ïa ki samla bad ki kynthei ki leh aiu mynba ki dang bat ïa u lakam synshar ka jylla," u la ong.
“U Mukul bad ka TMC ki ïoh buit na ngi ban ai jingkyrkyrshan pisa ïa ki longïing bad mynta ka la shu pyrthuh tuta moina na kaei kaba ngi la sdang hynrei nga kwah ban kyllu balei u Mukul Sangma u kren ïa kata ka Women Empowerment ne WE tang ynda la poi ka elekshon hynrei u leh aiu yna u long Myntri Rangbah 8 snem," u la bynrap.
Shillong, Rymphang 01 : Da ki phew ngut ki nongïalam ba hakhmat eh jong u Bah HDR Lyngdoh, kyrtong ka UDP na Sohiong ki la leit ban pynïasoh sha ka NPP ha ka jingïalang kaba long ha kane ka sngi Balang ha Umtyrñiut.
Ïa kitei ki rangbah ba kynthup naduh u Working President, Vice President, Secretary bad kiwei kiwei la pdiang burom da u Bah Samlin Malngiang kyrtong ka NPP bad ruh da u MDC ka Sohiong Bah Sherbor Mawlong.
Ha kane ka sngi, u Bah Samlin u la pynskhem ruh ïa ki nongkitkam jong ka Umtyrñiut Unit.
Kiba bun ki nongïalam jong u Bah HDR Lyngdoh haba kren ha katei ka jingïalang ki la ïathuh ba ka daw kaba pynlong ïa ki ban wan kyrshan noh ïa ka NPP kadei ba ki ïohi ïa ka rukom treikam jong u MLA ha kine ki san snem la ka long ha ka suk ka saiñ bad ruh ha ka roi ka pa.
U Bah Badon Dohtdong, ba bat ïa ka kam Secretary bad u Bah HDR u la ong ba kaba khring ïa u ban wan treilang bad u Bah Samlin kadei hadien ba u ïohi ïa ka jinglah jong u mar ïa jop ban pynbeit ïa ki kynrum kynram kiba don ha kiba bun ki shnong ki thaw.
Katkum ka jingong jong u, ha shwa u 2018 ki don bun ki shnong kiba la shu synshar khlieh briew namar ha kawei kawei ka shnong la don lai saw ngut ki rangbah shnong.
“Hynrei mar ïa jop u Bah Samlin la pynbeit lut ïa kitei ki kynrum kynram baroh bad ka shongsuk shongsaiñ ka la ïoh ban synshar," u la ong.
U Bah Phrang Kharpan uba bat kum u President ka Block ha ka por ba u don bad u Bah HDR u la ïathuh ba dei na ka rukom treikam kaba pynlong ïa ki ban sdang ngiah lut.
U ong ruh ba na ka thaiñ jong u kaba u Bah HDR u khlaiñ bha, mynta haduh 14 ngut ki nongïalam ba radbah ki la poi sha ka NPP, arngut ki dang neh sha u Bah HDR bad katto katne pat sha ka Congress.
U ong ruh ba kawei pat kaba khring ïa u, kadei ba u ïohi ba ha ka sien kaba nyngkong eh ba ka Sohiong constituency kan sakhi ba ïa ka skim MLA la sam ha khmat u paidbah ba bun.
U Bah Balan, u kyrtong ka PDF ba ïakhun ha ka elekshon MDC ha u 2019 u la ong ba baroh shi katta ki paidbah ki kynthoh khlem pyrkhat da kaba ong ba ka party NPP kadei ka party Garo.
“Ki nang tharai ba ka rilum Garo ka don sha America katba kim tip pat ba ka Congress kadei kaba na Delhi," u la ong.
U Working President ka UDP Sohiong, Bah L Kharbani pat u la ong ba ka jingleit pynïasoh jong u Bah HDR sha ka UDP kadei namar ka Congress kam ai tiket shuh ïa u.
U ong ruh ba ba lada kren pat ïa ka jingkylla, ha ki 25 snem kum u nongmihkhmat, utei u MLA barim jong ki um shym la lah satia ban wanrah tang kawei ruh ka stadium kumba lah u Bah Samlin tang ha ki san snem.
“Nangne shakhmat kin dang bun kiban wan pynïasoh sha ka party," u la ong.
U Dr.KD Ramsiej uwei na ki radbah jong u Bah HDR Lyngdoh na ki thaiñ Shilliang -Um, haba pynshai halor ka jingkynnoh ki liang pyrshah ba ka NPP kadei ka party na rilum Garo, u la ong ba katba ym pat lah ban ïoh la ka jong ka state, yn ym lah satia ban pynïakhlad ïa ka Jaidbynriew Khasi – Jaiñtia bad Garo.
“Kiwei ki party ki kynmawe party tang ha ka por elekshon hynrei kiwei pat kum ki National Party ki ïarap lem ïa ki nongkyrshn kiba trei ha ki constituency bym don MLA.Hynrrei ki party riewlum ki kynmaw party ne nongtrei party tang ha ka por elekshon," u la ong.
Na ka liang u Bah Samlin haba kren kum u kyrtong u la kyntu ïa ki nongtrei party ba kim dei satia ban pynsngap ïa ka jingkynthoh jong ki liang pyrshah kiba la kynthah bad kadiang bad kamon ha ki rynsan ïalap elekshon ïa u kyrtong jong ki.
U la pynpaw ruh ïa ka jingkmen ïa ka jingwan kyrshan lang jong kitei ki nongïalam ba radbah jong u Bah HDR Lyngdoh ban trei borbah na ka bynta kane ka elekshon.
“Nga kyrmen ba da ka jingtrei lang jong baroh ryngkat bad kine ki rangbah kiba wan mynta ngin lah ban jop bad tam kham bun shuh shuh ha kane ka elekshon," u la ong.
U Bah Samlin uba dei ruh u Myntri barim ka sorkar jylla u la ïathuh ba ki buh thong ba ka Sohiong constituency kan dei kawei na ki constituency kaban pyndap lang ïa ki 20 tylli ki constituency ba ka NPP kan jop na rilum Khasi bad Jaiñtia ynda la dei ka sngi ñiew vote.
Shillong, Rymphang 01: Ki dkhot ka Lum Sohpetbneng Committee jong ka Seng Khasi Kmie, Mawkhar Shillong, ki la khot lawer ïa ki para kur para kha najan bad na jngai ka Bri u Hynñiewtrep Hynñiaw Wasa ba kin wan shim bynta sha ka Kiew Pyneh Rngiew sha u Lum Sopetbneng kaba shisien shisnem, kaban long haka 5 tarik u Rymphang 2023.
Haba ïakren bad ki lad pathai khubor, u Vice President ka Lum Sohpetbneng Committee u Bah Païa.
B.Synrem, u la wer ïa ki parakur parakha ba kin ïa wan sha kane ka kiew pyneh rngiew, bad u la ong ba kane ka jingkiew Pyneh Rngiew la lah ban shim bynta paidbah hadien ar snem ba ym shym la lah ban pynlong ïa ka kumba ka juh dei ban long namar ka jingwan lynshop ka pang Covid 19.
U Bah Païa u la ong ba wat la la shah ban shim bynta sha kane ka Kiew Pyneh Rngiew, hynrei ka komiti ka la pynbna artad ïa ki kyndon ba kan pyntreikam ha kane ka sngi ban pynsuk ïa ki paidbah ba wan shim bynta.
“Ngin nym shah palat ïa ki kali ba kin kiew shaduh kliar jong u Lum Sohpetbneng, la kyntu ïa ki nongwan ba kin kiar ha kaban pynjaboh ïa ki sawdong ki sawkun bad ïa ki bynta ba marjan jong une u lum kyntang bad ki jaka ba marjan, la mana bym dei ban sliew ne thang ding ha ki jaka long khlaw, bad ïa ki song jingbam ym dei ban bret pathar ïa ki," ong u Rgh Païa.
Shuh shuh la kyntu ïa ki nongwan kiew pyneh rngiew ba haba ki wan, kin wan da ka akor ka burom, ka tipbriew tip blei bad burom bad kohnguh ïa kaei kaba la pynïaid da ki nongkitkam jong ka Komiti bad jong ka seng hi baroh kawei.
Shillong, Rymphang 01: U kyrtong ba la pynbna jong ka NPP u Martin M Dangngo ha ka sngi Balang u la leit ban pynïasnoh pura noh sha ka BJP na bynta ban ïakhun ïa kane ka elekshon MLA ban sa long ha ka 27 Rymphang hadein ba ki nongkyrshan jong u ki la rai bad mih noh na ka NPP bad pynïasnoh pat sha ka BJP ha ka 30 Kyllalyngkot 2023.
Haba kren ha kane ka sngi u Martin M Danggo u la ong ba kane ka jingpynïasoh jong u sha ka BJP ka dei beit namar ki nongkyrshan kiba la ju trei na bynta ban pynjop don burom ïa u ha kine ki snem kiba la leit.
“Nga wan sha ka BJP da ka jingmut kaba beit ba ki nongkyrshan jong nga ki la ïasnoh sha BJP bad nga hap bad bud lang ïa ki kyrmen ba da kane ka jingwan jong nga ban ïakhun ïa kane ka elekshon na ka BJP ngan lah ban leh bha bad ban poi sha ka thong ha kane ka kynti kaba mynta," u la ong haba kren sha ki lad pathai khubor.
U Danggo u ong ba kane ka jingpoi jong u sha ka BJP ka dei ka jingkwah ki nongkyrshan jong u, “bad nga tip skhem ba kin trei shitom ban pynjop ïa nga ha kane ka kynti kaba mynta khang ban lah ban pynurlong ïa shibun bah ki mat kiba ka Ranikor ka donkam," u la ong.
U la ong ba ka jingmih jong u na ka NPP ha ka khyllipmat kaba khatduh ka don ka jingsngew babe.
“Nga don ka jingsngewbabe namar nga mih na ka NPP ha ka khyllipmat ba khatduh bad nga da burom ruh ïa u Myntri Rangbah hynrei ngan leh kumno haba ki nongkyrshan jong nga ki la ïasoh sha ka BJP nga hap ban shu bud beit ïa ki," u la ong.
Shuh shuh u la ong ruh ba um shym la don jingbabe satia ïa ka jinghiar shuki noh jong u kum u MLA ka Ranikor namar ka thong ban ïoh ïa ka Civil Subdivision ha Ranikor u la lah ban pynurlong.
“Nga lei ngam kwah shuh ban dang aireng ha kane ka elekshon hynrei dei ki nongkyrshan jong nga kiba kwah ba ngan ïakhun te dei namar ka jingkwah ki nongkyrshan bad ki paidbah hi ba nga iakhun biang ïa kane ka elekshon hynrei nga lei shimet ngam kwah shuh," u la ong.
Ha kane ka sngi la pdiang sngewbha ïa u MM Dangngo da u Bah David Kharsati u Vice President ka BJP, u Bah Sanbor Shullai u MLA ka BJP bad kiwei kiwei ki nongïalam ka BJP.Shillong, Rymphang 01 : Ka media coordinator jong ka All India Congress Committee, ka Bobbeeta Sharma ha ka sngi Balang ka la ong ba u Myntri Rangbah barim ka Jylla, Dr.Mukul Sangma u la bakla jru da kaba leit ban pynïasoh sha ka party thymmai, ka All India Trinamool Congress.
“Da kaba burom ïa u, nga ngeit ba u la leh ïa kaba bakla jur ha ka jingim saiñpyrthei jong u da kaba pynïasoh sha ka TMC," ong ka Sharma haba kren bad ki lad pathai khubor.
Ka la pynkynmaw ruh kumno ba u PA Sangma u la leit ban pynïasoh sha ka TMC hynrei ka jingïadei jong ki ka dkut noh shiteng por.
“Ha katei ka por hi la paw ba ki paidbah ka Meghalaya kim pdiang ïa ka TMC namar kadei ka party nongwei," ka la bynrap shuh shuh.
Ka Sharma ka ong ruh ba ka Trinamool Congress kan ym jop bun satia ha kane ka elekshon ban wan.
“Ngi la ïoh lum ki jingtip ba kin ym jop bun ha rilum Garo bad ngam tharai ba kin lah ban leh bha ha rilum Khasi.
Kumta nga sngew dei ban ong ba u la leh ïa kaba bakla tam ha ka jingim saiñpyrthei jong u da kaba iehnoh ïa ka Congress," ka la ong.
U Dr.Mukul uba dei ruh mynta u nongïalam ka Liang Pyrshah un ïakhun na ki ar tylli ki constituency, kata na Songsak bad ruh na Tikrikilla ha kane ka elekshon MLA kaban long ha ka 27tarik mynta u bnai.
Shillong, Rymphang 01: U Nongïalam jong ka Hynñiewtrep Youths Council (HYC) u Bah Robert June Kharjahrin u la ong ba ka jingrung shaba palat jong ki nongkhaïi (businessman) sha ka jylli jong ka saiñpyrthei kiba don ïa ka jingthmu ban pynïohnong shimet ka la nang pynsniew dur haduh katta katta ïa ka saiñhima sima hapoh ka Jylla.
“Baroh shikatta ka jingrung palat jong ki Businessman sha ka saiñpyrthei da ka jingthmu kaba bym bha, ym baroh ki Businessman ki rung ha ka politic ban pynjot ka la pynsniew.
Nalor kata, ngi ïoh ïa ki nongmihkhmat kiba dei ki Conman, kiba shu thok, kiba shukor, kiba lamler katba ïa kaba lap ba shem," la ong u Bah Kharjahrin ha ka jingïakren bad ki lad pathai khubor.
Haba pynksan ïa kane ka jingkren jong u, u Bah Kharjahrin u la ong, “haba ngi ïakynduh ïa u Myntri Rangbah, haba ngi kylli la jia aiu ïa ka Resolution ILP, hynrei ka jubab ka long ba ka Ministry of Home Affairs ka dang bishar ïa kata.
Ynda la wan sa ki Union Ministry jong ka BJP ha Meghalaya, ki ong ai ïa ngi 31 ngut ki MLA ngin sa ai ïa ka ILP."“Kano kaba dei, hato ka BJP ka kwah ban ïoh myntoi saiñpyrthei na ka jingdawa ILP lane ka Ministry of Home Affairs ka dang bishar ïa ka?" la kynthoh u Bah Kharjahrin.
“Ym dei tang uwei ne arngut ki Union Minister ka BJP kiba kren ïa kata, hynrei wat ki local MLA kum u Sanbor Shullai ruh la katno sien u la ong, ai ïa ngi shibun ki MLA, ngin sa ai ka ILP, ai ïa ngi shibun ki MLA ngin sa pynïoh ïa ka ktien Khasi, da jop ka BJP u pud u sam yn sa ïa pynbeit noh hapoh shibnai.
Kata ki kren.
Kano kaba dei?" la kynthoh u Bah Kharjahrin.
“Kam dei ka jingkren jong ka HYC kaba ong ban ïa pynjop ïa ka BJP ban ïoh ïa ka ILP, hynrei ki ong hi ma ki (BJP)," u la ong.
“Dei ki Conman kiba pynjot ïa ka jaidbynriew kiba shu thok laki laka bad namarba la bun than ki Businessman bad ki Conman, ka jingjynjar mynta ka long ba ngim shym la ïoh shuh ïa ki Statesman,"u la ong shuh shuh.
“Ngi kyntu mynta ïa ki paidbah ba kin ym jied shuh ïa ki Conman, ïa ki Businessman kiba don da kiwei pat ki jingthmu," u la ong bad pynshai ruh ba ka HYC kam pyrshah ïa ki Businessman kiba wanrah ïa ki kam pynroi bad kiba pynmih khajna bad kiba aikam ïa ki paidbah.
Halor ka jingdawa ïa ka ILP, u la ong ruh ba ym tang ka HYC ka khuslai jingmut hynrei wat ka jylla ruh ka don hapdeng ka jingkhuslai jingmut.
“Ban lait noh na kine ki jingkhuslai jingmut ngi donkam ban ïoh ïa ki briew kiba khuid, kiba kren shai bad kiba leh ïa kaei kaba kren, hynrei ym ban shu long Conman da kaba shu thok bad shukor,"u la ong.
Haba kynthoh pat halor ka jingïasoi ïa ka Dulir Ïasngewthuh Jingmut (Memorandum of Understanding) ban ïapynbeit pud hapdeng ka Jylla Meghalaya bad Assam, u la ong, “ki don ki nongmihkhmat kiba ong ba ka MoU ïa pynbeit pud ka dei ka jingïohnong hynrei katba ki briew kiba sah ha khappud kim sngewtynnat ïa kata.
Ka jingïakhih ban pyrshah ïa ka MoU kam sdang na ki Sengbhalang hynrei ka sdang na ki paidbah kiba sah ha khappud.
"“Lada ngi bakla ban jied, kaba ma ka long ruh wat ïa ka Meghalaya Land Transfer Act ruh kin weng.
Kaba ma ka long wat ïa ka jingpynbeit pud ha ka wat kaba ar ruh kan long sa katno square kilomitar kin ai sha Assam.
Mynta ki dang buh ban tih dewiong tang 100 hektar, kaba ma ka long sa tang katno kin ong wat ban kren ruh hap siew khajna shwa sa kren.
Ki la kren da kaba shai ba kin buh GST ha ka por ba kren," la kynthoh u Bah Kharjahrin.
Baghmara, Rymphang 1: U nongïalam ka Liang Pyrshah u Dr Mukul Sangma ha ka sngi Balang u la ong ba wat la ka Congress ka dei ka party kaba jop bun tam ki MLA ha u 2018 bad ba ki apidbah ki la ibit ïa ka Congress ban synshar ïa ka jylla hynrei dei ka BJP kaba la knieh jubor ïa kane ka jingkwah u paidbah da kaba wan thung Myntri Rangbah da u Conrad K Sangma.
Haba kren ha ka jingïalang ha Baghmara South Garo Hills u Dr Mukul u la ther tyngeh ïa ka MDA ïa ka buit jakhila jong ka hadien ka elekshon ha u 2018 kumno ban ïoh knieh jubor ïa u lakam synshar na ka Congress.
“Hadien ba la pynbna ïa ka resol elekshon ha u 2018 wat la ngi ïoh ïa u number ban thaw sorkar ki Myntri jong ka BJP na Delhi ryngkat u Myntri Rangbah ka Assam ki la wan khohreh sha Shillong ban pynkhreh thaw sorkar bad kane ka pyni shai kdar ba dei ka BJP ba thung Myntri Rangbah ïa u Conrad.
Kane ka sorkar ba la thung da ka BJP kam shym la leh eiei na bynta ka jylla palat ïa ka bamsap na bynta ka jingmyntoi shimet jong ki," u la ong.
U la ong ba ka jingkyrduh kam ha ka jylla ka jubor tam ha kane ka por ba ka MDA ka synshar namar kam don kano kano ka jingpyrkhat na bynta ki khunsamla ka jylla.
“Pyrkhat maphi wat ki samla kiba la dep ban pule engineers bad kiba pas ha ka kyrdan first class ha ka MSC ki aply ha ka kam hikai kontrak bad tang na bynta kawei ka kam ba thylli ruh da ki hajar ki samla kiba aply.
Kane ka sorkar u Conrad ngi sakhi baroh ïa ka jingmatlah, jingkyllut, ban jubab ïa ka jingkwah ki samla," u la ong.
Ha kane ka juh ka sngi u Dr Mukul u la leit ruh ban kren ha ka jingïalang kaba long ha Rambrai ha kaba u la khot ïa ki paidbah ban snohkti lang bad u ban wanrah ïa ka jingïatylli ha ka jylla bad ka ri lynba ka AITC.Shillong, K’lyngkot, 01: Ka Ïingbishar Meghalaya High Court ha ka sngi Balang ka la bthah ïa u Chief Secretary jong ka Jylla ban ai ïa ka Action Taken Report (ATR) lane ka kaiphod aiu ba la leh pyrshah ïa ki Ophisar kiba donkti bad ban kurup ïa ki nongkynti jong ki halor ka jingailad ïa ki karkhana coke be-ain ban treikam hapoh ka Jylla.
“U Chief Secretary u dei ban ai ïa ka kaiphod ha ka sien shong bishar ba nyngkong jong ka Ingbishar ha ka 3 tarik Rymphang 2023, ban batai bniah ïa kaei ka sienjam ba la leh pyrshah ïa ki Ophisar ba donkti, kynthup ka jingai notis ban sospon, ban shong bishar da ka tnad, ban kurup ïa ki nongkynti halor ka jingailad ïa ki karkhana Coke beain ba kin treikam" ong ka Division Bench ha ka hukum ba la pynmih halor ka PIL ba la mudui da u Monu Kuman.
“U Chief Secretary un wanrah ïa ka kaiphod sha ka Ïingbishar bad un hap ban shim jingkitkhlieh ïa kaei kano ka jingtih be-aiñ ïa u dewïong lane ka jingtreikam be-aiñ jong kino kino ki karkhana Coke ha ka Jylla.
Kaba sah jong kane ka kam yn sa shong bishar hadien ba la ïoh pdiang ïa ka kaiphod na u Chief Secretary," ong ka Ïingbishar.
Ha ka Affidavit ba la aiti ha ka 27 tarik Kyllalyngkot, u Deputy Commissioner jong ka West Khasi Hills, u la pyntip ba u ladep tah ïa ki notis khang khyrdep ha baroh 57 tylli ki karkhana Coke bad ladep mudui ruh da ka ejahar ruh ha Shallang Police Station.
Hynrei ka Iingkashari ka la ong, “ka Ïingbishar kam lah ban pdiang ba ka Sorkar Jylla lane ki Heh Ophisar kin ym tip ïa ka jingdon haduh 57 tylli ki karkhana Coke kiba treikam sopsop ha ka por mynmiet tad haduh ba hap khang khyrdep da ka jingpyntreikam ïa ka hukum jong kane ka Ïingbishar hadien ba shong bishar ïa ka Public Interest Litigation (PIL)".
Da kaba pynpaw ba ka dei ka kamram jong ka Sorkar ban pynthikna ba kam dei ban don kano kano ka kam kaba donkam ïa ka laisen ba kan treikam khlem da ïoh laisen, ka Ïingbishar ka la ong, “ka nongrim ba ka Sorkar ka shim halor ka kam tih dewïong be-aiñ bad ka jingtreikam jong ki karkhana Coke be-aiñ ka dei ka bym ai jinghun satia.
"“Ka dei ka kam kaba pynlehraiñ ba wat hapdeng ki hukum jong ka Ïingbishar Supreme Court, khlem pep, jingtreikam ba kynrum kynram la wanrah da kane ka Sorkar da kaba ïaid lait ïa kine ki hukum bad ïarap pynban ïa ka jingtih be-aiñ ïa u dewïong bad ka jingtreikam jong ki karkhana Coke ba khlem don laisen ha ka Jylla.
Ka jingtreikam pathar jong kine ki karkhana Coke be-aiñ ka ïalam sha ka jingtih be-aiñ ïa u dewong ha ka Jylla watla ka Sorkar Jylla ka la kular," la ong ka Ïingbishar da kaba kdew ruh ïa ka jingujor ba thymmai ba la ïoh pdiang halor ka jingtih dewïong be-aiñ ha South Gro Hills.
U DC ha ka Affidavit u la pyntip ruh ba haba pyntreikam ïa ka jingbthah jong ka hukum kaba 16 tarik Nohprah 2022, la pynmih ïa ka hukum ban leh eiei mardor da kaba ban khang ïa ki baroh ki karkhana Coke be-aiñ kiba treikam ha West Khasi Hills.
“Ha ka jingkhynra, la shem ba kine ki karkhana coke ki la treikam ha ka por mynmiet ha ki jaka kyndong.
Ïa kine ki karkhana ladep ban khang khyrdep bad la kurup ruh ïa u dewïong bad ïa u Coke ba la ïoh na kine ki karkhana," la pyntip u DC.U DC u la ong ynda ladep thew ïa ka jingdon jong u dewïong bad ïa u Coke ba ladep saiñ yn sa kurup bad yn sa lilam katkum ka kyndon jong ka Section 21 jong ka MMDR Act, 1957.
Namar, ka jingdon jong ki mar ba la ïoh kurup donkam ban pynkit sha ka jaka pynlang dewïong jong ka Sorkar, mynta u dang don ha ka jaka ba la ïoh kurup bad hap hapoh ka jingpeit jong ki bor synshar District bad yn sa shalan hadien ba ladep thew ha ka por kaba dei, la ong u DC.Ka Ïingbishar ka la buh sngi ban shong bishar biang ïa kane ka kam ha ka 3 tarik, Rymphang.
Mawkyrwat, Rymphang 02 : Ka long kaei kaei ka jingaimynsiem ïa ki samla jong ka dong ka thaiñ Mawkyrwat bad ka South West Khasi Hills District ha kaba katba nang mih ki sngi ki samla ki la sdang ban kiew ha kiba bun ki bynta khamtam eh ha ki jingjait jingïalehkai, ha kaba mynta ka kynti ki 4 ngut ki samla kiba napoh ka South West Khasi Hills District ki la shah jied ban mih ïa la Jylla Meghalaya ha ka 44 Softball Senior National Championships 2023 (SSNC) 2023 ha Odisha.
Ki saw ngut ki samla ki long kiba la shah jied ki long u Donbokelson Marweiñ, u Deibanshanbor Mylliem bad u Luckystar Marweiñ na ka shnong Mawlangwir bad u Joyfullness Nongsiej na ka shnong Mawkyrwat, South West Khasi Hills District.
Halor kane ka jingsah jied jong ki, mynta ka sngi na ka liang ka Mawkyrwat Youth Development Association (MYDA) da ka jinglamkhmat jong u President, u bah Elevenson Wanniang ha kaba kum ka dak jong ka jingaimynsiem ïa ki, u la ïoh ban pynkup burom ryngkat ki kyntien ai mynsiem ïa ki ba kin long ki briew kiba trei shitom bad minot ha kane ka kam khnang ba kin lah ban wanrah bad ïoh kheit ïa u soh jong ka jingjop.
Ha kajuh ka por, ka South West Khasi Hills District Softball Association (SWKHDSA) ka la kitbok kitrwiang ïa ki samla napoh ka shnong Mawlangwir bad Mawkyrwat ki ban sa leit mihkhmat ha ka 44 Softball Senior National Championships 2023 ka ban long ha Jylla Odisha ka ban sdang naduh ka 5 tarik bad kan kut haka 9 tarik u Rymphang 2023.
Kumta, na ka liang u Secretary jong ka South West Khasi Hills District Softball Association (SWKHDSA), u bah Benjohnson Lyngdoh bad u bah Polin Lyngdoh, President mynta ki sngi ha shwa ba ki 4 ngut ki samla kin mih na Mawkyrwat, ki la ai ki kyntien jingkyrkhu kyrdoh bad ki da kyrmen skhem ba kane ka jingleit ïa shimbynta jong ki bad ïoh ban mihkhmat ïa ka jylla ryngkat bad kiwei de ki para nongïalehkai lang kin sa wanrah ïa ka nam bad ka burom ym tang ïa ki hynrei ïa ka jylla hi baroh kawei.
Lah ban kdew ba ha kane ka jingleit ïashim bynta jong ki ha kane ka 44 Senior National Softball Championships 2023 ki don baroh haduh 15 ngut kiba kynthup na baroh ki distrik hapoh ka jylla Meghalaya bad napdeng kine ki 15 ngut kiba la shah jied kaba sngewsarong ka long ba 4 ngut ki dei na ka South west Khasi Hills District kata na shnong Mawlangwir 3 ngut bad uwei na ka shnong Mawkyrwat.
U bnai Kyllalyngkot bad u bnai Rymphang ki dei ki bnai kiba man ka longiing ka im tyrkhong bad tyngkai katba lah khnang ba kin lah ban pyndap pynbiang ïa ka bai kot pule, bai kopi, bai pla bad kiwei kiwei ki bai aiu re ba kito ki skul ba ki khun ki leit ki ju bthah ba dei beit ban pynbiang ha ka por ba la buh.
Kumba ju long man la u snem bun tylli ki skul khamtam eh ki skul bym dei sorkar ki ju pyrkhing bha ha ki por sdang skul bad bunsien ka paw ba katei kadei ka por kaba bun ki longiing ba kham duna ka ïoh ka kot ki ïakhun borbah ban pyndap.
Ka jingkylla kaba khamjur ka sdang eh ha kine ki khyndiat snem ba bun tylli ki skul kim shah ïa ki khynnah ban thied ïa ki kot pule, ki kopi, ki pla skul bad wat ïa ki jaiñ phong skul ban thied na shabar.
Hato kaei ka daw sha, hato kadei ba ki kwah shisha ban pynlong ryntih ïa ka riam ka beit ne na kaei pat ka daw.
Ym tang katta don ruh ki kmie ki kpa kiba la khnium halor ka jingshim kabu wat ïa ka dor jong kitei ki kot bad ki tiar skul ba die hi ha kito ki skul khamtam haba ki lap ba ka dor ka la ïa lada ïa nujor bad kaei kaba die ha Iew.
Nalorkane, rit mynsiem ki kmie ki kpa ha kane ka pyrthei hiran haduh ba la kulmar thlim namar ka bai skul bad kiwei pat ki jinglut kum ha ka riam ka beit (Uniform skul), ki kot ki sla tang na ka bynta uwei ne kawei ka khynnah, ka pisa ka la kot sha ka saw haduh san hajar mar ïa sdang plie skul, kata ruh tang na bynta ki klas kiba rit.
Kumba lah ban ïohi mynta ba ka jingleit pule sha ki skul kam da i don jingmut shuh haba ki skul ki phah ban wanrah ïa kine kitai kiba bunsien ki iing ki sem kiba duk kim lah ban ïoh.
Ki Uniform skul kiba rem dor sat, nalor kawei ka riam skul dang hap phah suh shuh shuh sa kiwei pat ki jait rong ban phong ha ki sngi ba pher bapher ba la buh da ki nongpynïaid skul, ki kot kiba rem dor, ki pla kot ruh ym long shuh ban rah da kito ki pla ba ju rah ha ki hynñiew phra snem ba la leit hynrei da ki pla kot ba la phah suh bha, bad don lei lei ki skul ki ba la pynmih ïa ka hukum ba ïa ki pla ruh dei ban thied na skul hana ba la dep ban thoh ïa ka kyrteng skul.
Na bynta ki longïing kiba bit ba biang lehse kitei ki bai skul bai jaiñ skul kam da buh jingeh than katta katta hynrei kaba i synei ka long na ka bynta ki kmie ki kpa kiba wan na ki longiing kiba duk bad kiba kwah pat ban phah skul ïa ki khun ha ki skul kiba bha.
Dei ruh ban kynnoh ba ka jingbym da biang ki skul sorkar kadei ruh ka dawbah kaba pynlong ïa bun ki kmie ki kpa ban duh jingkyrmen ïa ka lawei ki khun lada kim ïoh ban phah ha kito ki skul ba leit paidbah.
Lada ngi shim ïa kaei kaba ka long mynta ha Meghalaya khlem pat khein ïa ki ba bun ki khynnah skul kiba la ieh noh tang shiteng ïa ka jingpule (drop-out) la lap ba kam dei satia kaba khyndiat na ki khynnah khamtam ha ki nongkyndong kim don lad don lynti satia ban leit skul bad ban pynnang pynstad ïa lade kumba long kiwei pat.
Ka daw tynrai jong ka jingbym ïoh lad kiba bun ki khynnah ban leit skul ne pynnang pynstad ïa lade ka long namar ka jingduk jingkyrduh ha kaba ki Kmie ki Kpa jong ki ki la ïa kynduh mawsiang ban pyndap ïa ki jingdonkam jong ki khun ki kti wat tang ha ka liang ka bam ka dih bad ka kup ka sem.
Kaba phylla shuh shuh lah ban shem ba ha ki sngi ba don prokram ba kham heh ha kum kine ki jait skul, ki kmie ki kpa ki hap ban leit thied bad phah suh kyrpang ïa ki jaiñ rem dor na ka bynta ba ki khun kin phong tang ha ka shi shisngi.
Hadien kane la hap ban shu bret noh sharud ïa kum kine ki jaiñ ba suh kyrpang ha ka dor ba rem.
La ka long kumne ruh bun ki kmie ki kpa ki sngap jar jar wat la ki ud ki nam haba rieh.
Haba phai dien biang ïa ka jinglong jingman ha ka liang ka pule puthi jong kane ka juk, la i dei ruh ban kynthoh ba ki khynnah skul ki la bun kam ha kaba beh sha ka rong ka rup, bad ka jingpule ka la kham shajngai.
Ki hap ban peit bha ïa ki riam ki beit namar tang shu ran ruh la shah pynieng sha kyndong, ki juti ki hap ban phyrnai, ki pla kot ki dei ban long da kiba bha kumba la buh da ki skul lym kumta la ngat jingshah pynshitom na ki bor pynïaid skul.
Ym tang katta, nalor ba ki pynlut por ha skul baroh shi sngi hana hap ban leit pat sa kata ka tuition ne ka leit khreh kot.
Kaei kane pat mynta, hato tang ki nonghikai kim lah seh ban pynsngewthuh ïa ki khynnah ba hap ban da leit phah khreh kot kyrpang.
Lada ka long kumne, kaei ka jingmut jong ka jingkam jong ka sorkar ba kita ki nonghikai ba la thung ki dei kiba la tbit bad kiba la shah pyntbit ha ki kyrdan bapher bapher.
Kaba sngewsih eh ka dei ba ki don bun ki nonghikai ki shim tuition ïa la ki jong ki khynnah skul bad kane hi ka pynpaw pyllein pyllein ba ki nonghikai ha skul ki la shu hikai tang dep rukom khnang ba tang kito kiba wan tuition ha ki kin ïohban batai kham shai, lym kumta balei hap ban da phah leit phah khreh kot ïa ki khun.
Ki kmie ki kpa ki la dei ban husiar bha naduh ba sdang bad ym dei ban kmen ba pynhikai tuition ha ki nonghikai lajong, ïa kum kine ki bor pynïaid skul ruh ki dei ban teh lakam shi syndon ïa kum kine ki nonghikai.
Nongstoiñ, Rymphang, 02: U bah Gigur Myrthong kyrtong jong ka seng National People Party (NPP) na Mawshynrut konsti-twensi, mynta ka sngi palei u la leit ban thep kyrteng hakhmat u Returning Officer ka Mawshynrut u Bah H.K Thabah, MCS.U la long ruh u kyrtong ba nyngkong eh na ki Constituency ka West Khasi Hills ban leit thep kyrteng.
Ïa utei u kyrtong la synran lang da ki ba haïing hasem, ki paralok para jor bad ki nongïalam ba hakhmat ka seng NPP Mawshynrut, ha ryngkat ki spah ngut ki nongkyrshan, kiba la ïa risa kynhoi ruh, ‘Ha ka kot ha ka kot’, mar ïa mih na khyrdop jong ka ophis u Deputy Commissioner West Khasi Hills.
Haba kren sha ki lad pathai khubor hadien ba la leit thep kyrteng, u Bah Gigur Myrthong u la ong ba ka thong ba hakhmat eh jong u lada u ïoh ïa ka jingjop ha kane ka elekshon, ka long ban kyntiew ïa ka pule puthi bad ban pynbha ïa ki surok bad lynti syngkieng ha ka dong ka thaiñ baroh kawei.
Haba kylli ïa ka jingsngew jong u, la hato u skhem ne em ban ïoh biang ïa ka jingjop ha kane ka elekshon, na ka liang u Bah Gigur u la ong, “Ki paidbah hi ki la sakhi ïa kaei kaba u la leh ha kine ki san snem jong ka jinglong MLA jong u.
Kumta u kyrmen skhem ba kin ai biang ka jingjop ïa u ha kane ka kynti".
Nongstoiñ, K’lyngkot, 02: Kawei ka ïingbriew kaba dei jong ka kong Shellmera Mawlieh bad u bah Tisdrowell Hynñiewta ha ka sngi Palei ha ka por kumba 1:00 baje eiei nohphai sngi ka la shah bam duh ha ki thylliej ding kat haduh ba ym shym la ïohlad eiei shuh ban sei ïa ki jingdon jingem namar ka jingklang than jong ki thylliej ding.
La ong, katba ki trai ïing ki dang don kham pajih khyndiat na la ïing ban leit thung phan ha lyngkha hynrei tang hadien katto katne por haba ki la poi ha katei ka kper ki la ïohi kynsan ïa ka tdem kaba la mih na kamra thiah kumta mar mar ki la mareh ban leit ban pynlip hynrei namar ka jingklang palat kim shym la lah ban leh ei ei bad hadien kata la poi noh sa ka kali pynlip ding.
Ha kane ka jingjia ym shym la don kano kano ka jingjia kaba pynkthang mynsiem lait noh tang ka jingsngewsih namarba la duh lut khoit ïa ki jingdon jingem khamtam ki ksiar kiba kynthup ïa u locket ksiar, snohkti bad ki kot ki sla kiba donkam kum ki dulir khyndew bad ki kot kali.
Ka elekshon ban jied ïa ki nongmihkhmat sha ka Ïing Dorbar Thaw Aiñ ka jylla ha u 2023, ka lah ban long kaba jyrwit jyrwat haduh katta katta bad kan long ruh ka election, kaba kito ki paidbah nongthep vote kiba kheiñ kor ïa ka pisa bad kiba kloi ban die tad dor ïalade, kin sa paw pyrthei haba shit haba shai, namar kumba ong ki riew shemphang ba ka sur ki paitbah ka dei ka sur u Blei kan sa urlong khlem artatien.
Haba pyrshang ban twad jingmut na ki nongïalam jong ki seng saiñ pyrthei bapher bapher bad na ki paitbah nongthep vote jong ki lai tylli ki Constituency kiba hap ha West Khasi Hills, ka sur kaba mih na ki ka long ba ha ka election 2023, kino kino kiba kwah ban ïaleh election lymda kim pat don da ki klur tyngka ki dei ban shong khop ha ïing namar kin ym jop da lei lei ruh em.
Don napdeng ki riew rangbah kiba ong ba ha kine ki sngi la ka dei ha ki shnong ki thaw, ki balang, ne ha ka saiñ pyrthei, ïa kiba duk lada ki bha bad ki dei kiba tip briew tip blei bad kiba stad bad shemphang katno katno ruh yn ym don ba ñiew kor shuh.
Uwei u rangbah u bym kwah ban pynpaw kyrteng ïalade u la ong ba ki don ki nongïalam balang kiba lada uno uno u dkhot ka balang um ju poi sha ïing mane baroh shisnem lynter ruh, hynrei u lah ban pynbiang ïa ki jingainguh balang kim ju kynmaw ban leit ïasyllok.
Ka long kumjuh ha ka saiñ pyrthei ba lada ha ka taïew shuwa ban poi ka sngi thep vote ki paitbah ki ïatur sha ïing jong ki kyrtong ban leit pan pisa.
U la ong ruh ba don napdeng ki paitbah ba shuwa ban poi ka sngi thep vote lada don san ngut ne hynriew ngut ki kyrtong, kin leit ban pan pisa na baroh, hynrei ha ka sngi thep vote pat tang shisien thep ym ar, lai ne saw sien.
Nalor kata u la ong ba lada phai dien ha ka election 2018 kiba jop hi khambun ki dei tang ki heh saipan bad ki business man suda.
Ha ka por election wat lada u kyrtong u ai da ki lak tyngka sha kawei kawei ka Polling station, kiba khung ïa ka lak bad phew lak ki dei tang ki nongïalam.
Katba ki paitbah paidlang te lait na ka ar spah haduh san spah tyngka kin ym ïoh tam.
Lehse ki polling agent te shi hajar haduh ar hajar tyngka ki lah ban ïoh kum ka bai bylla sngi.
Hynrei lada ki thep ne kim thep ruh ka shong ha ka mon jong ki namar ym don ba tip ne ïohi.
Kumta, ka jubab kaba shai kdar kan sa paw ha ka sngi ñiew vote ha u 2023 bad dei hangta yn sa lah ban pynshisha, katno ngut kiba biej pisa bad ki bym salia ban die tad dor ïalade ha ka shikhyllipmat bad katno ngut kiba sngewthuh ïa ka dor jong ka shi vote ka jong ki.
Mawkyrwat, Rymphang 02: Ki longkmie kiba hapoh ka Women’s Wing jong ka All Meghalaya Pradesh Trinamool Congress Party (AMPTCP) Mawkyrwat Constituency ryngkat ki nongkyrshan jong ka, mynta ka sngi ki la pynlong ka jingïalang paidbah ha madan jong ka Nativity Higher Secondary School, Mawkyrwat ban pynsngew ïa ki katto katne ki mat treikam jong ka party bad kumno ban pynkhlaiñ ïa ki jingtreikam hadeng ki para longkmie.
Ha kane ka sngi, la ïadonlang naduh ka kong Kathleen Marbaniang, Vice President bad ka kong Mary Tiewla, Joint Secretary ka Mahila jong ka All Meghalaya Pradesh Trinamool Congress Party (AMPTCP), Shillong ha ryngkat u kyrtong jong ka AMPTCP Mawkyrwat Constituency, u bah Sounder Strong Cajee.
Ha kane ka sngi na ka liang ki longkmie kiba la don bynta ban ai ïa ki jingkren ba kynthup ïa ki nongïalam napoh ka Central Body ki la ban jur ba ka ri bad ka jaidbynriew mynta ka donkam palat ïa ki nongïalam kiba bha, kiba stad, kiba don ka bor halor lade bad ki nongïalam kiba don khamtam eh ïa ka jingkitkhlieh.
Kumta, ki la buh ka jingkyrpad ïa ki para longkmie bad kumjuh ruh ïa ki paidbah jong ka Mawkyrwat Constituency ba kin ïa mihshakhmat ban ban ai ka jingkyrshan da kaba jied ïa kum kita ki nongmihkhmat khnang ba kan long lawei jong ka ri bad ka jaidbynriew kan long kaba don ki jingkyrmen ha kiba bun ki liang.
Namarakata, ki la buh ruh ka jingkyrpad ryngkat ka jingpynkynmaw ba ki paidbah kin ïa mih ha ka 27 tarik mynta u bnai ban leit thep ïa ka vote jong ki da kaba ñion ha ka shap kaba don ka dur jong ki ar tylli ki syntiew.
Katba ha ka jingkren ai mynsiem jong u kyrtong ka AMPTCP Mawkyrwat Constituency, u bah Sounder Strong Cajee u la ong ba kum ki longkmie ki don ïa kata ka bor na ka bynta ka lawei jong ka ri bad ka jaidbynriew ha kiba bun ki jingïaleh bad kin sa pyni ruh ïa ka bor ha ka sngi ban thep ïa ki vote jong ki ha kine ki sngi ban sa wan kata ha ka 27 tarik mynta u bnai kaba donkam ka long ba kin long ki longkmie kiba skhem.
Ha kajuh ka por u kyntu ruh ba ban ïoh ïa ki jingkylla ha kiba bun ki liang la ka long ha ka ïoh ka kot bad kumno ban wanrah ïa ka jingim kaba thymmai kaba donkam ka long ka jingïatreilang, ka jingieit, ka jingtrei shitom ban pynpoi ïa ka jingïaleh sha ka thong jong ka jingjop.
“Kin sa don ki ban wan pynbiej ïa phi, phin sa klet ïa ka lawei, phi kynmaw ïa ka mynta, phin shim ïa kata ka jingai bad kata ka jingai ka long ba kin thied ïa phi bad pynkylla ïa phi, ïa ki jingmut jingpyrkhat", ong u bah Sounder bad kynmaw ko ki paidbah ba ki dei ban long kiba ïeng skhem ha ka nongrim kaba shisha ban nym shah pynbeit ha kata ka 10 bajar na ka bynta ki 5 snem hynrei ki dei ban da pynshong nongrim bha shwa ban poi kata ka sngi khnang ba kan nym long ka jingbabe.
Ha kajuh hi ka sngi na ka liang ka AMPTCP Mawkyrwat Block ka la ïoh ban pdiang burom ïa u bah Diverland Lyngdoh ban long u nongkyrshan ba pura jong ka party naduh mynta ka sngi ha ryngkat ka jingsakhi lang jong ki paidbah nongkyrshan.
Nangta, ka MCSEPAC ka la ïoh ruh ban pynkup burom ïa ki ar ngut ki longkmie kiba dei ki nongmareh kiba la wanrah ka nam ka burom ïa ka dong ka thaiñ, ka ri bad ka jaidbynriew baroh kawei ïa ka kong Kmoiñ Wahlang bad ka kong Snora Lyngkhoi.
La pynshongshit ïa da ki jingshad bad ki jingrwai na ki katto katne ki unit kiba hapoh jong ka AMPTCP Mawkyrwat Block.
Nongstoiñ, Rymphang, 02: Ka Hynñiewtrep Youth Council (HYC) Mawshynrut Circle, ka la lap ba ka don ka jingpyndonkam bakla ïa ka skhim Nongrep lane ‘FOCUS’ jong ka Sorkar MDA ha ka thaiñ Mawshynrut, namar ka jingïaid lait ïa ki kyndon ba la buh ha kane ka skhim.
Ka HYC Mawshynrut hapoh ka jingïalam u President samla Losbingnel Lyngkhoi, la ong ba kane ka long katkum ka jingshem jong ka seng lyngba ka Right to Information (RTI) ba la pan halor ka jingsam ïa ka skhim FOCUS, kaba dei da ka song pisa kyrpang sha ki paid Nongrep ka thaiñ.
U la ong ba katkum ki kyndon, ki briew ba dei hok ban ïoh ïa kane ka skhim ki dei tang ki Nongrep kiba hap ban thaw ïa ki producer group.
U la ong ba haduh mynta, haduh 111 tylli ki Shnong ki la ïoh jingïarap na kane ka skhim bad kiba la ïoh jingïarap ki long tang marwei shi ïing.
“Haduh T.1,45,40,000 ka pisa la dep ban sam sha ki nongrep bad ïa kane ka pisa la pynthep ha ki account jong ki producer group kaba la mang T 5000 uwei u nongrep", u la ong haba sot ïa ka jubab katkum ka RTI ba ka seng ka ïoh.
U la ong ba ka jingsam ïa ka skhim ka long kaba bakla, namar ki don ki longïing kiba la ïoh 2 ngut na kajuh ka Ïing.
Don ruh wat ki nonghikai skul bad ki nongtrei contract kiba ïoh ïa ka pisa na ka skhim FOCUS.Kaba paw ka long ba la shu jied briew katba sngew bit ban sam ban ai, ym ban da leh katkum ki lynti kiba dei ban leh.
“Ka HYC Mawshynrut kan dang ïai buddien halor kane ka kam ha kaba ka maham ba lada ka seng ka dang lap biang ïa ka jingleh bakla, ka seng kan sa leh ïa kaba donkam.
Ngi tip shai ba kane ka skhim kam dei ka MLA ne MDC skhim hynrei ka dei ka skhim ki paidbah ba la ai da ka Sorkar", u la ong.
Mawkyrwat, Rymphang 02: Mynta ka ka sngi ka 2 tarik u Rymphang, 2023, ka National People’s Party (NPP) hapoh jong ka Ranikor Block Unit ka la pynlong ka jingïalang ba kyrkieh ha shnong Mawthynrew-Rangthong, South west Khasi Hills District na ka bynta ban jied thymmai ïa ki nongkitkam bad kumjuh ruh ban ïa pyrkhat kumno ban leh nangne shakhmat ha kaba ïa dei bad ka MLA Election jong mynta u snem.
Lah ban kdew ba kane ka jinglum ba kyrkih jong ka NPP Ranikor Block Unit ka dei hadien u u Martin M.Danggo, President ba rangbah jong ka NPP Ranikor Constituency uba la dep ban pynbna ruh ba un long u kyrtong na ka NPP Ranikor Constituency u la dep ban ieh noh shadien ïa ka NPP bad leit ban pynïasoh pat sha ka BJP ha ryngkat ki nongbud jong u ha kine ki khyndiat sngi.
Hadien ka jingïakren ba sani halor kiba bun ki kam, la pynlong ruh ka jingjied thymmai ïa ki nongkitkam jong ka NPP Ranikor Block Unit ha kaba la jied President ïa u bah Nelbi T.Sangma ban peit ïa ka bynta ka Ranikor Block Unit bad kumjuh ruh ïa ki nongkitkam jong ka NPP Youth’s Wing bad Women’s Wing ha ryngkat bad kiwei de ki nongkitkam ba ha khmat jong ki unit.
Ha kane ka sngi ki la shim ruh ïa ki ar tylli ki rai, kata na ka bynta ban jied thymmai ïa ki nongkitkam jong ka party bad kumjuh ruh ban ïa rai ban pynmih la u jong u kyrtong ha ka jong u bah Martin M.Danggo.
Haba kren ha ka jingïalang ba lyngkot, u bah Kitborlang Nongrem, President jong ka NPP South West Khasi Hills District u la kyndit kumba ïuh tdong bseiñ nar namar ha i por ba lyngkot u la ïoh jingtip halor ki khubor ba u Martin M.Danggo u la mih noh na ka NPP bad ban leit pynïasoh pat sha ka BJP ha ryngkat ki nongbud jong u ha kaba baroh shikata ki ïa burom mar kylliang khlem don kano kano ka jingïasngewpher jingmut pynban ki ïatreilang na ka bynta ban pynkhlañ ïa ka NPP hapoh ka Ranikor Constituency bad kumno ban pynkhreh ïa kane ka MLA Election 2023.
U bah Kit u la pynpaw ba watla ka la don ka jingshah kren ba ha Ranikor Constituency kam don party NPP shuh hynrei mynta ka sngi ka la paw shai ba ka NPP ka don bad ka dang im wat hadien ba u Martin M.Danggo u la leit noh sha ka BJP.Ha kajuh hi ka sngi ki paidbah jong ka Ranikor Constituency da kawei ka sur ki la ïa rai ban pynmih kyrtong na ka kane ka party NPP bad ki la ïa rai ruh ban pah ïa ki ar ngut ki kyrteng kata ïa u bah Kitborlang Nongrem bad u Nelbi T.Sangma kum ki kyrtong na ka NPP jong ka Ranikor Constituency ban mih sha ka MLA Election 2023 bad ïa ka rai ba khadduh ka NPP Ranikor Block Unit kan rah ïa kane ka khubor sha ki bor ba halor ha ka Central Body ba kin ïa shong pyrkhat bad u National President bad u National Vice President jong ka NPP.Ha kane ka sng la ïadonlang u bah H.S.Diengdoh u kyrtong na ka Mawkyrwat Constituency, ki nongïalam ba hakhmat jong ka NPP jong ka Ranikor Blcok, ki ‘riew rangbah, ki longkmie bad ki paidbah nongkyrshan jong ka party.
Nongpoh, Rymphang 02: Kumba 34 ngut ki samla pule jong ka skulbah University of Science and Technology Meghalaya (USTM) mynta ka sngi kila mih na katei ka skulbah ban leit shim bynta haka Global Entrepreneurship Summit (GES), bala pynlong da ka Entrepreneurship Cell (E-Cell), IIT Kharagpur ka ban sdang naduh ka 3 tarik haduh 5 tarik mynta u bnai.
Ïa kitei ki samla pule ba jied kyrpang na katei ka skulbah la synran lang ruh da ki 3 ngut ki nongïalam ba kynthup ïaka Dr Deboja Sharma, Dr Mautushi Das bad Dr.Alamdar Husain bad kitei ki samla pule ki ban leit shim bynta sha katei ka jingïalang bah ki dei naka tnad pule Biology, Botany bad Pharmaceutical Science.
Haba kren halor katei ka jingleit shim bynta ki samla pule jong katei ka skulbah sha katei ka jingïalang bah ka ban long ha IIT Kharagpur naka liang u M Hoque Chancellor ka USTM u la ong ba ngi ju ai mynsiem ïaki saml pule ba kin trei shitom ban pynïar ïaka jabieng bad ka jingmut jingpyrkhat bad khlem pep katei ka jingïalang bah kan long ka jingkyrkhu bad ka jingmyntoi ïa kitei ki samla pule ban ïakynduh bad kiwei ki samla pule na ki ri ka pyrthei ban sam ïaka jingstad.
U la ong ruh lyngba kum kitei ki jingïalang kan pynkhraw ïaka jingmut jingpyrkhat jong ki samla pule ki ban tip shaphang ki ri ka pyrthei kumno ki treikam khamtam ban ioh ban mir jingmut, ban sam ïaki jingstad kumba ha katei ka jingïalang bah kan don ruh ka jingpyni nam ïaki jingpule jong ki bad ka jingstad ba ki samla pule kila pynkhreh ban pynpaw pyrthei sha katei ka jingïalang.
Nongpoh, Rymphang 02: Hadien bala mih ka jingkynnoh naki ba bun ki paidbah jong ka Umroi Constituency ba ka jingmih jong u Bah Stanlywiss Rymbai kum u kyrtong ka Congress ban aireng ha kane ka elekshon ba mynta sha ka ïing Dorbar thawaiñ kala long dier por bad kumba long haduh mynta ka seng Congress kam pat khih win ha Umroi Constituency, u Bah Stanlywiss Rymbai mynta ka sngi hadien bala dep ban thep kyrteng u la pynshai ba kum u kyrtong ban aireng ha kane ka elekshon ba mynta um dei shuh ka dur khmat thymmai ïaka Umroi bad u la jop ruh kum u MLA ka Umroi la 2 sien.
U la ong ruh baka jingmih jong nga kam dei ka jingmih dier por bad ngala ioh ban thep kyrteng mynta ka sngi, bad ka party Congress ka dei ka party kaba la don lypa ha Umroi Constituency, bad kum u nongmih khmat ngala shim ïaka bynta la kumba 9 snem bad ki paidbah kila ithuh bha ïanga, bad ngam artatien ba ka party Congress kan wan biang haka bor ha Umroi Constituency bad khamtam ha Ri-Bhoi baroh kawei namar ki paidbah ki don ka jingkyrmen bad ka jingïeid kyrpang ïaka seng Congress.
U Bah Stanliwiss Rymbai u la kyrpad ruh sha ki paidbah ka Umroi kumba kila pynjop ha u snem 2003 bad 2008, ba kin jied biang ha kane ka kynti hadien ba u la mih shakhmat ban aireng biang namar u don shibun ka thong bad ka jingangnud ban wanrah ki jingkylla ïaka Umroi Constituency baroh kawei.
Jowai, Rymphang 02: Kum shi bynta ka jingpynïaid beit pynïaid ryntih ïa ka General Election sha ka Meghalaya Legislative Assembly, 2023 bad ruh ka jingbud ïa ki kyndon (Standard Operating Procedure) kaba ïadei bad ka jingkurup bad jingpyllait ïa kino kino ki mar katba dang ïaid ka Model Code of Conduct khnang ban lait na kano kano ka jingbym ïasngewthuh jingmut jong ki paidbah na ka liang jong u District Election Officer, West Jaiñtia Hills ula pyntip ba la thaw ïa ka komiti kaba kyrpang kaba peit ïa kane ka kam kaba la tip kum ka ‘District Committee For Examining Cases of Seizure’.
Ïa kane ka Committee yn khlieh da ka kong E.L.Warjri, MCS, Additional Deputy Commissioner, kaba dei ka Project Director, DRDA kum ka Chairman.
Ka kong H.M.L.Kynta, MCS, Additional Deputy Commissioner, kaba dei ka Nodal Officer for Expenditure Monitoring kan long ka Convener bad u ma S.Kshiar, MFS, uba dei u Treasury Officer un long u dkhot ka Committee.
Kane ka Committee ka don ka bor ban peit hi dalade ïa kino kino ki mar kiba la ïoh ban kurup da ki Pulit, ne da ki Static Surveillance Team lane ki Flying Squad.
Ka Committee kan peit bad bishar ïa kine ki kam bad lada ka lap ba kam don kano kano ka FIR lane ka jingujor kaba la buh pyrshah ïa kine ki mar bala ïoh kurup bad lada kim don kano kano ka jingïadei bad ki kyrtong ne ki seng saiñhima sima lane ki election campaign bad kino kino ki kam elekshon katkum ki kyndon ka SOP na ka liang ka Committee kan ai hukum ban pyllait noh ïa ki mar mar la kadei ka pisa ne kino kino ki tiar sha kiba dei trai hapoh ka 7 sngi.
Ïa kane ka Committee la ai bor ban peit ïa baroh ki case kiba ïadei bad ka jingïohkurup bad ka lah ruh ban ai ka rai ha kano kano ka por ba donkam.
Jowai, Rymphang 02: Ki bor pynïaid ka Don Bosco Secondary School, Mookymphad-Mihmyntdu kum shibynta ka jinglehkmen lehburom ïa ka 1stAnnual Day-Indian Classical Dance 2023 ha ka 2tarik February ki la pynlong ka prokram kyrpang ha ryngkat ka jingiadonlang u Terence Sawian kum u kongsan, ka Kong Tina Lakiang kum ka Symbud kongsan nalor ki Sister, ki nonghikai bad ki kmie ki kpa jong ki khynnah.
Ka Sister Maria Joseph kum ban maitphang ka la ai ki kyntien duwai bad ka Agnes Lapasam ka la pashat ki kyntien pdiang burom katba kiwei kiba la kren ai mynsien ïa ki khynnah kumjuh ïa ki bor pynïaid ka skul ki kynthup ïa ka Dr.Snigdha, ka Maria Dominica bad ka Sister Sheela Thomas, Headmistress Don Bosco Secondary School, Mihmyntdu.
Ka kong Tina Lakiang haba ai jingkren ka pynpaw ka jingsngewnguh ia ki Sister kiba la shimkhia ban trei na ka bynta ban kyntiew ia ka pule puthi jong ki khynnah bad ka da kitbok kitrwiang ruh ba ha ki por ki ban sa wan ki don shuh shibun ki khynnah ki ban wan shah hikai na ka bynta kine ki rukom shad ba bna nam ka ri India.
ïa kane ka prokram ai jinghikai shaphang ka Indian Classical Dance la peit bad pynïaid da ka Roshni ba na Jylla Bhopal bad ha ki arbnai jong kane ka prokram ka la trei shitom kat haduh ba ki khynnah ki la lah ban pyni ïa ka sap ka phong jong ki kumno ban shad Kathak bad Bharatnatyam.
U Terence Sawian haba ai jingkren kum u kongsan, u ong ka sur bad ka jingshad ki dei ki dawai ha ka jingim jong ngi ki briew bad ki don ka bor ban ktah bad ktik ïa ka pyrkhat pyrdain bad ka jingsngew jong ki briew kumta ka long kaba donkam ban pynrung ha ka pyrkhat pyrdaiñ ki khynnah skul ïa ka jinglong kyrpang jong kine ki ar tylli.
Ha kane ka sngi la aiti ruh ïa ki Certificate sha baroh ki khynnah ba shah hikai bad ladon ruh ka jingpyni sap shad ki khynnah kumjuh ka jingshad Kathak na ka Roshni balong ka Instructor jong kane ka Classical Dance Training.
Nongpoh, Rymphang 02: Tang shu poi ka por election, ki mih bun bha kita ki nong leh bha leh sbun ban leh kam isynei, ki nong ‘Samaria Ba Bha’ ban ïarap ïa ki paidbah ha ki bun rukom, ka jing mih jong kita ki nong lehbha leh sbun, ki kyrtong heh spah ne businessman ka dei tang ha ka por elekshon kiba sngewkhia na ka bynta ki paidbah, phewse ka dei ka tang ka buit ban jop elekshon ban pynbiej ïa ki paidbah ha ki bun rukom khamtam kiba duk kiba duna ka jingnang jingtip la shu pynthame lai phew jait tang ban jop election.
Ha ka por election katba pan ki ai beit tang shu phone ruh kila ai, ym tang katta haba don ba ïap briew, haba don jingïaseng ne jingkhawai la ïa knieh ban ai jingïarap bad kumta ter ter.
Ki kyrtong heh spah ne businessmen ki long Nong Sammaria ba bha tang ha ka por elekshon, tang shu kut elekshon ym don eiei shuh kita ki nong leh bha leh sbun Nong Sammaria ba bha ruh kim don shuh kaba sah ïa ki paidbah tang ka lynga ka pisa bad ki jing khuslai ba ym don shuh ba ïarap kane ka shait jia tang ha ka por elekshon ha kiwei kiwei ki por ym don.
Ha ka por election ki ai lut katba kwah katba pan baroh ki kular ban leh bha ki kren ïa ka roi ka par, hynrei kum ki paidbah ngi dei ban sngew thuh ba ngi don kam ïa ki riew pyrkhat, kiba don ka jing nang jingtip bad shemphang, kiba don ka sur ban kren ban ïasaid hapoh assembly na ka bynta ki jing eh jong ki paidbah, ngi donkam ban jied ïa ki nongmihkhmat kiba lah ban long kum ki nongïalam, namar ban ïalam kat ka synshar paidbah kam dei ka kam kai donkam ban jied ïa ki briew kiba don ka jing shemphang kiba ïar ka jing mut jing pyrkhat kumno ban ïalam ïa ki paidbah kumno ban saiñdur na ka bynta ka lawei ka imlang ka sahlang bad ka jaitbynriew baroh kawei, kane ka long ka kyrwoh na u Bah Albert Maring naka shnong Umdap Dumu Ri-Bhoi District.
Khliehriat Rymphang 2: U kyrtong jong ka party National People’s Party, u ban ïakhun na ka 6-Khliehriat Constituency, u bah Nehlang Lyngdoh, mynta ka sngi ba ar u la wan ban thep kyrteng (nomination) ha u Returning Officer, ha ophis u Deputy Commissioner ka East Jaiñtia Hills District, ha Khliehriat bad la buh ruh ïa ka tarik ban leh ïa ka scrutiny ha ka 8 tarik mynta u bnai.
Ha kane ka sngi la ïasynran lang ïa u tei u candidate da ki MDC ba rim, ba kynthup ka kong Violet Lyngdoh bad u Joinriwell Pyrtuh, u Chairman jong ka JHADC, u Dr Sanky Shangpung, kumjuh ruh u election Agent jong ka NPP 6-Khliehriat Constituency, u bah ïasyllokki Lyngdoh, u bah Langmon Bareh, ki riew rangbah, ki dkhot bad ki nongkitkam jong ka party NPP East Jaiñtia Hills District.
Khyndiat shaphang u bah Nehlang Lyngdoh, u dei u briew uba la ju ïa don bynta teng mynshwa ha ka kam saiñ hima sima, uba la ju long ruh kum u nongmihkhmat ka thaiñ ha ki snem kiba kham mynshwa bad um pat ju shah rem ha man la ka jingïakhun, u la ïakhun nyngkong eh ïa ka election Meghalaya Assembly Election dei ha u snem 2003 na ka A-Rymbai Constituency ha kaba u la jop donburom, kumjuh ruh u la ïakhun biang ha u snem 2008 ha kane ka por ruh u la jop biang, hadien kane u la shongthai shi por, ha kaba u khlem ïakhun shuh ïa ka election ha u snem 2013 bad 2018, na ka daw ka jingbym bit bym biang bha ka koit ka khiah, kumta hadien kitei ki snem u bah Nehlang u la mih pyrthei biang mynta ka kynti ban ïakhun biang ïa kane ka election jong ka Meghalaya Legeslative Assemby 2023.
Jowai, Rymphang 02: Mynta ka sngi ki dkhot jong ka Party BJP Jowai Mandal hapoh ka jingialam u Heimonni Phawa uba la bat kum ka Secretary Jowai Mandal BJP bad u Simeon Suting Vice President Jowai Mandal BJP ha ryngkat ki dkhot ka la leit rung sha ka seng Congress na ka bynta ban ai jingkyrshan pura ïa u ma Daniel Dan kum u kyrtong (Candidate) jong ka 2-Jowai Constituency na ka seng Congress Party.
Ha kane ka sngi la pdiang burom ïaki da u ma Daniel Dan bad la ai ruh ïaki kyntien ban ïa treilang bad ka Party Congress kaba long ka Party kaba skhem jingmut bad kaba synshar hok ïaka jylla na ka bynta ka jingmyntoi jong ka jylla bad ki Nongshong shnong, naka liang kitei ki nongkyrshan ka Party naduh u ma Simeon Suting bad Ma Heimon Phawa kila pynsngew ïa ki mat treikam jong ka Party ki ban ai ka jingshakri kaba bha tam ïa ki paidbah ka jylla bad ka Ri hi baroh kawei.
