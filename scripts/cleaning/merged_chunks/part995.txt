Lahrohlua bad u Lalawmpuia.
Lai ngut ki dei na Manipur ba kynthup ia u Naoroibam Romen Singh, Bonison Nongmaithem bad u Mahesh Singh.
Uwei na Nagaland u Neithovilie Chalieu, uwei na Tripura u Parvaj Bhuiya bad uwei na Assam u  Rakesh Pradhan.
Ia ka Lajong yn ialam da u coach u Bah Alison Kharsyntiew.
Shillong:Hadien ba ka KHADC ka la wanrah  ia ka rai ban pyntreikam  da ka Khasi Hills Autonomous District (The Inner Line as Adopted  from the Eastern Frontier Regulation, 1873) Regulation Bill, 2018 lane ka ILP ka ban pyntreikam  hapoh u pud u sam jong ka Khasi District Council, u Myntri Rangbah ka jylla u Conrad K Sangma u la ong ba ka Inner Line Permit ( ILP) kam dei satia kaba hap hapoh ka jingpeit jong ka District Council hynrei ka dei ka kam kaba hap ban rah sha ka sorkar pdeng.
U Conrad u la ong ba ka dei tang ka bynta jong ka District Council ban rah ia ka Rai lane ka jingai jingmut sha ka sorkar hynrei kan ym treikam satia.
Halor kane  jingkren u Conrad u CEM ka KHADC u bah H.S Shylla u la ong ba ka dei ka bynta ia u myntri rangbah ban kren namar ioh lehse um tip ba ka don kaba kum kata ka aiñ kaba ka District Council ka la ioh bor naduh u snem 1952.
“Ka jingkren jong u Myntri rangbah ka jylla  shi bynta ka dei naba ka dei ka kam don hapoh ka 6th Schedule hynrei kane ka dei ka bor kaba ngi la ioh kyrpang lyngba ka Regulation 1952 bad katei ka aiñ kam don satia ha Garo hills , ka don tang  ha ka United Khasi bad Jaintia hills" ong u bah Shylla.
Sngewbha kyrshan lem ia i samla Sookini Sutnga iba long i nongmihkhmat ia ka “East India" ba in ioh ia ka jingjop ha ka “Miss Tourism Queen Worldwide Miss Popular – sngewbha Like bad Comment “Miss East India" ha ka Facebook page “Miss Tourism Queen Worldwide".
Ka dei ka jingai sngewbha na bynta ka Diwali bad ha kane ka kynti ka Hari Krishna Group, kaba don ha Surat, ka la ai sngewbha ia 600 tylli ki kali sha ki nongtrei jongka.
Ym tang ki kali, hynrei ki don katto katne na ki nongtrei jongka, kiba ioh ia ka pisa, ba la thep da ka jingbuh por ha ki kyrteng jongki.
Ha katei ka jingai sngewbha, la don lang U Narendra Modi, myntri rangbahduh, ha kaba ula ai sngewbha ia ki shabi kali ha ki katto katne ngut ki nongtrei, ha ka jingialang, kaba la pynlong ha New Delhi.
U Savji Dholakia, uba dei u trai jong katei ka kompeni, ula pyni ia kitei ki kali, da kaba buh ia ki dur jongki, ba la pynieng lang shriah ha kawei ka jaka, ha kaba ula buh ha ka peij jongu ha facebook.
Shillong:Ka Dorbar kyrpang jong ka Khasi Hills Autonomous District Council mynta ka sngi ka la mynjur ia ki saw tylli ki Bill kiba la wanrah ha ka dorbar kaba la long mynnin ka sngi bad ia kitei ki 4 tylli ki Bill yn leit rah sha u Lat ka jylla ba un ai ka jingshon muhor ba kan long aiñ noh.
Kitei ki 4 tylli ki Bill kiba la ioh ia ka jingmynjur ka dorbar ki long ka KHAD ( Inner Line as Adopted from the Eastern Frontier Regulation, 1873) Regulation Bill, 2018.
Nangta ka Khasi Social Custom Lineage  ( 1st Amendment)  Bill 2018, ka KHAD  ( Constitution of Subordinate Council of Traditional Chiefs and Headmen) Rules 2018 bad kumjuh ruh ka United Khasi hills District ( Establishment of Town Committee) ( Third Amendment) Bill, 2015.
U CEM ka KHADC u bah H.S Shylla u la ong ba ka District Council kan leit tynruh sha u Lat ka jylla ba un ai noh kloi ka jingmynjur ban pynlong aiñ noh ia kitei ki Bill.
U Rahul Gandhi President jong ka seng Congress, ula ialam ia ka jingiaid paidbah ha ka nongbah Delhi, kum ka jingsngew pyrshah ia ka jingshah weng kam U Director jong ka Central Bureau of Investigation (CBI), U  Alok Verma.
“U myntri rangbahduh, ula pynjot lut ia baroh ki tnat sorkar ha ka Ri, lada dei ia ka CBI, lada dei ia ka elekshon komishon, hynrei u thombor lut ia baroh ki tnat sorkar bad kitei ki jingjia, ki don tang kawei ka jubab bad kata ka long Chowkidar chor hai.
U buh ia ka pisa kaba T.30,000 hajar klur ha pla jong U Anil Ambani" ong U Rahul.
Ha katei ka jingiaid paidbah sha ka ophis ba heh duh jong ka CBI, la synran ia U Rahul, da ki nongialam ba rangbah jong ka seng Congress, kiba dawa ba U Modi, u dei ban pan map mardor.
U Rahul Gandhi, uba ieng ha kali ki pulit, ha New Delhi.
U Rajnath Singh, myntri kam poh iing jong ka ri, ula kynthoh ia katei ka jingiaid paidbah, da kaba ong “Ka Congress, kam don shuh ia ki ishu paidbah bad kumta ka rah, da kine ki mat, ki bym don jingmut eiei ruh em.
Ngi dei ban ap ia ka jingtohkit kan ong kumno".
Uwei na ki nongrep na Madhya Pradesh, uba shong hapoh ruh, kaba pyni nuksa ia ka jingshah knieh bor U Director ka CBINa ka liang jong ka Supreme Court, mynta ka sngi, ka la bthah ia ka Central Vigilance Commission (CVC), ba kan pyndep ia ka jingtohkit pyrshah ia U Verma bad U Rakesh Asthana, uba dei U Deputy Director hapoh ar taiew.
Katei ka dei ka rai, kaba la shim da ki lai ngut ki nongbishar, ba la khlieh da U Ranjan Gogoi, Chief Justice.
Ha katei ka jing ia iaid paidbah, U Rahul, ula shah kem ialade ha ki pulit,  hadien ba ula leit tur sha ophis jong ka CBI ha New Delhi, ha kaba la leit rah ia U Rahul ha ka thanat ki pulit ha Lodhi Colony.
Kham hadien la pyllait noh ia U Rahul, na katei ka jingshah kem lane ka jingshah set phatok hi jongu ialade.
Ki dkhot jong ka Meghalaya Pradesh Congress Committee (MPCC), kin pynlong ia ka jingiaid paidbah bad leit kerkut ia ka ophis jong ka Central Bureau of Investigation (CBI), mynta ha ka por 12baje nohsngi, kum ka dak jong ka jing pyrshah ia ka sorkar jong U Narendra Modi.
Ka jingiaid kan sdang na Congress Bhavan, ha ka por 12 baje nohsngi bad nangta, kin iaid sha ophis ka CBI, ong ka khubor.
La iathuh ba ki MLA lem bad kiwei de ki nongialam jong ka seng, kin ia shim bynta lang.
Ki lad khubor, ki iathuh ba U Secretary jong ka Seng Bharat Sevashram Sangha (BSS), ula pyndonkam bakla ia ka pisa kaba T.60lak bad katei ka dei ka seng niam, kaba don ha Upper Jail Road, Shillong.
Ka khubor, kaba la pynmih ha ka website jong ka North East Now mynta ka sngi, ka iathuh ba U Swami Damodarananda, u dei uba don bynta ha katei ka kam bad la iathuh ba ka ophis heh duh jong ka BSS, ka la khot hajir ia U Swami halor kitei ki jingjia.
Ha ka jingtohkit, la lap ba ia ka pisa jong ka BSS, la thep ha ka account jong U  Provat Kumar Misra bad U Juthika Misra, kiba don ia u account number  11851784370 ha ka State Bank of India, Mehjhiary ha Burdwan, West Bengal, ha kaba la thep ia ka pisa da U Swamy  Damodarananda.
La iathuh shuh shuh ba u hynmen jongu, U Sumit Misra, ula ju ioh pisa ha ki katto katne ki khep bad kitei ki pisa, kiba dei ban leit sha ka BSS, hynrei ki leit sha ka jing myntoi shimet jongu.
Ki jingkhein ba la lap ha Bank, la iohi ba ka pisa kaba  T.24.26 lakh la thep noh shawei pat na ka account U  Damodarananda, nangta sa T.7.70 lakh la thep shawei pat na ka account U Swami Purnabratananda bad nangta sa T.28.56 lakh da ki cheque ba la sei na ki katto katne ngut ki riewngeit jong ka BSS.La iathuh ba ia katei ka pisa jong U  Purnabratananda, la pyndonkam bakla da U Damodarananda.
La iathuh ba U Swami Vishwatmananda, Secretary jong ka BSS ha Kolkata, ula ioh jingtip ia kitei ki kam thok jong U  Damodarananda, ha shwa ka rakhe Durga Puja bad ula pynthikna ba kan don ka jingtohkit kaba khuid halor katei ka phang bad ula khot hajir ruh ia utei uba donkti, ha ka 15tarik Naiwieng 2018.
Da U Bah Philip MarweinKumba ngi la dep tip, bun bah ki khynnah samla bad ki samla Khasi ki la jied ia ka jingim kaikhlaw da kaba leit iasoh bad ki kynhun kaikhlaw kum ha ka Hynniewtrep Achik Liberation Council (HALC) bad hadien, bad ka Hynniewtrep National Liberation Council (HNLC).
Ka thong ne jingthmu bakongsan jong kine kine ki ar kynhun lane ki seng ka long ba ka Ri Khasi-Jaintia kan ioh jinglaitluid na ka sorkar India.
Ngim tip la kito ki samla kiba la leit iasoh bad kine ki kynhun ki da sngewthuh shai ne em ia kane ka jingthmu bad la ki la leit iasoh khnang ba ki ngeit skhem halor kane ka thong.
Namarba kine ki samla kaikhlaw kim ioh ka jinglaitluid leh mon ne trei katba ki mon ha Ri Khasi-Jaintia bad ha Meghalaya baroh kawei namarba ki bor pulit kim ailad satia ba kin leh ia ki kam kaikhlaw jong ki, ki hab ban leit phet ban wad jaka rieh ha ki Ri bamarjan, khamtam ha Bangladesh.
Oh, ka jingim jong ki hangtai kam long kaba suk.
Ym don khlaw ban rieh namar ka long madan madiah bha.
Ha ka jingshisha ka long kaba eh, kaba jynjar bad kaba tyrsiang.
Nyngkong eh ki hab ban ioh jaka sah jaka dem bad na ka bynta kane shipor arpor ki shu sher dara malu mala.
Hadien ki sa shna ki iing sah da kaba tap da ki tin bad pyndonkam da ki siej bad ki dieng ban shong.
Ia kine ki iing ki shna ha ka khyndew ba shu shim wai.
Kine ki iing kim dei ki iing shimet shimet hynrei ki dei ki iing jong ka seng jong ki.
Ki don ki iing ba iasah ar lane lai saw ngut, ki don ruh ki iing ba ki iasah kham bun ban ia kata, hynrei baroh ki iing hi ki dei jong ka seng.
Lada jia ba kim sah shuh ha kine ki iing namarba ki don ki por ba ki hab ban kynriah stet nawei shawei, ki shu ieh iing jah kumto bad ym don ba leit kam trai lane leit sah noh da kiwei pat ki khasi ne kiwei ki jait briew.
Nangta, ki im da kaba rep tympew, kwai bad rep sohjew ne kiwei ki jait soh bad ki jhur ruh.
Ki ioh peisa da kaba leit die ia u tympew, u kwai bad ki soh jew ne kiwei kiwei ki mar rep ba ki rep hi namarba hangthie ki hab ban im ia ka jingim nongrep kumba long ki khasi kiba sah hangthie.
Ki khasi hangthie kim da riewspah ne pahuh pahai kumba tharai da ki Khasi ha Meghalaya.
Ki khasi hangthie kim don jaka lajong, ki shu shim wai katkum ka jinglah jong ki na ka sorkar Bangladesh bad ki siew ia ka baiwai lane ka khajna khyndew.
Katkum ka jingiathuh jong u Bah Cheristarfield Thangkhiew, Secretary barim jong ka HNLC, kam long kaba shisha ba ki dkhot HNLC hangthie ki im kum ki syiem lane ki im pahuh pahai.
Ha ka jingshisha ki im ka jingim kaba eh, bajynjar, kaba dap da ka jingtynjuh bad kaba kyrduh.
Ban ioh peisa ruh ka long kaba jynjar bha, hab ban trei shitom lyngba ka rep ka riang bad hab ban trei lut da lade ia ki jait kam baroh khoit.
U la ong ba mynshuwa ka jingioh peisa ruh ka dang kham biang na ka liang ka seng, hynrei mynta la kham jynjar bha.
U Bah Cheristarfield u la iathuh biang ba ki ia-im bad iashong iasah lang ha ki shnong khasi hi.
Ki iakren iakhana kum ki para nongshongshnong hi bad ki iakren da ka ktien khasi sohra.
Don bun na ki khasi kiba shong shnong hangthie kim da nang ban kren da ka ktien khasi sohra hynrei ki kren da ki ktien shnong bad ki tbit palat ban kren Bengali (Bangla).
Ki dkhot jong ka HNLC ki hikai ia ki ban kren da ka ktien khasi sohra bad teng teng ki dkhot ki hikai ruh ia ki ha ki skul ban nang ban thoh bad kren khasi.
U la iathuh ruh ba baroh ki Khasi hangthie kiba don kumba 50 hajar tam ki long ki khristan ha ki kynhun bapher bad ki shong ki sah ha ka District Sylhet katba ki Garo, kiba long ruh khristan, ki sah ha Mymensingh district.
U la iathuh ba ki Garo ki kham bun, kumba 1 lakh shiteng ne lah ban tam ruh.
U la iathuh ruh ba ki khasi kiba shong shnong hangthie ki long kiba minot, kiba trei shitom bad kiba sngewthuh bha, bad ki sngewthuh bad iarap ruh ia ki dkhot jong ka HNLC namar ki da tip ruh ia ka daw, hadien ba la pynshai, balei ki sa poi shathie sha Bangladesh.
U Bah Cheristarfield u la iathuh ba hapoh ka kynhun HNLC ka la don ka jingiamir bad iaphylliew jingmut la bunsien ban kylliap noh ia ka lama jong ka HNLC bad ban poi noh sha ka lynti jong ka jingsuk, hynrei kam don ka lynti sha kata namarba ka sorkar Meghalaya kam ai da ka lynti kaba shai bad kaba kylluid da kaba thung ia ki ksiang kiba thikna ban poi sha kane ka thong.
Ha ka por long Home Minister ka Kong Roshan Warjri (Kong Kei) ka la phone sha u Bah Cheristarfield ban iakren “personal" ym “official" bad kam shym la nud ban pynbeit thikna lane siang ia ka lynti kaba shai na ka bynta ba ki dkhot jong ka seng ba kin wan ban iasuk noh.
La pulom noh ka kabu ban kylliap noh ia ka seng tang namar bym shim khia ka sorkar MUA-II, lyngba ka kong Roshan.
Katkum ba lah ban sngewthuh na u Bah Cheristarfield, wat mynta ruh, ki dkhot jong ka HNLC kiba dang don ha Bangladesh ki kloi ban pynkut noh ia ka seng lada kane ka sorkar MDA hapoh ka jingialam jong u Conrad Sangma, ka kloi bad ka kitkhia ban thung ia u ksiang ban poi noh sha ka lynti jong ka jingsuk.
Ki dkhot ki kwah tang kata, ym da kaba shu wer iakren iasuk lyngba ki kotkhubor lane ki media, ong u Bah Cheristarfield.
U la tyrwa ialade ruh ban long u ksiang lada kane ka sorkar MDA ba mynta ka kloi lan ban pdiang.
Ban iathuh lyngkot ia ka histori, u Bah Cheristarfield u la iathuh ba ka seng kaikhlaw kaba nyngkong ha Meghalaya ka dei hi ka Hynniewtrep Achik Liberation Council ba la seng ha ka snem 1987 bad ki nongseng kiba hakhmat ki la dei u Bah Founder Strong Cajee, U Bah Sounder Strong Cajee, u Bah Julius Dorphang, u Bah John Kharkrang, u Bah Cheristarfield Thangkhiew, u Vincent Sangma bad kiwei.
Hynrei.
namar ka jingbym iasngewthuh bha ia ka ktien bad ka jingjngai jong ka Ri Khasi-Jaintia na Garo Hills, la iakhlad noh.
La seng noh ia ka HNLC na ka bynta ki Khasi bad ALMA na ka bynta ki Garo malu mala ha ka snem 1990-1991.
Shillong: U Myntri Rangbah ka jylla, u Conrad K Sangma u la ong ba ka sorkar kam pat rai la kan pynngat ain ne kan map ia u General Secretary barim ka seng lehnoh u Bah Cherishsterfield Thangkhiew uba la wan aiti dang shen.
Haba kren myn hynnin ka sngi, u Conrad u la ong, “Ngi pdiang ia ka jingwan aiti jongu hynrei ka sorkar kam pat shong jingialang ban rai halor ki kam jongu.
Ngin sa peit ngin sa shong jingialang ha ka sorkar halor kane", la ong u Conrad.
Ha kajuh ka por, halor ka jingtyrwa jong u Bah Che ban long ksiang ban wanrah sha ka miej iakren ia ka sorkar bad ki nongialam ka HNLC, u Conrad u la ong ba kata ka shong ha ka rai ka sorkar bad mynta um pat lah ban ong eiei namar ba um pat ioh jingtip bniah ia ka jinglong jingman namar ba u dang shu wan phai nabar ri.
“Ngin shong ha ka sorkar ban iakren ia kane bad ngam pat ioh jingtip kaba bniah halor kane namar ba nga dang shu wan phai mynta ka sngi nabar ri", la ong u Conrad bad bynrap, ‘kane ka dei ka mat kaba khia bha ha kaba ka sorkar ka hap ban bishar bniah shwa ban leh eiei".
U la ong ba ka sorkar ka ieng ha ka nongrim ba ka jingiakren kam dei ban buh kyndon bad ka dei ban iakren laitluid hynrei halor kane, kan sa shim ia ka rai kumno ban iaid shakhmat.
“Kaba kongsan ka long ba ngi kwah ia ka jingsuk bad ngin sa rai kumno ban iaid shakhmat halor kane namar ba baroh ngi kwah ia ka jingsuk", u la ong.
U la ong ba ka sorkar kan sa pynshai ia ka nongrim ba ka ieng ha kine ki sngi hadien ba ka la shong jingialang ban iakren ia kane ka kam.
U la ong ba ka jingwan aiti ki dkhot seng lehnoh kam dei ka sien ba nyngkong ha kane ka jylla hynrei ka la dep jia ruh ha ki por ba la dep bad na ka bynta ka jingsuk jingsain ka sorkar kan sa thir bniah halor kane.
“Ka nongrim jong ngi kaba shai ka long ba ki dei ban wan iakren khlem kano kano ka jingbuh kyndon", la ong u Myntri Rangbah.
Lah ban kdew ba u Bah Che u la wan aiti noh sha ka sorkar ha kane ka taiew ba la dep hadien 31 snem ba u la don ha ka seng bad ula tyrwa ruh ba lada ka sorkar jylla ka donkam, u long uba kloi ban long kum u ksiang ban wer ia ki nongialam ka seng ban wan sha ka miej iakren bad ka sorkar.
Mawkyrwat: Ka Joint Action Committee (JAC) ka Aeng synroplang kaba lam khmat da ka seng Hynniewtrep National Achik Council (HANC) ryngkat ki Nongsynshar shnong jong ka thaiñ Mariam, Umdohlun, Wahkaji, Phlangdiloin ter- ter bad thaiñ Warsan Lyngdoh hynnin ka sngi ka 25 tarik ki la ioh ban pynlong ia ka jingialang paidbah ha iew Umdohlun na ka bynta ban ai ka jingkyrshan bad pynsngew paidbah halor ka surok ar lain na Nongstoin sha Ranikor.
U bah Ricky Sohlang, Chairman ka JAC haba ai jingkren ha ka jingialang ha Umdohlun.
Ha kane ka jingialang la wan ban shim bynta lang da ki Sordar ki Myntri shnong jong ki shnong bapher bapher kumjuh ruh ia ki riew rangbah bad ki samla ban ai ka jingkyrshan halor kane ka surok.
Na ka liang u bah Ricky Sohlang, Chairman ka JAC haba ai jingkren u la ong ba kum kine ki jingialang paidbah, ka JAC bunsien ka la ju pynlong ha ki snem ba la dep ha kaba u paidbah hi u la pynkup bor ia ka JAC ba kan iaid khmat ban dawa ia ka hok, namar ka jingsahdien jong ka dong ka thaiñ, u la ong ruh ba haduh kine ki sngi ka JAC kam shongthait ne kynran dien ban ialeh bad man ka sngi ka ju wad ia ki lad ki lynti ban ioh ia kane ka surok bad kata ka dei ka thong jong ka JAC , ong u bah Ricky Sohlang.
U la ong ruh ba kum ki nongialam, haba ki paidbah ki angnud ka seng kan nym shongthait namar ki tip shai ba ka jingdawa ia kane ka surok ka dei ka hok jong u paidbah kaei ba ka sorkar ka la mynjur ban pyntrei ia kane ka surok bad la dawa ia kata khlem sngew pyrshah iano iano ruh.
La ong shuh shuh, ba ka jing pyrshah jong ki katto katne ka dei ba ki sngewthuh bakla ia kaei kaba ka sorkar ka thmu, namar na ka liang ka sorkar hi ka la pynshai ba kam don eiei bad ka jingtih uranium, hynrei ka jingthmu jong ka surok ba ka long beit na ka bynta ka jingmyntoi u paidbah, ia u duk u suk jong ka dong ka thain.
Shuh shuh u ne u nongialam u la ong ruh ba katba ka iiing bishar kam pat lah ban rai halor kane ka surok na ka liang ka JAC kan nang iai pynlong ia ki jingialang paidbah ban pynsngew bad ban dawa sha ka sorkar ba ka dei ban pynlong da ka jingialang paidbah, ban pynshisha ba hato u paidbah u jong ka dong ka thain u kyrshan ne pyrshah ia kane ka surok.
Na ka liang ka JAC ka dawa ia ka sorkar ba ka dei ban pynlong da ka dorbar bah, hapoh ka shi bnai bad nangne sha khmat ka seng kan nym shongthait kan nang iai pynlong ia ki jingialang, kumta ka seng ka khot ka wer ia ki paidbah bad ki nongialam shnong jong ka dong ka thaiñ bad kin ai ka jingkyrshan haduh ban da ioh ia kane ka surok.
Jowai: Ka Society for urban &Rural Empowerment (SURE) kaba dei ka wei ka seng trei mon sngewbha ha ri lum Jaintia, ka la pynlong ia ka prokram ba shi sngi halor ka phang life Skill hynnin ka sngi Balang ha iing skul lyntijam evening school kaba don ha ka Shnong Jowai ha ka dong Dongmihsngi, ia kane ka programme la bei pisa na ka office District Planning Officer west Jaintia Hills District.
Ha kane ka prokram la ia shim bynta da ki khynnah skul miet Lyntijam evening School, Corlin Colany Evening School bad Living Hope Evening school, iatai na ka kong Pasqualina Lamare bad ka kong Daka Bareh halor ka phang problem solving, bad ia ka jingkren ba ar la ioh na ka kong Somja Phawa bad ka kong Coriniki Slong halor ka phang Decision Making, bad ia ki kyntien ai khublei la ioh na ka kong Heibha Passah.
Shillong: Ka Malki Sports Club ka la shah khot ha ki bor pyniaid ka jingialehkai phutbol kaba 65 ne ka Bharat Ratna Lokopriya Gopinath Bordoloi mynta u snem 2018.
Halor kane, ka Malki ka la pdiang ia kane ka jingtyrwa.
Kane ka jingialehkai kan sdang naduh 27 tarik Risaw haduh ka 9 tarik Naiwieng, ha ka rukom ka league-cum-knockout jong phra tylli ki kynhun.
Ka jingialehkai ha ka league kan long ha Dibrugarh bad ha Mukalmua, bad ka phainal kan long ha Guwahati.
Ka Malki SC kan mih lashai ka sngi na Shillong hapoh ka jingialam jong u Amitus Rai kum u coach.
Ki nongialehkai ki long u Kerrimehi Kharmujai, Sbing Chyrmang, Seye Lamine, Pynshngain Shati Iangrai, Alem Khongwir, Primrose Lamat, Lakhon Surong, Ricky Kharbuli, Dennelson Pyngrope, Ousseynou Kamara, Dieye Hamidou, Joseph Abiodun Seun, Marlangki Suting, Rajat Peter Lyngdoh, Banrikupar Lyngdoh, Mandalson Syiemlieh, Kordor Dkhar, Hillford Lyngkhei, Macmillan Mukhim, Pynkhambor Suting.
Manager: Miquel Badwar bad Physio: Allan Bai Dkhar.
Shillong:Ka Mylliem ka la rah ia ka nam lahduh ka lumpung 3rd division ka Shillong Sports Association (SSA) kaba long myn hynnin ka sngi.
Ka Mylliem ka la pynliem ia ka Umphyrnai da 1-0 kol bad ia kane ka kol la thep da u David kupar Kurkalang ha ka 52 minit.
Ka Mylliem ka la khur T.20,000 bad ka khusnam katba ka Umphyrnai ka ioh T.10,000 bad ka khusnam.
Ha kawei ka jingialehkai, napdeng kiba duna tam ban kamai point, ka Risa Colony ka la pynliem ia ka Nongrah da 2-0.
Ia kine ki kol la thep da u Nicky P Nengnong (35) bad u Kampher Ryngksai (70).
Shuh shuh ha kawei ka jingialehkai, ka Nong-sohphoh ka la pynliem ia ka Rynjah da 3-1.
Ia ka Nongsohphoh la thep da u Firestone Mawlot (26), Polin Myrthong (42) bad u John Sangriang (68) katba ia ka Rynjah la thep da u Badonlang Rapsang (2).
Shillong: Ka Shillong Lajong Football Club ka la sei ia ki kyrteng jong ki nongialehkai na ka bynta ka samoi ialehkai ka Hero I-League 2018-19, kaban sdang naduh ka 26 tarik mynta u bnai.
Ka Shillong Lajong kan sdang iakhun ha kane ka lympung ha ka sngi u Blei ka 28 tarik pyrshah ia ka Aizawl FC por 5pm ha JN Stadium, Shillong.
Ka I-League, ka don 11 tylli ki kynhun ba kynthup ia ka Lajong, Aizawl, Neroca, East Bengal, Mohun Bagan, Chennai City, Gokulam Kerala FC, Minerva Punjab FC, Real Kashmir FC, AIFF Development Team – Indian Arrows bad ka Churchill Brothers.
Ki nongialehkai ka Lajong ki long Goalkeepers: Phurba Tempa Lachenpa (Sikkim), Neithovilie Chalieu (Nagaland).
Defenders: Kynsailang Khongsit (Meghalaya), Allen Camper Lyngdoh Nongbri (Meghalaya) Novin Gurung (Sikkim), Aibankupar Dohling (Meghalaya), Habymmutshuh Nongrum (Meghalaya), Kenstar Kharshong (Meghalaya), Rakesh Pradhan (Assam), Naoroibam Romen Singh (Manipur).
Midfielders: Hardy Cliff Nongbri (Meghalaya) , F.Lalrohlua (Mizoram), Phrangki Buam (Meghalaya) Freestar Kharbangar (Meghalaya), Lalawmpuia Hnamte (Mizoram), Samuel James Lyngdoh Kynshi (Meghalaya).
Forwards: Bonison Nongmaithem (Manipur), Samuela Lalmuanpuia (Mizoram), Sheen Sohktung (Meghalaya), Parvaj Bhuiya (Tripura), Naorem Mahesh Singh (Manipur).
Team Officials: Head Coach – Alison Kharsyntiew, Team Manager – Birendra Thapa, Team Physio – Lucky Kharmalki.
Yn pyni paitbah ia ka phlim U Paila, naduh ka 26tarik Risaw 2018, ha Bijou Cinema.
Ki por pyni ia katei ka phlim, ki long ha ka por 11baje mynstep, 2 baje nohsngi bad 5baje janmiet.
Shillong: Uwei u nongsuh jaiñ u la shah bom shah tied jem ha ki paidbhur mynta ka janmiet na ka daw ba kawei ka kynthei ka la lynniar bad ka la kynnoh ba u la leh kynshleiñ ia ka ha ka dukan suh jaiñ jong u.
Katei ka jingjia ka la jia ha ïew Williamnagar mynta ka 6 baje janmiet.
Ha katei ka jingjia la iathuh ba katei ka kynthei ka la lynniar kynsan katba ka dang don hapoh katei ka dukan bad haba ki paidbah kiba don hajan ki la tur ka la iathuh ba utei u nongsuh jaiñ u la leh kynshleiñ ia ka.
Ka la iathuh ha ki paidbah ba ka leit ban phah suh jaiñ hynrei ha ka por ba u dang shim jingthew u la leh kynshleiñ bad ktah ia ki bynta ka met jong ka.
Hangtei hi ki paidbah ki la sei ia utei u napoh dukan bad ki la bom bad tied jem.
Ha ka por ba ki pulit ki poi sha katei ka jaka, ki la lap ba um tip briew shuh bad la pynkit ia u mar mar sha jaka sumar.
Haduh mynta ym pat pyntikna la utei u briew u la iap ne u dang im hynrei la iathuh ba ka jingmynsaw ka la jur bha haduh ba um tip briew shuh.
Ki pulit ki dang tohkit bniah ia katei ka jingjia.
Shillong: Mynta ka janmiet ha ka por 4:15 baje eiei janmiet ka la don ka jinghap slap bad ka jinghap phria kaba jur ha ki thaiñ Umroi bad ha katei ka jingjia ki kba kiba ap sa tang ban ot noh ki la julor lut.
Ka jingshah lynshop ka la jur eh ha Khsaid, Umdoh Byrthih, Umroi Ktieh, Mawpun, Umeit bad kiwei kiba marjan.
Marsien ioh jingtip ia kane u MLA ka umroi u bah George B Lyngdoh u la leit ban jurip bad ban pyntip sha ka Deputy Commissioner ban phah ia ki Gram Sevak ban leit shim jingkheiñ ia ki jingjulor baroh.
U bah George u la kyntu ia ki nongrep ba kin pyntip sha u lada don ki jaka rep ba ki ophisar kim shym wan peit.
Kum kawei na ki skul kaba la paw nam bha ha Ri Bhoi, ka St.Paul’s Higher Secondary School kaba don ha Nongpoh, mynta ka sngi ka la lah ban nangpynjanai shuh shuh ban ai ia ka jinghikai ia ki khynnah skul, ha kaba ka la lah syndon ban plie ia ka iing jong katei ka skul, ia kaba la tei da ka Nongpoh Parish ha ka jinglut kaba la kot sha ka T.2 Klur.
Ka long ruh kaba sngewphylla ban tip halor ka jingthrang shisha jong katei ka skul ban nangkyntiew shuh shuh ia ka pule puthi, ha kaba la tei ia katei ka Building khlem da ioh ia ka jingiarap bei pisa na ka sorkar.
Ia katei ka Building jong katei ka skul, la wan ban plie paidbag da u MLA ka Nongpoh, u Bah Mayralborn Syiem kum u kongsan, ha ryngkat ka jingdon u Bah V.S Nongbet, DSEO ka Ri Bhoi, u Rev.Fr Bernard Pala, Parish Priest ka Nongpoh Parish, Fr.Glorious Syiemlieh, Headmistress ka St.Paul’s Secondary School, ki nonghikai, ki khynnah skul lem bad kiwei kiwei.
U Rahul Gandhi, President ka seng Congress, ula ther biang mynta ka sngi, pyrshah ia u Narendra Modi, myntri rangbahduh ka Ri, halor ka jingweng noh ia U Alok Verma, U Director jong ka CBI bad U Rahul, u ong ba ka jingweng ia U Verma, ka pyni, ba ka dei ka jingsngew kyndit jong U Modi, na ka daw jong ka jingtohkit halor ka jingthied ia ki liengsuin Rafale.
“Ka jingkylli ka long, balei ba la weng ha ka por 2baje mynstep bad ka daw, ka long namar ba ka CBI, ka mut ban tohkit halor ka jingdonkti jong u myntri rangbahduh ia ka jingthied liengsuin Rafale" ong U Gandhi.
“La weng ia U Director ka CBI bad ia ka kamra jongu, la khang tala bad ki kot ki sla, kiba don bad u, la shim noh bad ia katei ka kam la leh ha ka por 2baje dangstep phyrngab.
Ym dei ba la shu weng ia U Director, hynrei ia ki kot ki sla, la pynjah noh" ong U Rahul haba kren ha ki kotkhubor mynta ka sngi.
Ka Congress, ka sngew pyrshah jur ia ka jingweng ia U Alok Verma, namar ba ka por trei kam jong utei u heh duh ka CBI, ka dei kaba ar snem kynthih bad kan kut por ha U Kyllalyngkot 2019.
U Myntri Rangbah ka jylla u Conrad K Sangma u la ong ba ka jingwanrah ka Khasi Hills Autonomous District Council (KHADC) ban pyntreikam ia ka Inner Line Permit (ILP) ha ki jaka ba hap hapoh u pud u sam ka KHADC, kam iahap satia namar ba ka ILP ka dei ka phang kaba hap ban rah shaduh ka sorkar pdeng.
Haba twad jingmut mynta ka sngi hadien ba ka KHADC ka la wanrah ia ka Bill ka Inner Line Permit (ILP) ha ka dorbar kyrpang mynta ka sngi, u Conrad u la ong ba ka ILP kam dei hapoh ka bor jong ki district council namar ba ka dei ka ain kaba hap ban leit sha ka sorkar pdeng.
“Ka jingthaw ain ia ka ILP kam dei hapoh u pud jong ka KHADC, ha ka jingshisha kane ka kam ka hap ban iaid sha ka sorkar pdeng", la ong u Conrad.
Shillong: Ka surok na Sohkrot haduh Marwir, kiba hap ha Mawthadraishan, ka dei kaba isangsot bha namar ka jingsniew palat ka surok watla ka la don ka jingsiang rong thohmur thohmat.
Wat ha ka por ba rkhiang ka mariang ne por tlang ruh, ka surok kam idei ban iaid kali kamai namar ba kam pat idei ban ong ba ka dei ka surok sorkar.
U nongthoh khubor uba la ioh ban iaid lynti na kane ka jaka, u la lap ba ka jingsniew kane ka surok khyndew ka long kaba jubor kaba la ai ia ka jingshakri ia ki phew shnong kiba hap ha katei ka thain.
Kane ka surok ka pait tnat na ka surok na Kynshi sha Myriaw na Sohkrot shaduh Umjakoid kumba 7 km eiei.
Na Sohkrot ka long surok khyndew kumba dei ka surok kulai hyndai katba ynda la rung khampoh na shnong Wahrinong shaduh Umjakoid kumba 3 km eiei, la siang rong.
Ha ka jingshisha, ka thain ka dei kaba jur bha ki nongrep, ki nongri jingri hynrei ka jingbym biang ka surok, ka la pynlong ia ka thain ban sahdien.
Nalor ka jingrep jhur,rep kba, rep phan, ka thain Marwir,Wahrinong,Umjakoid, Umdum bad kiwei ki dei kiba jur bha ha ka kam ri jingri khamtam ki masi, ha kaba bun kiwei ki jaka kila kham duna.
Haba phai sha kane ka surok, ki don bun ki shnong kiba ioh jingshakri na kane ka surok hynrei ki long ki shnong kiba sangsot tam ha ka thain na ka jingsahdien palat ka shnong khamtam ka jingbym ioh shuh ki paidbah ia ka surok kaba bha kumba 24 snem na ka daw ka jingbym shimkhia ka sorkar.
Kine ki shnong ki kynthup ka Umdum, Domkseh, Wahrinong, Marwir, Mawkdi, Lawdisai, Umjakoid, bad kiwei kiwei.
Katkum ka jingtip ki don ki kynhun seng kiba la dep ai jingthoh sha ka sorkar, sha u MLA hynrei la 24 snem na ka liang ka sorkar ne ki bor ba dei khmih kim ju wan ban jurip wat tang shisien ruh ia kane ka surok.
Kine ki shnong ki don shaphang sepngi u Lum Mawthadraishan u dei u lum uba jrong tam ha West Khasi Hills bad uba wan baar ha ka jingjrong ha Khasi Jaintia bad na une u lum lah ban iohi ia ka jingitynnad ki shnong ba marjan,ka Assam bad wat u Lum Himalaya ruh ha ka por synrai ba shai bha ka bneng.
Kum ki shnong ngi bun ia ka jingkyrpad sha ka sorkar ba ka dei ban phai khmat lem sha kine ki shnong khamtam ia ka jingbna ka sorkar ba ka dei jaka jngohkai ba itynnad.
Shillong: U Horen Syiemsad (55 snem karta) na ka shnong Nongkroh (WKH) u la ujor pulit ba ha ka 25 tarik u naiwieng ha ka por 8 baje u Newstar Kharmusulman u la ther maw ia ka ingsah jong u bad ka la julor bad u la ujor biang ba ha ka 2 tarik mynta u bnai ha ka por 7 baje mynmiet u Kharmusulman u la wan sha ing jong u bad u la byrngem byrsit ia u.
Shillong: Ha ka sngi thohdieng jong ka taiew, ka Meghalaya High Court ka la pynmih ia ka hukum ba ym tang ki shynrang kiba lah ban shong Dorbar hynrei ki kynthei ruh kiba la kynjoh sha ka 18 snem karta ki dei ban ioh ia ka lad ban shong dorbar lang.
Ia kane ka hukum ka High Court ka la pynmih ha ka sngi thohdieng ha ka sngi ba ka tian bishar ia ka kam Sordar Shnat Raid Tynring , Khyrim Syiemship hadien ba u Sordar katei ka Raid u la leit ban ujor sha ka kashari ba u la shah sloit bor jubor ha ka District Council ha u snem 2017 khlem da bud ia ka riti Dustur.
La tian bishar ia katei ka mukotduma da u Chief Justice Yaqoob Mir bad u Justice S.R Sen.
Ha katei ka jingtian bishar ka High Court ka la ong ba kino kino ki nongshong shnong kiba la palat ia ka 18 snem karta la ki dei ki kynthei ne ki shynrang ki lah ban ia shim bynta ha ka jingjied Rangbah Shnong bad ka la ong ba ia kane ruh la iaid katkum ka aiñ jong ka District Council ka Sub Section (1), (6) bad (8) jong ka Section 2 jong ka Khasi Hills Autonomous District (Appointment and Succession of Chief and Headmen) Rules 2015.
Ka High Court ka la ong ba ha ka Sub Section (6) la kdew shai ba kino kino ki nongshong shnong kiba la palat ia ka 18 snem karta ki lah ban ia shim bynta hynrei ym shym la kdew pat la ki dei ki kynthei ne ki shynrang kiba lah ban ia shim bynta bad na kata ka daw ka High Court ka la ong ba ki kynthei ruh ki dei ban ioh ia kajuh ka hok ym dei ban pynduh ia ki bad ha ka jingjied Sordar Shnat Raid Tynring ruh ka hukum ba dei ban ailad ia ki kynthei ruh ban jied.
Ka kong Angela Ryngad, nongialam jong ka TUR ka la iaroh ia katei ka rai jong ka Meghalaya High Court bad ka la ong ba dei ban ailad ia ki kynthei ban ia shim bynta ha kano kano ka rynsan ia tai.
Nalor ba ailad ia ki kynthei ba kin jied ha kano kano ka elekshon, dei ruh ban ailad ia ki ban ia khun ia ka elekshon ba kin shah jied ba ka synshar paidbah kan khlaiñ.
Shillong: U Satellite jong ka North East Space Application Centre (NESAC) u la pyni dak ba ka don ka jingtih dewiong be-aiñ ha Jaintia Hills.
U Chairman jong ka National Green Tribual (NGT) u Justice BP Katoki u la ong ba katkum ka jinglap jong ka NESAC ka jingtih dewiong ha Jaintia ka dang don ha kine ki sngi.
U Chairman jong ka NGT u la ong ba katkum ka jingkheiñ ki don 24, 000 tylli ki par dewiong ha ri Lum Jaintia bad katkum ka jingkheiñ kaba la ioh na ka sorkar jylla ki don 1000 tylli ki kes tih dewiong be-aiñ bad ka jingkit dewiong.
Dang shen ruh ka sorkar ka la sei ia ka thup kyrteng jong ki 2000 tylli ki trok kiba la shah bat na ka jingkit dewiong be-aiñ.
Ka NGT ka la kdew ruh ba wat ki bor pyniaid District jong ka East Jaintia Hills ruh ki ai ia ka ripod ba ka dang don ka jingtih dewiong be-aiñ.
Ha ka 31 tarik u nailar mynta u snem ka NGT ka la thaw ia ka komiti bad ha ka jingleit jurip kaba nyngkong eh jong katei ka komiti ia ki par dewiong ha Jaintia Hills ki la test nyngkong eh ia ka um na ki Wah kiba don hajan bad ki lap ba ka Um ka long Acid.
Katei ka komiti ka la pan jingkheiñ ruh na ka sorkar ban tip katno ka jingdon u dewiong naduh ba la khang ha u 2014.
Nangta ka la lum jingtip na ki tnad bapher kum na ka NESAC, na ka Pollution Controll Board jong ka sorkar India bad sorkar Meghalaya bad kumjuh ruh na ki stad saian na NEHU bad na kiwei ki tnad ban lum jingtip ban lap la ka don ne-em ka jingtih dewiong ha Jaintia Hills hadien ba la khang.
Shillong: Ki nongsuh juti bad ki nongai rong juti kiba shong madan ha Khyndailad kim don por shuh mynta ban trei ia ka kam jong ki, hynrei ki la bunkam ban die jaiñ lilam.
Kine ki nongsuh juti ha Khyndailad ki phriang ia ki tiar ki tar ban suh bad ai rong juti ha madan katba ialade pat ki lapmiet ban tyrwa jaiñ lilam bad ki lapmiet ban pyrta briew ban tyrwa jaiñ lilam.
Ki la don bun ngut ki riew paidbah kiba la leit sha kitei ki nongsuh juti ban phah ai rong juti, hynrei kim don satia ha ka jaka ba ki buh ia ki tiar juti jong ki.
Lada ki paidbah kin kylli na uba shong die jaiñ hakhmat katei ka jaka ba don ki juti, u jubab kylla ma u ba um don u trai dukan, hynrei kiba shong marjan pat ki iathuh ba u dei hi ma u, uba shong hangtei bad u shu thok.
Nongstoiñ: Ka Indian Oil Corporation Limited (IOCL) kaba long kawei na ki kompeni shalan umphniang ba heh tam ha ka Ri, ka la pynshlur ia ki paidbah nongshong shnong jong ka Jylla Meghalaya ba kin plie bad buh ia ki Petrol Pumps namar ba katei ka kompeni kan khot aplikeshon na ka bynta ban shna bad buh ia ki petrol pump ha ka jylla Meghalaya.
U Ashim Paul Choudhury, IOCL Manager (RS) Shillong u ba long ruh u Nodal Officer ka West bad South West Khasi Hills District, haba iakren sha ki lad pathai khubor u la ong ba na kitei ki 87 tylli ki Petrol Pump, 8 tylli kin hap hapoh ha West bad South West Khasi Hills District bad ia ki nongaplai yn pdiang naduh kiba la pas matrik shaneng bad u la ong ruh ym tang kiba heh spah ki lah ban aplai, hynrei kino ruh ki lah ban aplai ha ka rukom kaba suk.
Shuh shuh u Ashim Paul u la ong ruh ba ka jingjied ia ki nongaplai (dealer) kan long ha kata ka lynti kaba suk kaba katkum ki kyndon ka sorkar bad ki nongaplai ki lah ban leh lyngba ka online, ha kaba ka jingpyndap ia ki aplikeshon phom ruh ka long kaba suk bad ym tang katta, kito ki bym don ia ka jaka ruh ki lah ban applai hynrei ki hap ban pynioh pat ia ka jaka hadien ba ki la shah jied bad ia ka rukom aplai lah ban peit bniah lyngba ka Website jong katei ka company www.
petrolpumpdealerchayan.
in.
lane phone ha kine ki number 6901570040, 9856814813, 8403983633.
U Ashim Paul u la iathuh ruh ba ka jingthmu ba kongsan eh jong ka Kompani ban buh ia kitei ki petrol pump ha kylleng ka District ia kaba la shimti da ki Oil Marketing Companies ka long kum shi bynta ban pynpoi lut ia ki jingdonkam sha baroh ki paidbah bad na ka bynta ka bit ka biang ki nong pyndonkam ha ki iew ki hat kumjuh ha ki jaka ba dang shna ia ki National Highway, ki jaka rep jaka riang bad ki karkhana.
U la ong ruh ia ki Rural Outlet Network ( Petrol Pump) ha ki jaka Nongkyndong bad ki jaka ba don kham sha pajih, la pyniar da ka jingthmu ban pynpoi ia katei ka umphniang sha kitei ki jaka khamtam ia ka High Speed Diesel khnang ban pynthikna ban ioh ia ka umphniang babha bad ia ka dor ba biang na ka bynta ban pynioh hok ia ka jingdonkam ki nongrep bad ki briew kiba im shajngai na ki jaka sor.
“Lyngba ka jingpyniar ia ki Petrol Pump sha kylleng ki jaka, la khmih lynti ba kan long ka ka lad ai kam ai jam ia ki samla bad ki briew ba khlem kam khlem jam namar kata ka Kompani kala pymih ia ka jingpynbna ban khot aplikeshon na ka bynta kito ki briew kiba kwah ban buh ia kitei ki jaka ai umphniang" ong u Ashim Paul.
Shillong: Ka Uttarakhand ka la pyni ba ka dang tam ia ka Meghalaya ha ka rukom ialehkai Kriket bad kane ka la paw ha ka jingiakhun jong ka lumpung Ranji Trophy ka plate group ha kaba ka la pynliem da 8 wicket ha ka sngi kaba saw bad kaba kut jong ka jingialehkai myn hynnin ka sngi ha Dehradun.
Ka Uttarakhand kala kamai 491/4, da kaba knieh nam tam 180 ia ka Meghalaya kaba kamai tang 311.
Saw tylli ki wicket ka Meghalaya ki la hap mar mar hadien ba la sdang ia ka jingialehkai bad kane ka la jia tang hapoh ka 25 ron.
Mynta ka Meghalaya kan leit ia ka Bihar ha Shillong naduh ka 14 tarik Nohprah.
Shillong:Ka jingialehkai jong ka Category 7 yrs jong ka Group A hapdeng ka PFR Team B pyrshah iaka St Thomas Pynthorbah jong Nissan Junior ba la pyniaid daka Pay For Right Shillong kaba la long ha ka sngi saitjain ha madan Shillong Public School kala long kaba itynnad bad shong shit bha ha kaba baroh artylli ki kynhun kila ia khun tyngeh ban khur iaka lai point, hynrei ha kaba kut noh ka jingialehkai ka PFR Team B kala lah ban pynliem noh iaka St’Thomas Pynthorbah da 3-1 kol.
Iaka Man of the Match jong kane ka jingialehkai la ioh da u Rishotskhem Lyngdoh naka PFR Team B.Ha kawei pat ka jingialehkai jong ka Category 10 yrs Group A ka St’Thomas Pynthorbah kala shu ioh khur ei iaka lai point hadien ba naka liang jong ka Wahlakhiat ki khlem lah ban poi sha madan ban ialehkai halor ka jing ia tyngkhuh haka juh ka por bad ka jingialehkai ka jong ki haka Baby League.
Ka jingialehkai pat jong ka Category 10 Group B hapdeng ka Onside Rynjah pyrshah iaka PFR Soccer Camp, ka Onside Rynjah kala pynliem noh iaka PFR Soccer Camp da 4-0 bad lyngba kane ka jingjop ka Onside Rynjah kala ioh ban khur iaka lai point.
Iaka MoM jong kane ka jingialehkai la ioh da u Winchester Marak naka Onside Rynjah.
Nongstoiñ: Ka kynhun ialehkai jong ka Ryntih SC ka la ioh ban khur ia ka jingjop ha ka jingiakhun ia ka Quarter Final kaba nyngkong jong ka lympung Rani Motor’s Knock out Football Tournamement (RMKOFT) bala pyniaid da ka Laitkseh Sport Club (LSC) bad lyngba katei ka jingjop ka Ryntih kala ioh ruh ban rung syndon shaduh ka Semi Final jong katei ka lympung.
Ka jinglah jong ka Ryntih ban khur ia katei ka jingjop kala wan hadien ba kala lah ban pynliem noh ia ka kynhun ialehkai jong ka Nongkrem SC da 4 kol la 3 kol lyngba ka jingiashut tie breaker kata hadien ba kitei ar tylli ki kynhun kim shymla lah ban ia thep kol wat hadien ba ka jingiakhun kala poi shaduh extra time.
Haba phai sha katei ka jingiakhun Quarter Final hapdeng kitei ki ar tylli ki kynhun kala long shisha ka jingialehkai kaba itynnad haduh katta kata namar ka jingiabiang bor bha bad tad haduh ban da kut noh ka jingiakhun ha ka kylla step kitei ki ar kynhun kim shym patla lah satia ban ia pynkhih jar watla kila ia ioh mar katto katne tylli ki kabu.
Shuh shuh haba bteng biang ia ka jingiakhun ha ka kylla miet la sakhi ruh ba baroh ar kynhun kila iakhun tyngeh ban pynioh pynkhih jar bad ruh ban pynioh lam khmat ia la ka kynhun pynban kitei ki jingpyrshah jong baroh ar kynhun kim shym la ur long satia namar haduh ba kut noh ki 90 minit ruh ym shym don satia ba ioh pynkhih jar kumta na ka liang jong ki nongpyniaid kila rai ban phah iakhun biang sa mar 10 minit shiliang shiliang ha ka extra time.
Ha katei ka extra time kaba mar 10 minit ka jingiakhun kala pynsyier mynsiem ia ki nongkyrshan jong baroh tylli ki kynhun bad kumjuh ia ki paidbah nongwan peit kai namar lyngba katei kapor ki paidbah kila ap khmih lynti ba ka kynhun ka ban ioh pynkhih jar kan long ruh ka kynhun ka ban ioh khur jingjop hynrei ha katei ka jingiakhun ruh kitei ki ar kynhun kim shymla ioh satia ban pynkhih jar watla kila ia ioh ia ki kabu thepkol bad ha kaba kut ki nongpyniaid kila rai ban phah shut noh da ka tie breaker ban pt dkut noh ia katei ka jingiakhaid.
Kumta lyngba katei ka tiebreaker la lah ban iohi ia ka kynhun kaba khur ia ka jingjop kata ka Ryntih SC kaba la pynliem noh ia ka Nongkrem da 4 kol la 3 kol bad ia ka nam Man of the Match ha katei ka sngi la ioh ban khur da u Wanlamsuk Nongkhlaw jong ka Ryntih SC.Shillong: Ka UDP Mowkaiaw Circle ka pynpaw ka jingsngewkhia lada ka dei shisha kumba kren u CEM JHADC, u Ma MB Rymbai, ba yn pynjlan ia ka elekshon MDC sa 6bnai.
“Ngi kum ki nongkitkam jong ka seng UDP ngim lah ban pdiang ban pynjlan ia ka Election MDC sa 6bnai.
Hato ka shongnia ne em ban pynjlan ia ka Election MDC, haba sa tang 2bnai ka la dei por ban thep Vote? Balei kim lah ban pynbeit lypa ia kata ka jingpynkiew Seat ha ka por ba biang?" ong ka kyrwoh jong katei ka seng mynta ka sngi.
La ong shuh shuh ba ka jingdawa jong ki ban pynkylla ia ka Six Schedule ka long kaba donkam eh, khamtam ka dei hi ban don ki ain ban khanglad ban kyntiap Seng, hynrei la ong ba  katba ka jing pynkhreh ban pynkylla ka dang iaid, ka Election ka dei ban long kumba juh long hi.
Katei ka seng, lyngba U Ma D Tang, Assistant General Secretary jong ka UDP Mowkaiaw Circle, ka kyntu ia ki Nongialam ba ha khmat jong ka Party UDP Sengkmie ban shimkhia, khnang ki kyrtong jong ka seng UDP kin trei shakhmat khlem da artatien shuh.
Shillong: Ha ka 8 tarik u Nohprah, 2018,  ka St.Edmund’s Kolej ka la pynkup burom ïa ki 85 ngut ki samla kiba la ïoh bat ki kyrdan kiba pher ha ki eksamin jong ka snem 2018 ba la pynlong da ka NEHU.U Bah Lahkmen Rymbui, uba long u Minister ka Pule Puthi, ka Border Area, ka Forest bad Environment u la long u Kongsan.
Ha ka jingkren jong u, u la ai khublei ïa ki samla kiba la pas bha, ïa ki kmie ki kpa jong ki bad kiba ha ïing ha sem bad kumjuh ïa ka kolej.
Ha ka jingkren jong u, u la pynpaw ïa ki jingïakynduh kiba pher mynba u dang long u samla pule ha St.Edmund’s Kolej bad u la ong, “U Br.
M.G.Shanon bad Br.
D’Souza ki la ïohi ïa ka sap kaba pher ha nga kiba kiwei kim lah ban ïohi bad dei kata kaba la pynkylla ïa ka pyrkhat ka pyrdaiñ jong nga.
" U la pynpaw ka jingsngewnguh ïa ka Kolej bad u la khot ïa ki khynnah kiba la pas bha bad kiwei, “Phi dei ban lap ïa ka jinglong pher kaba don ha phi khnang ban kiew.
" U la ong ruh, “Lap ïa ka jingkhlaiñ jong phi bad trei minot ban kiew.
" U la kyntu ruh, “Ïajan bad la ki nonghikai bad leit sha ki haba don ki jingeh ha ka jingpule.
" U la pynpaw ruh ka jingsngew diaw ba ki samla Khasi kim shim khia ïa ki eksamin ba la pynlong da ka UPSC bad dei na kata ka daw ba duna ki ophisar ha ki kyrdan kiba hajrong ban btin lynti ïa ka Jylla.
U la khot ïa ki samla ban sumar bad pynneh ïa ka mariang ym tang ïa lade hynrei na ka bynta kiwei ha k pateng ki ban dang wan.
Ki Nonghikai ki la sam ïa ki khusnam sha ki samla pule bad u Kongsan pat u la sam sha kito kiba la ïoh bat ïa ka kyrdan kaba nyngkong.
U Dr.Sylvanus Lamare, haba ai khublei bad jingïaroh ïa ki samla pule, u la khot ruh ïa ki, “Khmih shajrong bad nang ïai phohsniew ban kiew da kaba trei shitom bad kynmaw ba ha Kolej phi la kiew ym tang ha ka jingpule hynrei wat ha kiwei ki sap bad jingtip".
U Br.
Simon Coelho, u la ong, “U Bah Lahkmen Rymbui u ieit ïa ki khynnah na kata ka daw u kloi ban ïadon lang bad ki haba ki kiew bad pas bha.
" La ïadon lang ki kmie ki kpa, ki nonghikai bad ki samla pule ka semester kaba hynriew.
Ïa ki kyntien pdiang burom la ai da u Prof.M.Chakravarty bad ki kyntien khublei da ka Kong B.Manners.
Ka jingpyrshang ka sorkar jylla (State Govt) ban khanglad noh (bar) ia ki nonghikai skul bym dei Sorkar (Deficit School Teachers) ban don bynta ha ki kam synshar paidbah (polictics) ka long ka rukom pyrkhat kaba bakla bad kane ka lah ban mih tang na ki katto katne ki nongmihkhmat kiba don jingshun bad bishni ia ki katto katne ki nonghikai ba kim dei ki nongbud ne nongkyrshan (political opponents) jong ki.
Kum kine ki nongmihkhmat niangkuhiw, khim jingmut bad khwan myntoi (self-interest politician) kiba kwah lehmon politic tang ialade kan buh pynban ka jingeh kaba khraw ia ka synshar-khadar hadien habud.
Ki nonghikai nalor ba kim ju ioh tulop tikna, kata, shisien man la ka lai ne saw bnai, khlem pension hadien ba ki shongthait, khlem ki bai sumar sukher (medical reimbursement) nalor ba kim don promotion ha ka kam jong ki, sa ka jingshah khang ban trei ia kiwei kiwei ki kam kynthup ia ka kam politic.
Ka Education Policy bala mynjur da ka sorkar dang shen, ka dei tang ka nongrim pyrkhat (guiding principles) ban pynkylla thymmai (transform) ia ka jingpynbha ia ka pule puthi.
Ka Education Policy kam dei satia ka ain ban khang pyrshah ia ki skul ne ki nonghikai ba kin shah pynshitom (take action) ha kino kino ki bor.
Ha kane ka Education Policy 2018, ka notification kala thoh shai ba ki khynnah kidei ban tip bha ia ka jingstad ba iahap, ba kin ioh kam ioh jam bad ba kin nang ban shim bynta ruh ha ki kam synshar paidbah (democratic participation).
Ki don bun bah ki kyndon kiba donkam eh ba ka sorkar ka dei ban pyntreikam ne pynbiang kum jingpyntreikam noh ia ka RTE Act 2009, khnang ban pynshong skul ei ia baroh ki khynnah kiba hapoh 14 snem bad ban pynlait ia ki kmie ki kpa na kaba siew bai skul, bai kot, etc.La thoh shai ruh ba ka sorkar kan peit bad pynbiang ia ki iingskul, ki jingdonkam ha skul baroh khnang ban wanrah ia ka standard ka Education ha ka State.
Hynrei kaba phylla ka long ba kine baroh kiba donkam eh ban pynkylla ia ka jingnang jingstad ka sorkar kam kwah ne mon hynrei ka phaikhmat bad pynleit jingmut (focus) pynban tang ia iwei na ki kyndon ka Education Policy (ka kyndon kaba 3.5.24) kata ban nion shwa ia ka hok ki nonghikai ban khang pyrshah ba kim bit satia ban don bynta ha ka politic khamtam ba la jan ka election.
Ka jingshimbynta ki nonghikai ha ka politic kam don satia kano kano ka jingktah ia ka Education Policy ka sorkar.
Ka Constitution jong ka ri India kala kren shai kdar ba ki nong India ki don ka hok laitluid ban kren ne pynpaw ia kaei kaei ka jingsngew jongki (freedom of speech and expression).
Ka Constitution ka shah ruh ban trei kano kano ka kam ba ki nong India ki don sap (freedom to practice and profess).
Ym tang katta, kiba bun ki skul deficit ki hap hapoh ka Cultural and Education Right jong ka Constitution namar la khein ia ki kum ki skul ba la pyniaid da ki Balang ne kiwei kiwei ki jaitniam ha ka kyrdan Minority Institution.
Kat kum ka Cultural and Educational Right, ka dei ka kamram jong ka sorkar ba kan iarap ia kine ki skul, ban iada (protect) bad ban pynneh pynsah (preserve) na ka bynta ka jinglong kyrpang jongki (special autonomy).
Ka jingpyrshang ka sorkar jylla ban khang (deprive) ia ka hok ki nonghikai ha kine ki Minority Institution ka long beain (Illegal) bad pyrshah ia ka constitution ka ri India (unconstitutional).
Lada don ki ban ujor PIL ha High Court ne Supreme Court halor kane, ka sorkar kan shah rkhie bein ha khmat ka ri India baroh kawei.
Ki don saw tylli ki kyrdan(categories) jong ki skul katkum ka Education Policy-2018: (i) Ki Skul Sorkar (ii) Govt Aided (deficit) (iii) Partially Aided(adhoc) bad (iv) Ki private schools bym don bynta bad ka sorkar.
Napdeng kitei, dei tang ki nonghikai deficit kiba long ki langknia (scapegoat) ha ka jingkhang (bar) ka sorkar ban don bynta ha ka politics.
Ki Adhoc bad SSA kim don satia ki dulir babiang (valid documents) na ka sorkar kum ka Appointment, Approval, Confirmation bad Service Books laitnoh tang ka Appointment na ka managing committee jong ki skul jongki.
Kum kine ki nonghikai khlem ki kot ki sla kiba biang ba kim don kyrteng satia ha ki kam hikai ha ka sorkar, ka sorkar kam lah ban pynshitom (take action) ia ki.
Dei tang ki MC jongki kiba lah ban pynshitom(take action) ia ki.
Ha College pat don 3 jait ki nonghikai (i) Kiba hap ha UGC kim don bynta bad ka state Govt (ii) Ki Deficit college teacher ki hap ha state govt bad (iii) Ki College Post pat ki lah ban leh katba mon namar ka shong ha ka governing body ki college.
Ha University pat kidon laka jong ka rule bad ka State Govt kam lah satia ban mushlia (interfere).
Ki ialeh election bad leit join biang katba mon lada ki rem ki jop ruh.
Ka jingkhang ka sorkar ban shim bynta ki nonghikai deficit ka long namar kata ka jingleh shiliang khmat (partiality) bad ka bym don nongrim (injustice) ha khmat ka pyrthei (natural justice).
Ki nonghikai University ki lah ban don bynta ha ka politics, ha College pat, kiba don ha ka UGC bad ki college post ki lah ban don bynta bad ki deficit college bad skul teacher pat ki shah teh shah khum (binding) ha ki ain ka state govt.
Kane kan nangwanrah shuhshuh pynban ka jingbym ryntih (unfair) hapdeng ki nonghikai hadien habud.
Ka sorkar namarkata ka dei ban pyrkhat bniah halor kane ka jingthmu jongka.
Katkum ki rukom pyniaid skul naduh mynshwa(Assam Amended Rule 1965), ki nonghikai bymdei sorkar (deficit/adhoc) ki lah ban shim bynta ha kano kano ka kam ba ki don sap lada ka skul management kam pyrshah eiei ia ki.
Kim dei pat ban pynwit pynthut ia ka duty ha skul lymne leh politic ha skul.
Na kata ka daw, don ki nonghikai kiba shim tuition, kiba die dukan, kiba rep ba riang bad kumta ter ter.
Lada ki ialeh election ruh ki wanphai biang sha skul lada ki rem.
Ka skul management ka la tip ban leh na ka bynta jongki.
Lada kane ka rukom pyniaid naduh mynshwa (tradition/precedence) ka iaid beit balei pat ka sorkar ka kwah ban pynsniew dur ia kane ka rukom mynshwa (old is gold).
Lada u MP shah ban ialeh MLA ne u MLA ban ialeh MP ne MDC bad resign pat hadien ba lah jop, balei pat ia ki nonghikai ym long.
Lada ialade long, ia kiwei pat balei ym long?.
Ngi sngewtynnad bad ai jingiaroh ia I Dr.Ampareen Lyngdoh I ba long I Ex-education Minister bad I MLA ka East Shillong (Laitumkhrah) ba i long i wei na ki MLA ba kham sngewthuh bha (well educated) ba i pyrshah lem ia katei ka jingthmu ka sorkar ban khang donbynta politic ki nonghikai.
Ngi khmih lynti ba kiwei ki MLA ba kham shemphang bad ba kham iohi jngai (highly qualified MLA) kin don ka juh ka jingmut kum I Dr.Ampareen Lyngdoh.
Lada bun kiba kam “scientist ha Assembly" kan wanrah pynban ka jingkynrum kynram ha ka synshar khadar.
Lada jia ba kane ka sorkar MDA ka khang shisha ia ki nonghikai ban don bynta ha ka politic namar ba ki long kum ki nuksa (real model) jong ka jingkylla ha ka imlang sahlang (society) kane ka sorkar kan kit khlieh bad kitpap lada jia ba ka nangsniewdur (undermined) pynban ka synshar ka khadar (democraric system) bad ka jingjynjar bad jingsohsat ki paidbah hadien habud.
Shillong:Ka Kong Rebecca Kharmujai, ka khun U Bah  Roblin Nongkynrih, ba la khlad noh, ka iaid ha kine ki sngi sha sawdong jong ka Nongkrem Constituency, ha kaba ka pynshlur shi katdei ia ki samla ha ki kam ialehkai.
Ka kong Rebecca, ka la ia kynduh ruh ia ki nongialam ka Rngi Nangkiew Sports Club, ha kaba ka la pynshlur ia ki kam ialehkai bad ka kyrmen ruh ba ki samla jong katei ka thain, kin lah ban shim bynta bha, ha kaba kin don bun ki ban ioh takma ha ka jingialehkai National Games ha u snem 2022.
Ka kong Kharmujai, ka ong shuh shuh ba katei ka thain, ka don shibun ki snar ialehkai, ha kaba kan sa pynmih shen ia ki Mary Kom bad ki Baichung Bhutia ruh, lada la ailad ia ki samla ba kin mih shakhmat.
Ki nongrep slasha ka Assam mynta ka sngi, ki la pynrem tyngeh ia U Narendra Modi, myntri rangbahduh ka Ri, uba kam ialade ba u dei u nongdie sha, namar ba um shym la pyrkhat satia ban kyntiew noh ia ka bai bylla jong ki nongdie sha T.350 shisngi bad ki nongrep slasha, ki dawa ba dei ban kyntiew ia katei ka bai bylla ha shwa ba un sdang u snem thymmai.
Na ka liang jong U Rupesh Gowala, General Secretary jong ka Assam Chah Mazdoor Sangha (ACMS), ula kynthoh da kaba ong ba U Modi, u ju kam ialade, ba u dei u nongdie sha, hynrei um shym la leh eiei satia ia ki million ngut ki nongrep slasha ha kine ki saw snem ba u don ha ka Sorkar.
“Ha shwa ka elekshon Lok Sabbha ha u snem 2014, U Modi, ula kren ha shibun ki jingialang ha Assam, ha kaba ula kular ia ka bai bylla kaba T.350 shisngi" ong U Gowala.
Haduh mynta ki nongtrei ha ki kper slasha ha ka them Brahmaputra, ha Assam, kiba don shiphew lak ngut, ki ioh T.167 ka bai bylla ha ka shisngi,  katba kito kiba don ha ki them Barak, ki ioh T.145 shisngi.
Katei ka dei ka dor, kaba la ia kut hapdeng ki nongtrei jong ki kper slasha bad ka sorkar Assam bad kan kut ha ka 31tarik Nohprah 2017.
Ka sorkar Assam, ka thmu ban pynkiew dor da T.30 ha ka shisngi, tangba katei kan trei kam naduh ka 1tarik Lber 2018.
Ka Assam, ka don 800 tylli ki kper slasha kiba heh bad kiba rit bad ka pynmih slasha haduh 50 percent, na kaba la pynmih ha ka Ri hi baroh kawei.
Ki nongialam sengbhalang na Assam, ki la sdang ia ka jing shoh shah thngan naduh mynta ka sngi, kaba khlem buh por ban pynkut  ha ka nongbah Delhi bad katei ka dei kum ka jingsngew pyrshah jongki, halor ka ain jong ka sorkar India, kaba ailad ia ki poiwir rit paid kiba wan na Bangladesh bad na kiwei ki ri, ba kin kylla long ki nong India lane kaba la tip, kum ka  Citizenship (Amendment) Bill, 2016.
La iathuh ba ki don 70 tylli ki seng bapher, kiba shim bynta, ha kaba la lamkhmat da ka(KMSS).
Kitei ki nongialam sengbhalang ki pynlong ia katei ka jingshong shah thngan jongki ha  Jantar Matar, kaba jngai tang 3 kilometre na  Parliament.
Ka dorbar jong ka Parliament, ka sdang naduh ka 11tarik Nohprah 2018 bad kitei ki sengbhalang, ki thmu ban pynpaw sha ka dorbar bah jong ka Parliament, ba kim pdiang satia ia katei ka ain.
U Akhil Gogoi, nongialam ka KMSS, u ong “Katei ka ain, ka dei ka jingma kaba shyrkhei ia ka Assam bad lada pynlong ain ia ka, kan ktah jur ia ka jinglong kyrpang ki trai shnong ha Assam bad ka BJP, ka ialam bakla ia u paidlang ka Jylla, halor ka jingma ka ban mih na katei ka ain".
Ha shwa jong ka jing ia poi kha jong ka khun jongu, U Mukesh Ambani, uba riew spah tam ha ka pyrthei, ula pynlong ia ka jing ai khawai kaba kyrpang lane ka  ‘Anna Seva’ ha kaba ula bsa ia 5,100 ngut ki briew, ha kaba kiba bun na kitei ki dei kiba don jing anna ka met  bad katei ka jingbsa ia ki, ka dei na ka bynta lai sngi kynthih.
Katei ka  ‘Anna Seva’ la pynlong ha  Udaipur, kaba dei ka jaka ba kaka ia poi kha bad U Anand Piramal, ha ka 8 bad ka 9tarik Nohprah 2018.
Kitei kiba ioh bam ki long lai sien ha ka shisngi, naduh ka 7tarik bad kin ioh haduh ka 10tarik Nohprah 2018.
Ka Chelsea, ka la pynkyndit hynnin ka miet ia ka Manchester City, ha kaba ka la pynliem da 2-0 ia ka City, ha ka jingialehkai English Premiere League.
Ka City, kam pat ju shah rem ha ka jingialehkai Premiere League mynta u snem, kat haduh hynnin ka sngi.
La ioh thep ia ki kol jong ka Chelsea da U N Golo Kante ha ka minit kaba 45 bad U David Luiz ha ka minit kaba 78.
Ha kawei pat ka jingialehkai ka Manchester United, ka la pynliem ia ka Fulham da 4-1, ha kaba la thep ia ki kol da U Young ha ka minit kaba 13, U Mata ha ka minit kaba 28, U Lukaku ha ka minit kaba 42 bad U Rashford ha ka minit kaba 82, katba ia ka Fulham, la ioh thep da U Kamara ha ka minit kaba 67.
Ka Tottenham, ka la pynliem da 2-0 ia ka Leicester, ha kaba la thep ia ki kol da U Son Heung Minn ha ka minit kaba 45+1 bad U Dele Ali ha ka minit kaba 58.
Ha kawei pat ka jingialehkai jong ka Liverpool, ka la pynliem ia ka Bournemouth da 4-0, ha kaba ia ki kol, la ioh thep da Laliga ka Barcelona, ka la pynliem ia ka U Salah ha ki minit  kaba 25,48 bad 77, katba ia ka kol kaba saw la thep hi da u nongialehkai ka Bournemouth ha ka minit kaba 68.
Ha kawei pat ka jingialehkai ka Arsenal ka la pynliem da 1-0 ia ka Huddersfield, ha kaba ia ka kol la ioh thep da U Torreira ha ka minit kaba 83.
Ka jing ioh point haduh mynta ka ialehkai English Premiere League, ka long ba ka Liverpool, ka ioh 42, ka Manchester City 41, ka Tottenham Hotspur 36 bad ka Chelsea 34.
Ha ka jingialehkai jong ka Laliga ka Barcelona, ka la ioh thep da 4-0 ia ka Espanyol.
Ka Miss Mexico, ka Vanessa Ponce De Leon, ka dei ka Miss World 2018.
ki don 118ngut ki nong iashim bynta ha katei ka jingiakob bad kumta ka De Leon, ka dei ka lahduh na kitei baroh ki nongiakhun.
Katei ka jing iakob, la pynlong ha ka nongbah Sanya ha China.
Ka Miss World 2017, Manushi Chhillar, ka pyndeng pansngiat ia katei ka nongjop kaba thymmai, ha ka jing sakhi lang jong baroh ki nong iashim bynta.
Shillong: U don 2000 trok u dewiong, uba la ioh kurup noh, namar ba la kit beain, ha ki por ba khang dewiong ha ka Jylla.
Katei ka dei ka jingtip, ba la ai da ka sorkar Jylla, hynnin ka sngi, sha u nongbishar, uba la thung da ka NGT, na ka bynta ban tohkit halor katei ka jing khaii tuh dewiong.
U Justice BP Katoki, uba dei u lamphang jong katei ka komiti bad uba dei ruh u nongbishar barim jong ka Guwahati High Court, ula kren shai ba ia ki jingpynkhreh halor ka jingtih dewiong, yn nang pynbeit ha ki kyndon bapher nangne shakhmat.
Ha katei ka jingialang, kaba long hynnin ka sngi, la sngewthuh ba ki kompeni dewbilat ki mynjur ban bei pisa na ka bynta ban pynkhuid ia ki wah kiba jaboh, na ka jingtuid jong ka jaboh na kitei ki karkhana dewbilat bad utei u khlieh jong ka komiti, u kwah ruh ban tip ia ki briew kiba shah ktah na ka jingkhang dewiong, ha kaba la sngewthuh ba ka sorkar Jylla, kam pat ai satia ia kitei ki kyrteng, hynrei, ka la shu ai tang ia ki nongdie dukan bad kiwei kiba ioh jingmyntoi malu mala na ka jingkhaii dewiong bad kim dei satia kito kiba im beit ha kaba trei kum ki nong bylla, ki nongtrei ha ki par lane ki trai par dewiong ruh kumjuh.
U Katoki, u iathuh ba ka don ka pisa kaba T.400klur, kaba ka sorkar Jylla, ka lah ban iarap ia kiba mynsaw ne wat kiba iap na ka jing ia kynad, halor ka jingkhang dewiong.
Ka thong jong katei ka komiti, ka dei na ka bynta ban pyni sha ki paidbah halor ka jingma jong ka tih dewiong beain ha ka Jylla bad kumta nangne shakhmat, ka don ia katei ka thong ban hikai sha ki paidbah halor kitei ki phang bad kiwei de ki lad ki lynti ban don ka jingtih dewiong kaba iahap katba kum ka juk shai mynta.
Shillong: Ka  National Legal Services Authority, ka la iai bteng ban pynlong ia ki Lok Adalat lane ki jing ia said mukotduma paidbah ha ki Jylla bapher; kumta ha Meghalaya ruh U Chief Justice ka Meghalaya, U Justice Mohammad Yaqoob Mir, ula bthah ia ka  Meghalaya State Legal Services Authority, na ka bynta ban pynlong ia katei ka Lok Adalat, ha kaba la pynlong mynta ka 8tarik Nohprah 2018.
Ha ka jingshong bishar mynta ka sngi, la pynkut noh ia 218 tylli ki mukotduma, kiba shongdor T.78,89,019 bad kitei ki kynthup ia ka jingsiew ia ki ram jong ki Bank, ki bill telephone bad nangta sa ki bai ding ilektrik ruh kumjuh, ha kaba katei ka jingsiew ka kynthup ia ki jing ia ujor kiba dei ha ki District bapher jong ka Jylla.
Ha kajuh ka por, ka  Meghalaya State Legal Services Authority, ka khot ia kito kiba ialeh mukotduma, kiba dang sahteng ha ka jing bishar, ba kin wan shakhmat ban ia pynbeit lyngba ki jingbishar paidbah, kiba yn iai pynlong na ka por sha ka por.
W.DiengdohMember Secretary, MSLSA.Ki briew jong ka Central Bureau of Investigation (CBI), hynnin ka sngi, ki la leit ban talasi ia ki jaka buh tiar jong U Professor Dinesh Bhatia, uba dei U Associate Professor bad uba khlieh ia ka Biomedical Engineering bad uba la shah kem ha ka 23tarik Naiwieng 2018, namar ki jingkynnoh bamsap.
U Bhatia,u don mynta ha ka jingshong phatok.
Ha ka jingtohkit ka CBI, ha ki jaka buh tiar jongu, la sngewthuh ba la lap ia shibun ki jingkynrum kynram ha ki jingthied tiar thied tar jongu, khamtam ha kaba iadei bad ki projek ba la bei pisa da ka Science & Technology bad ka Forest & Environment.
Ki nongtrei Bank bapher, ki la pynkhreh ban pynlong ia ka jing iakhih ha kylleng ka India, ha ka 26tarik Nohprah 2018, hynrei mynta la iathuh ba ka don ka jingbyrngem ban pynlong ha ka 21tarik Nohprah ruh bad kitei ki jing iakhih ar sngi, khlem pep, kin ktah jur ia ki riew paidbah ha shwa jong ka jingrakhe Khristmas.
Na ka liang jng ka  All India Bank Officers Confederation (AIBOC), ka la rai ban pynlong ia ka jing sangeh treikam ha ka 21tarik bad katei ka long ban pyrshah ia ka rai jong ka  Indian Banks’ Associations (IBA), kaba pyrshah ia ka Scale IV jong ki ophisar kaba long ruh ka rai kaba beain jong ka  IBA.Ka 21tarik Nohprah 2018, kan dei ka sngi thohdieng bad kumta ki Bank, kin sangeh treikam haduh ka 26tarik Nohprah 2018, hynrei lait nangta kin dei lut ki sngi shuti.
Ka United Forum of Bank Unions (UFBU), ka dei ka kynhun jong ki 9 tylli ki seng, kiba hap ha ki Bank bapher bapher kaba kynthup ia ka  AIBOC bad kitei ki don ia ki jing dawa kiba ia syriem.
Mairang: U Lat jong ka jylla u Tathagata Roy, myn hynnin ka sngi u la leit jngoh ia ka Khadsawphra College Mairang, hapoh jong ka West Khasi Hills District, ha kaba u la plie ia ka “Open Library" ka “Conference Room" bad ia ka madan jong kane ka College ha ka jingiadon lang u Deputy Commissioner u bah T Lyngwa bad u Superintendent ki pulit u bah GD Kharwanlang.
U lat ka jylla u leit jngoh ia ka Khadsawphra College ha Mairang mynta ka sngiHa ka jingkren jong u Lat ka jylla sha ki samla pule jong kane ka Kolej ha kaba la don lang ki kmie ki kpa jong ki samla pule, u la ong ba baroh ki sorkar kiba wan ha ka bor ha Delhi, la ka dei na kano kano ka party ki don ka jingniew burom kyrpang ia ki riti dustur jong ki rit paid kane ka dong shatei lam mih ngi jong ka Ri India.
Kano kano ka party kaba don ha ka sorkar pdeng ka ai jingiada kyrpang ia ki rit paid kane ka thain sha tei lam mih ngi, kumba ka long ka Dongshatei Lam Mihngi jong ka Ri India ki don shibun ki jaidbynriew riewlum, kiba kren hala ki jong ki jong ki ktien.
Ka sorkar pdeng ka pynthikna ba man kawei pa kawei ka jaidbynriew kiba kren hala ka jong ka jong ka ktien dei ban pyneh pynsan ia ki ryngkat ia ka riti dustur kaba ki don.
Haba kren halor ka ktien khasi na ka liang jong u Lt ka jylla, u la ong ba ka ktien khasi ka la kiew ban ia nujor bad kawei ka ktien jong ki riewlum kaba don ha Tripura, halor ka jingong ban ioh rung ka ktien khasi bad Garo ha ka “Eight Schedule" jong ka riti synshar jong ka Ri India kata ka shnong ha ka sorkar pdeng bad ka sorkar jylla.
Ha kane ka sngi u Lat jong ka jylla u la iathuh ba u la iathuh ha u myntri ka sorkar pdeng u ba la wan sha Shillong ha kine ki sngi, ba ki briew jong kane ka jylla ki la paw bha ha ka tem ka pud bad kum juh ha ka kam ialehkai kynjatbol.
Haba ia dei bad ki jingeh kiba kane ka college ka ia kynduh kumba la pynpaw da ka Vice Principal jong ka College na ka liang jong u Lat ka jylla u la ong ba ka college ka lah ban phah ia ki skhim sha u bad yn sa phah sha ka sorkar jylla ban leh ia kaba donkam, kane kaba u lah ban leh kum u Lat jong ka jylla.
Ha ka jingkren jong u Principal jong ka College u bah Boldness L Nongum, u la batai ia ka jingsdang ia kane ka College ha u snem 2015 ha kaba ki samla pule ki don tang 30 ngut bad mynta kila don haduh 430 ngut, la iathuh ruh ba kane ka College kala ioh ia ka jingithuh na ka skul bah NEHU bad mynta kila ioh ia la ka jong ka jaka thoh eksamin hapoh ka College.
Shillong: Ka Dorbar Shnong Nongmensong kala pynhap pyrda noh da ka pynkut ia ka jingrakhe jubili ksiar jong ka hapdeng ka jingshongkun ryngkat ki rong ki rup.
U Myntri ka tnat ka Koit ka Khiah jong ka Sorkar Jylla  u ba long ruh MLA jong ka thain, Bah A.L.Hek u la long kum ka kongsan ha kane ka sngi bad u Bah James Ban Basaiawmoit, MDC kum u symbud kongsan.
Ha kane ka sngi la wan ban sakhi lang da U Syiem Hima Mylliem, Paiem Ainam Syiem,  Rangbah Shnong Nongmensong,  Bah B.Khonglah, nalor ki nongmihkhmat barim MLA bad MDC, Rangbah Shnong barim, ki nongkitkam Shnong naduh ki Rangbah ki samla bad ki longkmie kiba la wan ban sakhi ia kane ka jingrakhe.
Ha kane ka sngi la ioh ia ka jingplie ia u maw sah jingkynmaw ia ka jingrakhe bad ia ka thup sah jingkynmaw ka Souvenir jong ka jingiaid lynti ba san phew snem ka shnong da u Kongsan Bah A.L.Hek.
Ha kane ka sngi la pynkup burom ruh ia ki Rangbah Shnong barim bad ia ki nongkitkam ba mynta jong ka Shnong namar ka jingnoh synniang ba radbah ka jong ki sha ka kam synshar Shnong bad ka bha ka miat jong ka Shnong ka thaw.
La pynkup burom ruh ia ki samla jong ka Shnong kiba la jop ha ki jingialehkai bapher bapher ha ka National bad international competition.
Ha ka jingkren kum u kongsan, u Bah Hek u la ai khublei bad iaroh ia ka shnong  ia ka jingkynjoh jong ka ia une u maw mer ba san phew snem, bad mait phang  ba bun  ki jingkylla kila urlong ha kine ki snem ha ka shnong.
Ha kane ka sngi la ioh ruh ia ka jingkren na u Bah James Ban Basaiawmoit, MDC,  Paiem Ainam Syiem,  Rangbah Shnong Nongmensong, Bah B.Khonglah.
Ha kane ka sngi la ioh ruh ia ka jingsam khusnam sha baroh ki nongjop ia ki jingialehkai bapher bapher bala pynlong na ka bynta kane ka jingrakhe.
La pyniphuh iphieng ia kane ka jingrakhe da ki jingrwai na ki nongkitkam Shnong, ki seng samla, seng kynthei, khynnah skul,  ka jing pyni ia ki riam tynrai da ki longkmie,  jingshad na ki khynnah skul bad samla jong ka Shnong.
Kum ban pynkynmaw  ka shnong kala sdang ia kane ka jingrakhe ia ka jubili ksiar d naduhb u bnaio Naitung mynta u snem da kiba bun ki prokram ba pher ba pher hapoh  une u snem, kiba kynthup ia ki jingkop rwai, shad, pyni riam, phutbol, kirket nalor kiwei kiwei ki jingialehkai bad ki prokram.
Ha kane ka sngi pynkut, la sam ruh ia ki khusnam sha ki nongjop  kiba la shim bynta ha kitei ki prokram bad ki jingialehkai ba pher ba pher da kitei ki riew rangbah.
Shillong: Ka jingiawad kyrtong monlang jong ka kynhun synrop ka MDA ka dang iaid haduh mynta bad haduh mynta ki dang don dang 2 ngut ki kyrtong kiba la shah tyrwa ha ka MDA ban long kum u kyrtong monlang bad kitei ki dei u bah Jemino Mawthoh na ka UDP bad u bah Renikton Lyngdoh Tongkhar na ka HSPDP.Ka NPP ka dei ka seng kaba ialam ia ka kynhun sorkar synrop jong ka MDA mynta ha ka jylla, hynrei haduh mynta katei ka seng ka dang sngap jar jar bad ym pat tip iano kan tyrwa ha ka MDA ban long kum u kyrtong monlang.
Ha kine ki sngi ki khubor ki saphriang bha ba u CEM ka KHADC u bah H.S Shylla un iakhun ia ka elekshon MP.Hynrei ha ka jingiakren bad u Shylla u MDC jong ka NPP u la ong ba haduh mynta kam shym la don kano kano ka jingiakren hapdeng jong u bad ka Party kaba u don ka NPP na ka bynta ka elekshon MP.Haba kylli u bah Shylla u la ong ba kam shym la don kano kano ka jingkhot jingiakren hapoh ka Party NPP na ka bynta u kyrtong monlang ha ka elekshon MP na Shillong Parliamentary Seat.
Ha ka jingiakynduh bad ki nongthohkhubor mynhynnin ka sngi, u bah Shylla u la ong ba ka NPP kam shym la ia syllok eiei bad u halor ka elekshon MP bad kumba ka long haduh mynta um pat tip eiei kaei ka jingmut jong ka NPP ia ka elekshon MP.Shillong: Ka Khasi Student Union (KSU) ka la kynmaw burom ia ka lyngkhuh sngi iap ba 24 jong u bah Bull Lyngdoh President barim jong ka KSU.Kum ka dak ka jingkynmaw ka KSU mynta ka step ka la leit ban buh syntiew ha u mot ba la tei nam ia utei u nongialam barim.
La ialam ia ka kynhun jong ka KSU da u President rangbah jong ka u samla Lambokstarwell Marngar ryngkat kiwei pat ki nongialam jong katei ka seng ha ryngkat ka jingiadonlang na ka ing ka sem jong u bah Bull Lyngdoh.
La synran bad pynshngaiñ ia ka KSU da ki nongialam barim jong ka ba kynthup ia u bah Hamlet Dohling u General Secretary barim uba long mynta kum u myntri sorkar jylla.
U bah Hamlet u dei u kongsan ha katei ka sngi buh syntiew ka KSU bad haba kren ha katei ka sngi, u bah Hamlet u la ong ba ka jingkynmaw burom ia u bah Bull, ka dei namar ba u dei u nongialam ba radbah jong ka KSU uba leh beit da ki kam na ka bynta ka jingmyntoi jong ka Ri bad ka jaitbynriew bad u la ong ba ym lah satia ban niewtang ia ki kam ba u bah Bull u la leh kum u nongialam jong ka KSU.U bah Hamlet u la ong ruh ba kam myntoi ban shu ia heh nia tang ha ki kotkhubor, hynrei kaba kongsan eh ka dei ban leh beit da ki kam bad katei ka dei ka nongrim ba ka KSU ka ieng, “Kam donkam ban shu ia khla ha ki kotkhubor, kam myntoi ban shu ia heh nia ha ki kotkhubor hynrei dei ban leh beit da ki kam kumba u bah Bull u la leh" ong u bah Hamlet Dohling.
Haba kdew ia ki ishu kiba bun kiba hap ban ia khun kum u pud u sam u bah Hamlet u la ong ba ka jinglong myntri sorkar jong u ka long ym tang na ka bynta jong u hi shimet, hynrei un iai trei na ka bynta ka jingmyntoi jong ka ri bad ka jaitbynriew.
U la pynkynmaw ruh ba ki nongialam jong ka KSU ki leit bad ki wan hynrei ka nongrim jong ka seng kan iai neh.
Ki nngialam ka KSU kiba kynthup ia u General Secretary u samla Donald V Thabah ki la ong ba ka KSU ka ieng beit ha ka nongrim kaba skhem ban iada ia ka ri bad ka jaitbynriew bad u la kdew ruh ia ki ishu kiba u bah Bul Lyngdoh u ia khih kiba ka KSU ka dang buddien haduh mynta kum ka jingpyrshah lynti Rel, Uranium, ka jingwan rung kyrthep ki bar jylla bad kiwei pat ki mat.
Hadien ba la wai ka jingialang ba lyngkot ha u mot sah kynmaw jong u bah Bull Lyngdoh, ka la don sa ka phainal phutbol jong ka KSU kaba la tip kum ka B.N Lyngdoh Memorial kaba la long ha madan Malki, Shillong ha kaba u bah Cheristerfield Thangkhiew General Secretary barim jong ka HNLC u la long kum u wei na ki kongsan ba la shah khot kyrpang.
Nongstoiñ: Ka jingbym don jong ka Meghalaya Rural Bank Riangdo, ia ki tiar bad ki kor pynmeh ding ha ki por ba duh bording ilektrik bad khamtam ha kine ki por ba treikam ka jing pynlip ding, ka la pynlamwir shisha ia ki paidbah nongshong shnong jong ka thaiñ Mawshynrut hi baroh kawei, namar ba ki paidbah kiba leit ban donkam ha katei ka Bank, ki la hap ban shu duh kam ei tang namar ba katei ka Bank kam don ia kor pynmeh ding na lade.
Kumba ka long haduh mynta katei ka Bank kadei tang ma ka kaba ai jingshakri ia ki paidbah ka thaiñ, hynrei kaba sngewsih ka long ba jingbym lah jong katei ka Bank ban ai ka jingshakri kaba paka na ka bynta ki paidbah nongshong shnong ka thaiñ Mawshynrut ka la ktah haduh katta katta ia kiba bun balang namar ba ki paidbah ha kine ki sngi kila ia beh ban ia thied ia pet khamtam eh ha ki sngi long iew.
Ki paidbah ka thain Riangdo kiba dang ia ieng ha khmat ka Meghalaya Rural Bank ha Riangdo.
Ha kaba iadei bad katei ka jingeh ba ki paidbah katei ka thaiñ ki la mad na ka liang jong ka Seng HNYF Mawshynrut hapoh ka jingialam jong u samla Smalling Nongsiang kum u President mynta ka sngi kaba dei ruh ka sngi ïiew Riangdo, ki la leit ban ia kynduh ia u Branch Manager jong katei ka bank, hynrei utei u Branch Manager u la ong kylla ba kadei ka kamram jong ki paitbah ban kin leit ujor sha ki ba halor khnang ban pynbit pynbiang na bynta ki jingdonkam.
Shillong: Myn hynnin ka sngi, u myntri ka tnad ka koit ka khiah ka jylla u bah AL Hek u la ong ba ka jylla Meghalaya kaba la pawnam lypa na ka jingioh ia u slap ba jur tam ha ka pyrthei, kan sa pawnam sa ka jaka sumar kynbat kaba pawnam tam ha ka pyrthei.
“Ngi la pawnam ha ka jingjur u slap tam ha ka pyrthei, mynta ngi donkam ban pynlong ia ka Meghalaya kaba pawnam tam ha ka pyrthei sa ha ka jingsumar dawai kynbat", la ong u bah Hek haba kren ha ka jingialang sam syrnot sha ki nongsumar kynbat kaba long mynta ka sngi ha State Central Library Shillong.
U la iathuh ba mynta ka sorkar ka la iaid ha ka jingshna ia ar tylli ki jaka sumar AYUSH, kawei ha Sohra bad kawei ha Ri-Bhoi.
“Ngi kwah ban pynlong ia ka Meghalaya kum ka jylla ki lad sumar ba pawnam", u la bynrap.
Mynta ka sngi, ki don 584 ngut ki nongsumar kynbat na kylleng ka jylla, kiba la ioh ia ka syrnot kum ki doktor na ka North East Christian University (CECU) Nagaland, kaba dei ka skulbah kaba la ai bor ban ai syrnot ia ki nongsumar kynbat.
Ka Bio-Resources Development Centre (BRDC) ka sorkar Meghalaya ka la pynlong ia ka jingai jinghikai ban pyntbit pynjanai ia ki rukom sumar kynbat lyngba ka jingkyrshan ka Tribal Affairs ka sorkar India hapoh ka artikil 275(1).
Haba pynpaw ba u dei uwei na ki nongkyrshan radbah ia ka rukom sumar kynbat, u bah Hek u la iathuh ba i mei jongu I la pang haduh 7 snem bad baroh kine ki snem la shim dawai, shah sumar na ki doktor sorkar, hynrei khlem ioh satia ka jingkoit.
Hynrei dei tad hadien ba la ioh ia ka jingsumar da ka dawai Kynbat na uwei u rangbah uba khot u bah King ba sah ha Riatsamthiah ba tang da u kynbat ba 10 tyngka, I la ioh biang ia ka jingkoit jingkhiah bad mynta I la khlaiñ bha.
Hynrei ha kajuh ka por, u la ong ba ka donkam ia ki nongsumar kynbat ban don ne khlehlang bad ka jingstad mynta khnang ban long kaba tbit bad kaba paka.
“Ngi donkam ban iakhleh lang ia ka jingstad sumar bad ka jingstad mynta ban lait na kano kano ka jingma bad ka donkam ruh ban long ka lad kamai ia ki nongsumar khnang ban lah ban pyndap ia ka iing ka sem", la ong u bah Hek.
U la kyntu ba dei ban don ka seng jong kine ki nongsumar kynbat khnang ba kin lah ban trei kam ha ka rukom kaba dei.
Ha kane ka sngi, u bah Hek u la sam ruh ia ki mashin tyllait kynbat, ki jingthad sngi bad ka pisa sha kine ki nongsumar kynbat kiba la dep ban ioh ia ka jinghikai bad ka syrnot.
La don lang u Pravin Bakshi, Secretary ka tnad ka koit ka khiah uba long ruh u Director AYUSH, u Bah C V Diengdoh u Joint Secretary bad u Member Secretary ka Bio Resources Development Centre (BDRC), Dr.D.Roy, Adviser ka Quality Council of India (QCI), New Delhi, Prof.D Khating u Vice Chancellor ka North East Christian University bad kiwei.
Shillong: Myn hynnin ka step ha ka por 2:15 baje mynstep, ki pulit ki la ioh bat ia kawei ka kali kit dewiong ka Bolero Pick Up ML-05M-9481 ha Umiam.
Ha kawei pat ka jingjia, ha ka 5 tarik mynta u bnai , ki pulit ka Umkiang ki la ioh bat 6 tylli ki trok kiba don ia u nombar AS-01BC-6881, AS-11AC-8386, AS-11CC-9516, AS-11AC-6499, NL-01AC-0685 bad AS-01EC-7413 kiba ieng harud surok hajan Malidor Bridge, NH-44 (EJH), ki nongniah jong kitei ki trok kim don satia hapoh kali, ki pulit ki la kurup ia ki bad ki dang tohkit.
Shillong: Ka bos kaba kit ia ki khynnah skul kiba leit bam khana ka la hap sha riat bad ha katei ka jingjia u Handyman jong katei ka bos u la iap hashen katba bun ngut ki khynnah skul ki la mynsaw.
Katei ka bos ka dei kaba kit ia ki khynnah skul jong ka Rom Agal Primary School kiba leit bam khana kut snem sha ki thaiñ Rongram.
Katei ka jingjia ka la jia shuwa ban poi sha Dadengre katba katei ka bos ka dang wan phai na Chibragre kaba don ha ki thaiñ Rongram.
Ki la don 60 ngut kiba shong ha katei ka bos, 54 na ki-ki dei ki khynnah skul.2 ngut ki khynnah skul ki la mynsaw, bad 4/5 ngut na ki la pynkit sha Tura Civil Hospital katba bun ngut pat la pynkit sha Dadengre CHC.Shillong: Katkum ka khubor ba la iohlum, la sngewthuh ba ka kyrteng jong u Dr Jemino Mawthoh uba la tyrwa da ka UDP ban long kum u kyrtong monlang ka Meghalaya Democratic Alliance (MDA) ka lah ban poi sha ka jingiamynjur lang jong ki paralok synrop.
Haba iakren bad ki katto katne ki nongialam jong ki seng sain pyrthei, la iathuh ba hapdeng ka jingiapher jingmut ban jied ia u kyrtong, ka sur kaba kham bun ka lah ban noh sha u kyrtong ba tyrwa ka UDP namar ba kaba kongsan ka long ba donkam ban don ka sorkar kaba skhem ban synshar baroh san snem.
La iathuh ba kampher ka jingtyrwa kyrtong kiwei ki party namar ba ka dei ka jingpynsngew hynrei ka rai kaba kut ban shim kan long beit ha ka jingialang ka MDA ban pynskhem.
Nalor ka UDP, ka HSPDP ka la dep tyrwa ia ka kyrteng u Bah Renikton L Tongkhar u MLA na Mawkyrwat, katba ka PDF kam pat lah tyrwa ia u kyrtong sha ka MDA.La ioh khubor ba ka NPP ka don hapdeng ka jingpyrkhat mynta kaei kaban leh bad khlem pep, ka lah ban kyrshan ia u kyrtong ka UDP na Shillong ha kane ka elekshon MP kaban sa long lashem snem.
La ioh jingtip ba ki la don kiba pynsngew ba ka jingialang ka MDA ka lah ban iashong mynta u bnai ne ha u Kyllalyngkot ban iakren ia kane kam.
Kham mynshwa, ka BJP ka la rai ba kan long kaba la pynkhreh ban iakhun ia ka MP lada ka MDA ka sngew donkam kaba mut ba ka BJP kan sngap ia ka sur jong ki paralok kane ka sorkar.
Shillong: Ka jingiakhun ha Mawthadraishan ha kane ka MDC ka ban wan ka lah ban kham thnem bha khamtam ia u kyrtong ka UDP u bah Jambor War, uba la iasuk lang da baroh lai ngut kiba iaknieh tiket, ban bynshet bad mynjur lang ha kyrteng jongu ban long kum u kyrtong.
Ia ka kyrteng u bah Jambor uba shah rem salit ha ka elekshon ba la dep, la mynjur da kiwei pat kiba pan tiket ba kynthup ia u bah Walson Sohshang, Bah Bengal Marngar bad u bah Aibanrikupar Syiemlieh bad ia kane, la shim ha ka jingialang kaba long ha ka 3 tarik mynta u bnai.
Haba twad jingmut na u bah Jambor mynta ka sngi, u la iathuh ba kane ka jingmynjur lang kine ki rangbah kiba la iapan tiket ban bynshet ha u ban iakhun ia ka elekshon, ka don ka jingkyrmen ban poi sha ka thong.
Katkum ka jingsngewthuh, ka jingiakhun ha Mawthadraishan kan long kaba kham paw bad ka HSPDP, lada ka don kyrtong uba biang.
“Nga kyrmen ba ka jingiakhun kan long kaba kham biang ha kane ka kynti namar ba ngi la iapoi sha ka jingiasngewthuh jingmut bad iatreilang", la ong u bah Jambor.
La sngewthuh ba ka u MLA ruh u bah HB Nongsiej u la ai ka jingmynjur ban kyrshan radbah ia u kyrtong ka UDP ha kane ka kynti.
U MDC ka Mawthadraishan ba mynta u dei u bah Blanding Warjri uba la jop na ka HSPDP ha ka elekshon shiteng samoi hynrei u la phet noh sha ka PDF kham hadien bad mynta u dang pan tiket na ka Congress.
Shillong: Ka KHNAM ka la pyntip paidbah ba ka la sdang ban khot aplikeshon na ka bynta ki kyrtong MDC kiba kwah ban ia khun na ka seng KHNAM bad ia ka aplikeshon ki dei ban pynpoi sha ka ophis u President jong kate ika seng u bah Adelbert Nongrum kaba don ha Jaiaw Lansonalane, Shillong ha lane shuwa ka 31 tarik mynta u bnai, kane ka long na ka bynta ka KHADC bad JHADC.Ki thong jong ka KHNAM na ka bynta ka elekshon MDC ki long ban ban pynbeit ia u pud u sam ka Meghalaya bad Assam, ban thung maw ha baroh ki pud ki sam jong ki Hima bad ki shnong da kaba pyndonkam da ka jingstad thymmai ka juk mynta.
Ban shna ia ki Management Plan na ka bynta ki khlaw ki btap, ban pyniar ia ka ktien Khasi ban pyniaid ia ki Primary School katkum ki khyrnit ba 6, ban pyni shai kdar lyngba ki kor internet ban tip katno tylli ki Trading License ki District Council ki ai manla u snem.
Ka KHNAM ka la kren shai ruh ba ka kwah da ki kyrtong kiba kut jingmut ban ym kyntiap seng ynda ki la sha jied na katei ka seng.
Ka pyntip ruh ba ka kwah da ki kyrtong ki bym pynthame da ka pisa ne ka spah ka phew ban khring vote na ki paidbah.
Ka kyrwoh khubor na u bah THS Bonney General Secretary ka la pynpaw ruh ka jingsngewlyngngoh halor ka jingiai kam President jong u bah Pyndapbor thiaw Saibon ia ka seng KHNAM bad u la ong ba ka jinglong nongialam jong u bah Adelbert ka dei kaba la pynkupbor da ka Election Commission jong ka ri India.
Nongstoiñ: Ka lympung kynjatbol kaba la tip ruh kum ka Rani Motors Knock out Football Tournament (RMKOFT) bala pyniaid da ka Laitkseh Sport Club (LSC) kala jam sa ah kawei pat ka wat kata ka quarter final bad ka jingiakhun quarter kaba nyngkong kan long mynta ka sngi hapdeng ka Ryntih SC pyrshah ia ka Nongkrem SC.Katei ka jingiakhun quarter kaba nyngkong jong katei ka lympung ka ban long ruh hapdeng kitei ki ar tylli ki kynhun kan sdang ha kapor 1:30 PM ha ka madan Mawkynjoiñ Laitkseh bad kum ban shu pynkynmaw ba ka kynhun ialehkai jong ka Ryntih kadei kawei na ki kynhun kaba khlaiñ bor bha ha katei ka lympung mynta ka samoi.
Na ka liang jong ka Nongkrem ruh ka long ka kynhun kaba biang bor bha ban ia syrdoh reng ba ka Ryntih kumta la khmih lynti ruh ba katei ka jingiakhun quarter hapdeng kitei ki ar tylli ki kynhun kan long kaba itynnad bha.
Kumta na kaliang ka LSC ka ia wer ia baroh ki paidbah riew ieit phutball jong ka thaiñ bad na ki wei pat ki jaka ba kin wan ban sakhi biang dala ki jong ki khmat ia katei ka jingialehkai quarter kaba nyngkong.
Shillong: Ka lumpung ialehkai basketball kaba ai kyrteng ka ‘North East 3×3 Challenge and Sports Carnival" kaban pynlong da ka Touchline North East ban kyrshan ka Meghalaya AIDS Control Society kan long lai sngi ha ka 10 haduh 12 tarik Nohprah 2018 ha madan Iewrynghep, Laitumkhrah Shillong.
Ha kane ka lumpung kin don ruh ki kynhun na jylla Assam, Nagaland bad na Bhutan kiban wan iashim bynta nalor ki kynhun na kane ka jylla.
Haba kren mynta ka sngi sha ki lad Pathai khubor mynta ka sngi, u nongpyniaid ka Touchline NorthEast, u bah Andrew Suting u la iathuh ba ha kane ka tamasa ialehkai kaba lai sngi, yn don kumba 60 tylli ki kynhun ialehkai ha kaba kawei ka kynhun kan don saw ngut ki nongialehkai bad lai ngut ban don ha madan bad yn pynialehkai 10 minit kawei ka jingialehkai.
U la ong ba ka jingialehkai kan long ruh ia ki kynthei bad shynrang kynthup ia ki rangbah bad kiba dang khynnah ka rta.
Ka khusnam ia ka lahduh jong ka kynhun ki rangbah shynrang kan long T.25 hajar, katba ia ki kynthei kan long T.10 hajar katba T.7 hajar ia ki khynnah kynthup ia ki shynrang bad kynthei.
U Bah Andrew u la ong ba nalor ka jingialehkai basketball, kan don ruh ka jingshad, ka jingrwai bad kiwei ki kam ban pynsngew tynnad ia ki paidbah.
La iathuh ba ka daw ba ka Meghalaya AIDS Control Society ka kyrshan ia kane ka lumpung ka long namar ba kiba bun ki samla kin dei kiba dang samla bad kiba dang khynnah ka rta hapoh 18 snem, bad kum kane ka donkam ban pynsaphriang ia ka khubor khnang ba kin lait na ka jingma jong kane ka jingpang.
Ha kawei ka liang, u coach ka basketball u Sanju Das u la iathuh ba ka jingialehkai basketball ha kane ka jylla ka la sdang kiew ha kine ki lai snem hadien ba la don ki coach ba kham biang.
U la ong ba hadien ka lumpung bah ka national games, khlem pep ka jylla kan sa lah ban sei ia ki nongialehkai kiba la bit ban iakhun ha ka lumpung bah ka ri.
U la iathuh ba ka Touchline ka la don kumba 70 ngut ki khynnah kiba ka la ai jinghikai bad kyrmen ba na kine, kin sa mih kiba tbit ym tang ha ka basketball hynrei ha ka phutbol bad kiwei ki jingialehkai.
U la ong ba lada ki nongialehkai na Mizoram ki lah ban poi shaduh ka national level, kam don jingeh ia ka Meghalaya ruh ba kan leh lem.
Jowai: Mynta ka janmiet, la pynpait noh ia ki Tala ba la khang ka KSU ia ka karkhana pynmih Dewbilat Dalmia Cement kaba don ha Thangskai, East Jaintia Hills.
Ka KSU ka la leit khang tala mynhynnin ka sngi ia katei ka kharkhana pynmih dewbilat halor ka jingkynnoh ba ka la thok bad shukor ia ki briew jong ka thain.
U DC u la ai hukum ban pynpait noh ia ki tala bad u la phah ia u Magistor u bah Marwein ba leit sha Dalmia Cement ban weng noh lut ia baroh ki tala.
Halor kane ka jingleh u DC, ka KSU ka la bitar tyngeh bad ka la buh jingkylli ba hato u DC u lah ne em ban siew ia ka pisa jong uwei u briew ia kaba katei ka company ka la bam klop.
“Katno katei ka Company ka la siew ia u DC, bad hato une u DC u kwah ne em ba ngin ia poi sha ka jingiabha ia miat, ne u kwah ba ngin ia um snam ne", la ong u Fenry Khonglah, uba dei ruh u paralok u ma B Bareh u ba la shah thok haduh palat 2 klur 67 lakh tyngka lyngba 3342 tylli ki kot shallan khaii dewiong ha katei ka Company.
Ka KSU ka la leit khang tala ia katei ka kharkhana hadien ba uwei u rangbah u la wan ban ujor ba katei ka company kam shym la siew satia ia katei ka pisa bai shallan kaba la kot da ki klur tyngka.
“Ngi nym aili ia katei ka Company ban bam ei ia ka syep jong ki paradoh para snam jong ngi.
Ngi dang kmih lynti ba katei ka Company kan ai kam ai jam ia ki paradoh parasnam jong ngi, hynrei ka la kjit pynban ia ka spah ka phew ka jong ngi, ngin nym aili bad ngin ialeh da kaba tyngeh wat lada ngi hap ban ia unsnam ruh", la ong u President ka KSU, u ma Ohibait Dkhar.
Haba iakren bad u bah SS Syiemlieh- uwei na ki Magistor, u la iathuh ba mynta ka sngi u DC u la khot ia u ma Basterwel Bareh bad ia ka kynhun jong u ban pan jingpynshai na ki, halor ka jingshah khang tala ia katei ka Kharkhana Dewbilat.
Dei hadien kane ka jingiakren bad kitei ki trai shalan ba u DC u la phah ia u Magistor jong u ban leit plie noh ia ki tala ba khang ia katei ka Company.
“Ngim shym la iakren bad u DC ban ai kano kano ka jingmynjur ba u DC un ai hukum ban plie ia ki Tala, ngi la wan tang ban pynshai ha khmat u DC", la ong u samla Fenry Khonglah.
Kane ka jingleh u DC ka paw shai ba u la ioh kamai bun na katei ka Company, la bynrap u samla Khonglah.
Shuh shuh na ka liang u DC u la rai ban khot iakren ia baroh arliang mamla ha ka 11 tarik une u bnai katba na kaliang jong ka KSU bad u trai uba dei ban ioh haduh 1.67 klur na katei ka Company, u ong ba katei ka Company ka dei ban siew ia katei ka pisa kaba dei ka hok jong u paradoh parasnam lym kumta, ka seng kan iaid shakhmat da kaba kham tyngeh.
Shillong: Mynta ka sngi, ka la khang ka jingshalan mar na ki ar tylli ki kad khaii jong ka Bholaganj bad ka Tamabil.
La iathuh ba katei ka jingkhang jong ka jingshalan mar, ka dei baroh shisngi ha Tamabil, katba ha Bholaganj, ka sdang naduh ka por 1.30 nohsngi.
Kat haduh ba thoh ia kane ka khubor, ym shym la ioh jingtip satia kaba biang, hynrei don kiba iathuh ba katei ka jingthut ka la jia, na ka jingshah shoh ki nongtrei Custom jong ka Tamabil ha ki shipai jong ka Bangladesh.
Shillong:Ka seng Hynñiewtrep Student Unions  West Jaintia Hills District ka la pyrshah jur ia ka jingkem kulmar ki pulit ia ki paidbah ia ka ba jia ha Sohshrieh East Jaintia Hill District.
“Kane kalong ka jing pyntieng ia u ba bun ba lang" ong ka khubor.
La ong shuh shuh ba ka seng ka pynsngew ba kane ka jingkem kulmar ka lah ban poi pynban sha ka jingjia ba sngewsih, ong ka kyrwoh na U Ma P Ymbon, President katei ka seng.
Halor  ka khubor ba la pynmih da U Bah Pyndapborthiaw Saiborn kaba kynnoh  pyrshah ia U President ka seng Khun Hynniew Trep National Awakening Movement (KHNAM) Bah Adelbert Nongrum ba U la ialam bakla ia ka Election Commission of India(ECI) bad ia ka jingleh tuh ban ioh bat ia ka shuki President jong ka Seng–Kum ka seng ngim sngew ba ka long kaba donkam ba ngin pynshai ei ei  halor kine ki jingkynnoh namar ka thong jong ngi hapoh ka jingialam jong i Bah Adelbert Nongrum kum U President iba long ruh u nongmihkhmat MLA/MDC uba donburom uba la shah jied da ka jingieit bad ka jingshaniah jong u paitbah ka long ba ngin pyntyllun shaphrang ia ki kam ki jam kiba bun bad ban ialeh na ka bynta ki issue kiba lah sahteng baroh shi katta.
Ka seng hadien ka jingiaphylliew jingmut kaba sani bha ka la sngewdei ba ngim donkam ban ai jubab ne ai jingkhein hano hano shaphang ka jingithuh jong ka Election Comission of India ia I bah Adelbert Nongrum kum u President ka KHNAM.Lada donkam ban ai jingkhein ne jubab ka Election Comission of India ka latip hi ia la ka jong ka kamram namar ka dei kaba la pynkup bor da ka Riti synshar ka Ri India ban peit ban jngoh ia ki political parties.
Ka seng ha kajuh ka por ruh  ka sngew thamula ia ka jingiaikam jong i Bah Pyndapborthiaw Saiborn ba i dang long U President jong ka seng wat hadien ka jing pynbna jong ka Election Commission of India ia i Bah Adelbert Nongrum kum U nongialam ba thymmai jong ka seng.
Kum ki nongialam  ba thymmai jong ka seng kaei kaba ngi thrang bad angnud ka long ban ai ka jingshakri kaba beit kaba ryntih kaba long kat kum ki nongrim trei kam jong ka seng ha ka synshar paidbah.
Kane ka jing pynmih khubor ha kane ka kynti ka long tang ban pynshai sha ki paidbah bad ia baroh ki nong kyrshan jong ka seng ba kin iashai kdar ba I bah Adelbert Nongrum i dei U President jong ka KHNAM.Dated:Shillong                                                                                                Shri.T.H.S.BonneyThe 7December 2018                                                              General Secreary     KHNAM.Jowai: Ka  National Peoples Party mynta ka sngi ka la pynbna ia ki kyrtong jong ka ki ban ia khun ia ka Election MDC 2019.
Napdeng kitei ki kyrtong  ki don 12 ngut kiba ki dei ki MDC, kiba mynta, kiba kynthup ia U ma Het Pohthmi na War West, u CEM, Madonbai Rymbai na Sohmynting Khliehtyrshi, Chemhok Garod na Nangbah, u CEM barim, Thombor shiwat na Nartiang, Pheinshwa Nanglein na Myngsngat Khanduli, Rudaioo Tang na Shilliang Myntang, KM Lytan na Shangpung, u Skhembok Suchiang na Thadmuthlong, Phasmoon Dkhar na Musniang Rangad, ka kong Violet Lyngdoh na Rymbai Khliehriat Constituency bad u ma Joinriwel Pyrtuh na Bataw Lakadong.
Ha kane ka thup ba nyngkong ka NPP, ki la donruh ki nongialam sengbhalang kum u Brightstar Chyrmang uba ju bat kum u Vice President jong ka Jaintia Youth Federation.
U samla Chyrmang un ia khun bad u Sitting MDC, Marki Mulieh na Jowai North.
U MLA barim ka Mowkaiaw, u ma Robinus Syngkon ruh u la ioh ticket na ka NPP uba shah pynrem kum u sitting MLA ha kane ka Election 2018.
U ma Syngkon un iakhun pyrshah ia u ma Bison Iano sitting MDC ka Raliang.
U MDC barim ka Sutnga – Narwan u ma Seiborlang Shadap un ia khun biang  ka na tiket ka party NPP ha kane ka kynti.
U ma Teiborlang Hinge un ia khun pyrshah bad u Ex CEM bad sitting MDC u ma Andrew Shullai na Jowai Central.
U ma Paia Dhar un ia khun pyrshah ia u ma Hermon Phawa sitting MDC na Mukhla – Wahiajer.
U ma Eveningstar Teron uba trei ha JHADC, u la ioh ticket bad iakhun pyrshah ia u ma Suklang Shylla na Nongjngi Constituency.
Na Mowkaiaw Constituency uba mihkhmat da u MDC ka kongres u ma Wining Sungoh kum u sitting MDC, ka party NPP ka la rai ban ai ticket ia u Heirtami Suting.
U samla Saron Pasweth un iakhun na ka Jowai South pyrshah ia u ma Moonlight Pariat uba dei u CEM ba rim bad u bym pat ju shah rem ha ka Election MDC la bun bun tylli ki term.
Ka party NPP ka la ai tiket ia u Habahun Dkhar na ka Saphai Constituency u ban ia khun pyrshah ia u Chanku Lyngdoh sitting MDC ka UDP.U kyrtong ka NPP u ban ia khun pyrshah ia u ma  sitting MDC u dei u ma Rollingstone Dkhar uba ju trei kum u Sectional Assitant (SA) jong ka tnad PWD un ia aireng na Sumer.
U ma Gillroy Tariang un ia khun pyrshah ia u Deputy CEM ka JHADC u ma Lamdibok Sumer.
U ma Sumer u la shah rem ha u ma Stephanson Mukhim, hynrei u la jop biang ha ka elekshon shiteng samoi, hadien ba u ma Stephan u la ieh ia ka kam MDC, na katei ka War Central Constituency.
Jowai: U Deputy Commissioner ka West Jaintia Hills District u la hukum ia ki nongniah jong ki Tourist Taxi kiba kamai ha ki bynta bapher bapher ka District ba ki dei ban bud ryntih ia ki kyndon kamai ym ban shu oh dor katba mon ia ki nongleit nongwan haba ki wan sha Jowai na mih na Jowai.
La pynmih ia katei ka hukum dei namar ba u DC u la ioh ia ki jingujor na ki paidbah ba ki don ki kali kamai ki bym treh ban ban siew ia ka dor kaba ki la buh hi kim treh hi ban leit.
U DC u la ong ba kane kadei ka ba be-ain lada un dang ioh ia kum kine ki complaint kiba paka ki driver ryngkat bad ki trai kali kin ngat ha ka ain kaba tyngeh.
Kane ka jia bha ha ki por shuti bad por janmiet  kaba long ruh ka jingshim kabu ki driver kiba kamai.
Shillong: Ha ka Dorbar kyrpang kaba la long mynta ka sngi ka Khasi Hills Autonomous District Council (KHADC) ka la wanrah ia ka Khasi Hills Autonomous District ( Inner Line as Adopted from the Eastern Frontier Regulation, 1873) Regulation Bill, 2018.
Ki kyndon ba don hapoh katei ka Bill ki long ba kino kino ki nongshong shnong jong ka ri India lane kiwei pat kiba shong basah  lane kiba shu wan iaid lynti da kaba hap ban kam  lyngba u pud u sam jong ka District Council kin hap ban ioh ia ka Pass lane ka kot pynshisha kaba la soi da u Chief Executive Member jong ka District lane da u ophisar uba la pynkupbor ban ai ia katei ka kot pynshisha.
Ha katei ka bill la ong ba lada uno uno u briew u bym don ia katei ka kot lane ka ILP hynrei lada lap ba u iaid hapoh u pud u sam jong ka Council un ngat ha ka jingpynshitom da kaba shah set phatok shisnem lane da kaba daiñ ym palat ia ka T.1000 tyngka lane un ngat baroh ar tylli kitei ki jingpynshitom.
Hapoh katei ka kyndon la ai bor ruh ia ki Syiem, ki sirdar lane ki Wahadadar ban kem lada ki lap ia uno uno u briew uba nabar uba iaid khlem ka ILP lane khlem ka kot pynshisha lane lada u pynkheiñ ia ki kyndon jong katei ka aiñ.
Shillong: “Kiba knieh ia ka ai jait kmie , dei kiba hiar thma ia ka ïng lajong" ong u bah H.S Shylla Chief Executive Member ka KHADC haba kren ha  ka dorbar kyrpang kaba la long mynta ka sngi haba wanrah ia ka ripod jong  ka KHAD ( Khasi Social Custom of Lineage ) ( 1st Amendment ) Bill 2015 bad KHAD ( Khasi Social Custom Lineage ) ( 2nd Amendment) Bill 2018 kaba la pynduh noh ia ka jingpynbeit ba nyngkong ( 1st Amendment) hynrei la pynkylla noh ia ka 2nd Amendment sha ka 1st Amendment.
Haba kren halor katei ka mat u bah Shylla u la ong ba kito kiba kwah ban ai jaitkpa bad kiba kwah ban knieh ia ka jait kmie ki dei kito kiba kwah ban hiar thma ia ka ïng lajong, “Kane ka dei ka khubor sha kito kiba kwah ban ai jait kpa" ong u bah Shylla uba la ban biang da kaba ong ba la ai por 6 bnai ia kiba la dep ai jait kpa ba kin pynbeit noh sha ka jait kmie.
UJOR BA LIP DING KHAH KHAH HA  KI THAIÑ UMDOHLUNShillong: Ka KSU Umdohlun Circle hapoh ka jingialam jong u samla Aiciless Lyngdoh,  General Secretary lem bad ka jingsynran lang jong u Samla Pauldeep Tongwah,  Secretary Employment and Development Cell jong ka KSU South West Khasi Hills District ki la ia kynduh ia ka Deputy Commissioner jong ka South West Khasi Hills District ban ia kren halor ki jingehha kaba iadei bad ka jingduh bording ilektrik ba khah khah hapoh ka thain Umdohlun bad ban dawa ba ka sorkar ka dei ban ai bording noh ia ki shnong kiba don ha katei ka thaiñ ki bym pat ioh bording haduh mynta ruh.
Ka KSU ka la dawa ba ka sorkar ka dei ban buh noh da ka  Sub Station jong ka tnad bording hapoh jong ka thain Wahkaji bad Umdohlun khnang ba yn lah ban weng ia ki jingeh jong ka jijinglip ding ba khah khah.
Ka KSU ka la pyntip ruh sha ka DC ba ka shnong  Domiasiat,  Mawthabah,  Nongbah Jynrin,  Nongtnger,  New Nongtnger,  Nongmalang bad Langmyndia kim don bording haduh mynta ruh.
“imat ka sorkar jylla ka la pynjynjar khnang ia kane ka thain ba kan lah ban pynbor ia  ki paidbah ban shah sngewbha ia ki Pre-Uranium Mining Projects bad ruh ban pynbor ba kin shah ban khlong ia u marpoh khyndew uranium ha ka thain.
Ngi la iohi ia ki post ilektrik ba ieng ha Shnong Nongtnger hynrei kum ka seng ngi pynpaw ka jinglyngngoh ba balei pat ka sorkar haduh mynta kam pat lah ban leh eiei ban pyndep ia ki jingdonkam halor kane ka bynta" ong ka kyrwoh na ka KSU Umdohlun Unit.
U Myntri Rangbah ka jylla u Conrad K Sangma uba long ruh u president ka Meghalaya Cricket Association (MCA), u la ong ba ka sorkar Meghalaya ka don ka jingthmu ban pynbiang ia ki madan ialehkai bad ki jingdonkam na ka bynta ban ioh pdiang wat ia ki jingialehkai kriket baduh ha ka ri, kum ka Indian Premiere League (IPL) ruh ha kane ka nongbah.
Haba kren mynta ka sngi ha ka jingplie ia u mawnongrim ban shna ia ka jaka kilanmet bad jaka praktis ia ki nongialehkai kriket ha Polo, Shillong, u Conrad, “Ym tang ba ngi ioh ban ialehkai ha ka lumpung Ranji Trophy, Hazare Trophy hynrei ngi don ka jingthmu ban pynkhreh wat ban pdiang ia ki jingialehkai ka IPL ruh".
U Conrad u la plie ia u mawnongrim ban shna ia kane ka jaka kilan bad jaka praktis ba la bei pisa da ka Board of Control for Cricket in India (BCCI) kaban shong dor T.5.53 klur ban shna ha syndah madan kriket ha Polo.
Ka ju don ka jingong ba ka jingieid kam ju don mawpud satia bad katei ka dei ka jingshisha, ha kaba kawei ka mei ieid kaba 93snem ka rta, ka dang shu dep ia poi kha shen.
Ka  Dorothy Williams, ka la don 93snem ka rta bad ka dei na Macomb, Michigan bad kam ju mutdur shuh ba kan dang ia poi kha sa shisien, haba u kurim jongka, ula khlad la arphew snem mynshwa.
Hynrei ka jingim jongka, ka la kylla da kumwei, haba ka ia kynduh ia U  Richard Rola, 86, ha ka jaka ia shad sngewbha kumba lai snem mynshwa.
Hadien ba ki ia iaid kumba 18 bnai U Richard, u dem ia ki khohsiew jongu bad u rah ia la ka kti ban tyrwa sha ka Dorothy, haba ki dang ia leit kai sngewbha bad kiba ha iing ka Dorothy.
Ha u bnai ba ladep, kitei ki la ia poi kha donburom, ha ryngkat 200ngut ki paralok ba iajan jongki.
Ka jing ia kynduh jongki, ka long haba U John, u khun ka Dorothy, u ia kynduh ia U Rola, ha ka kam ba u pyntrei ia ki iing ki sem bad u shim ba U Rola, u dei uba biang bha ban iaieid bad ka kmie jongu bad kumta, u iathuh ba ka kmie jongu, ka ju leit shad man ka taiew ha Polka kaba ha  Marysville bad kumta U Rola ruh, ula pdiang ia ka jingkhot sngewbha jong U John bad hangtei ki sa ia ithuh ithaw bad ki sdang ia ieid ia thoin.
Tura: Ki doktor, ki la ioh ban sei ia jingpang at uba khia 22 kilo na kawei ka nongpang kaba 23snem ka rta, ha  Maternity and Child Health (MCH) Hospital ha Tura.
La iathuh ba katei ka dei ka nongpang, kaba na Baghmara jong ka South Garo Hills District.
Ki doktor kiba puid ia utei u jingat, ki long ka  Dr Vince Chimpoo M Momin (Gynaecologist) ha ryngkat ka Dr Blandina Marak (Anaesthetist), ha kaba la don lang U Dr Bithi  Sangma (Senior medical officer) bad ka Dr Azuma Shira, Cris Noel Sangma bad U Arnold Momin (OT Assistants).
La iathuh ba la sumar ia katei ka nongpang, da ki nong sumar kynbat ha kine ki ar snem ba ladep bad ka dang shu wan sha Hospital, ha ka taiew ba ladep bad la puid noh ia utei u jingpang at ha ka Sngi Balang.
Ka Barcelona, ka la pynliem ia ka Inter Milan da 2-0 ha ka jingialehkai Champions League, ha ka miet jong ka Sngi Balang, ha kaba ia ki kol, la thep da U Rafina ha ka minit kaba 32 bad U Alba, ha ka minit kaba 82.
Ha katei ka jing ialehkai U Lionel Messi, uba dei u snar thep kol jong ka Barcelona, um shym la mih satia ha katei ka jingialehkai, namar ba u don ka jingpang jong ka kti ka mon jongu.
Ha kawei pat ka jingialehkai ka Liverpool, ka la pynliem ia ka Red Star Belgrade da 4-0, ha kaba ia ki kol la ioh thep da U Firmino ha ka minit kaba 20 bad nangta U Salah ha ka minit kaba 45 bad ka minit kaba 51 bad nangta sa U Mane ha  ka minit kaba 80.
U nongialam ba rangbah jong ka All Assam Students’ Union (AASU), ula pynmih ia ka video, kaba u phong bad ki jain shipai  bad ba u pynbna ba ula pyniasoh ialade bad ka seng kaikhlaw United Liberation Front of Assam (I) bad ia katei ka dur jongu, u pynmih ha ka peij jongu ha ka facebook.
U Pankar Protim Dutta, u dei u nongialam ka AASU bad utei ula jah rngai naduh U Nailur mynta u snem.
U Dhruba Bora, Additional Superintendent of Police, jong ka Golaghat, u iathuh ba ki pulit, ki la ioh jingtip, ba U Dutta, ula pyniasoh ialade bad katei ka seng, la shibnai shiteng.
U Datta, u bat ia ka kam kum U  Vice President jong ka Dergaon unit ka AASU ha Golaghat district.
Ha ka jingthoh jongu, u kam ba u kwah ban mihkhmat ia ka kynhun jong ki samla jong ka jaitbynriew Assam bad kiba kwah ban iakhun, ban pyn laitluid ia ka Assam.
U Dutta, u don 27 snem ka rta bad u kren pyrshah jur, ba kumno ka sorkar Jylla, ka hap ban shu khrong nadong shadong na ka sorkar India, ia baroh ki jingdonkam jongka.
Shillong: Ka Dorbar Pyllun jong ka Mei-Sin bad ki Khun jong ka (Majaw, Kurbah kynthup Rapsang, Basaiawmoit kynthup Lyngwi, Syngkli kynthup Muktieh & Be, Khongji kynthup Khongwar, Lyngdoh Peinlang bad Hynniewta kynthup Langpen), kan long ha St.John Bosco Hall, Maraikaphon, Sohra la sngi Saitjain, 27 Risaw, 2018 naduh ka por 11 baje mynstep.
Shwa ka Jingialang Pyrkhat Kam, yn don ka jingiaphylliew jingmut halor (a) ka kam shongkha shongman, (b) ka kyrdan ka khadduh bad, (k) ka kyrdan longkni ia kaba yn pyniaid da Dr.T.M.Hynniewta, Vice-Preisdent bad, hadien ka jingialang pyrkhat kam, yn don ka jingpyni ia ka shad ka khriam ban pyniaid da ka Ri Bhoi District Branch.
La kyrpad ba ki khun ka Mei-Sin, kynthei & shynrang – samla, rangbah bad kiba la kham iohi ia ka sngi u bnai, ban pyllait por poi sha kane ka Dorbar Pyllun kaba Lai, ong ka kyrwoh na U bah Edward Kurbah, General Secretery ka Seng.
Nongpoh: Ka Hynniewtrep Youth’s council (HYC) Ri-Bhoi District, ka la pynpaw ka jingsngewkhia bad pyrshah jur halor ka jingkyntur pud da ka Assam ha ki shnong kiba dang hap hapoh ka Raid Nongtung ha Ri Bhoi.
Kum ban shu pynkynmaw hangne, dangshen ka Assam ka la wan ban shna ia ka ktem Pulit ha Umru bad ka la dep wat ban pynieng ia ki paia, hynrei namar ka jingpyrshah na ki paidbah bad Sengbhalang, la pynsangeh noh ia katei ka jingpyntrei ia katei ka Ktem Pulit, hynrei mynta ka Assam ka la wan ban tei syndon hapdeng shnong jong ka Umru hajan jong ka Wah Umlet.
Ha ka kyrwoh kaba la phah da u Bah Hercules Suting, General Secretary ka HYC ha Ri Bhoi, la ong ba ka seng ka sngewlyngoh namar ba ka Assam, namar wat haba ka la kular ban pynsangeh ia katei ka Ktem Pulit, hynrei mynta pat ka sdang pat ban trei ha kawei pat ka jaka ha Umru, ha kaba kane hi ka la pynpaw ia ki kam leh donbor ka Assam ban kyntur ia u Pud u sam ka Meghalaya.
La ong ruh, ba ka seng ka sngewlyngoh bha halor ka jingtei ia katei ka Ktem Pulit, namar ia katei ka jaka kaba la thmu ban tei ia katei ka Ktem Pulit, la shna rieh bad kata ka long ba la ker plastic na baroh sawdong jong katei ka Ktem Pulit, ha kaba katei ka jingker Plastik ia katei ka jingtei, ka dei ka jinglehrieh khnang ban ym kiba iohi ne pynthud iaka katei ka jingtrei bad ha kajuh ruh ka por ia kateii ka jaka la pahara jur bha da ki Pulit ka Assam.
Ka HYC, ka la kynnoh ruh ba katei ka jingtei ia katei ka Ktem Pulit ha katei ka shnong, ka dei ka buit jong ka Assam ban kyntur ia u pud u sam ka Meghalaya bad kane ka la jia tang namar ka jingbymshimkhia da ka sorkar Meghalay haba iadei bad ka jingpynbeit ia u pud u sam.
Shuh shuh, la ong ruh ba kine baroh ki jia tang namar ba ka sorkar Meghalaya ka burom palat ia ka Assam lyngba ka Status Quo, hynrei na ka liang ka Assam kam burom satia ia ka Meghalaya.
Namar kata ka seng ka kyntu ia ka sorkar Meghalaya ba kam dei shuh ban burom ia kata ka Status quo, namar ka jingburom ka pynioh bor shuh shuh iaka Assam ban leh katba mon khamtam ban iai kyntur pud.
Na ka bynta ka jingsngain ia ki paidbah ba sah ha katei ka thain, na ka liang ka HYC ka Kyntu iaka sorkar jylla ban shimkhia kham kloi khnang ba kan ym mih jingeh hadien habud ia ki paidbah jong ka thain ba sah ha ki thain khappud (border area), pynkut ka kyrwoh.
Nongpoh: Ka samla Ibapynhun Eve Syiemlieh, na ka shnong Quinine ha Ri Bhoi, kaba dei ruh tang maka ka samla kaba la ioh ia ka lad ban leit iashinbynta ha ka ‘Miss aTourism Queen Worldwide’ kaba dang iaid mynta shakhmat ha ka Ri Philippines, ka la pan jingkyrshan na ki paidbah ha ka jylla, khnang ba katei ka samla kan lah ban jop ha katei ka jingiakop.
Ka jingkyrpad na katei ka samla ia ki paidbah ha ka jylla, ka long ba lada ki kwah lane kyrshan ia ka ban jop ha katei ka jingiakop, ka long ba ki dei ban visit ia ka page jong ka Miss Tourism Queen Worldwide bad sa Like lane Comment bad sa kdew artad ba katei ka samla ka dei kaba la mihkhmat na South India, namar ka dei kaba la shah jied ban mihkhmat na ka Sauth India.
AIS SujaShisien pyrkhat, u soitan te u long uba sniew briew ne sniewdur.
Hynrei sngap kumno ka Bible ka iathuh ba u soitan te u long uba bhadur; bad ka kyrteng jong u soitan ka long u LUCIFER.Ym tang ba u long uba bhabriew bhadur, hynrei u long ruh uba stad.
Ka Bible ka ong kumne: “Me la pyndait bha ia la ka jymma ba dap da ka jingstad, bajanai ha ka jingitynnad, THE MODEL OF PERFECTION, FULL OF WISDOM, PERFECT IN BEAUTY" Esekial 28:12.
Ki jainkup jainphong jong u soitan Lucifer ki long kiba remdor kiba la pyndait da ki mawkordor suda.
Kum u Sardios, u Topos, u Diamond, u Beril, u Oniks, u Jasper, u Sapphir, u Emerald, u Karbonkl bad ka Ksiar.
Esekial 28:13.
“Me (soitan Lucifer) la long janai ha la ki lynti naduh kata ka sngi ba la pyllong ia me tad haduh ba la shem ia ka jingbymhok ha me" Esekial 28:15.
Ka jingbhabriew, jingstad bad ki jainkup ba remdor ka la pyllong ia ka dohnud u Lucifer soitan ban sarong “ka dohnud jong me ka la meng namar ka jingitynnad jong me, me la pynsniew ia la ka jingstad na ka daw ka jingphyrnai jong me.
Nga la bret ha ka khyndew, Nga la buh ia me ha khmat ki Syiem ba kin shu khmih ia me" Esekial 28:17.
La u soitan u long uba bhabriew bad don jingstad, hynrei la beh noh ia u na bneng na ka khet u Blei namar ka jingmeng jingsarong jong u.
U Blei u la beh ia u soitan Lucifer sha ka bneng kaba Ar (second heaven) hapoh khrum jong u Blei.
Bad ym tang ha khrum hynrei yn pynhiar syndon ia u sha khyndew.
“Kumno me la hap na bneng ko Lurshai u khun ka step: kumno la ot noh ia me sha khyndew!" Isaiah 14:12.
U soitan Lucifer, ha la ka jingstad bad sngew bhabriew ialade ula sarong ialade, u ong – “Nga long u blei, nga shong ha ka jingshong u Blei hapdeng ki duriaw: haba me hi u briew (u soitan kum u briew) ym u Blei, me la buh ha ka dohnud kum ka dohnud u Blei" Esekial 28:2-10.
Dei ka jingkwah long blei u soitan Lucifer, ba u Blei u la beh noh ia u na bneng namar u mut ban knieh da ka bor ia ka khet u Blei.
Kumta u ong – “Ngan kiew sha bneng, ngan kyntiew ia la ka khet haneng ki khlur jong u Blei …….
Ngan long kum uba hajrong tam eh" Isaiah 14:13.
“Pynban yn pynhiar ia me sha dujok shaduh trai ka liewlong" Isaiah 14:15.
Mynba u soitan u dang long u Lucifer angel ha bneng, u la long kein uba phyrnai uba stad uba bhabriew hynrei ynda la beh noh ia u na bneng da u Blei, um long shuh u angel jong u Blei hynrei u la kylla long noh u ksuid bad u soitan.
Soitan ka mut satan.
Satan ka mut u nongialeh pyrshah ia u Blei.
Lehnohei ka jingbha briew bad jingstad ba u Blei u la ai ha u Lucifer namar ula leh pop, ka pop ka jingsarong, ba u kwah ban long ialade kum u Blei.
Mynta um long shuh uta u Lucifer hynrei u soitan u nongialeh pyrshah ia u Blei bad u nongshun ba khraw tam jong u briew.
Mynba u Blei u la beh noh ia u Lucifer na bneng, ki angel ka bneng ruh ki ia bud ia u da ki Million ngut, kaba mut kaba Lai ka bynta na ki angel ka bneng ki iabud ia u Lucifer.
Jingpynpaw 12:4.
Haba u Blei u la beh kumne ia u, u Lucifer u la kylla soitan, bad une u soitan u la sad sia ia u Blei bad ia ki briew.
U soitan um don ka met kum ki briew u long u kynja mynsiem (spirit being).
Kumta u lah ban kylla dur ialade ha kano kano ka dur ba u kwah.
Bad haba u kwah ban pynshoi ia ki briew, u phong da ka dur bhabriew ba ki briew kin ym tieng ia u.
u leh ialade kum u angel jingshai.2 Korinth 11:4.
u leh ruh ialade kum u Blei.2 Thessoloni 2:4.
“kat haduh ba un rung ruh ha kata ka Ri badonburom (Ri Israel) bad bun ki Ri un pynkyllon" Daniel 11:41.
Un leh ialade kum uba hok kum u angel jingshai kein.
kata ka dei ka buit jong u soitan.
Ka kam jong u soitan ka long ban shang sharum shaneng, u iaid kylleng u da wad khnang ia uno uno u briew ban ioh nguid tylli.2 Petros 1:8.
Haba u shang kumne, u phong bun jait ki dur kumba u la leit ha ka por Eden ha ka dur u bsein.
Genesis 3:1-2 teng teng kum u angel jingshai, teng teng ka dur ba i kynsha ba i shyrkhei.
Une kein u dei u Iakjakor uba long u ksuid bad u soitan.
Jingpynpaw 12:1-17.
Ka Bible ka khot kyrteng ia u U bsein basian, u sein tymmen, u angel jingshai, u sing bakyrhuh, u Iakjakor bakhraw etc.Ka hima u soitan kam long ha bneng lane ha pyrthei hynrei ha ki “Kynja bneng" (heavenly realm), ka dei ka kynja suin bad ki angel nongbud jong u, ki hiar sha pyrthei ban pynsniew kylleng ka pyrthei, ki long ki mynsiem bymman kein.
Ephesos2:2.
U soitan u long u syiem ka pyrthei bad bunsien u leit sha ki kam synshar khadar ban pynkulmar khnang ba ka jingsynshar kan ym shongsuk shongsain bad ban pynmih ki ain pyrshah ia ka mon u Blei.
Ioanis 12:31.
U soitan u ialeh ban rung ha ki niam ki rukom ban pynkulmar bad pynbakla ki jinghikai bakla khnang ba kan hap noh hapoh ka hima ka jingsynshar soitan.2 Korinth 11:13-15.
Mynta ruh u soitan u phah da ki shakri shakor jong u ban leit sha ka pyrthei ban pynshitom pynkordit ia ki briew met mynsiem bad ban shukor ia ki briew.
Na kata ka daw ka Bible ka ong – “Ko hep baieit wat ngeit ia ki mynsiem baroh hynrei to tynjuh iit ia ki mynsiem la ki long ne em na u Blei" 1 Ioanis 4:1.
Kumta, long lehnohei ka jingbha briew bad jingstad u Lucifer soitan, namar ka jingkut jong u ka long ha ka pung ka ding ka dujok.
Jingpynpaw 10:7-10.
Ia ki briew kiba ym shem la shem ha ka Kitab ka Jingim ruh yn bret sha kata ka pung ka ding – Kaba long KA JNGIAP KABA AR.Jingpynpaw20:14-15.
Shillong:U nongialam ka seng ka People Democratic Front (PDF) u Bah Hamletson Dohling u la kyntait ba kan don kano kano ka jingktah ia ka jingmih noh ki saw ngut ki MDC ba kynthup ia ka Kong Grace Mary Kharpuri ka MDC na Nongshken, u Bah James Sylliang na Mawhati, Bah Blandingstar Warjri na Mawthadraishan bad u Bah Latiplang Kharkongor na Nongthymmai.
Haba kren mynta ka sngi sha ki lad pathai khubor, u Bah Hamletson u la ong ba ka jingbym don ki ain ban tehlakam ha District Council, ka la wanrah ia ka kynrum kynram ha kano kano ka party namar ba ki MDC ki laitlan palat ban phet ban rung katba ki sngew mon.
“Ngim don eiei ban bat jubor ia ki, namar ba ka party ka dei kaba laitluid.
Ngi kitbok kitrwiang ia ki baroh", la ong u Bah Hamletson.
Hynrei u la ong ba ka jingmih jongki na ka party kan nym ktah ha kane ka elekshon namar ba ka party kan trei beit na ka bynta u paidbah.
“Kane baroh ka jia ka dei namar ba ha District Council, kam don ka jingiasngewthuh jingmut bad ka jingioh laitluid bym don ka ain ban bat ia ki bad kane ka dei ka dawa kongsan kaba la wanrah ka jingsynjor ka party ym tang ka PDF hynrei baroh kiwei ki party ruh.
Ka jingsynjor ka ain ka la pynlong ia ki MDC ban synjor wat ka jingpyrkhat jongki ruh ban mih na kawei ka party sha kawei pat", u la ong.
U Bah Hamletson u la ong ba ka jingmih jongki ka long ba kim kwah shuh ban don ha ka party bad ym lah ban bat jubor iano iano haba ki kwah ban leh kumta.
“Ym lah ban pynbor ia ki ban neh jubor ha ka party bad ka rai jongki, hap ban pdiang sngewbha", u la ong.
Halor ka jingkynnoh jongki, ba u leh shimet u Bah Pynshngain N Syiem, u Bah Hamlet u la ong ba kata ka shong ha ki bad ka jingsngewthuh jongki, hynrei ma u lem bad kiwei ki iasoh sha ka PDF na ka bynta ban shakri ia ka jaitbynriew bad ka jylla.
Kumjuh u la ong ba ka jingkynnoh ba ka sorkar kam leh eiei halor ban weng ia ki ain ka Meghalaya Urban Development Authority (MUDA) na ki jaka ba hap shabar ka Municipal, kam dei satia namar ba ka sorkar ka la dep shong jingialang la ar sien bad mynta ka dang ap na ka KHADC ba kan pyndep ia ka jingshna ia ki kyndon shna iing lyngba ki Town Committee.
“Ka sorkar kan pynmih jngpynbna ban pynlait noh ia ki ain ka MUDA hadien ba la ioh ia ka jingthoh na ki district council", u la ong.
Halor ka jingkynnoh ka MDC na Nongshken ba u MLA ka Sohra u Bah Gavin M Mylliemngap um treh ban pynieng kyrtong na Langkyrdem-Laitkroh namar ba un kyrshan beit ia u kyrtong ka NPP, u Bah Hamlet u la ong ba kane ka dei tang ka jingkynnoh namar ba ka party kam pat rai ha kaba iadei bad ka jingpynieng kyrtong.
“Ka party kam pat don eiei ka rai halor kane", la ong u Bah Hamlet.
Shillong: Ka Meghalaya High Court, ka la kyntait ia ka jingbuh ka KHADC haduh 500 mark na ka bynta ka Personal Interview ia ka kam Magistrate ha ka Subordinate District Council Court bad ka la hukum ia ka KHADC ba ka dei ban thaw ia ki kyndon thungkam jong ka hapoh 2 bnai.
Ha ka hukum kaba la pynmih mynhynnin ka sngi ka kynhun ki nongbishar ba kynthup ia u chief Justice Mohammad Yaqoob Mir bad u Justice SR Sen, ka la hukum ia ka KHADC ba ka dei ban thaw ia ki kyndon thungkam na ka bynta ki lai tylli ki kam Magistrate kiba lait bad ia kane ka dei ban pyndep hapoh 2 bnai.
Ka High Court ka la pynmih ruh ia ka hukum ba kito ki ba la aplai na ka bynta katei ka kam kumba la pynmhi jingpynbna bad kiba la tam ka rta jong ki mynta dei ban shah ia ki ban ia khun biang ia ka eksamin na bynta katei ka kam.
Lah ban kdew ba la pynmih ia ka jingpynbna lait kam ha ka 31 tarik u lber, 2015.
Katkum ka jingpynbna ba ka KHADC ka la pynmhi ha ka 21 tarik u nailar, 2015 ka la pynbna ba kiba ia khun ia katei ka kam kin hap ban ia khun Written Exam kaba don ar tylli ki sobjek bad kawei ka sobjek kan dei 100 mark bad napdeng kitei yn jied 10 ngut kiba wan hakhmat na ka bynta ka Personal Interview.
Ha ka 6 tarik u risaw, 2016 la pynbna ba ki don 13 ngut kiba ia khun kam kiba la shah jied na ka bynta ka Personal Interview, napdeng ki 13 tang 11 ngut kiba la wan sha katei ka Personal Interview.
La shim ia ka Personal Interview da u nongbishar ka District Council Court u bah S Kharsyiemlieh uba dei u Chairman ha katei ka por, Prof LS Gassah, Dept – Political Science, NEHU, Toki Blah, Retd IAS bad 2 ngut ki Joint Secretary ka KHADC ha katei ka por u bah RS Wanniang bad u bah DG Syiemiong.
Ka High Court ka la ong ba ka jingbuh mark haduh 500 mark ha ka Personal Interview ka ka lah ban pynduh noh ia ka hok jong kiba la ioh heh mark ha ka Written Exam bad ka la ong ba ka jingbuh haduh 500 mark ia ka Personal Interview, ka dei kaba la leh khlem nongrim hynrei ka dei tang ka jingthmu ban pynduh ia kiba dei hok ban ioh bad ban pynioh ia ki bym dei naba haba ia nujor bad ki mark ba thoh ki dei tang 200 mark katba ka personal Interview pat ka dei haduh 500 mark.
Shuh shuh ka High Court ka la ong ba kiba ioh 100 mark ha ka written ki ioh 293 mark ha ka personal interview, kiba ioh 95 mark pat ki ioh 188 mark ha ka Personal Intyerview katba uba ioh tang 94 mark u ioh haduh 250 mark bad uba ioh heh duh ha ka written u la shah kyntait.
Ka kashari ka la hukum ruh ba ka KHADC ka dei ban thung kloi noh ia ki kam Magistrate kiba lait katkum ka jingdonkam.
Shillong: Ka shnong Lynshing kaba hap ha Mawkynrew Block kan pynlong ia ka jingialang paidbah hapoh shnong ha ka 2 tarik mynta u bnai Naiwieng, ha kaba u Deputy Commissioner ka East Khasi Hills bad kiwei ki heh sorkar ki leit ban ai jingpynshai ia ki paidbah halor ka jingbym treh shuh ki katto katne ki nongshong shnong ban iashim bynta ha baroh ki kam pynroi kiba iadei bad ka sorkar namar ka jingshah pynsngewthuh bakla da mano re mano.
Haba kren myn hynnin ka sngi bad u sordar ka shnong, u Bah Raison Nongrum u la iathuh ba kane ka dei halor ka daw ba don ki riew niam kiba la wan pynsngewthuh bakla ia ki nongshong shnong da kaba pyntieng ia u Aadhaar.
“Ki don katto katne ki nongshong kiba khlem treh shuh ia ki skhim bad ban iashim bynta ha ki kam pynroi kiba dei na ka sorkar naduh ka iing baduk, ka skhim 100 sngi (NREGS), ki jingai injekshon bad kiwei km treh shuh ban iashim bynta’, la ong u sordar ka Lynshing.
U la ong ba kane ka pynsngewsih ia u kum u nongialam shnong namar ba ka ktah ia ka roi ka par ka shnong.
Haba kylli kaei ka daw, u sordar u la ong, “Ki ong ba u Aadhaar u dei kaba kut jong kiei kiei, lada leh ia kine ka long ka jingsniew",.
U Bah Raison u la ong ba ha kane ka elekshon MLA ba dang shu dep ruh, kumba 200 ngut kim treh thep vote shuh namar kane ka daw.
“Kumba 200 ngut kim treh ban thep vote ha kane ka elekshon MLA ba la dep ha kane ka shnong, ka skhim 100 sngi, PMAY, kiba lah ring bording ki la phah ot noh na iing jong ki", la ong u Bah Raison.
Katkum ka jingiathuh u sordar, ka daw ka dei namar ba ki la don kiba la wan ban pynsngewthuh bakla ba ki tieng ia u Aadhaar uba dei u ka jingsniew.
U ong ba la khot ia u DC bad kiwei ki ophisar ban wan ai jingshai ha shnong haba mih kum kine kiei kiei.
U la ong ba ha ki bnai mynshwa, la don ki briew kiba dei ki riew niam kiba la wan wan pynshai ban iathuh bakla bad kane ka longdoh longsnam ha ki briew bad ki la iarung iamih ban ialap paidbah ban rah ia kane.
Shillong: Ka Dorbar kyrpang ka KHADC kan long mynta ka sngi ka 25 tarik u risaw.
Katei ka dei ka Dorbar kaba ka Executive Committee kaba ialam da u bah H.S Shylla ka la pynkhreh ban wanrah ia ki katto katne tylli mat ba kynthup ia ka aiñ shongkha khlem Khasi Social Lineage Bill 2018, ka Inner Line Permit (ILP) bad kiwei.
Shillong: Ka jingioh rung ka Meghalaya lem bad kiwei ki kylla ka dong mihngi ha ka Ranji Trophy kan long ka jingmyntoi shibun eh namar ba kan kylla long kum kawei ka lad kamai ia ki nongialehkai.
Haba kren myn hynnin ka sngi, u Secretary ka Meghalaya Cricket Association (MCA) u Naba Bhattercharjee u la ong ki nongialehkai ha kane ka lumpung Ranji Trophy kiba hapoh 14 snem ki lah ban ioh kamai haduh 2 lak eiei shi samoi katba kiba la rangbah kin ioh ym duna ia ka 10-14 lak shi aiom.
“Ka jingioh ka jylla ban ialehkai ha kane ka lumpung ka long ka lad kamai ia ki nongialehkai kiba la shah jied namar ba tang ki khynnah ba hapoh 14 snem ruh, ki ioh kamai ym duna ia ka 2 lak haba ki ioh ban ialehkai ha kane ka lumpung ban siew da ka BCCI", u la ong bad bynrap ki rangbah kin ioh ym duna ia ka 10-14 lak shi samoi haba ki ioh ban ialehkai ha kane ka lumpung ba heh duh ka jingialehkai kriket ha ka ri.
Kane ka jingialehkai kan sdang ha u bnai ban wan ha kaba ka jylla Meghalaya ruh ka la ioh lad ban iakhun ha ka sien ba nyngkong eh ha kane ka lumpung ba heh duh ka jingialehkai kriket ha ka ri.
“Ngi dap da ka jingsngew kmen haduh katta katta hadien ba ka la ioh ban iakhun ha ka Ranji Trophy, kaba dei ka lumpung kaba heh tam jong ka jingialehkai kriket ha ka ri", la ong u Naba haba kren mynta ka sngi.
Kane ka jingioh rung ban ialehkai ha kane ka lumpung ka dei ka jingjop kaba khraw ia ki jylla kane ka thain bad kumjuh ia ka Meghalaya.
U Secretary ka MCA u la ong ba ka jingioh ban ialehkai ha kane ka lumpung ka dei hadien ka jingiakhun kaba la slem bha jong ki jylla kane ka thain mihngi ka India.
U la iathuh ba mynta ka MCA ka la pynleit jingmut ban kyntiew ia kane ka jingialehkai sha jaka nongkyndong jong ka Meghalaya kum ha Sohra, Mawkyrwat, Mairang, Nongstoin bad sha Garo Hills namar ba ki nongialehkai kiba tbit ki don sha ki jaka nongkyndong.
Ha kawei ka liang, u la ong ba ka Board of Control of Cricket in India (BCCI) ka la mang pisa T.5.53 klur na ka bynta ban shna ia ka jaka kilanmet met, ban pyntbit ia ka jingialehkai kriket ban shna ha madan Polo.
Kane ka jaka kilanmet, ka jaka eksarsai yn shna ha ka jingheh kaba 35 meter lynter bad 15 meter pyngkiang, khnang ba ki nongialehkai kin ioh ban kilanmet bad hikai wat ha ka por slap ruh.
U Naba u la ong ba namar ka jingbym don ki jaka kilanmet, bunsien ki nongialehkai kim ioh lad ha ka aiom slap bad kane ka la ktah haba dei ban ialehkai shabar.
Ia kane ka jaka kilanmet ne ka indoor stadium, yn plie maw nongrim da u myntri rangbah ka jylla lashai u Conrad K Sangma ha kaba u kapten barim ka India u Sourav Ganguly un wan ban iadon lang.
La iathuh ba u Sourav un sa iakren ruh bad ki nongpyniaid ka MCA ban iateh bad ka academy jongu khnang ba ka MCA kan lah ban phah ia ki khynnah na kane ka jylla ban leit shah pyntbit sha katei ka jaka hikai jongu kaba don ha Kolkata.
U Naba u la ong ba ka MCA ka la ioh ruh ia ka jaka ba la ai da ka sorkar ban shna ia ka madan kriket ha Mawdiangdiang ha ka jingheh kumba 25 akar bad ia ka jingaiti ia kane ka jaka, yn sa pyndep lashem bnai.
Shillong: U Chairman ka Meghalaya State Planning Board (MSPB) u Bah Lambor Malngiang u la ong ba ka board ka dang ap ia ka kaiphod na ka tnad Pynroi sor ka jylla ba kan ai ia ka kaiphod jongka halor ka rukom pynshong dor ia ki kali saw ba la jot ban sa die lilam noh.
Haba kren mynta ka sngi, u bah Lambor u la ong ba ha ka jingshisha ka tnad Transport ka la dep pynshong dor ia ki kali saw ba la jot kiba la shu shong ha khrum ka jaka ieng sumo mar pyrshah ka State Bank of India ha Khyndai Lad, hynrei kham hadien ka tnad Pynroi ka la bthah ia ka tnad Transport ba kan pynshong dor biang ia ki.
“Hadien ba ka transport ka la dep ban pynshong dor (assess) ia ka jinglong jingman jong ki kali saw ba la jot, kin sa ai kaiphod pat sha ka sorkar bad hangne kan sa pynmih ia ka jingpynbna lyngba ki lad pathai khubor ban die lilam noh ia kine ki kali jot", la ong u Bah Lambor.
U la ong ba ka sorkar ka dei ban pan da ki mini bus ban pyniaid kamai ha kane ka jylla, namar ba ki kali saw barit kim khlain ban kit briew ban kiew ha ki jaka ba long thiep ha kane ka jylla ba long lum.
Lah ban kdew ba da ki phew tylli ki kali saw rit kiba la jot la shu buh ha katei ka jaka, kiba la ioh ka sorkar jylla na ka sorkar pdeng mynshwa, na ka bynta ban pynsuk ia ka iaid ka ieng jong u paidbah hynrei kumba ka paw, kine ki kali kim ai ka jingshakri kumba ka dei ia ki paidbah ka jylla.
Guwahati: U Mrinal Hazarika, uba dei u nongialam jong ka seng ULFA, kaba iakren bad ka sorkar, ula byrngem tyngeh ia U Shiladitya Dev, MLA ka Hojai, uba ialam ia 26 tylli ki seng jong ki jaitbynriew Bengali, kiba kwah ban kyrshan ia ka ain jong ka sorkar India, ka Citizenship (Amendment) Bill, 2016 bad U Hazarika, u ong ba U Dev, u dei ban mad ia ka jing pynsaja, namar ki jingleh bakla jongu.
La iathuh ba ki don mynta 26 tylli ki seng jong ki jaitbynriew Bengali, kiba mut ban pynlong jingialang paidbah ha ka madan Khanapara ban kyrshan ia katei ka ain ai jaka shong jong ka sorkar India, ia ki poiwir, hynrei namar ba ki sngewthuh, ba ka don ka jing pyrshah, kumta ki don jingthmu ban kynriah noh sha Hojai.
U Hazarika, u ong shuh shuh ba katei ka jingialang, ka dei ban long ha madan Khanapara, ha ka 17tarik Naiwieng, hynrei mynta kitei ki seng, ki mut ban kynriah noh shawei pat.
U Hazarika, u byrthen ia U  Shiladitya Dev, uba ialam ia kitei ki 26tylli ki seng, ba un mad ia ka jingshah pynsaja bad ula ong shuh shuh “Mynta u iaid bad ki nong pahara, namar ba u don ha ka sorkar, hynrei ki sngi jong ka jingim jongu, kin nym long sah kumjuh bad un sa wan phai biang sha ka khyndew ha kawei ka sngi".
U Hazarika, u ong ruh ba ia katei ka ain Citizenship (Amendment) Bill, dei ban nym mynjur satia da ka Parliament, hynrei lada kane kam urlong, kumta kan sa poi ka por, ban hap ban iaid biang da ka lynti kaba la iaid ha ki snem 1983, ong U Hazarika.
Shillong: Ka Shillong Lajong ka la rung sha ka phainal jong ka Shillong Premier League 2018 hadien ba ka la pynliem ia ka Rangdajied United da 2-1 ha ka jingiakhun kaba long myn hynnin ka sngi ha JN Stadium, Polo.
Ia kine ki kol, ki la ioh ban thep ha ka kyllamiet hadien ba ka kyllastep, ka la kut noh khlem don ba lah ban thep kol.
Ka Lajong ka la ioh ban pynkhih jar ha ka kyllamiet lyngba u Allen Lyngdoh uba la kynjat ia ka shut bol hadien ba u Parvaj ula shah pynkhyllem hapoh ka jaka jong u kol, bad u referee u la ai da ka shut bol.
Kane ka la jia ha ka 67 minit.
Ha ka 69 minit, ka Lajong lyngba u Kynsai Khongshit ban pynknieh nam tam da 2-0.
Hynrei ka Rangdajied United ka la lah ban pynphai kylla 75 minit lyngba u B.Lariang.
Da kane ka jingjop, ka Shillong Lajong kan pynkhreh ban iakynduh ha ka phainal pyrshah ia ka Langsning kaba dei ka lahduh mynshem snem.
Ha kawei ka jingialehkai, jong ka 3rd Division, ka Lamlynti ka la pynliem ia ka Madanrting da 1-0 bad ia kane ka kol la thep da u B Rapsang (51).
Ha kawei ka jingiakhun ka Lawmei ka la shah pynliem da 1-2 ha ka Nongmensong.
Ia ka Lawmei la thep da u A Kurbah (49) katba ia ka Nonmynsong la thep da u A Thabah (6, 13).
Ki pulit, ki la lap ia u bom ha iing jong ka Hillary bad U Bill Clinton ha New York mynta ka sngi, ong ka khubor jong ka  Associated Press.
Ka kotkhubor New York Times, ka iathuh ba utei u bom, uba la lap na iing ki Clinton, u dei kum uto u bom, uba la lap ha iing jong U George Soros, uwei na ki heh spah jong ka America.
La lap ia u bom, katba ki pulit, ki dang peit ia ki shithi, kiba wan poi ha iing ki Clinton.
U-Lat-ka-Jylla-u-Tathagata-Roy-katba-u-dang-ai-jingkren-ha ka-jingialang-kaba-lyngkot-ha-DC-ophis-Nongstoiñ.
Ka dei ka jingjia, kaba da sngew jli tasam bad katei ka long ba kawei ka tymmen briew, kaba la shispah snem ka rta, ka shah bat bor ha uwei u samla, uba dang 20snem ka rta ha  Chakdaha, West Bengal.
Katei ka briew, ka shah bat bor ha ka iing ba ka shong ka sah.
Ka khun ksiew jong katei kaba shah bat bor, ka iathuh ba ka leit peit ia la ka jong ka mei ieid, haba ka iohsngew ba ka don ka jing hylla ha katei ka iing “Ynda haba nga la peit, nga iohi pynban, ba ka mei ieid, ka dang shah bat bor ha uwei u samla bad mar kumta nga la khot ia la ki para marjan bad ngi la ujor sha ki pulit halor katei ka jingjia" ka la ong.
Utei u nongbat bor, u iathuh ba ula buaid jawsheh bad um tip shuh ia kaei kaba u leh.
Ki pulit jong ka  Chakdaha, ki la kem ia utei uba leh ia katei ka kam bad la leit rah sha kashari ha Kalyani.
Shillong: Ka UDP Pynursla Circle ha ka jingialang jong ka kaba la long mynta ka sngi ka la rai ban phah noh ia ka kyrteng jong ki 2 ngut ki kyrtong kiba kan pyniakhun na Nongshken bad Lyngkyrdem konstitwensi.
Ki 2 ngut ki kyrtong kiba ka UDP ka la rai ki long u bah Lutphar Dkhar na Nongshken bad u bah Ryngkat;lang Lyndem na Lyngkyrdem-Laitkroh konstitwensi.
Baroh 2 ngut kitei ki kyrtong ki la ia donlang ha katei ka jingialang bad ki la kular ruh hakhmat ki nongialam katei ka Party ba kin ym phet seng hynrei kin iai neh bad katei ka seng lada long kumno kumno ruh.
Ha ka 17tarik mynta u  bnai, U Amit Shah, President jong ka BJP ula leit jngoh ia ka Kamakhya temple, ha ryngkat bad U Sarbanando Sonowal,  myntri rangbah ka Jylla Assam bad namar ba ka ia tyngkhuh ka por jongki, kumta U Chief Justice, U Ranjan Gogoi lem bad ka kurim jongu, ki la hap ban ap ia ki, ha katei hi ka temple bad katei ka la pynsngewsih ia U Chief Justice, halor ka rukom pynbeit jong ki pulit ha katei ka jaka.
Halor katei ka jingjia, la iathuh ba ka sorkar, ka la sospon ia lai ngut ki heh pulit, kiba pynwit ia U Chief Justice bad kitei ki dei U  Pulak Mahanta, Additional deputy commissioner, uba la kren khlem akor ia U Chief Justice bad nangta sa U Banwar Lal Meena,  Deputy Commissioner of Police bad nangta sa U Prasanta Pratim Kathkotiya,  Additional deputy commissioner.
La iathuh ba ha katei ka sngi, la plie ia katei ka temple tang lai kynta, na ka bynta ki paidbah ba kin leit duwai, namar ba ka dei ka jinglehniam durga puja bad ki ia don bun ki briew kiba kwah ban rung sha katei ka temple bad nangta sa kito kiba kwah ban ioh ia U President jong ka seng BJP ruh bad ka dei na katei ka jing khapngiah, kaba la pynlong ia ki pulit ban phah ap shwa ia U Chief Justice, Ranjan Gogoi.
Tura: Ki pulit ka East Garo Hills, ki la ioh kurup biang ia bun bah ki tiar, ba la buh rieh da U Sohan D Shira, uba dei u nongialam ba la shah pyniap jong ka seng kaikhlaw GNLA.Kitei ki tiar, kiba la ioh kurup mynta ka step, ki long kawei ka suloi AK bad hynniew tylli ki pistol bad ar hajar tylli ki kuli bad ki bom ruh.
La ioh kurup ia kitei ki tiar na  ar tylli ki jaka ha Rongbokgre bad ha Nengmandalgre, kiba dei ki jaka khlaw jong ka East Garo Hills.
Ki pulit jong ka East Garo Hills, ki shim ba kitei ki tiar, kiba la ioh kurup mynta, ki dei imat, kiba dang shu leit tep shen, namar ba kim pat da sniew satia, wat la ka dei ka por lyiur bah ha katei ka thain.
Kitei ki tiar, kiba la ioh kurup, ki kynthup nalor ka suloi AK, ki don shuh sa ar tylli ki suloi SBBL, kawei ka SBML, hynniew tylli ki pistol, ar tylli ki AK magazine, kawei ka.303 LMG magazine, san tylli ki SLR Magazine, ar tylli ki  INSAS Magazine, hynniew tylli ki pistol bad magazine, lai tylli ki tiar pyntbhei bom, kawei ka 36 High Explosive Hand Grenade bad sa shibun kiwei de ki tiar siat bapher,.
Josper S Dura(la shim na ka Magazine ‘KA PANSARA’ jong u January, 1986 ba la pynmih da u Ma Justman Kharmih, Jaintia Hills Jowai)I Parad i bam ja ha ka pliang dieng ba la pynkhreh da ka pyrsa kurim bad i shong bam ja ha kyndong ha i stool.
U ksiew u shna pliang dieng da ka tari kaba luin bad u da trei minot bha ban pynlong pliang.
U Kpa u iohi ia u khun haba u dang tah ia ka lyntang lyngkhot ban pynlong pliang.
Phi leh aiu, khun? La kylli u Kpa haba ka tnga jong u ka don lang hajan.
Nga shna ia kane ka pliang dieng ban ai ia phi ynda phi la tymmen, la ong u khun.
Baroh ar ngut shi tnga ki ia iam bhuk.
Naduh kata ka sngi, ki la shah ia u tymmen ba un bam ja lang ha ka miej da ka pliang pleit, ym shuh da ka ‘liang-dieng, bad kim sngew ei-ei shuh, lada u pynhoit syrwa ha ka jain siang miej, ne wat lada u kum pynhap bad ka pliang pleit ka pait.
Ha u Maw Shongthait Shuwa Ban Rung Ha ka iing Tymmen: u khun u bah ia u kpa sha ka iing ri ia ki tymmen.
Sa kumba katto katne furlong ne ban poi ha ka iing tymmen, u pynshet ia u kpa halor u maw shongthait.
Nga kynmaw, la ong u tymmen, “40 snem mynshuwa, nga ruh nga bah ia u Kpa jong nga, uba long u kparad jong phi, bad dei ha une u juh u maw ba nga shongthait kumba thait ma phi"Ka jingjop kam da mut eh ba phim ju leh ki jingbakla, hynrei ka mut ba phim ju leh arsien ia kajuh ka jingbakla.
– H.W.Shaw.
U Rahul Gandhi, President jong ka AICC, ula kynnoh mynta ka sngi, ba ka jingweng noh ia U Alok Verma, kum u heh duh jong ka CBI, hynnin shiteng synnia, ka dei namar ba u sdang ban tohkit halor ka kam bamsap ha ka jingthied ia ki jet Rafael.
U Alok Verma bad U Rakesh AsthanaHaba kren ha ka jingialang paidbah ha Jhalawar, mynta ka sngi, U Rahul, ula ong “(Phi tip kaei kaba la jia hynnin shiteng synnia? U Director jong ka CBI, ula wad ia ki kot ki sla jong ka jing ia thied ia ki jet Rafael … Nga ngeit phi la tip ia ka jingjia jong ka jingthied ia ki jet Rafael".
Haba pyn kynmaw ia ki ktien jong U Modi, U Rahul, ula ong shuh shuh “Mitron,(paralok, wat khot ianga u myntri rangbahduh, hynrei u showkiar) bad u showkidar, ula thied liengsuin kaba shongdor T.526 klur, ha ka dor kaba T.1,600 klur bad u showkidar, u buh sa T.30,000 klur ha ka pla jong U Anil Ambani bad hynnin ka miet u showkidar, ula weng noh ia u director jong ka CBI, namar ba ka CBI, ka sdang ban tohkti halor ka jingthie liengsuin Rafael".
Ha ka tweet jongu, U Rahul, u ong shuh shuh “Ka sur jong u myntri rangbahduh, ka long ba mano mano ba tur shajan ka jing ia soi soskular Rafael, yn weng bad pynjah syndon bad kumta ka synshar paidbah jong ka Ri, ka don ha ka jingma kaba khraw shibun eh".
Hynnin ka miet ka sorkar India, ka la weng noh ia U Alok Verma bad kumjuh ia U Rakesh Asthana, kiba dei arngut ki heh duh jong ka CBI bad ka la thung bujli da U Nageshwar Rao, uba dei U Joint Director jong katei ka tnat bad U Rao, un dei U Director ba thymmai jong ka CBI.Shillong: Ki pulit ki la ioh jingtip ia ka jingiaid jingieng jong uwei u briew uba la tip kyrteng kum u Chuang ban ioh thied tiar siat na ka bynta ban leh ia ki kam pyntriem.
Kumta ki pulit ki la talasi ia ki kali ha ka shnong Nengkalgre, West Garo Hills ha ka 17 tarik mynta bnai ha ka por 6 baje janmiet.
Ha katei ka jingtalasi kali ki pulit ki la ioh bat ia uwei u briew uba la tip kyrteng kum u Rak K Sangma, 24 snem karta , la ioh bat ia u na kawei ka MTC bos bad na utei ki la ioh kurup kawei ka 7.65 mm Pistol, kawei ka Magazine, 3 tylli ki kuli 7.65mm, shiteng kilo ki tiar pynbthei , kawei ka mobile phone bad 2 tylli ki Detonator.
Bah Francis SyiemliehHa ki sngi kiba hadien (days hereafter) hashuwa ba ka pyrthei kan kylla long noh sha ka dujok baitriem ne sha ka jakashong jong ki mrawkhlaw-arkjat baijli, kin dei ki kynthei bad u ksuidtan kiban sa synshar donbor îa ka pyrthei bad kiban sa pynduh noh îa ka jingsuk-jingsaiñ na ka pyrthei jroiñ; kin sa rong noh soit îa ka jingsuk-jingsaiñ shaei shaei ne sha kata ka ramîa jong ka ‘jingkhyllah sngi-jingkhyllah miet’ bashyrkhei bad balamwir.
Kane ka apot basniew kan sa jia thik kumba ka lajia îa ki sngi jong u Adam bad ka Im ha Kper Eden ha kaba u ksuidtan ula tur beit pukpuk tang sha ka Im (kaba dei ka kynthei ne ka tnga ne ka kmie) hi ban pynshoi îaka, kat haduh ba ka lalah syndon ban pynhap noh îa u Adam na ka bor bad ka burom jong-u îa kiba u la-îoh tang na u Blei Nongbuh Nongthaw.
Ki dak ki shin ki ladang paw dang paw pylleiñ-tyngkreiñ ba u ksuidtan u pyndonkam borbah bha îa ki kynthei ha kine kisngi baisih bad basngewdujok lada phin phai kat sha baphai, la kadei sha ki lad ki lynti kamai pisa-tyngka ne ki lad khaii pateng bapher bapher, (different business or commerce avenues) ne sha kyrdan pule science, philosophy, doctor (medicine) ne sha ka politics bad kumta terter.
Hynrei to shai jingmut pat kdar ba kane kam thew îa kito ki kynthei kiba tiengburom bad kiba tieng-Blei bad kiba don ruh îa jingsngewthuh babha bad badei, ba kumba kidei ki kynthei namarba U Blei Ula thaw îaki ki kynthei, kin îaisah ruh ki kynthei hi shaduh ka bymjukut.
Kine kin dei kito ki riewkynthei kibym kwah ramîa thala îa ka ramîa-ksuidtan aîu aîu ban dkhat noh wat îa katei ka Sngi ruh nangtei na sahit bneng na ka khet jongka, ban pyndum noh îa ka pyrthei ngaiñ!Kine ki kynthei jong kane ka juk-mynta ne ka juk MOTHER-NAUGHTY (ne modernity) imat kim itieng shuh îa kaei kaei ruh bad kilong kiba lakloi ruh ban îakyrsum lang bad kaei kaei lada kata ka jingîakyrsum jongki ka ai îaki îa kine ki 4 (saw) tylli kiei kiei, kata: (1) ka Jingsngewîahap jingmut lang ban isih shynrang (opinionated feeling of ill feeling against men), (2) ka jingsngew aram jingmut jingpyrkhat îalade (Induced or deceived comfort felling of self-complacency), (3) ka Jingpawnam-pawkyrteng baishyrkhei (terribly popularity driven) bad (4) ka Pisa-tyngka ne ka spah (money, wealth).
Hynrei, kine ki Im (Eves) jong kane ka juk imat kim ju pyrkhat mano ba la ju pha îala kajong ka jingim na ka bynta ban pynîoh îaki îa ka jingim bashngaiñ bad batikna baroh shi katta spah hajar snem naduh ba u briew u lasdang ban thoh rikod îa ka History jong ka pyrthei.
Kum ka nuksa ki syiem bad ki pyrton shipai kila îap ha ki madan thma bapher bapher ha kylleng ki hima jong ka pyrthei tang na ka bynta ban îada îa ki mahadei jongki bad îa ki riewkynthei jongki.
Ne hato la îada u ksuidtan îa kynthei baroh shikatta spah hajar snem?? Hato ki kynthei ki nud ban ong ba ula îada u ksuidtan îaki ba ki sa dang im ne dang don ha kane ka pyrthei kat haduh kat kine ki sngi jongngi? Tang hangne ha kane ka District barit jongngi ruh kidei ki Rang-KSU kiba la ju pha îala kajong ka jingim, bad nyngkong eh na ka bynta jong ki Kynthei Khasi hi.
Hato don napdeng jong ki kynthei Khasi kiba nud ban len îa kane? Manga uba thoh îa kane ka article hi ruh nga la mynsaw îalade na kaba îashoh bad ki riewpohjait kiba la pyrshang ban lehsniew (ban batbor) îa ki kynthei Khasi jongngi katba kidang wan na ka phang Police Bazar sha Nanpalok lyngba jong ka surok Vivar Road ha kito kipor kiba 24 snem mynshuwa, bad kane ka lajia ha u Bnai May (Jymmang) jong u snem 1994.
Kane kadei tang kawei ka jingjia na kiba bunjait kiwei pat ki jingjia kiba nga la long langknia dalade.
Haba kumta, hato ki kynthei jong kane ka juk-mradkhlaw kim donkam shuh îa ka jingîada na ki shynrang babha namarba ka ladon ka High Court bad ka Supreme Court? Hato ki Judge jong ka Supreme Court ne jong ka High Court kila ju wan ban îeng hapdeng ha kapor ba ki kynthei ki shah shim kabu ha kino kino ki riewpohjait? Nga hi dalade nga sakhi ba ha utei u bnai May (ne Jymmang) jong utei snem 1994 nga la shah lympat hapoh ktiehsaw haduh ba nga la pangmet lut baroh shi rynieng, tang na ka bynta ban îada îa kito ki arngut ki kynthei kiba lashah khangkdong ha ka kynhun jong kito ki 3 ngut ki rang-khynnahtuh Dkhar, hynrei nga khlem îohi pat îa kata ka High Court ne îa kata ka Supreme Court ba kin wankah ne wanîeng hapdeng ban îada îa kito ki arngut ki kynthei-briew katba kidang shah kloh met lerler.
Ha katei ka jingîaleh nga laduh noh îa kawei ka baje-kti (Raomer), Shijur ki juti Sweat kiba lapait ha ka jingîashoh (self defense) bad îa kane baroh nga laleh ymdei namarba nga dei u riewîashoh briew, hynrei kadei beit tang namarba nga kwah ban îada îa kito ki thei samla arngut kiba lajan shah pynjot ei ha ki riewpohjait.
Hato nga ruh nga dei u MALE CHAUVINIST kumba krenbeiñ shynrang kito ki thei-rakot jong kane ka juk-mradkhlaw bakynsha?Kito arngut ki kynthei kiba lalait na ka ksangkti basniew jong kito ki riewpohjait ki sakhi îa kane ka jingthoh jongnga ba nga lakren îa ka jingshisha.
Hynrei nga kylli biang pat ‘hato ki kynthei kim donkam shuh îa ki shynrang?’ Lada kidang donkam îa ki shynrang balei pat ki krensang lamwir haduh katne katne la kum kito kiba langat lyngkhuh bad u ksuidtan hi?Nga Ia shu thoh lyngkot kane ka article.
Ban da kadei ba ngan thoh jrong, kan nym kut shuh; hynrei phi îohi hi dalade ruh ba haduh katno kine ki kynthei jong kane ka juk-mynta ki lasniew da ka jinglong bymman bashyrkhei haduh katta katta naduh kito ki khynnah kiba dang pule ha ki high school haduh kito ki super models ha Bollywood bad Hollywood, naduh kito ki thei ‘simple in face, dangerous in mind’ haduh kito ki sister riewniam kiba iluilui hynrei kiba nguingui jingmut jingpyrkhat pat bad kumta terter.
Ka pyrthei ka la sniew palat! Balei sha u Blei um leh eiei noh? Tip U dang ap sa tang îa kaei pat?Ñiuma, pule shuhshuh îa kane ka poetry harum ban sngewthuh shuhshuh haduh katno shisha ki kynthei jong kane ka juk MOTHER-NAUTHTY ki la ehdohnud bad ki la sniew.
Tangba, îa ka hok tynrai jong kane ka poetry la tyngkai!“Kin Dkhat Wat Îa Ka Sngi!Ko thei bhabriew babun jingmut!Balei durkhmat ka syam kynshluit?Balei surkren ka khor shyrkhuit?Balei jabieng ka thnam ka khluit?Balei dohnud ka kyan bymkhuid?Hato phi khan, phi shun ne kput?Ladei seh mo phin kylla ksuid?Ko thei bhabriew bakhraw kyrdan,Îa ka pyrthei phi la dang tan;Da jingstad hi phi la kuman,Shakhmat ka ding thiawthiaw phi thom;Ban îeng hadien laîap ka mon,Î’u Bnai bashai phi kah syndon.
Îa ka Khet Sngi ruh phin pynkyllon?Ko kynthei briew ba ju jemnud!Balei kumne phi la eh’nud?Phi ksihîap noh îa ka dohnud,Ne phi la bret noh îa ka jingkhuid?Naduh mynno phi la syntuid?Hato mynta phi la long ksuid?Phin ryngkang noh î’u Blei Bakhuid?Ko kynthei briew ba long jingtngen,Ba long jingshngaiñ bad jingkyrmen;Hooid jingkhia ka la dang ban!Hooid ka hok la dang suwan!Hooid ka pap ka la dang pran!Hooid ksew khlam ki la dang bun!Hynrei ban eh kuman te, dei kaba sang!"Pyrkhat bha îalade-lade maphi ko ki riewkynthei bad ki thei-îaw jong ka Jaitbynriew Khasi, tip haleh phi îa dei kiei tip hapoh jongphi bad shabar jongphi.
Kawei kaba nga kwah ban mana khia-mynsiem îaphi kalong ba “Wat pyrshang ban pyrthuh jubor îa ka dustur balehbeiñ kynthei jong ki Hindu bad ki Muslim namar kan dei ka sang bad ka kam ingkhongshyllangmat suda, namar ki rang khasi te kim ju lehbeiñ ho îala kijong kijong ki tnga bad îala kijong kijong ki khun ki kti.
Laitnoh sa tang haba phi kum leit ngat hi da ki khra-pei bad da ki sohpyut te yn îaleh kumno pat………Tangba wat dietat îala kijong ki Rangbah-Khasi ha ki nongwei bad ha ki nongshun babuhrieh jong ka Jaitbynriew!.
Nongstoiñ: Ka jingdon jong ki jaka kynshew pisa kum ki Bank, ki post ophis bad kiwei kiwei ka la pynsuk bad pynsngew skhem shibun ia ki paidbah ban kynshew ne buh bha ia ka pisa kaba ki don ha kiba kum kitei ki jaka khnang ba ka pisa ka jong ki kan nym jah khlem ka jingtip ne jingsei jong kiba long trai ia ka kyrteng thep pisa (Account).
Hynrei lada kiba kum kitei ki jaka pynlang ne thep pisa, ki long kiba thurmur ha ka rukom treikam, khamtam ha kaba sei ia ki pisa paidbah ka pynlong pat ia ki briew ba kin syier ne duh jingshaniah noh ia kiba kum kitei ki jaka kynshew pisa bad dang ha kine ki khyndiat bnai kala don kawei ka jingjia hapoh ka post ophis kaba don ha Nongstoiñ kaba la pynkyndit bynriew ia kiba bun ki paidbah, hadien ba u wei u rangbah u bala kynshew pisa ha katei ka ophis u la kam ba u la shah sei tuh haduh T.50 hajar tyngka ka pisa na ka Account ka jong u, khlem ka jingtip ne jingleh ka jong u tei u rangbah.
Hadien ba la ioh jingtip halor katei ka jingjia na ka liang jong u ne u nongthoh khubor u la leit ban iakynduh Markhmat bad u tei u rangbah u bala tip kyrteng kum u bah Lastmonroy Jyndiang ban tih bniah halor katei ka jingshah sei tuh ka pisa ka jong u bad haba iakren bad u nongthoh khubor u tei u rangbah u la ong ba ha u bnai Nailur mynta u snem u la leit sha katei ka post ophis ban phah khein sut bad na ka liang jong ka ophis kila phah ia u ba un buh ia ka passbook ha katei ka ophis bad ban shim ruh hadien katto katne sngi.
“Hadien ba nga la dep buh ia ka passbook ka jong nga ban phah khein sut nga leit mih biang, hynrei kaba lyngngoh ka long ba ka passbook ka jong nga kala jah noh bad haba nga kylli na ki nongtrei katei ka ophis kila ong pynban ia nga ba nga la pynjah bad kila phah wad bha bad haba ka passbook jong nga kala jah kala pynlong ruh ia nga ban sngew artatien kumta nga la phah sei noh ia ka statement jong ka passbook ka jong nga bad kaba sngewsih ka long ha katei ka statement la pyni ba la dep ban sei noh ia ka pisa jong nga haduh T.50 hajar khlem ka jingtip ka jong nga" ong u tei u rangbah.
Haba pyrshang ban kylli na u la katei ka ophis ka pynshai ne em halor ka jingjah jong ka pisa bad utei u rangbah u la ong ba ha ka jingleit ia kynduh ka jong u ia u post master katei ka post ophis u bah B.Mawlieh u la ong ba katei ka pisa ka jong u kala jah naduh u bnai Iaiong jong u snem 2017, kata naduh kapor ba dang don u post master barim u bah S.Kharbudnah bad u bah Mawlieh u la bthah ruh ia u tei u rangbah ba un ujor noh sha ki bor kiba halor jong katei ka ophis kata sha u Senior Superintendent ha kaba u la leh ruh ia kata.
Shuh shuh u tei u rangbah u la ong ruh ba haba u la kylli mano ba la sei ia ka pisa ka jong u bad haba u la phah pyni ruh ia ki slip sei pisa bad ka jingsoi na ka liang jong utei u post master u ba mynta u bah Mawlieh u la bthah ia u ba un hap leit shaduh sha Nongbah Shillong, namar ia baroh ki kot ki sla la phah lut sha Shillong bad u tei u rangbah u la ong “Nga la dep ruh ban leit shaduh sha Shillong haduh lai sien kynthih hynrei kila kyntait ban ai ne pyni mano ba sei ia ka pisa jong nga bad ki la bthah pynban ia nga ba ngan thoh noh shithi da kawei pat ka shithi ujor".
Yn tang kata na ka liang jong u nongthoh khubor u la iohlad ruh ban iakren markhmat bad u post master katei ka post ophis u bah B.Mawlieh ha kaba u la iathuh, ba um don jingtip da kaba u la ban biang ba katei ka kam kala jia naduh u bnai Iaiong jong u snem bala lah ha kapor ba dang don da u bah Kharbudbah kum u post master katba ma u pat u sdang wantrei ha katei ka ophis ha u bnai Jymmang Jong u 2017 bad u la ong ba katei ka kam mynta ka dang don ha ka jingtohkit bniah bad ha kaba iadei bad ka jingbuh passbook ha katei ka ophis u la ong ba katkum ka ain ophis ym ju shah, hynrei lehse ki lah pat ban don kiba ju leh ia katei.
Ka Juventus, ka la pynliem ia ka Manchester United, da 1-0 ha ka jingialehkai Champions League hynnin ka miet ha Old Trafford ha England.
La thep ia ka kol na ka liang jong ka Juventus, da U Paulo Dybala, ha ka minit kaba 17 jong ka jingialehkai.
