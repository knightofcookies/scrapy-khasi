“Lada ka sorkar kam lah ban leh ia kane, khlem pep, ka nongbah Shillong kan long ka nongbah jong ki kam thombor ia ki kynthei kum ka Delhi", u la ong.
Shillong, 7 Lber:Ki nongtrei shipor lane ki Officiate jong ka tnad PWD Road and Building mynta ka sngi ki la leit ban ia kynduh ia u myntri rangbah ka jylla u Dr.Mukul Sangma bad ia kitei la ialam da ka President jong ka Mahila Congress na kane ka jylla ka kong Joplin Shylla.
Katei ka jingiakynduh jong ki ka long ban pynsngew ha u Dr.Mukul ia ka jingeh ba ki ia kynduh namar ka jingshah weng kam kynsan kynsan ha ka sorkar kaba la ktah lut ia ka kam ing ka sem jong ki.
Kitei ki nongtrei shipor ka PWD ki la ai ruh da ka jingthoh sha u Dr.Mukul ban pynpaw ba kane ka jingweng kam kynsan kaba tang da ka ktien kaba la pynsngew sha ki ka la treikam tang hapoh ri Lum Khasi bad Jaintia katba ha ri Lum Garo baroh ki nongtrei shipor ki dang trei ia ka kam jong ki.
Ki la dawa ruh ba u myntri rangbah u dei ban ailad ia ki ban bteng biang ia ka kam ba ki trei namarba kumba ka long mynta ka snem jong ki ruh ka la heh namarba don na ki kiba la trei la palat ia ka 30 snem kum ki nongtrei shipor hynrei kiba bun hi ki trei palat ia ka 5 snem bad kim lah shuh ban leit trei da kiwei pat ki kam.
Haba kren sha ki nongthohkhubor u General Secretary jong ka All Meghalaya Officiating Employees PWD Road and Building Association u bah Barristar Roy Thabah u la ong ba ki nongtrei kiba la shah weng kam kynsan ki la palat ia ka 100 ngut bad la weng kam ia ki tang da ka ktien ha u naiwieng, 2015 bad naduh katei ka por kim shym la ioh ia ka tulop ruh kaba shisnem tam.
Ka kong Joplin Shylla President Mahila Congress ka la ong ba bun na kitei ki nongtrei ki la pynpep skul noh ia ki khun jong ki ruh namarba ka la ktah ia ka jingioh kamai jong ki.
Ha katei ka jingialang kaba la wan ban ia shim bynta da ki phew ngut ki nongtrei shipor la donlang ruh u bah D.D Lapang nongaibuit ka sorkar, u Martin M Dango myntri ka tnad PWD bad kiwei pat ki heh sorkar.
Shillong, 7 Lber:Mynta ka step la lap ia ka metiap jong kawei ka longkmie narud surok ha Itshyrwat, ka lynti ban leit sha NEIGRHIMS.La lap ia katei ka metiap ha ka por 5 baje mynstep.
Katei ka longkmie kaba don hapdeng ka 30 bad 32 snem karta ka dei kaba shong basah ha Mawprem Bishop Falls.
Ia katei ka metiap la lap da ki nongshong shnong jong katei ka shnong bad mar mar ki la pyntip sha ki pulit.
Ki pulit ki suba jur ba katei ka longkmie ka la shah batbor bad hadien la pyniap noh ia ka, ia katei ka metiap kaba thiah lyngktar harud surok la lap ba kam don jaiñ don nep shuh.
Ia katei ka metiap la pynkit noh sha Civil Hospital ban leh ia ka Post Mortem.
Haduh mynta ia katei ka metiap ym pat shym la don kiba wan kam.
Ki pulit ki dang tohkit ia katei ka jingjia.
Ha ba iakren bad u bah B Rynjah uba long u rangbah shnong ka Mawprem u la iathuh ba katei ka longkmie kadei kaba sah ha Kyrbom ha ïing baduk (MUDA Housing Complex) bad ka don hapdeng ka rta kaba 27 haduh 28 snem bad ka lah don khun bad u rangbah shnong u la iathuh ruh ba mynta um pat lah ban ai ka jingtip kaba bniah namar ba un dang hap ban leit sha katei ka ïing lashai ka sngi.
Shillong, 08 Lber:Ka Synjuk Ki Nongsynshar Shnong ka Bri U Hynniewtrep (SNSBH) ka pynrem jur ia ka jingjia leh beijot bad pyniap dusmon ia kawei ka longkmie kaba na Mawprem, Shillong ha ka miet 06 tarik Lber kumba la paw ha ki lad pathai khubor.
Ha ka kyrwoh ba la pynlait mynta ka sngi ka SNSBH ka la ong ba ha kane ka sngi ba kyrpang kaba baroh ryngkat bad ka pyrthei shityllup la rakhe ia ka sngi burom ki kynthei bad burom ia ki kum ka jingai ba kordor jong u Blei ha u khun bynriew.
Ka Synjuk ka ai khublei Sngi Burom basuk ia ki kynthei naduh ki khunlung, khynnah, samla, longkmie bad ki tymmen ki kro.
Ka Synjuk ka sngewkhia shi kat dei halor ki jingshah rahbor, batbor bad shah pyniap dusmon (khamtam) jong ki khynnah/samla kynthei bad longkmie kiba mih khubor na ka por sha ka por.
Kaba sngewtriem bad pynsuhjer shuh shuh ka long ba kum kine ki kam sniew ki iai jia man ka sngi ha ki jaka bapher bapher ka Ri Hynniew trep baieid jong ngi.
Ha kajuh ka por ka synjuk ka kwah ruh ban maham ia ki khynnah samla samhoi halor ki jingma jong u drok; uba u la wanrah ia ki jait jingsniew ba har rukom ha kane ka ri.
Ka Synjuk ka bynniaw ia ka jinglong jingman ka imlang sahlang mynta bad ka kyrpad ruh ban don ka sneng ka kyntu hala ki rympei, ki kur ki jait bad ki shnong ki thaw ban pynneh pynsah ia ka akor ka burom bad ka tip briew tip blei ba la buh la seng da u mynba rim; khnang ban jop ia kane ka jingeh kaba ia kynduh mynta.
Ha kum kane ka saw ka sian jong ka jait bynriew, ka synjuk ka kyntu ia baroh ki Dorbar bad ki nongshong Shnong ban pyrman bad peit bniah ia la ki nongshong shnong.
Dei ban adong de ia ki ban leh kino kino ki kam kiba pynthut ia ka suk ka sain bad kiba pynjah burom ia ka shnong ba ki shong ki sah bad ia ka jait bynriew Hynniew Trep baroh kawei.
Ka la ong ai ba ka ktien phira jong ka Dorbar Bah ba 30 tarik Jymmang 2015 kaba ong “Kumba hyndai kumjuh lawei namar ka ri ngin long kawei" kan pynshlur ha kane ka por jong ka jingtynjuh.
Ka synjuk ka long kaba kloi ban ia trei lang bad kino kino ki Dorbar Shnong ha kaba iadei bad kane ka liang, la ong ka kyrwoh na u Bah R.L.Blah u Genl Secy ka SNSBH.Shillong, 8 Lber:Ki pulit jong ka nongbah Shillong, ki la pyntip ba kito kiba leit jingiaseng Synod Sepngi ha Mawlai Umshing, ha ka 12tarik Lber 2017, kim dei ban ia kit palat pud ha ki kali leit jingiaseng bad ba kim dei ruh ban shong jingiaseng, ha jrong prah jong ki trok.
Ki pulit, kin nym shah ba kiba kum kitei ki kali, na ka bynta ka jingsuk ka leit ka wan ia baroh, ong ka khubor na U Bah M Kharkrang, Superintendent of Police, East Khasi Hills.
Lah ban pynkynmaw, ba dang ar taiew mynshwa, kawei ka trok, ka la kylla ha ka lynti leit jingiaseng Synod sha Nonglang, ha kaba ka la kit briew kumba 70ngut tam eiei bad kaba la pyniap ia 19ngut ki briew haduh mynta bad sa bun kiba dang mynsaw jur ha Hospital.
Shillong, 7 Lber:Katba dang iaid lynti ban leit sha Maw-tajuh -Khad-Ar Shnong haba la poi ha ka jaka ban rung sha ka shnong Kshaid (12 Shnong) une u nongthohkhubor u la iohi ba ka don ka jingtwa khyndew kaba la jur bha ha kaba ki mawbah, maw rit bad ka khyndew kaba la twa ka la khang lynti sbuk ia ka surok ban kiew sha ka Shnong Kshaid kaba hap ban iaid lyngba ka shnong War-War.
Une u nongthohkhubor u la kylli na ki briew jong katei ka thaiñ, shaphang katei ka jingjia bad ki la iathuh ba ka la jia la jan dap shibnai mynta; hynrei haduh mynta ki bor sorkar kim pat leit ban pynkhih lane ban weng ia katei ka twa kaba la khang sbak ia ka surok ban rung hapoh shnong.
Ki briew jong katei ka thain ki la pynpaw ka jingsngewsih namarba ki bor ba dei peit kim shym la shimkhia ban weng noh ia katei ka jingeh u paidbah bad ki la kren iam rem da kaba ong ba ki dei ki nongkyndong ym don ba phai khmat sha ki.
Uwei na ki rangbah haba kren bad u nongthohkhubor u la ong ba bunsien la ju iohi ba haba don kino kino ki jingjia twa khyndew ha ki jaka sor ne khapsor la ju iohi ba mar-mar tang da ki minit ne kynta la phah ia ki puh shilum ban leit pynkhuid bad pyllait lynti, hynrei katei ka jingjia hangtei ka la jia la shibnai mynta hynrei ym don ba phai khmat satia.
Shillong, 08 Lber:U Myntri ka general administration u Bah HDR Lyngdoh u la ong ba ka national population registration (NPR) ka iadei beit bad u Aadhaar number bad ka sorkar ka dang pynkhreh ban sdang biang ban leit register hadien ba la pynbit pynbiang ia ki jingdonkam.
U Bah HDR Lyng-doh u la ong ia kane haba jubab ia ka jingkylli ba la wanrah da u MLA ka Nongkrem u Bah Ardent M Basaiawmoit mynta ka sngi hapoh ka iing dorbar.
U Bah HDR u la ong haduh mynta ka jingdon jong ki briew kiba la rejister ha ka National Population Register Biometric ha kane ka jylla ka la long tang 10 percent.
“Ka jingpynrung kyrteng ia ki nongshong shnong ha ka jylla la pynkut noh da ka sorkar pdeng ia ka agency kaba leh ia kane ha ka 31 tarik Nohprah 2016 bad na kata ka daw, la pynsangeh shwa ia kane ka kam shipor", la ong u Bah HDR.Ka jingpynrung kyrteng kan sa sdang biang hadien ba ka sorkar pdeng kan thung ia ka agency ba thymmai na ka bynta kane ka kam, u la bynrap.
Ha kajuh ka por, u Bah HDR Lyngdoh u la kyntait ia ka kam ba ki paidbah kim pdiang ban leh ia u Aadhaar da kaba ong, “Mynta ki paidbah ka jylla ki la sdang ban pdiang ia u Aadhaar".
U la ong ba kane ka jingsdang jong ki paidbah ban pdiang ka dei hadien ba ka bor sorkar ka la pynlong ia ka jingpynshai bad ban pynsngewthuh ia u paidbah sha kylleng ki jaka bad ki shnong.
Halor ka jingkylli u MLA na Rambrai ba ki paidbah ka West Khasi kim pat pdiang ia u Aadhaar, u Bah HDR u la ong, lada donkam ka sorkar kan sa pynlong biang ia ka jingpynshai paidbah halor kane.
Nongstoiñ, 8 Lber:Ka seng Khasi Student Union West Khasi Hills District Unit, ka la leit ban ia kynduh ia u Deputy Commissioner ka West Khasi Hills, u Arun Kumar Kembhavi ban dawa pyntreikam noh ia ka ia ka khyrdop rung bad mih ha Athiabari.
Katkum ka kyrwoh khubor ba la phah da u samla Ellen Syiemlieh Education secretary KSU Nongstoin Circle, la ong ba na ka liang jong ka seng.
Ha katei ka jingleit kynduh DC ka la buh ruh ia ka jingthoh ban kyrpad ia u DC ba un kham pynkloi noh ia katei ka kam, namar ba ia katei la dep ban ai jingmynjur hi da ka sorkar ha kine ki snem ba ladep bad kumba ka long ha kiwei kiwei ki District jong ka Jylla ia kitei ki khyrdop rung bad mih la dep ban pyntreikam bad ka la iaid shait shait katba hapoh West Khasi Hills, ka dang sahkut.
Shuh shuh la ong ruh ba ka seng ka la ai jingmut ia u DC ba lada don kano kano ka jingeh ha kaba iadei bad ka jingshim jaka, ba ki dei dei ban wad noh shawei ia ki jaka khnang ba ka kam kan nym sahkut ka kam.
Ha kajuh ka por ka seng, ka la pynpaw ruh ba katkum ka jing thmu jong ka sorkar ka jaka ba mut ban buh ia katei ka khyrdop ka long ha Athiabari lane Kamriangsih hynrei kitei baroh ar jaka kim da long ki jaka kiba biang namar ba ha kitei ki ar jaka dang don ruh ki lad ki lynti ban ioh rung ioh mih bad ka seng ka la ong ba dei ban buh ha ki jaka kiba bit ba biang khnang ba ka jingthmu buh khyrdop kan long kaba sei soh.
Ha kaba iadei bad katei ka bynta na ka liang jong u DC u la ong ba ka jingeh ba ka sorkar ka ia kynduh mynta ka long namar ba ka khyndew kam dei ka jong ka sorkar, hynrei ia ka jaka ba la thmu ban buh ia katei ka khyrdop hapoh Athiabari ka dei hapoh ka jingpeit jong ka KHADC, kumta u la ong ba ka donkam ruh ban hap iaid lyngba ka KHADC.Ha kawei pat ka bynta na ka liang jong ka seng ka la ai jingthoh ruh ban tyrwa ia ka Kyrshai ruh kum kawei na ki khyrdop rung bad mih, namar hadien habud, ynda la shna ia ka surok Nongstoin Rambrai Kyrshai kan sa kylla long kum kawei na ki lynti heh ban rung ban mih na ka Jylla Meghalaya sha ka Jylla Assam bad ha kajuh kapor ka seng ka la pynpaw ruh ia ka jingeh namar ka jingpynslem jong ka sorkar ban siew dep noh ia ka bai jaka, sha ki trai khyndew ban shna ia katei ka surok bah.
Na ka liang jong u DC ha kaba iadei pat bad katei ka bynta u la kular ba un sa shim khia ban siew lut noh baroh bad u la dep ruh ban wad jingtip bad buh ruh ia ka jingkylli na ka ka regional ophis kaba don ha sorbah Guwahati halor ka jingpynslem ia katei ka jingsiew sha ki trai khyndew, ong ka kyrwoh.
Jowai, 8 Lber:3 ngut ki mynsiem ba kordor ki la duh, kynthup ar ki longkmie bad iwei I khynnah kynthei ba dang san snem ka rta, katba 39 ngut kiwei pat ki la mynsaw jur bad malu mala haba ka kali Mahindra Pick Up kaba ki shong ka la kylla ar kylla mynta ka por step ha shnong Khahnar, Sumer Patorship, East Jaintia Hills District.
Kitei kiba la khlad ha shen la tip kyrteng kum ka Ruphina Paslein (54), ka Kalbina Pake (70) kiba dei na ka shnong Khahnar bad ka khynnah 5 snem kaba la tip kyrteng kum ka Pdianghunlangki Lamurong kaba dei na ka shnong Mooknor.
U Superintendent of Police, East Jaintia Hills u la ong ba katei ka kali Pick Up (ML04A-9019) ka la kit palat pud haduh 42 ngut tang ha katei ka kali ba rit bad ka jingsniew palat ka surok khlaw ka dei ka daw jong ka jingjia kaba sngewsih.
Katei ka kali kaba la niah da u Kyrshanlang Lamurong, ka la mih na Mooknor ban leit shah sumar khmat ei sha Saipung, namar ba mynta ka sngi ka Bansara Eye Care ka la pynlong ia ka jingsumar khmat ei ha Saipung.
La iathuh ba dei ha ka por 8:30 eiei mynstep, ynda la poi ha kawei ka jaka ba pynnoh katei ka kali kaba iaid lyngba ka surok khlaw ka la kylla ar kylla haduh ba jan baroh kiba don ha katei ka kali ki la mynsaw lut bad 3 ngut pat ki la khlad hashen.
U SP ka EJH, u bah S Thamar u la ong ba ki don haduh 24 ngut kiba la mynsaw jur, katba 15 ngut pat ki la mynsaw malu mala.
Ki don 13 ngut ki shynrang bad 26 ngut ki longkmie kiba la mynsaw.
Ka kmie bad u kpa jong u driver ruh ki la mynsaw jur.
Ia kiba la mynsaw la kit sha Saipung PHC bad na katei ka PHC pat la kynriah ia ki sha Jowai District Hospital, Ialong bad sha Shillong.
Nongpoh, 08 Rymphang:Ka Hynniewtrep National Youth Front (HNYF) Northern Region, ka la pynrem jur ia ki riew shim kabu kiba la nud ban hiar thma ka Weighbridge jong ka sorkar kaba don ha 13Mer, Ri Bhoi District, da kaba kynnoh ruh ba ka daw kaba la pynlong ia katei ka jingjia, ka dei namar ka jingdonktilang da ki Dalal bad ki trai kali na Meghalaya bad Assam, kiba la ju mlien ban pyllait tuh ia ki trok kit dewiong palat pud na katei ka jingkieng thew kali.
Kum ban shu pynkynmaw hangne, myn ha ka miet Sngi u Blei, katei ka jingkieng thew kali, ka la shah hiar thma ha ki briew ia kaba la suba ba ki dei na ka jylla Assam bad ha katei ka jingshah hiar thma ka la don ruh ka jingjulor kaba khraw ha katei ka jingkieng thew kali, ba kynthup naduh ki tiar ki tar bad kawei ka JCB ka la shah pynjulor lut.
Haba kren sha ki nongthohkhubor, u Bah Marcus Marten President ka HNYF, Northern Region, u la ong ba kum ka seng kam lah khlem da pynpaw ia ka jingsngewkhia kaba jur ban iohi ia ka jingshlur jong ki riew shimkabu, kiba la nud ban hiar thma wat ia ka jaka jong ka sorkar.
“Ka jingbym shimkhia da ka sorkar ban bat ia kito ki trok kiba la kit palat pud, kiba la pynkhein ia ki kyndon kiba ba la buh da ka NGT, ka dei kawei na ki dawbah kaba la pynlong ia katei ka jingshah hiar thma" ong u Bah Marcus Marten.
Kumta haba iadei bad kane, ka HNYF, Northern Region, ka la kyntu ia ki bor Distrik ka Ri Bhoi ba kin bat lut ia baroh kito ki trok kiba la kit palat pud, khang ba kum kitei ki jingjia kiba pynsngewsih kin nym jia shuh nangne shakhmat, u la bynrap.
Shillong,19 Iaiong:U MLA bad MDC barim ka Nongkrem Konstitwensi u bah H.S Shylla u la pan tiket na ka seng UDP na ka bynta ban ia aireng ha ka elekshon MDC shiteng samoi.
Katkum ka jingtip kaba u Rupang u la ioh lum la ong ba ia ka aplikeshon u bah Shylla u la phah sha u President Rangbah ka UDP u Dr.Donkupar Roy.
La iathuh ba ki don ar ngut ki nongpan tiket na ka seng UDP na bynta katei ka elekshon MDC shiteng samoi bad utei u dei u bah H.S Shylla bad u bah Edar Lyngdoh Nongbri uba dei u MDC barim ka Nongkrem.
Hynrei la ioh jingtip ba kitei baroh ar ngut ki don ia ka juh ka sur bad ki la poi sha ka jingiasngewthuh jingmut ha kaba u bah Edar u la weng noh ia ka aplikeshon jong u ban ailad ia u bah Shylla ba un ia aireng ha katei ka elekshon MDC na Nongkrem.
La sngewthuh ba ha ka elekshon MDC shiteng samoi ka ban wan u bah Shylla un ia khun na Nongkrem Konstitwensi na ka tiket UDP.La ioh jingtip ruh ba mynhynin ka janmiet u bah Shylla u la pynlong jingialang ha Nongkrem ban pynshai paidbah ia ki skhim kiba ki nongmihkhmat ki ioh kaba kin hap ban sam sha ki paidbah.
Lah ban pynkynmaw hangne ba ka Nongkrem konstitwensi ka la shong khlem MDC hadien ka jingrisaiñ noh u bah Ardent M Basaiawmoit na ka kam MDC uba la bat ha ka juh ka pork um u MLA bad MDC katei ka konstitwensi.
Lah ruh ban kdew ba u bah H.S Shylla u la long teng ruh uMLA jong ka Nongkrem bad u CEM jong ka KHADC uba la rai ban shongthait noh na ka kam politik hynrei katkum ka jingtip u nongthohkhubor la ong ba ka jingmih pyrthei biang jong u mynta ka dei namar ka jingshah pynbor bad ka jingleit khroh biang ki briew na katei ka konstitwensi ba un ia khun elekshon biang bad la ong ba kiba bun na ki briew kiba leit khroh ia u ruh ki dei hi kiba ju ieng pyrshah ia u ha ki elekshon ba la dep.
Jowai, 20 Iaiong:Ki Nongialam jong ka Jaintia Students’ Union (JSU) hapoh ka jingialam u Presdent U Rikut n Parien ha kine ki khyndiat sngi bala dep kala ia kynduh biang ia u CEM jong ka JHADC ma Thombor shiwat ban pynkynmaw biang halor ki ar tylli ki mat jingdawa kiba la dawa naka JHADC  kata halor ka jingpynmih iaki Dak thoh Pnar (Jaintia) ba pura bad kumjuh halor ka jingbuh noh iaka Iew Die lang.
Ha kane ka jing iakynduh, na ka liang u CEM u la pynsngew hakhmat ki nongialam jongka JSU ba ka EC jongu kala dep shongpyrkhat bad iakren sani halor kine ki ar tylli ki mat bad u la ong ba ka EC kala dep thung ruh iaka Committee ba kyrpang naka bynta ban pynmih iaki Dak thoh ia kaba yn sa pynmih bad pynbna paidbah (Notify) shen khnang ba kan lah ban sdang noh iaka kam.
Ha kajuh ka por u CEM u la ong ruh ba ha kaba iadei bad ka Iew Die lang, ka Council kala mang katto katne ka Pisa naka bynta ban sdang ban shna ia kane ka iew die lang kum shi bynta ban pynkhlain shuh shuh iaka kamai kajih hapoh ka Ri Lum Jaintia.
Kumta halor kane ka bynta, na kaliang ka JSU kala pynpaw iaka jingsngewkmen halor kane ka jingshimkhia jongka Council bad ka pynpaw iaka jingiaroh ia kane ka EC kaba mynta khamtam eh ia u CEM namar ka jingshimkhia halor kine ki mat kiba donkam, bad ngi kyrmen ba ka Council kan iaid shakhmat khnang ba ka ri bad ka Jaitbynriew kan neh kan sah bad nangkiew haka roi ka par, ong ka kyrwoh khubor naka Union.
Nongstoin, 19 Iaiong: Katba dang mih ki sngi bad ki por nang jur ka jingshah kem bad wan pyndem ki ehrang ka kynhun kaikhlaw na Ri lum Garo, bad katei ka pynpaw ruh ba na ka liang jong ka tnad pulit haduh mynta ki dang bteng bad iai trei shitom na ka bynta ban ialeh ban pynduh pyndam noh shi syndon ia ki riew kieng atiar na Ri lum Garo khnang ba ka shong suk ka shong sain kan wan biang sa shisien hapoh ka Jylla Meghalaya.
Ka jingjyllei jong ki jaka rieh tngen jong kitei ki kynhun kaikhlaw kadei ha ki jaka khappud jong ka West Khasi Hills District, khamtam ha ka thain Shallang ka shnong kaba don ha ki khappud bad ka Garo Hills District, bad na ka liang jong ki pulit ka Shallang ruh kim pat ju shong kli kti hynrei kila iai bteng ban pynlong ia ka jingkhynra lehnoh na kapor sha kapor bad don ruh ki khep ha kaba ki hap ban iather kuli bad kitei ki kynhun kaikhlaw.
Hadien ba ki pulit ka Shallang kila bteng ia ka jingkhynra lehnoh na kapor sha kapor ha katei ka thain kila ioh ruh ban kem noh ia shibun ki ehrang jong ki kynhun lehnoh bapher bapher kiba shong rieh tngen ha katei ka thain bad don ruh kiba la iap ha ki kuli jong ki pulit bad don ruh kiba la shu wan ban pyndem hi ha khmat jong ki namar ka jingsyllang bad sohsat ha ka jingshah kthong kaba kim sngew don jaka shuh ban phet bad rieh.
U SP ka West Khasi Hills bah S.Nongtnger u la iathuh ba dang hynne ka step ki pulit ka Shallang kila bteng biang ia ka jingkhynra ia ki lehnoh ha kawei na ki jaka kaba don ha ka shnong Nengchigen WKH, bad ha katei ka jingkhynra ki pulit ka Shallang kila ioh biang ban kem sa ia uwei pat u snar ka GNLA u bala tip kum u Bishal R Marak u ba na katei hi ka shnong.
Shuh shuh u la iathuh ruh ba hadien bala ioh kem noh ia u tei u snar ki pulit kila ioh ruh ban kurup ia 3 tylli ki mobile phun, 4 tylli ki aim card bad kawei ka kot thoh jingthoh na u tei u snar, bad hadien ba ki pulit kila pynlong ia ka jingtohkit kaba bniah la lap ruh ba u tei u bala shah kem u dei u ba don lang ha ka kynhun jong u snar bah ka GNLA u Jimmy.
Ka ophis treikam jong u Deputy Commissioner ka East Jaintia Hills District, Khliehriat ka khot aplikeshon na ka bynta ar tylli ki post LDA cum typist bad kawei ka post Peon.
Kiba apply ia ka post LDA cum typist kin long tang kito kiba la pyndep ia ka klas 10 lane klas 12 shaneng, katba kiba apply ia ka kam peon kin dei tang kito kiba la pyndep ia ka klas vi shaneng.
Ka sngi bakhatduh ban pynpoi ia ki aplikeshon kan long ha ka 20 tarik, iaiong 2016 ha ka por 4 shiteng.
Ia ki applikeshon dei ban thoh to the Member secretary, District Selection Committee, East Jaintia Hills District, Khliehriat.
Pin code -793200.
Shillong, 20 Iaiong:Wat la ka Congress kam pat pynbna ia u kyrtong ban iakhun ia ka elekshon MP shiteng samoi na Tura hynrei, ki khubor la iathuh ba ka party ka lah ban pyn iakhun ia u Zenith M Sangma u para jong u Myntri Rangbah u Mukul Sangma.
“Ngin shong jing ialang noh mar mar ban rai ia u kyrtong na ka bynta ka elekshon MP shiteng samoi na Tura", la ong u Myntri Rangbah mynta kasngi.
U la kyntait ba ka party kan pynieng ia u para jongu kumba la iakren sharum shaneng hynrei u la ong beit ba ka party kan shong jingialang ban rai ia u kyrtong.
U Zenith u dei u myntri sorkar ka jylla ba peit ia ka tnad kam ialehkai bad u la paw kum uwei na ki kyrtong ka Congress uba lah ban shah pyniakhun ha kane ka kynti.
Na ka liang ka NPP kan sa pynbna ia u kyrtong ha ka jingialang ha ka 22 tarik katba ka UDP ka la dep pynbna ba kan kyrshan ia u kyrtong ka NPP ha kane ka kynti.
Na ka liang u Mukul u la ong ba ka Congress kan iakhun ha kane ka elekshon katkum ki jingkular jongka sha ki paidbah bad kyrmen ba kan ioh ia ka jingjop ha kane ka kynti.
“Ngin iakhun ia ka elekshon katkum ki jingkular sha ki paidbah bad ki paidbah ka Garo Hills ki la stad kumno ban jied ha kane ka kynti", u la ong.
Ka jingpynbna kynsan ka tnad Election Commission ia ka elekshon ban long ha ka 16 tarik Jymmang, ka la pynkhih khohreh ia ki seng sain pyrthei khamtam ka NPP bad ka Congress ban wad ia u kyrtong ban iakhun ha kane ka elekshon shiteng samoi.
Ka elekshon sha Tura Parliamentary constituency ka la hap ban pynlong hadien ba u MP u Purno A Sangma u la khlad noh ha ka 4 tarik Lber mynta u snem kaba long shi bnai tam eiei ba la pynbna ia ka elekshon naduh ba u la khlad.
Nongstoin, 20 Iaiong:Ki Paitbah nongshong Shnong jong ka dong bad ka thain Muliang Area, kaba dei hapoh ka Rambrai Jyrngam Constituency, ka dei kaba dang sahdien bad shah iehbein ha baroh ki liang naduh karoi ka par, jingnang jingstad, ka koit ka khiah, surok, lynti syngkien.
Mynta ki paitbah jong kane ka thain ki sah ha ka jinglyngngoh bad ka jingduh kaba khraw haduh katta katta kane ka dei ka jingleh shiliang khmat bad ibein ka Sorkar Jylla ia ka Rambrai Jyrngam Constituency, namar haduh mynta la hynniew bnai tam naduh ba la pynbor ia u MDC barim Bah KP Pangniang ba un resain, noh da ka ain jong ka Sorkar, da kaba u burom ia kane ka ain, ula resain ha ka 1tarik Risaw, 2015, hynrei haduh mynta ka Sorkar kam pynlong shuh ia ka elekshon shiteng samoi, ba thylli hapoh kane ka Constituency.
Ki katto katne ki nongialam shnong jong ka Dong Ri Muliang bad ki paitbah baroh kawei kim banse ban lum bad pynlong jingialang paitbah na ka bynta kane ka jingeh bad ha ka juh ka por kine ki nongialam shnong jong ka dong ka thain Muliang Area ki khot kiwer ia baroh ki para nongshong shnong khamtam eh la kyrpad jur ia ki riew rangbah jong ki shnong bapher bapher hapoh kane ka dong ka thain Ri Muliang kaba hap hapoh ka Rambrai Jyrngam Constituency West Khasi Hills ban iamih paitbah bad wan tikna khnang khnang ha ka jingialang paitbah kaba yn pynlong ha ka 28tarik Iaiong 2016, por 9.30 mynstep, ha ka Dorbar Hall jong ka Shnong Nonglang West Khasi Hills.
La kyrpad jur ia baroh ban wan khnang khnang bad ban shim khia namar kane ka dei ka kam iap kam im bad ka hok jong ki paitbah ba kumba ki paitbah hi kila pynlut la ka sngi la ka nong ban leit thep vote ban jied u Nongmihkhmat u MDC, ban ioh ia la ka jong ka hok jong ki bad ban ioh ruh ia ka jingjop u MDC badon burom ba la dep jied.
Kumta ha kane ka jingialang ki paitbah kin shim beit ia ka rai ba khlain da ka jingia mynjur lang baroh.
La hap wat lad wat lynti ban leit sha ki bor ba halor jong ka ain lane ban pynbor ia u MDC ba la resain ba un weng ia ka shithi resain da ka lynti jong ka ain ne la ka long ha kano kano ka dur ruh.
La khot lang ban ia don ryngkat ia ki katto katne ki riew rangbah na ka thain Rambrai ban ia sngap lem bad ai jingmut lang bad la khot ruh ia u Bah K.P.Pangniang MLA bad MDC ba la resain ban pynshai paitbah halor ka dawbah ka jing resain jong u ia ka kam MDC ha ki paitbah bapli ki la jied hok bad pynjop don burom ia u.
La pynkut ia kane ka kyrwoh lyngba ki Conveners Bah D.P.Wanniang bad Bah Francis Wanniang u Sordar jong kawei ka shnong hapoh ka hima Rambrai Myriaw Syiemship jong ka Rambrai Jyrngam Constituency.
Shillong, 19 Iaiong:Ka elekshon shiteng samoi sha ka Tura Parliamentary constituency kan long ha ka 16 tarik Jymmang ban wan, ha kaba ki 622189 ngut ki nongthep vote kin jied ia u nongmihkhmat sha Parliament.
Ka elekshon shiteng samoi na Tura la hap ban pynlong hadien ba la khlad kyndit noh u MP u Purno A Sangma na ka NPP ha u bnai ba la dep.
U Chief Executive Officer ka Election ka jylla u Bah Frederick Roy Kharkongor haba pynbna ia kane ha ki nongthoh khubor, u la ong ba ka sngi thep vote la buh ban long ha ka 16 tarik Jymmang, bad ka sngi niew vote kan long ha ka 19 tarik Jymmang kaba dei artad ka sngi niew vote ia ka jingthep vote MLA elekshon ha Assam.
Ka tarik ba khadduh ban thep kyrteng kan long ha ka 29 tarik Iaiong, 2016 bad ka tarik ban bishar ia ki kot ka sla kan long ha ka 30 tarik Iaiong, bad ka tarik ban weng noh ia ka kyrteng kan long ha ka 02 tarik Jymmang.
Na ka bynta ka Tura Parliamentary constituency kaba kynthup san tylli ki district ka don 315255 ngut ki nongthep shynrang bad 306934 ki shynrang ban jied ia u MP thymmai hadien lai snem ba la ioh ia ujuh u MP u PA Sangma.
“Ki don 945 tylli ki jaka thep vote ha baroh kawei ka Garo Hills", la ong u Bah Kharkongor.
Ha kajuh ka por, u CEO u la ong ba da ka jingpynbna ia ka sngi thep vote, ka ain Model Code of Conduct (MCC) ka la treikam ha ka jaka ban pynlong ia ka elekshon ha kaba ka sorkar kam lah shuh ban pynbna skhim thymmai haduh ban kut ka elekshon.
U la ong ba ka tnad elekshon mynta ka la pynkhreh shaid shaid ban pynlong ia ka elekshon kaba iaid beit iaid ryntih bad kan lum ia ka jingialang bad ki bor pulir kumno ban pynthikna ba ka elekshon kan long kaba jai jai bad kaba iaid beit khlem kano kano ka jingpynwit.
“Ngi dang iakren iasyllok bad ki bor pulit, ki BSF bad kiwei ki bor pahara ban pynlong ia ka eleksbhon kaba iaid beit", la ong u Bah Kharkongor.
Ia ka jingthep vote yn pdiang beit da ka dur EPIC hynrei yn ailad ruh ia ki nongthep vote kiba don kyrteng ha ka electoral roll ban pyni da kiwei ki sakhi lada kim don ka EPIC.U CEO u la ong ba ka tnad elekshon ka la pynkhreh ban khring kyrpang ia kito ki samla ba dang 18-18 snem ba kin iashim bynta ha kane ka jingjied.
Shillong, 19 Iaiong:“Ka shong ha ka parti" ong U Daryl Ch Momin, uba dei u kyrtong ba la ia khun pyrshah ia U PA Sangma, ha ka elekshon MP 2014.
Haba la kylli biang, da u nongthoh khubor, la ula pynkhreh ne em ban iakhun, lada ioh tiket, ula jubab “Balei ngan ieh".
Ha kajuh ka por, U Daryl, ula ong ba ia mynta hi, ka dang dei ka por sngewsih ha Garo Hills, namar ka jingkhlad ba kyndit jong U PA Sangma.
U Daryl, u iathuh ba haduh mynta, ki paidbah, ki dang ia leit ia wan ban ia kynduh ia u bad ban iakren halor ki jingeh bapher, ba ki don bad u ong ruh ba kito kiba la kyrshan ia u, ki kwah ba un dang ia khun biang ha kane ka sien, kaba mynta ruh.
U Daryl, u dei u kyrtong jong ka seng Congress, ha ka elekshon MP 2014 bad ula shah pynliem ha U PA Sangma, ha ka jingialeh, da kumba 40hajar vote.
Jowai, 20 Iaiong:Ki Nongialam jong ka Jaintia Students’ Union (JSU) hapoh ka jingialam u Presdent U Rikut n Parien ha kine ki khyndiat sngi bala dep kala ia kynduh biang ia u CEM jong ka JHADC ma Thombor shiwat ban pynkynmaw biang halor ki ar tylli ki mat jingdawa kiba la dawa naka JHADC  kata halor ka jingpynmih iaki Dak thoh Pnar (Jaintia) ba pura bad kumjuh halor ka jingbuh noh iaka Iew Die lang.
Ha kane ka jing iakynduh, na ka liang u CEM u la pynsngew hakhmat ki nongialam jongka JSU ba ka EC jongu kala dep shongpyrkhat bad iakren sani halor kine ki ar tylli ki mat bad u la ong ba ka EC kala dep thung ruh iaka Committee ba kyrpang naka bynta ban pynmih iaki Dak thoh ia kaba yn sa pynmih bad pynbna paidbah (Notify) shen khnang ba kan lah ban sdang noh iaka kam.
Ha kajuh ka por u CEM u la ong ruh ba ha kaba iadei bad ka Iew Die lang, ka Council kala mang katto katne ka Pisa naka bynta ban sdang ban shna ia kane ka iew die lang kum shi bynta ban pynkhlain shuh shuh iaka kamai kajih hapoh ka Ri Lum Jaintia.
Kumta halor kane ka bynta, na kaliang ka JSU kala pynpaw iaka jingsngewkmen halor kane ka jingshimkhia jongka Council bad ka pynpaw iaka jingiaroh ia kane ka EC kaba mynta khamtam eh ia u CEM namar ka jingshimkhia halor kine ki mat kiba donkam, bad ngi kyrmen ba ka Council kan iaid shakhmat khnang ba ka ri bad ka Jaitbynriew kan neh kan sah bad nangkiew haka roi ka par, ong ka kyrwoh khubor naka Union.
Shillong, 20 Iaiong:Ka sorkar jylla ka la aiti ha ka Indian Science Museum Council (ISMC) ba kan leh ia ka surbe ha ka thain Sohra ban buh ia ka Rain Museum khnang ban khring ia ki nong jngohkai pyrthei, namar ba ka Sohra ka dei kaba jur slap tam ha ka pyrthei, la ong u EAC ka Sohra u Bah G Warjri haba kren ha ka jingialang ha Khliehshnong Sohra.
U Bah Warjri u la ong ba ka ISMC ka dang leh ia ka surbe mynta badlada ka kam ka iaid beit kumba la thmu, kan sa urlong shen kane ka jingthmu.
“Ka jingpyn khreh ia ka DPR ka dang iaid mynta bad ym slem shuh lada biang ka jing pynkhreh, ngin sa ioh ia ka Rain Museum ha Sohra", la ong u Bah Warjri.
U la ong ba ha kane ka Museum yn buh bad yn pyni ia ka jingleh hyndai naduh mynta khnang ban pyni sha ki paidbah ia ka jinglong ka Sohra kum kawei na ki jaka ba jur slap tam ha ka pyrthei.
U Bah Warjri u la ong ba ka kam jngohkai pyrthei ka dei ka karkhanaban ai jingim ia ki briew, hynrei ym dei ban pynlong ia ka ban pynjah burom pynban ha kawei ka dur kumba long ha kiwei ki ri Asia.
“Ngim dei ban pynkiew ia ka kam jngoh kai pyrthei da kawei ka durkumba long kiwei ki jaka ka ri Asia", la ong u Bah Warjri.
U la ong ba ka kynhun Sky Scanner na United Kingdom, ka la pynbna ia ka Meghalaya ha ka map jong ka pyrthei kum ka jaka jngohkai pyrthei namar ba ha kane ka jylla ki don ki jingkieng jri ar mala.
U la ong ba ka sorkar ka la dep leh document ruh ia 6 tylli ki jaka hyndai ha Sohra ban sumar ban pynbha ia ka bad ka sorkar kan sa pynbha ban pynitynnad ia ki.
Shillong, 20 Iaiong:Ki ar tylli ki sengbhalang ka KSU Umdohlun Unit bad ka Phlangmawprah Unit bad ka Langrin Youth Welfare Association (LYWA) ki la pyrshah jur ia ka jing thmu ban shna ia ka surok na Nongstoiñ sha Maw thabah bad kitei ki ar seng ki la byrngem ruh ba kin phah da ka jingthoh sha ka sorkar pdeng ba ka dei ban weng noh ia katei ka projek kaba la mang naba ka jingwan katei ka surok ki la ong ba ka dei beit na ka bynta ban tih uranium.
U President ka KSU Umdohlun u Shemphang Nonglang ryngkat u President ka LYWA u Marking Lyngdoh ki la ong ba katei ka surok kaba jngai 68 kilomitar ka dei kaba ka Ministry of Road Transport and Highways (MoRTH) ka la mang kyrpang ha ka jinglut kaba T.485.28 klur tyngka.
Kitei ki nongialam sengbhalang ki la pynkynmaw ruh ba haduh mynta ym shym la lah ban sdang ia katei ka surok naba ka kim shymla ioh NOC na ka KHADC, ki la kynnoh ruh ba ka jingwan katei ka projek kan ym pynmyntoi ia ki paidbah katei ka thain hynrei kan long pynban ka jingtim ia ki.
Ki la ong ruh ba lada ka sorkar ka sngew khia shisha ia ka jingeh kipaidbah katei ka thain ka la dei ban pyndep shuwa ia ka surok na Rangblang sha Phlangdiloin kaba tang 40 kilomitar.
U la ong ba kumba paw ha kine ki sngi la iohi ba ki briew kiba tih Uranium ha katei ka thain ki wan ban mih paw ialade ha ka dur jong ki Rangbah Shnong, ki Sordar.
Shillong, 21 Iaiong:Ka Hynniewtrep Youth Council (HYC) ka la kyntu ia ka KHADC ba kan hukum ia ki nongsynshar shnong, Raid, Hima ba kin pynbiang ia ki kot ki sla ki sakhi satar ha kaba iadei bad ka khyndew ka shyiap ban khlain ka jingkam ia ki jaka kiba iaknieh bad ka Assam.
Mynta ka sngi, ki nongialam ka HYC kynthup u president Bah Peter Lawai ki la iakynduh ia u EM ka Eleka Bah Lamphrang Blah halor kane ka bynta.
“Ka District Council ka dei ka nongri ia ka khyndew ka shyiap katkum ka sixth Scheduled bad ka dei ban hukum ia ki Hima, bor shnong, Sordar shnong ban lum ia ki sakhi satar, ki kot ki sla bad ban lum lang ia ki bad ban aiti pat sha ka sorkar khnang ba ka jingkam ia ka jaka kan long kaba khlain na ka jingiaknieh bad ka Assam.
U la ong ba ka KHADC ka dei ban buh ia ka Record Finding Committee ban leh ia kane ka kam.
“Ki MDC kim dei ban lapmiet wad pisa ban shna lynti iaid kjat, bad kiwei ki kam hynrei ki dei ban sngewkhia ia ki kam kum ki MDC ban trei katkum ka sixth schedule" u la ong bah Lawai.
Shillong, 20 Iaiong:Ka shnong Lawmei, kaba hap ha ka Sohiong Constituency, ka la duh ding, mynta la saw sngi kynthih bad ka daw, ka long, namar ka jingjynrat ka eriong, ia lai tylli ki nar ilektrik, ha katei ka shnong, kaba la jia ha ka janmiet jong ka Sngi Saitjain ba ladep.
Ki bor shnong, ki la leit ban ia kren bad ki bor pyniaid jong ka ophis ai ding, hynrei, kat haduh mynta, kim shym la maramot satia, lane kim shym la pynioh ding ruh ia katei ka shnong, ong ka khubor.
Shillong, 20 Iaiong:Ka jingjyllei ki kor ot dieng ne sawmill be-ain ha ka hima Jirang, Ri Bhoi District ka la buh jingma ia ka mariang badkam slem shuh ba kan sa syllen lut ki khlaw ki btap kaban ktah shibun ia ki lum ki wah bad khamtam ia ka mariang na ka jingpom dieng pathar da ki nongkhaii ban die wat ki dieng kiba rit sha kitei ki sawmill.
Kitei ki kor ot dieng ki treikam kum ki Furniture haba paw, hynrei napoh ki treikam kum ki sawmill ba heh da kaba pyndonkam ia ki kurat ot dieng ban ioh shalan shabar jylla ban kamai spah ha ki thain khappud bad ka jylla Assam, namar ki dieng kiba mih na ka Meghalaya ki suk ban pyniaid iew sha Assam lyngba ka Jirang.
Katkum ka khubor ba la ioh lum la iathuh ba kitei ki sawmill ha Jirang, kiba don palat 16 tylli eiei ki dei kiba shah kyrteng da ki Khasi katba ia ki kam la pyniaid hi da ki khar na Assam ban khaii ia ki dieng sha Assam.
Kumba ka paw haduh mynta, ki trai ki ioh tang ka bai shah kyrteng saw ne san hajar shibnai katba ki dkhar ki kamai da ki lak na kaba die bad shalan dieng sha Assam.
Kane ka jingkhaii be-ain benami ka la pynjot thiaw ia ki lum ki wah bad pynsynlen plain ia ki khlaw ki btap ha Jirang bad ym tang ki sawmill, hynrei kumjuh ruh ki kor tylliat maw kiba la la bam duh ia ki lum ki wah bad pynmadan ha ki jaka khappud bad ka jylla Assam, kaba long pynban ban pynsuk shuh shuh ia ka Assam ban ioh klun ei ia ki jaka ka jylla Meghalaya.
Kumta lada ki bor hima kim lah ban tehlakam mardor ia ka jingkhaii benami, ka lawei ban wan ki paidbah ka Hima Jirang ka don ha ka jingma, namar ki dkhar shisien ba ki la long trai ia ka khaii pateng suki suki kin long trai syndon wat ia ki jaka puta ruh.
Ka jingkylli mynta ka long haei ka lawei ki paidbah ka hima Jirang, lada ki bor synshar hima kim leh eiei bad lada ka jingkhaii benami ka dangiai bteng, khlem pep ka lawei ki khun ki hajar ka hima ka don haka jingma kaba khraw.
Nongstoin, 20 Iaiong:Ki khatar tylli ki shnong kiba don ha ka thain Mairang bad ki ba hap ruh hapoh ka Mairang C&RD Block, ki la shah ktah jur ha ka jingsyllad naphang ka eriong er ngit kaba la wan ban jia ha katei ka thain mynha ka sngi saitjain jong ka taiew bala lah, ha kaba katei ka eriong ka la lied bad pied naphang ia ki iing ki sem ha katei ka thain bad na baroh kitei ki shnong ka shnong Nongkhlaw kala shah bun palat ki long iing kaba la kot haduh 170 tylli ki long iing kiba la shah pynjulor ha katei ka eriong.
Shuh shuh na ka liang jong u Nongthoh khubor haba pyrshang ban wad jingtip na ka ophis jong ka Mairang C&RD Block la ioh jingtip ba ha katei ka jingjia ym shymla don kano kano ka jingiap briew hynriew don tang kiba la shu mynsaw katto katne ngut, bad la ioh jingtip ruh ba na ka liang jong ki briew jong ka Mairang Block ki la dep ruh ban leit khmih ia kitei ki shnong na ka bynta ban pynioh lem ia ki lad jingiarap na ki bor sorkar.
Ha kaba iadei bad katei ka jingjia kum shi bynta ban pynpaw lem ia ka dak jong ka jingiadon bynta lang na ka bynta ban sngewlem sha kitei ki lanot shah ktah eriong hynne ka sngi u bah Lambok Nongrang Chairman ka Block Development Monitoring  Committee (BDMC) Mairang Block ha ryngkat u  bah R.Nongsiej President  ka Mairang Assembly Youth Congress, ki la hiar sha ka shnong Nongrmai WKHD bad noh jingiarap ruh da u khaw sha ki lanot.
Ki long iing kiba la shah ktah ha katei ka eriong ha katei ka shnong kidon haduh 36  tylli ki iing kynthup ia ki bala kham jur bad kiba shuh malu mala, ha katei ka jingleit noh jingiarap  jong u tei u rangbah sha ki tei ki lanot erong ha katei ka shnong la iadon lang ruh ki paitbah  katei ka shnong, u pastor D.W.S.War , u sordar ka shnong Nongrimai u bah S.L.Nongrang , ki riew rangbah bad ki wei ki wei.
U bah Lambok u ba dei ruh ha kajuh  ka por kum u general secretary ka shnong Pyndengumiong Mairang bad kum u kyrtong u ban ia khun na kabynta ka election shiteng samoi sha ka KHADC na ka party Congress haba kren  ha ka jingialang ba lyngkhot ha katei ka sngi u la ong ba katba ngi dang im ha kane ka pyrthei ngin nym lah lait na kum kine ki jingjia lyngba ki bor jong ka mei mariang kaba wan ban lyngshop na ha ka jingim ka jong ngi.
Shuh shuh u la ong ruh ba haba don kum kitei ki jingjia na ka liang jong ki bor pyniaid shnong ki dei ban pyntip mar mar u BDO bad sha ki briew ka sorkar khnang ba ki lad jingiarap kin poi kham kloi bad u la ai ruh ia ka jingaiaroh sha ki bor pyniaid katei ka shnong ba kila leh ruh ia kaba kum kata bad u la ong ba na ka liang jong u ruh mar ia ioh jingtip ia katei ka jingjia u la don kajingmut ban leh ei ei na kabynta jong ki.
“ Dei lyngba ka jingia sngewthuh lang bad ki riewrangbah jong ka shnong nga la kut jingmut ban ai noh da u khaw sha baroh ki long iing kiba la ia kynduh ia katei ka jingeh bad ka ba pynlong ban ai jingiarap da u khaw ka long ba namar phi dang iabunkam ban ia shna bad maramot ia ki iing bala pra kumta phim don por shuh ban leit bylla sngi te kumta u khaw u long u ba kordor ia phi bad kane ka dei ka jingai kaba rit  hynrei ngeit skhem ba u Blei un nang kyrkhu ruh ha ki sngi bad ki por kiban dang" bynrap biang u bah Nongrang.
Shillong, 20 Iaiong:Ka Lum-Jing thang Committee, Seng Khasi (Kmie) Mawkhar Shillong ka pyntip ba kan don ka jingpynkhuid ïa u Lum-Jingthang ha Jaïaw Shillong, ha ka 24 tarik mynta u bnai, naduh ka por 9 baje mynstep.
U Kongsan ban wan ban don lang ha kane ka sngi dei u Adviser ka Seiñ Raij Tuber u Rgh Shibun Lyngdoh.
Kumta na ka liang u Secretary kane ka komiti u Rgh.
K.L Mawlong u wer ïala ki para kur ki para kha ba kin ïa wan ban ïasnoh kti bad ka komiti naka bynta ka jingpyn khuid ïa kane ka jaka.
Jowai, 20 Iaiong:Ka Jaintia National Volunteer ha ryngkat ka Women’s wing katei ka seng ki la mih sha Iawmusiang ban pynkhuid ia ki jaboh hadien ba ki nongtrei ka Municipal Board ki la sangeh treikam la katne taiew na ka daw ba kim shym la ioh tulop shuh la phra bnai kynthih.
Ka JNV ka la kit ia ki niut ban leit bret sha jaka bret niut bad ki la pynkhuid ruh ia shilynter ka surok Iawmusiang naduh jan ka Skul HK Singh shaduh Gate Laban (Newhill) Jowai.
Ki dkhot ka JNV ka la pynpaw ba ka Iawmusiang kalong kum ka kamra shet bad lada ka jakhlia shibun ki jait jingbapher bapher kin mih na ka.
Ha ka juh ka por, ki niut kiba lum thup ha Lad Wah Nangbah bad ha jan DC Ophis la shaniah ha ka JHADC.Na ka ka JNV ka la ong ruh ba kan pynkhuid ia kane ka Iew shi sien shi taiew tad haduh ka Municipal Board kan sdang biang ban trei.
Ka jingjaboh jong ka Iaw Musiang, ka dei namar ba ki nongtrei jong ka Jowai Municipal Board, kim treh shuh ban leit lum niut, ba kim ioh tulop.
Shillong, 21 Iaiong:Ka Greater Laban Community Development Society (GLCDS) ka la kmen ia ka jinglah jong u MLA bah Sanbor Shullai ban pynioh ia ka Police Traffic kaba pura.
Ha kajuh ka por, ka la kyntu ia u MLA ba un buddien biang bad ka sorkar ban pynioh sa ia ka Fire Service Station ha Laban na ka bynta ka jingmyntoi jong ki paidbah.
Ha ka jingpynlait khubor, ka secretary ka Kong D Passah ka la ong ba ka la ong ba ka jingioh ia ka Traffic Police Branch kaba pura kan pynsuk ia ki paidbah ka Laban kaba baroh shi katta ki la hap ban leit shaduh Sardar police station.
“Lada ioh sa ia ka Fire Service, kan long ka jingkyrkhu ia ki paidbah ym tang ka Laban hynrei ia ka Lawsoh, Lumparing bad kiwei ki kaka ba marjan",la ong ka Kong Passah.
Ka ophis treikam jong u Deputy Commissioner ka East Jaintia Hills District, Khliehriat ka khot aplikeshon na ka bynta ar tylli ki post LDA cum typist bad kawei ka post Peon.
Kiba apply ia ka post LDA cum typist kin long tang kito kiba la pyndep ia ka klas 10 lane klas 12 shaneng, katba kiba apply ia ka kam peon kin dei tang kito kiba la pyndep ia ka klas vi shaneng.
Ka sngi bakhatduh ban pynpoi ia ki aplikeshon kan long ha ka 20 tarik, iaiong 2016 ha ka por 4 shiteng.
Ia ki applikeshon dei ban thoh to the Member secretary, District Selection Committee, East Jaintia Hills District, Khliehriat.
Pin code -793200.
Shillong, 20 Iaiong:La ujor hynnin ka sngi, ha Meghalaya High Court, da U Bah Madanlal Sumer, halor ka jingthung ia ki Parliamentary Secretery, ha ka sorkar Jylla.
U B Bhattacharjee, uba dei u riewsaid jong U Ma Sumer, u la kynnoh, ba ka don ka jing pyndonkam bakla ia ki klur tyngka, na ka bynta ban siew ia kitei ki Parliamentary Secretery, kiba dei ruh ki nongmihkhmat paidbah, ha kaba ki pat, ki ai jingkyrshan ia ka sorkar Jylla.
La ong shuh shuh, ba na katei ka klur, lah ban pyndonkam, ha kaba pynbiang ia ka pule puthi, ka koit ka khiah bad ban plie ka lad ka lynti, ia u duk u rangli.
La ong shuh, katei ka jing ujor, ba ka jingthung ia ki Parliamentary Secretery, ka dei kaba la khein beain, da kiba bun ki High Court, ha ka Ri India.
Halor kane ka jing mudui, na ka liang jong U Chief Justice, U Dinesh Maheshwari lem bad U Justice SR Sen, ki la buh sngi, ha ka 4tarik Jymmang 2016, na ka bynta ban iakren halor katei ka kam.
Lah ban kdew ba dang shen ka sorkar ka la pynkylla ia ka kyndon jong ka Meghalaya Parliamentary Secretary (Appointment, Salaries, Allowances and Miscellaneous Provisions) (Amendment) Ordinance, 2016, ka ban khang lad na ka jingshah mait kyrteng ki parliamentary secretaries.
Ia kane ka ain yn pynjari shwa kum ka Ordinance lyngba u Lat ka jylla bad lada donkam, ka sorkar kan sa wanrah da ka ain ha iing dorbar.
“Ngi dang bishar bniah ban wnarah da ka ain syndon ha ing dorbar ban khang lad ia ka jingshah trei ki PS katkum ki kyndon ba iahap ka riti synshar ka ri", la ong u Myntri Rangbah Mukul Sangma.
“Kane ka ain ka la treikam naduh u snem 2005 bad kam don kano kano ka jingiatyngkhuh bad ki kyndon ka riti synshar ka ri", u la ong.
“Hynrei, ki don katto katne ki bynta ha kane ka ain kiba lah ban batai da kumwei bad ngi la pynduh noh ia ki", u la ong.
Shwa ia kane, u MLA ka Jirang Bah Lamboklang Mylliemngap uba long u Parliamentary secretary kane ka sorkar MUA-II u la risain da kaba ai daw ba u hap ban burom ia ka ain.
Nongpoh, 21 Iaiong:Kum ka jing sngew lem sha kito ki lanot eriong jong ki lai shnong ba kynthup ia ka Soh nidan, Pdengnongrim bad Jair, hynnin ka sngi ki nongialam ka Dorbar Ki Rangbah Shnong Ri Bhoi District (DKRSRBD) ryngkat bad ka Federation of Khasi Jaintia & Garo People (FKJGP) North Khasi Hills District, ki la hiar sha ka shnong Sohnidan ryngkat bad 46 byrni u khaw ban noh synniang sha ki lanot jong kitei ki lai tylli ki shnong kiba la shah pynjulor ha ka eriong kaba dang shu dep jia shen.
Ha katei ka sngi ki nongialam DKRSRBD kaba la lam khmat da u Chairman Bah Rocky Kylla, ha ryngkat ka jingsynran lang bad ki katto katne ngut ki rangbah shnong, kumjuh ruh ka FKJGP kaba la lam khmat da u President Bah Eddie G Kharbani lem bad ki dkhot jong ka seng ki la hiar sha shnong Sohnidan, ha kaba ki la lah ban ai jingiarap haduh 46 byrni u khaw na ka bynta jong kito ki longing kiba la jur ka jingshah pynjulor.
Ha katei ka sngi naduh u Bah Rocky Kylla Chairman DKRSRBD lem bad u Bah Eddie G Kharbani President ka FKJGP, ki la ai ia ki jingkren da kaba ki la pynpaw ia ka jingsngew khia ka ba jur ia ki lanot kiba la mad ia ka jing jynjar bad jingeh na ka jingwan lynshop jong ka eriong dang shen ha kitei ki lai shnong bad  ha ka juh ka por ki la buh ruh ka jingkyrpad ia ka sorkar bad ki bor Distrik ba kin shimkhia halor kane ka jingeh jong ki paidbah, kiba la ngat ha ka apot shah lynshop ha ka eriong.
“Kum ki nongialam kiba peit ia ka khia ka shon jong ki paidbah, ngim lah ban shu peit da ki khmat haba ki paid nongshong shnong ki iakynduh jingeh, hooid watla ngim lah ban iarap bun kaba lah ban pynhun, hynrei kum ka jingiatyngrong lem ha kaba kum kane ka apot, kumta ngi la rai ban iarap da une khaw" ki la ong.
Ki la kyntu ruh ia ki paid nongshong shnong ba kin iasnohkti da kaba ai ka jingiatrei ryngkat ryngkat, namar tang ka jingiatrei lang kaba lah ban wanrah ia ka roi ka par bad ka jingmyntoi jong ki paidbah, ym tang ha kitei ki shnong hynrei ha ka Distrik hi baroh kawei, ki la bynrap.
Halor jong kane ka jingnohsynniang jong ka DKRSRBD bad FKJGP ka Dorbar Shnong Sohnidan, lyngba u rangbah shnong u Bah Wonderful Khyndeit, ka ai ka jingkhublei kaba khraw ia ki nongialam jong kitei ki ar seng, kiba la shim khia na ka bynta ban bah lem ia ka khia ka shon jong ki paid nongshong shnong, khamtam ha kane ka jingwan lynshop jong ka eriong kaba la pynjulor shikatdei eh ia ki nongshong shnong.
Shillong, 21 Iaiong:Mynta ka sngi, ha ka por 2baje mynstep, ka la don ka jinghap phria kaba jur bha ha ka shnong Mawlyndun, kaba don harum Pynursla bad ha katei ka jingjia, la iathuh ba ki la don 5 tylli ki iing, kiba la julor jur, ha kaba ki tin sop iing, ki la pei thliew lut, na ka daw jong ka jingphrung jong u phria, uba heh kat u phan.
Ha katei ka jingjia, la iathuh ruh, ba ki don phra tylli ki syiar, kiba la iap, ha ka jingshah bom phria, namar ba ki thiah hajrong dieng.
Ki riew rangbah jong ka Shnong, ki kwah ba ki bor sorkar, lyngba ka Pynursla Block, ba kin ai jingiarap ia kitei ki riew shem lanot bad ba kin ai por ruh, ba kin lape shuwa malu mala, ia la ki iing, ha shwa ba kin leit jingtip, kaba bniah sha katei ka Block.
Ha kawei pat ka jingjia, la iathuh ba mynta ka step ha ka por 1:30 eiei, ki briew ka thain Laitlyndop, Mawkma, Rngimawsaw bad Mawlyndiar ki la im kordit khait haba u slap ryngkat u phria ki la syllad ia ki iing ha katei ka thain haduh ba bun ki tnum iing ki la kylla pyrdet lut bad shah rat kit num iing.
Ki briew katei ka thain ki la iathuh ba u phria uba ka jingheh kat ka bol kriket, bad u slap u la ther ha kitei ki shnong bad ha shnong Laitlyndop lei, uwei u khynnah u la mynsaw namar ba u dei u phria kat ka bol kriket na shalangmat.
Haba pyntip ia kane ka jingjia, u MLA ka Sohra u Bah TW Chyne u la iathuh ba ki don haduh 86 tylli ki tnum iing kiba la pra bad shah pynkylla pyrdet ha shnong Laitlyndop, 23 tylli ha Rimawsaw, 32 tylli ha Mawkma bad 20 tylli ha Mawlyndiar.
Kine ki briew shimiet shimiet ki la hap ban leit wad jaka rieh ruma ha kiwei ki iing jong ki para marjan ban lait na u phria bad u slap nalor ka lyer.
Mynta ka sngi, la pyntip ba ki briew na Laitkroh-12 Shnong ki la hiar sha kitei ki shnong ban leit jurip ia ka jingjulor bad ban ai jingtip sha ka sorkar ba kan ai ia ka jingiarap sha kiba shah ktah.
Na ka liang u MLA ka thain ruh Bah Chyne  u la ong ba un ai jingiarap sha ki briew ba shah ktah bad un iakren ruh bad ka sorkar ba kan leh wut wut ban ai jingiarap ia ki briew ba shah ktah.
Ka jingjulor na kane ka jingjia kan long da ki lak.
Shillong, 21 Iaiong:La ka long kaba shisha ne em ia mynta, ym pat lah ban ong eiei hynrei la ioh khubor ba ka la don ka jingiakren sharum shaneng ba u CEM ka KHADC u Bah Pyn shngain N Syiem un nym don shuh ha ka Congress ha u 2018 hynrei u lah ban mih madan da kawei pat ka sopti uniphom na kawei ka kynhun.
Kham mynshwa ka la mih teng ka khubor ba u Bah Pynshngain u la don ka jingthmu ban iakhun na Pynthorumkhrah constituency namar ba u sah ha katei ka thain.
Hynrei na ka liang u Rupang uba la iakren bad ki nongialam ka BJP ha kane ka jylla, ki la kyntait ba kan don kano kano ka jingiakren iapasiaw bad u Bah Pynshngain haduh mynta halor ka sain hima.
Katkum ka jingiakren bad u general secretary ka BJP u Bah David Kharsati u la ong ba ka BJP kam pat don kano kano ka jingiakren ne ioh jingtip eiei ba u CEM ka KHADC un don ka jingthmu ban iakhun na Pynthorumkhrah.
“Ngim bna eiei ia kum kane ka khubor.
Ngi lei dang mut ba u Bah Pynshngain un iakhun elekshon 2018 na ka party thymmai jongu, kumba la paw ha ki kot khubor", la ong u Bah David.
U la ong ba ka BJP kam don kano kano ka jingtip halor kane bad kam ju don kano kano ka jingiakren bad u Bah Pynshngain halor kane hynrei para Khasi te, ka ju don beit ka jingiashong kai iadih sha.
“U Khasi te u don beit ka jingiashongkai iadih sha namar ba ka dei ka rukom", la ong u Bah David.
Ka jingiakren ba u Bah Pynshngain u lah ban nym ioh tiket shuh na ka Congress ha u 2018 lada u Mukul Sangma un dang neh kum u nongialam ka party ha kane ka jylla.
Kumba ka paw, la mih ka jingiakren ba u Mukul Sangma u thmu ban buh da uwei u briew ban iakhun na thain Mawsynram da kaba pynduh tiket noh ia u Bah Pynshngain.
Shillong, 21 Iaiong: Mynta ka sngi, ka myntri sor ka jylla ka Kong Ampareen Lyngdoh ka la ong baka sorkar jylla kam don jingthmu ban buh ia ka Meghalaya Urban Development Authority (MUDA)  ha Nongstoin.
Ka Kong Ampa reen ka la pynsngew ia kane hakhmat ki nong ialam paidbah ba la iakyn duh ia ka kynthup u MLA ka Nongstoin bah D Jyndiang bad u MDC bah LG Nongsiej nalor ki dkhot ka Hynniewtrep Youth Council (HYC).
“Ka myntri ka la  ong ba ka sorkar kam don jingthmu ban pyntreikam ia ka ain shna iing ka MUDA ha Nongstoin" la ong u president ka HYC-NC Bah Lumlang Kharsyiemlieh.
U la ong ba katkum ka jingong ka myntri, ka sorkar kan iakren iasyllok shwa bad ki paidbah halor kane ka kam shwa ba kan leh ia kano kano ka bynta kaba iadei bad kane ka kam.
Namar ka jingkular ka myntri, u Bah Kharsyiemlieh u la ong ba ka seng kan sangeh noh shwa ban pynlong ia ka jingthmu ban pynlong ia ka jingiakhih.
Ka ain shna iing ka MUDA kam iahap satia ban pyntreikam sha jaka nongkyndong namar ba ki don ki bynta bym iahap bad ki paidbah ki shem jingeh ban bud ia ka namar ka jingduk bad ka jingduna ba bun.
Namarkata, dei ban weng ia ka jingthmu namar ba ka ain shna iing ka MUDA mynta kam iahap satia’, u la ong.
Shillong,21 Iaiong:Ka seng HNYF hadien ba ka la ioh shibun bah ki jingujor ia ki jingleh ka sorkar lyngba ka tnad ka koit ka khiah ha kaba ka la kynriah noh ia u Chowkidar  na PHC Dawki,  u ba ju iarap ia ki nongpang kiba ju thiah pang ha kane ka PHC.La ioh jingtip ba kane ka Hospital kiba briew kiba leit shim dawai kim ju duna na ka 100 tam ngut  bad kiba thiah pang kim duna ia ka 20 ne 30 ngut.
Kumta haba don ba shitom jur, dei u chow kidar u ba iarap lem ia kiba kum kine ki nongpang man la ka sngi, bad u bapli um lah satia ban ap haduh 24 kynta man la ka sngi.
Namar ba la duna briew lypa ha ka tei ka hospital ka la buh jingeh haduh katta katta haba jia ka pang ka shitom ia ki nongpang ka tei ka thain.
kumta haba kum kane ka jingeh jong ki paidbah ba ki wan ud wan nam, ka Seng HNYF South Circle DFawki ka la dawa ia ka sorkar  ba dei ban phah chowkidar biang ha ka tei ka hospital.
Lada jia ba ka sorkar  kam sngap satia ia ka tei ka jingdawa ban pynsuk ia ki nongpang, ka seng kam banse ban shim da ki wei pat ki lad ki lynti kiba kham eh, na ka bynta ka jingmyntoi ki paidbah ka thain kiba thiah pang bad kumjuh ruh kiba leit shim dawai ha ka tei ka hospital pynkut ka khubor lyngba u bah Tarson Lymba General secretary HNYF Southern Circle.
Shillong, 21 Iaiong:Ka Congress ka la rai ban pynieng da ka MLA kaba dei ka lok jong u Myntri Rangbah u Mukul Sangma,ka Dikanchi D Shira na ka bynta ka elekshon MP shiteng samoi ka ban long ha ka 16 tarik Jymmang na Tura Parliamentary.
Ka jingialang jong ka Meghalaya Pradesh Congress Committee (MPCC) ba la khlieh da u president Bah DD Lapang ka la shim ia kane ka rai ha kane ka sngi Palei.
Ia ka kyrteng ka Shira la mynjur da ka MPCC, la ong ka thymmei khubor na ka Congress.
Ka Shira ka dei ka MLA na Mahandraganj ha ka sien ba nyngkong ha ka MLA elekshon ha u snem 2013.
Ka NPP kan sa pynbna ia u kyrtong jongka, lashai ka sngi, ong ka khubor.
Jowai, 21 Iaiong:Ka Khasi Jaintia National Union (KJNU), ka sngewlyngngoh ba mih ki jingkynnoh ba har rukom ha ka Ratacherra Weight Bridge East Jaintia Hills District, halor ka jing kynnoh ba katei ka jingkieng thew kali, kaba pyndonkam bakla ia ki jingshim pisa jong ki na ki trok kiba iaid lyngba kane ka jingkieng thew kali, kat kum ka jingong u bah Marshal Biam u nong ialam ka NEIPF.Ha ka jingshisha ki dei ban shim katkum ka jingbthah jong ka sorkar ym dei ban shim palat pud.
Halor kane ka KJNU ka ai ka jingiaroh ia ka EJNC kaba phah tohkit ia ki bor ba dei peit halor kine ki kynrum kynram ba mih ha katei ka Weidge Bridge baka pyndonkam bakla ia ka bor ba ki bat, hynrei kaba sngew lyngngoh pat balei ba ka EJNC ka la phah weng pynban ia ka jingujor da u Marshal Biam pyrshah ia ki nongtrei ka Weight Bridge.
Ha ka jingshisha ka dei ban wad shwa ia ki jingshisha ym ban phah weng mardor khlem da tip ia kino kino ki nongrim.
Ha ka jingiadei bad kitei ki kynrum kynram kiba mih ha katei ka Weight Bridge, ka seng KJNU kam banse ban pan da ka RTI ban lap ia ki jingshisha halor jong kane.
Ka KJNU mynta ka sngi kala buh ia ka RTI ha u PIO jong ka District Transport Officer, EJH, ha ka jingiadei bad ka Ratacherra Weight Bridge khnang ban lap ia ka jingshisha katno ki dei ban shim kat kum ba phah ka sorkar na kawei ka trok hynnriew tyre, phra tyre bad ki khaddar tyre, ynda la ioh ia kane ka RTI hangta ka seng kan pynshai paidbah halor ki jingshi sha katno ki dei ban shim.
Na ka liang ka seng kan ym ailad da lei lei ba kane ka jingiakawang ktieh kan theh shiliang, ka KJNU ka kyntu ia ki bor ba dei peit ban bishar hok jong no kaba dei bad jongno ka bymdei khnang ba ki kynrum kynram kim ym mih shuh nangne shakhmat, na ka liang ka seng lada ka lap ia ki jingshisha kan phah kem ia kino kino kiba don kti ne phah khang tala shi syndon ia ka Ratacherra Weight Bridge.
Namar ba ka seng kam kwah ban mih ka jingiakynad para jait bynriew hapoh ka Ri Khasi Jaintia, hynrei ngi dei ban ia tylli para ma ngi ym ban pynjot pynpra, pynkut ka kyrwoh na u N.N.Shadap nongialam ba hakhlieh duh ka KJNU.Nongstoin, 22 Iaiong:Ha ka miet jong ka sngi palei mynta ka taiew ki saw ngut ki runar kila ngat noh ha ka ruh nar jong ki pulit ka Shallang, katba ki dang thmu ban leit tuh bad lute na ka shnong Songsak kaba don ha ki thain Shallang.
U SP ka West Khasi Hills u bah S.Nongtnger u la iathuh ba kitei ki runar kila pynshang ban leh ia katei ka kam tuh kam thiem ha ka por miet da kaba thmu ruh ban pyntieng bad pynsmiej ia ki briew da ka suloi kai kaba la shna pynia syriem thik kum ka suloi AK, bad katei ka jingthmu ka jong kitei ki saw ngut kala pulom noh namar ka jinglap noh jong ki paidbah nongshong shnong ka Songsak.
Shuh shuh u la iathuh ruh ba hadien ba ki paidbah ka shnong Songsak kila ioh ban kem bad bat noh ia kitei ki runar kiIa aiti noh ia ki sha ki pulit ka Shallang, bad ia kitei ki saw ngut la tip kyrteng kum u Rakas M Sangma u ba na Rongmil, u Krepis R Sangma na Nongjri, u Jingat M Sangma na Mijolgre kaba hap hspoh ka Rongjeng PS bad u Silvastin G Momin u ba na Mawbon under.
Hadien ba ki pulit kila kem noh ia kitei ki runar kila kurup ia katei ka suloi AK kaba kai bad na ka liang jong ki pulit ka Shallang kila register case ruh pyrshah ia ki ha shallang PS.Ka long kaei kaei kaba ijli ban iohi ia ka jingtrei torti ki Contractor ia ki na ka por sha ka por kaba bunsien ka ju wanrah ia ka jingkhnium na kiba bun ki paidbah nongshong shnong.
Kane ka la jia ha ka shnong Amlarie kaba don hapdeng jong ka shnong Pdengshakap bad Muktapur.
Haba ia kren bad u Rupang mynta ka miet uwei u rangbah u bym shym la kwah ban pynpaw kyrteng ialade uba dei na ka shnong amlarie u la iathuh ba dang ha u bnai ba lai mynta u snem la ai rong thymmai ia kane ka surok, hynrei tang shi bnai ym pat dap bun na ki bynta jong kane ka surok ki la orpait lut, ula iathuh shuh shuh ba haduh kumba 14 km eiei ki bynta jong kane ka surok ba la dep ai rong thymmai kila orpait lut.
Kane ka dei ka jingtrei torti palat jong ki contractor la pynpaw une rangbah.
Kane ka bynta ba la pait ka dei ha ki bynta jong ka amlarie.
Une u rangbah u la pynpaw ruh ba ka daw kaba pynlong ia kane ka dei artad ka jingiaid bun tylli eh ki trok kit mawshun kiba iaid haduh kumba 40/50 tylli ha ka shi sngi, “Lada ki la shna bha ia ka surok, nga ngeit wat lada iaid makna kin trok kan nym long kumne’’ la pynpaw une u rangbah.
Shillong, 21 Iaiong:Ka HSPDP mynta ka sngi ka la kyntu ia u Lat ka jylla u V Shanmuganathan ba un mait naphang ia ka jing thung parliamentary secretary kane ka sorkar MUA-II haduh 18 ngut.
“U Lat u la ong ba un bishar bniah bha ia kane ka kam bad yn pyndonkam ia ka bor lada ka jingthung PS kam long katkum riti synshar ka ri", la ong u president ka HSPDP u Bah Ardent M Basaiawmoit mynta ka sngi.
Ka HSPDP ka la dawa ba dei ban pyndam noh ia ka ain thung ia ki parliamentary secretaries ka Meghalaya Parliamentary Secretaries (Appointment, Salaries, Allowances and Miscellaneous Provisions) Act, 2005.
U Bah Ardent u la kdew ia ka rai ba la pynmih da ka Himachal Pradesh bad ka Kolkata High Court kaba pyndam ia ka jingthung ia ka ain thung parliamentary secretary ha kine ki jylla.
U la ong ba kum kane ka hukum ka Kashari dei ban pyntreikam ha kane ka jylla ruh namar ba ka ain PS 2005 ha kane ka jylla kam long kaba larkam.
Dang shen, ka sorkar ka la pynkylla ia kane ka ain Meghalaya Parliamentary Secretary (Appointment, Salaries, Allowances and Miscellaneous Provisions) (Amendment) Ordinance, 2016, ban ailad ia ki parliamentary secretary ban bat kam, tangba kim iaryngkat kyrdan shuh bad ki myntri sorkar kum mynshwa.
Ka Article 213  ka riti synshar ka ri ka la kdew shai ba u Lat um don ka bor ban  soi ia ka Ordinance khlem ka jingmynjur u President, namar ba la thaw ia kane ka ordinance da ka sorkar tang ban iada ia ki PS.Ha jaka ban bthah ia kiwei ki PS ban bud ia ka nuksa jong u Bah Lamboklang Mylliemngap ban risain noh na ka kam hynrei kane ka sorkar ka la thaw ain pynban ban iada ia ki.
Shillong, 21 Iaiong:U Mukul Sangma, myntri rangbah ka Jylla, ula kyntait ban iathuh, ba ka kurim jongu, ka Dikanchi Shira, kan lah ban dei ka kandidet jong ka seng Congress, na bynta ka elekshon MP shiteng samoi ha Tura.
U Sangma, ula ong “Ka jing ia kynduh jong ka seng Congress, kan long mynta ka miet ban iakren bad ban peit ia ki kyrteng, kiba wan kham ha khmat".
Halor ka jing kylli, ia ka kurim jongu, U Mukul, ula shu ong “Ka dei ka nongmihkhmat" bad haba la kylli biang, la kan don shwa ka jing iakren ha iing, ha shwa ban pynbna paidbah, ia ka kyrteng jongka, u myntri rangbah, ula ong “Kam donkam ban ia kren ha iing, namar ka rai ka shong ha ka parti".
Ha kajuh ka por, U Mukul Sangma, u kyntait ba ka jingsngew synei kan treikam ha ka elekshon MP shiteng samoi na Tura namar ka jingkhlad noh u Purno A Sangma, u Myntri Rangbah ka jylla u Mukul Sangma u la ong ba ka jingsngew synei kan nym don ha ka sain pyrthei.
“Ngam ngeit ba hadien ka jingiap jong nga kan don ka jingsngew synei iano iano.
Nga ngeit ba ka jylla bad ki briew kin wan hakhmat ban ia u briew", la ong u Myntri Rangbah haba kren sha ki nongthoh khubor ha kane ka sngi Palei.
Ka jingong ban don ka jingsngew synei ka mut ban buh ia u briew hakhmat bad ia ka jylla bad ki paidbah hadien bad kum kane ka jingpyrkhat ka dei kaba bakla, la ong u Myntri Rangbah.
Ka jingkren jong u Mukul ka long hadien ba la mih ka jingiakren ba ki paidbah ka Garo Hills ki dei ban pynjop biang ia u kyrtong ka NPP kum ka jingsngew synei ia ka jingkhlad noh u MP uba dei u nongialam jongka u Purno A Sangma.
Ka elekshon shiteng samoi na Tura ha ka 16 tarik Jymmang.
Na ka liang u Mukul um kwah ban iathuh ia u briew ba ka party kan sei ha kane ka elekshon shiteng samoi na Tura hynrei u la ong ba kan shong hadien ba la pdiang da ka party na Delhi.
Na ka liang ka NPP kan sa pynbna ia u kyrtong ha ka jingialang jongka ban long ha ka 22 tarik ban iakhun ha kane ka kynti na Tura.
Shillong, 21 Iaiong:U Myntri Rang bah ka jylla u Mukul Sangma u la ong ba ki babu IAS, MCS kim lah ban iakhlad bad ki kynrad politishian ha ka synshar khadar.
U Myntri Rang bah u la kren ia kane ha ka jingrakhe ia ka 10th Civil Services Day mynta ka sngi ha Shillong.
Kine ki ar kynhun kim lah ban iakhlad bad ki dei ban treilang ban pynlongkam katkum ki mat ba iadei ia ki paidbah.
U la kyntu ia ki babu sorkar ba kin ai ia ka jingiadei kaba khlain bad ban trei na ka bynta kiba rit baria khnang ban kyntiew ia ka jylla Meghalaya.
“Ka jingshakri ia ki paidbah bad ka jylla kam ju kut.
Man ka sngi ka dei ka sngi jong ka jing treikam", la ong u Myntri Rangbah.
U la ong ba ki babu sorkar ki dei ban sngap ban leh ia ki jingeh jong ki paidbah khamtam ki samla ban ai jingkyrmen na ka bynta ban kyntiew ia ka jylla bad ka ri.
Shwa ia kane, la ruh ia ka jingkren na u  Chief Secretary u K.S Kropha, uba la ong ba ka jingjop kan shong ha ka jingiatreilang kum ka kynhun jong ki ophisar bad ki kynrad sainpyrthei.
Shillong,22 Iaiong:U CEM ka KHADC u bah Pyn shngaiñ N Syiem u la iathuh ba ka KHADC ka la shim rai mynhynnin ka sngi ha ka Executive Committee jong ka ban sospon ia u Syiem ka Hima Mylliem u Pa’iem Latho Manik Syiem hynrei ia ka hukum u la ong ba la pynmih mynta ka step.
U CEM u la ong ba ka EC ka la shim ia katei ka rai ka dei hadien ba la mih ki jingujor kiba bun na ki myntri bad kiba khraw ka Hima Mylliem ia ka rukom treikam u Pa’iem Latho.
U la ong ba ki jingujor ki dei ba u Pa’iem Latho u la pyndonkam bakla ia ka pisa ka Hima Mylliem, ba u ai lum jingtep pathar sha ki balang bapher bapher, ba u la duh ka jingshaniah na kiba khraw katei ka Hima bad namarba u don ruh hapdeng ka jingshitom bad um don bor shuh ban pyniaid ia ki kam Hima.
U bah Pynshngaiñ u la iathuh ba kham mynshuwa hadien ba la ioh ia ki jingujor bad namarba u Syiem u don hapdeng ka jingshitom ka KHADC, ka la ai por shipor ha u Syiem Khynnah katei ka Hima ba un pyniaid ia ki kam ka hima, “Hynrei hadien ba la ap bun bun por, ngi iohi ba u Syiem um don hapdeng ka met kaba khlaiñ bad um ju poi ruh sha ophis treikam jong u,kumta ngi la pynmih noh da ka hukum ban sospon ia u bad ngi la thung da u Ricky Nelson Syiem kum u Acting Syiem" ong u bah Pynshngaiñ.
U bah Pynshngaiñ u la iathuh ba ka KHADC ka la phah ban tohkit bniah ia ki kynrum kynram hapoh ka hima Mylliem bad la ai por ban pyndep ia ka jingtohkit hapoh 6 bnai bad ia katei ka jingtohkit u la ong ba yn khlieh da ka kong S.B Laitthma kaba dei ka Majistor.
Halor ka jingshah sospon kyndit U Pa’iem Latho Manik Syiem ki nongthohkhubor ki la ioh ruh ban ia kren bad u Syiem khynnah ka Hima Mylliem u Pa’iem Thlowell Manik Syiem ha ryngkat ka jingdonlang ki myntri ( Myntri K.Langstieh, myntri M.B Kharlukhi bad myntri Kharbuki).
U Syiem khynnah ka hima Mylliem u la ong ba um lah ban ong eiei halor katei ka rai naba ka shong ha ka jingsngewthuh ka KHADC, “Ngi hap ban kohnguh" u la ong.
Haba la kylli pat hato un dang neh kum u Syiem khynnah ne ma u ruh u la khyllem lang ha katei ka jingkhyllem u Pa’iem Latho “Ngi hap ban peit ia ki kyndon aiñ la ngan neh ne ngam neh kum u Syiem khynnah, bad ngin ia peit ruh la ngin ia treilang ne-em" u la ong.
Katba u myntri Kharlukhi pat u la ong katkum ki kyndon ka Hima Mylliem haba u Syiem u shah sospon ia ka kam Acting Syiem dei ban thung da u Syiem khynnah bad lada ka donkam kyrkieh eh u la ong ba hap ban lum ia ka Dorbar ha kaba yn bynshet ha uno u no u khlieh shynrang na ka kur Syiem ba dei ban long Syiem ban shimti shipor kum u Acting Syiem, “Ngi sngewsih jur ia katei ka jingrai kyrkieh ka KHADC ha kum kane ka por ba u Pa’iem u don hapdeng ka jingshitom" ong u myntri Kharlukhi.
Shillong,22 Iaiong:Ka KHADC ka la shim ia ka rai ha ka Executive Committee jong ka ba kan pynkiew tulop noh ia baroh ki nongtrei Casual kiba ioh tulop hapoh ka T.5000 tyngka shi bnai bad yn pynkiew ia ki baroh khoit sha ka T.5000 tyngka shibnai katba kiwei pat kiba la ioh palat ia ka T.5000 tyngka kin iai neh kumto kumba ki ioh mynta.
U CEM ka KHADC u bah Pynshngaiñ N Syiem haba ia kren bad ki nongthohkhubor mynta ka sngi ha kamra treikam jong u u la ong ba ia katei ka sienjam la shim dei namar ba ki nongtrei Casual ka District Council ki ia kynduh jingeh ban trei ha I jingsiew iba rit khamtam ha kane ka pyrthei rem mynta.
U la ong ba ki don kumba 20 haduh 25 ngut ki nongtrei kiba la trei slem hynrei ki ioh ia ka tulop kaba T.3000 tyngka shibnai, don pat kiba T.4000 tyngka shibnai, “Ngi la rai ban pynkiew noh ia ki baroh sha ka T.5000 tyngka shibnai,ki don ruh kiba la kham slem kiba ioh T.5000 tyngka shibnai ne tam ia kata –kitei kin bteng ban ioh ia katei ka juh ka tulop ba ki ju ioh" u la ong.
U bah Pynshngaiñ u la ong ruh ba katei ka tulop thymmai yn pyntreikam naduh mynta u bnai hi, hynrei ia ka jingsiew sha ki nongtrei yn siew hadien ba ka KHADC kan wanrah ia ka mang tyngka kaba pura ha ing dorbar ha ka dorbar ka ban long ha u bnai jylliew mynta u snem.
Nalor ka jingkiew tulop ki nongtrei Casual kin ioh ruh ia ka Arrear jong ki hadien ka mang tyngka kaba pura.
U la ong ba yn siew sha ki ruh kumba siew tulop ia kiwei pat kinongtrei ka District Council da kaba pynrung ia ka tulop jong ka hapoh ka bank Account jong ki ha manla ka shi tarik ne ar tarik manla u bnai.
Shillong, 22 Iaiong:Ki Nongpyniaid jong ka Meghalaya Super Star ki kwah ban pyntip sha ki paidbah baroh kumjuh ruh ia baroh ki nong iashim bynta bad kiba ju peit ia kane ka Reality Show ba ia ka Grand Final yn pynlong ha ka 7tarik Jymmang, 2016 naduh ka por 2:00baje nohsngi hapoh State Central Library bad ia ki voting ruh yn pynkut ha kane kajuh ka sngi.
kumta la pyntip sha baroh khamtam sha kito ki jaka kiba don ki nongia shim bynta.
Ha kane ka sngi kan dei ruh ka rai ban pyntip sha ki paidbah mano ban ioh ia ka nam kum u Icon jong ka Meghalaya Super Star 2016.
Na ka liang ki nong pyniaid ki kitbok kit rwiang sha baroh ki nongshim bynta kiba la iakhun ha kaneka show kumjuh ruh ki nongpyniaid kiai khublei ruh sha baroh ki nongkyrshan baradbah kumna ka liang ka Government, Company, Riewshimet ha ki jingpynkhreh bad ki Lad pathai khubor kiba la ia don bynta lang ban pynphriang iaka khubor ha kaba iadei bad kane ka programme kane ka long katkum ka kyrwoh khubor ba la pynlait General Secretary All Meghalaya Dancer’s Association Central Body U Bah Darwin L.Mawphlang.
Wer u Kitborlang Khyllai ia ki paidbah ka nongthliewWer u Kitborlang Khyllai ia ki paidbah jong ka Thain Nongthliew, Krang, bad kiwei kiwei de ki jaka ba kin ai lem ka jingkyrshan lang ia u ha ka jingiakhun jong u haka ban iaknieh kum u lahduh lane uta u Icon jong ka Meghalaya Superstar State Level da kaba vote lyngba ki ticket kiba shong dor Rs.5/- Shi vote.
Ha kajuh ka por U Kitborlang u pynpaw ka jingsngewnguh sha ki paidbah nongshong shnong jong ka Nongthliew, Krang khamtam eh iaka HYC Nongthliew kaba shim iaka jingkit khlieh bah khlieh bad trei shitom ban pynlong ia ki Programme bapher bapher na ka bynta ban ioh iaka Voting ka jongu bad u ai khublei ruh ia kiwei kiwei ruh ki nongkyrshan kumjuh ruh ia ki bahaing hasem baroh kiba ai mynsiem ia u haduh ba un da poi syndon sha ka Grand Finale ka ban long ha ka 7tarik Jymmang, 2016.
Sa shisien pat u Kitborlang u pan biang ka jingkyrshan bakhadduh ka jong phi ban ai biang ia u sa shisien ka voting khnang ba u lah ban ioh rah wat ia ka nam ka jingjop ha kane ka jingiakhun ka Meghalaya Superstar, “Nga da kyrpad jur ia u nongmihkhmat(M.L.A & M.D.C) jong ka Thain jong nga ban ai kti kamon kadiang ban noh syniang lem ianga ha kane ka ka bynta khnang ba ka jing jop jong nga kan long ka burom ia ka dong ka thain hi baroh kawei la shai ka sngi ka hyc kan pynlong prokram ha Umthlong Nongthliew krang 23tarik Iaiong 2016 por 2pm" la pynpaw u Kitborlang.
Shillong, 22 Iaiong:Ka KSU South West Khasi Hills ka la lap ha ka jingleit jurip jong ka ba ka Dam kaba ju buh ia ki jakhlia Uranium kaba don ha Mawthabah ka la or pait bad ka la ong ba katei kan buh jingma ia ki paidbah katei ka thaiñ.
Katei ka seng lyngba ka kyrwoh khubor na u General Secretary jong ka, u samla Forwardman Nongrem ka la pynrem ia ka Ministry of Atomic Energy ka bym shym la shimkhia ban pynthikna ba katei ka Dam kam dei ban lait shabar, ka KSU ka la ong ba ka jingor pait katei ka Dam ka buh jingma ia u paidbah namar ba kan pynmih ia ka lyer bih kaba ktah ia ka jingkoit jingkhiah ym tang ia ki briew hynrei kan ktah ia ki mrad bad ki jingthung jingtep ruh.
Shillong,22 Iaiong:Tang mar ia shong ha ka khet Syiem jong ka Hima Mylliem hadien ba la pynkupbor ia u kum u Acting Syiem u Pa’iem Ricky Nelson Syiem u la ong, “Ngam kwah ban long u Syiem uba tang shisnem ar snem lane tang katto katne bnai, hynrei nga kwah ban long u Syiem katba nga dang im ha sla pyrthei na kata ka daw nga hap ban bud beit bud ryntih ia ki kyndon ki aiñ ba la buh bad nga sngewthuh ba  lada ngam leh kumta ngan ym lah ban neh slem" ong u Acting Syiem ka Hima Mylliem u Pa’iem Ricky Nelson Syiem hadien ba la leit ban shimti ia ka khet kaba la ju shong da u Pa’iem Latho Manik Syiem uba la shah sospon noh ha ka KHADC.U Pa’iem Ricky u la ong ba ka hima Mylliem ka dei ka hima kaba la jot la pra,kumba ka long mynta bad dei na kata ka daw u la mih shakhmat ha ki snem ba la dep ban ia khun da ka elekshon ha ka jingjied Syiem, “Hynrei u Blei um pat ibit ia nga ha kato ka por, mynta u la ibit ba ngan shimti ia katei ka khet bad ngan pyniaid beit iaid ryntih ia baroh ki kam ka hima bad ngan wanrah biang ia ka nam ka burom ka hima Mylliem kaba la duhnoh kaba long ruh u klongsnam jong ka Ri Khasi" ong u Pa’iem Ricky haba ia kren bad ki nongthohkhubor.
U la ong biang hapoh ka jingpeit jong u kum u khlieh jong katei ka hima un pynthikna ba kan don ka jingiatreilang hapdeng baroh ki bakhraw jong ka Hima kumno ban saiñdur thymmai bad ban pynbeit ia ki jyrwit jyrwat ha katei ka hima, “Ka jingiaid lynti hapoh ka hima ka lalong kaba saphred, kam don shuh ka krukom treikam kaba khuid kaba ia sngewthuh jingmut lang , nga sngewnguh ia ka KHADC kaba la ai ia ka bishar hok ban pynbeit biang ia ki kynrum kynram ka hima Mylliem".
Haba kylli kaei kaba un leh halor ki ishu kiba ki myntri kiba don lang bad u ki ju ia khih kum ka jingai lum jingtep kiba ki la kynnoh ba ka dei ka jingleh khlem ka jingtip ka hima.
“Mynta nga dang shu shimti ia kane ka khet ngin dang hap ban ia kynduh bad phi na ka por sha ka por, ngan ym pat kren eiei ngin sa ia kren kham hadien" u la ong ba ka Hima kan dang hap ban peit bniah bin pa bin ia ki kot ki sla baroh kiba ia dei bad katei ka kam.
La kylli biang hato hapoh ka jinglong Syiem jong u un khot ia treilang ia kiwei pat ki myntri kiba ju don ha ka liang u Pa’iem Latho baroh shi katta, “Ka jingkhang ka plie rynghang ia baroh, wan shakhmat ngin ia treilang na ka bynta ka jingbit jingbiang ka Hima" u la pynkut.
Lah ban kdew ba mynta ka step ka KHADC ka la pynmih ia ka hukum ba la sospon noh ia u Pa’iem Latho Manik Syiem bad ha kajuh ka por katei ka hukum ka la pynbna ba la thung ia u Ricky Nelson Syiem kum u Acting Syiem katei ka Hima.
Hadien ba la ioh ia katei ka hukum mynta ka step ki myntri,kiba khraw ka Hima Mylliem ryngkat ki bahaing hasem jong ki ki la ap shriak ha ing Dorbar ka Hima Mylliem ban pdiang burom ia u Pa’iem Ricky bad ban leit on ia u shaduh ka khet Syiem.
Shillong, 22 Iaiong:U bah David Kharsati u ba dei ruh u General Secretary ka BJP ha kane ka jylla u la kynthoh ia ka jingsei ka Congress da ka kurim u myntri rangbah ka jylla ban ia khun ha ka elekshon MP shiteng samoi na Tura konstitwensi ha kaba u la ong ba u myntri rangbah u la pyrshang jubor ban wanrah ia ka kam saiñ hima sima ha ka jylla sha ka kam ing kam sem jong u.
“Ngi la iohi lypa ia kata ba u pyrshang ban pynlong ia ka Politik kum ka Family Business" ong u bah David ha ka jingiakren mynta ka sngi bad u Rupang.
U bah David u la ong ruh ba haduh mynta ka BJP ha kane ka jylla kam pat shim ia kano kano ka rai la yn buh kyrtong ne-em ha katei ka elekshon shiteng samoi hynrei ka jingiakren halor katei ka kam ka dang iaid sha khmat, “Ngim pat ia kren la ngin pynieng kyrtong ne ngin kyrshan ian iano, ngin sa shong pyrkhat bha ia katei ka kam ha ka lah sngi u blei" u la ong.
Lah ban kdew ba ka BJP ka dei kawei na ki seng saiñpyrthei kaba la don jingiasngewthuh jingmut bha bad ka seng NPP ha ka elekshon MDC ha GHADC kaba dang shu dep long shen bad kitei ki ar tylli ki seng ki donlang ha ka juh ka kynhun synrop kaba bat ia ka bor synshar ha KHADC.La iohi ba ki don ka jingiasngewthuh jingmut kaba skhem ha katei ka elekshon ba la dep ha kaba ha ka jaka ba la pynieng kyrtong ka NPP ka BJP kam pynieng shuh bad ha ka jaka ba ia khun ka BJP ka NPP ruh kam buh kyrtong.
La sngewthuh ha kane ka sien ba mynta ruh lada jia ba ka BJP kan ym lah ban sei kyrtong ha katei ka elekshon shiteng samoi kan ai ka jingkyrshan ia u Conrad Sangma ka NPP.Shillong, 24 Iaiong:Ki kynthei kiba hap hapoh ka Schedule Caste bad Schedule Tribe kiba ngat ha ka apot ka jingshah batbor ki dei ban ioh jingiarap kaba T.5 lak bad T.8 lak tyngka ong ka aiñ ba thymmai ka sorkar India.
Ka sorkar India ka la pynmih ia ka Aiñ Scheduled Castes and Scheduled Tribes (Prevention of Atrocities) Amendment Rules, 2016, kaba la kdew ba ki kynthei ba shah batbor kiba dei ki Sc bad ST kin ioh jingiarap kaba T.5 bad T.8 lak tyngka.
Katei ka aiñ kala ong ba lada ka kynthei ka ngat ha ka apot ba ka shah batbor da ka kynhun ki shynrang ( Gang rape) katkum ka Section 376D of the Indian Penal Code (45 of 1860)], dei ban siew T.8 lak bad T.25 hajar tyngka sha ka longing jong ka kynthei bad ia katei ka pisa dei ban siew mar shiteng hadien ba la dep ban pynthikna na ki doktor ba ka shah batbor, sa shi pawa pat dei ban siew hadien ba la dep ban ujor mukotduma bad sa shi pawa pat hadien ba ka kashari ka la pynmhi ia ka rai.
Ha kaba ia dei bad ka jingshah batbor kaba tang ha uwei u briew [Section 375 of the Indian Penal Code (45 of 1860)], dei ban siew T.5 lak tyngka la ong ba mar shiteng ka pisa dei ban siew noh tang mar ia pynthikna na ki Doktor ba ka shah batbor,shi pawa hadien ba la ujor mukotduma bad sa shi pawa pat hadien ka kashari ka la pynmih ia ka rai jong ka.
La ong ruh ba dei ban siew ia katei ka pisa hapoh ka 7 sngi ba jia ka jingjia bad eei ban siew sha kiba haing hasem jong ka katkum ki kyndon aiñ jong ka Ministry of Social Justice and Empowerment.
La ong shuh shuh ba u District Magistrate lane Sub- Divisional Magistrate lane uno uno u Executive Magistrate u dei ban pynthikna ba dei ban siew ia katei ka pisa sha ki bahaing hapoh 7 sngi ryngkat kiwei pat ki jingai jingiarap.
Ia katei ka aiñ ka ing dorbar bah ka ri ka la thaw khnang ban iada kyrpang ia ki kynthei SC/ST.Bah Monarch ShabongKa la don ka jing ia kynduh jong U Mukul Sangma myntri rangbah ka Jylla bad ki Editor (kumba la don kiba thoh), ha ki khyndiat sngi ba ladep; hynrei manga te ngam shym la shim, ba ka dei ka jing ia kynduh kaba donkam bad kumta, ka notebook jongnga, kam don dak, wat tang shi dak ruh, na katei ka jingiakren bad U Sangma.
Ki don shibun ki daw, kiba nga shu sngew, kumba ka dei hi tang kawei na ki jingiakren lum khubor bad kawei na kitei ka long, ba nalor ki editor lane ki nongthoh editorial jong ki kotkhubor Jylla, la lum lang ia ki nongthoh khubor jong kiwei de ki khubor, kiba nabar.
Sa kawei pat, ka daw bah, ka long ba ngam pat ju lap, ba naduh ba U Mukul Sangma, u long myntri rangbah, ba un khot ia ka jing ia kren ia phylliew jingmut ia ki Editor (lait noh tang U Bah DD Lapang, uba shait lum kham mynshwa shisien lane ar sien shi bnai ban ia dih sha step bad ki nongthoh kotkhubor).
Ngam tip, la U Sangma, u shu kylli men kylli ne ioh um tip shisha, haba ula phai sha nga ban tip, ia ki kotkhubor trai Jylla, ki don katno tylli bad nga la iathuh ba ki don san tylli ki kotkhubor Khasi bad lai tylli ki kotkhubor phareng bad kitei ki dei ruh, kiba dei ki dkhot jong Meghalaya Editors’ & Publishers Association (MEPA).
Kitei ki kotkhubor, ki long ka Meghalaya Times, Highland Post, Shillong Times bad U Peitngor, Kynjat Shai, Rupang, Mawphor, Nongsain Hima (tang kiba mih man ka sngi).
U Mukul Sangma, ha ka jingsdang maitphang jongu, u ong “Lait na ki lai tylli ki paia jong ka synshar paidbah, ki wan sa ki kotkhubor".
U ong shuh ha ki kyntien jongu “La ki kotkhubor, ki kham ioh jingiarap, na ki jingpynbna jong ka sorkar?" Katei ruh ka jingkylli, kaba bakla bha, namar ba ka sorkar Jylla, kam don ain, lait noh tang kaba la thaw malut malat da U Purno Sangma, ha u snem 1988 bad ka ain hi ruh, ka ong, ba ki jingai jingpynbna sorkar, kim don jingthmu ban iarap ia ki kotkhubor.
La iathuh ia U Sangma, ia ka jing pynhiar kput jong ki tnat sorkar, ia ki kotkhubor; kaba ha kane ka mang tyngka, ba la dep, la siew kai shi suka shi piah, na ki ram ki shah, kiba kot sha ka T.5klur ia ki phra tylli ki kotkhubor, khlem ia kren ia ki khubor jong ki heh spah kiba nabar.
Ym tang katta, la iathuh shuh, ba ki kotkhubor, ki shah ram ha ki tnat sorkar, ha kaba wat haduh shiphew snem, ym pat siew satia ia ki ram ki shah jongki.
Ym tang katta, la iakren shai ruh, halor ka jing bym larkam jong ka tnat pynphriang khubor jong ka sorkar Jylla, ha kaba tang kawei ka kyrwoh khubor ruh kam ju lah ban ai ha ka ktien Khasi bad katei ka dei ka mat, kaba wat u myntri rangbah ruh, u sngewkhia shibun bha.
Don ki paralok nongthoh khubor, kiba iathuh ba ka sorkar Assam, ka bei pisa T.5,000 ia ki nongthoh khubor, kiba la rangbah bad la bynrap shuh, ba ha Meghalaya pat, tang ia ka Journalist Welfare Fund (JWF) ia ki nongthoh khubor, kiba pang, ka shim por, bun bun snem, ban kin leit bat, na pohjat jong ki heh sorkar, haduh ba kin da ioh, kaba T.50hajar, kaba bun tam.
Wei, haba la shu iakren, une u nongthoh ruh, ula kylli “Lano kan mih soh malu mala kane ka jingiakren" bad u myntri rangbah, ula jubab, ba un pynmih ia ka jingbthah sha ki tnat sorkar, halor kitei ki jingiakren.
Kumba la ong haneng, ngam da shim eh, ba ka jingiakren, ka long kaba kongsan bad ngam da khmih lynti hi ruh, ia kaei ka jingmih na katei ka jingialang, namar ba u myntri rangbah ka Meghalaya, lada u kwah ban iakren ia ka jingeh jong ki kotkhubor, u dei ban khot ia kiba long trai bad long kliar hi ha kane ka Jylla; hynrei lehse, lada u kwah ban kham pynkhraw ia la ka jong ka bor, ula dei ban khot lang ruh kein ia ki Editor lane ki trai jong ka kotkhubor Assam Tribune, Indian Express, Sentinel, Times of India bad kiwei kiwei (lada ki wan).
Wat la katta, ka jingleit, ka shu myntoi hi malut malat, namar ba shwa ban pynkut, nga la buh ia ka jingkylli, kaba mar beit bad kata ka long “La ka kurim jongu, ka don jingmut ne em ban ialeh elekshon MP" bad nga ong biang “Hato ka don jingmut ia ka Congress, ban buh kandidet uba khlain, haba ka lyer sngewlem ia U PA Sangma, ka dang beh jur bha ha Garo Hills?".
Ki jubab halor kitei ki jingkylli, ngi la ia pynmih ha kiba bun ki kotkhubor.
Ka jingpynkut, ka long ba ki kotkhubor na Shillong, ki la iap lut, kiba don mynshwa, da ki spah tylli, hynrei mynta, ngi don sa tang san tylli ki kotkhubor khasi ba man ka sngi bad lai tylli ki kotkhubor phareng bad kine ruh, ki ia kyrthat jubor justi, namar ba ia ka bhah kaba wan na ka sorkar Jylla, ha ki Advertisement, la ju sam pahuh bad knieh noh, da ka jingwan jyllei jong ki kotkhubor jong ki bar Jylla.
Shillong, 24 Iaiong:U Bah Shibun Lyngdoh uba dei u nong aibuit ka  Sein Raij Tuber uba long ruh u President ka BJP Meghalaya u la plie ia ka jingpynkhuid Lum Jingthang kaba long mynta ka sngi u Blei ha Jaiaw ba pynlong da ka Lum Jingthang Committee Seng Khasi (Kmie).
Haba kren ha kane ka sngi, u Bah Shibun u la ong ba ka jingpynkhuid ka long shi bynta ka jingkoit jingkhiah bad ki sawdong sawkun ka mariang.
Na ka liang, u Bah Shibun u la ong ba kum u briew ba don ruh ha ka sain pyrthei, u kloi ban ai ia ka jingiarap ka jingkyrshan lada donkam.
U la ong ba ka bor jong ka sain pyrthei ka dei kaba khlain tam bad khlem ma ka, ka long kaba eh ban iakhun ia kiwei pat.
U la kyntu ba dei ban pynkhlain ia ka niam ka rukom ban iakhun hapdeng kiba bun ki jingeh ba ki la wan ban tynjuh ha ka jinglynti iaid.
Ha kane ka sngi, da ki spah ngut ki dkhot ka Seng Khasi naduh khynnah, samla, kynthei bad shynrang ryngkat ki  nongialam seng kmie kynthup u President Bah Bantei Rumnong, ki la iashim bynta lang ha kane ka jingpynkhuid ia ka lum jingthang.
Shwa ban sdang, la pynlong ia ka jingduwai phirat da ki riew tymmen riew san jong ka Seng.
Shillong, 23 Iaiong:Ka ophis jong ka tnat Information & Public Relations, Shillong, ka la ai daw, ba kam don shuh ki kot ki sla, namar ba katei ka ophis, ka la pluh, ha ka 15tarik Nohprah 2014.
Une u nongthoh, ula wad jingtip, halor ka rukom sam jingpynbna, kaba wan lyngba katei ka tnat sorkar, kaba dei ha ki snem 1999 haduh u snem 2001, hynrei, hadien shibnai, la ioh pynban, da katei ka jubab, kaba iathuh khana shaphang katei ka jingpluh iing bad nangta la iathuh khana ruh, ba ka dei pat ka jingkem ding, kaba malu mala.
Hadien kata, la iathuh shuh, ba hadien, ba la kynriah sha ka ophis, kaba thymmai, la lap, ba ka register, kaba sam ia ki jingpynbna, naduh ka 1tarik Iaiong 1998, haduh ka 31tarik Lber 2005, kaba long hynniew snem kynthih, ka la shu jah rngai noh.
Halor katei ka jingjah jong kitei ki kot ba donkam jong ka sorkar, la shu ai daw, ba la buh bakla bad ba ym lap shuh haduh ha kine ki sngi bad ym shym la batai satia, ba ka jingjah, ka dei na ka jingpluh jong katei ka ophis.
Nongpoh, 24 Iaiong: Ban pynkhlain ia party BJP bad kaba long ruh kum ka jingpynkhreh  na ka bynta ka samoi election ban sa wan jong u snem 2018 ha ka jylla Meghalaya, ka party BJP na ka jylla ha ka jylla Meghalaya mynta ka la sdang ban mih pythei noh na ka bynta ban leit pynshai sha ki paidbah halor ki nongrim ba ka party ka don ban pyntreikam na ka bynta ka jingkylla ha ka ioh ka kot bad ka roi ka par u paidbah ha ka jylla.
La sakhi ruh ba ka party BJP ka don ia ka thong ban wan rah jingkylla, ka dei ha ka jingialang paidbah ba ka BJP ka la pynlong ha Umroi Constituency, ba hap ha ka Shnong Mawpun ha Ri-Bhi, ha kaba lyngba kane ka jingialang paidbah ki heh nongialam ka BJP na ka jylla bad North East ki la wan ban ia don lang na ka bynta ban pan ia ka jingkyrshan na ki paidbah bad kumjuh ruh ban pynshai halor ka thong jong ka party BJP kaba angnud ruh ban ioh synshar ha ka jylla Meghalaya ha ka election ban sa wan jong u snem 2018 ha ka jylla.
Nalor ki spah ngut ki paidbah nongshong shnong ka Umroi Constituency na kylleng ki shnong ki thaw kiba la wan ban sngap ia ki jingpynshai ka party BJP halor ka nongrim ka seng, ki heh nongialam ka BJP kiba la ia don lang ha kane ka sngi ki kynthup ia u Ranjit Majundar, North East Coordinator ka party BJP, u Ma Shibun Lyngdoh, President ka BJP ha Meghalaya, u Bah David Kharsati, General Secretary ka BJP ha Meghalaya, ka Sunita Banerjee, Vice President ka BJP, ka Biangka Kyndiah, State BJP President ka Mahila, u Bah Sen Thabah, President ka BJP Umroi Mandal bad kiwei kiwei ki nongïalam ka BJP na ka District bad ka jylla Meghalaya.
Ïa ka jingïalang la pynïaid da u Bah Banshailang Khongwir, State Vice President ka BJP ha ka jylla.
Haba kren ruh halor ka nongrim ka BJP kum u heh President ka BJP ha ka jylla, u Ma Shibun Lyngdoh, u la pynpaw ia ka jingkmen ba kiba bun ki paidbah ha ka jylla Meghalaya ruh ki la sdang ban ai dak ban kyrshan ia ka BJP bad kane ka jingkloi jong ki ban wan kyrshan, ka dei namar ba ki bishar ia ki rukom treikam ka party BJP kaba ieng shisha na ka bynta ka nongrim ban ia kit ia bah ia ki duk ki rangli bad kaba dei ruh ka party kaba don ia ka thong ban wan rah ia ka jingkylla ha ki liang baroh.
Kumba bun ki paidbah ki la shah pynsngewthuh bakla ha kiwei ki party sain hiama sima, da kaba kynnoh ba ka party BJP, ka dei ka party ki Hindu ne ka kynhun RSS, u Ma Shibun Lyngdoh, u la pynshai ruh sha ki paidbah ba kam dei satia kumba la kynnoh bad pynthohbria ia ka party, hynrei ka party BJP, ka dei kawei na ka party sain hima sima, kaba saindur na ka bynta ban wan rah ia ka jingkylla khlem da niew shiliang khmat ia kino kino ki kynhun jaid bynriew ne niam, namar ka nongrim ba hakhmat eh ka BJP ka long wan wan rah ia ka jingkylla ha ka liang ka roi ka para bad ka ioh ka kot ki paidbah, u la ong.
Shuh shuh, u la ong ruh ba ka BJP ka khmih lynti ba ki paidbah ka jylla ruh ki kylla thiah kylla dem kumba long lem ha kiwei kiwei ki jylla ka ri, kiba la pynkup bor ia ka BJP ban ioh synshar ha ka ri, khnang ba ka jylla Meghalaya ruh kan dang lah ban kynjoh ha kiba bun ki jingkylla lada ha ka jylla ruh kan synshar da ka BJP kumba long ha ka sorkar pdeng, u la bynrap.
Shillong 22 Iaiong:Ka elekshon MP, ha ka 16tarik Jymmang, kan long hapdeng U Conrad K Sangma, pyrshah ia ka Dikanchi Shira.
Ka daw, ka long namar ba ka seng Nationalist Progressive Party (NPP) ka la sei da u khun ba ar na ki shynrang jong u Purno A Sangma, (bam kwai ha duwar), ban long u kyrtong jong katei ka seng, na ka bynta ka elekshon MP shiteng samoi na Tura Parliamentary sha ka Lok Sabha.
Ka jingialang jong ka NPP kaba long mynta ka sngi hapoh ka jing pyniaid  u MP barim ka Rajya Sabha u Thomas Sangma, da kawei ka sur, ka la rai ban sei ia u Conrad ban long u kyrtong ha kane ka jing iakhun ha kane ka kynti.
Ka elekshon shiteng samoi na Tura kan long ha ka 16 tarik Jymmang hadien ba U MP u Purno A Sangma u la khlad noh ha u Lber ba la dep.
“Ka jingialang kaba la iawan ki nongkit kam ka party baroh, da kawei ka sur, la rai ban pynieng ia u Conrad K Sangma uba dei ruh u National President ka NPP ban iakhun ia ka elekshon shiteng samoi na Tura", la ong u nongaiktien ka NPP u James K Sangma.
U James u la ong ba ka seng, ka sngew skhem ba hapoh ka jinglong nongialam u  Conrad Sangma  kan ioh ia ka thong ka jingjop.
Ha kajuh ka por, la kyrpad ia ki paidbah ka Garo Hills ban iasnoh kti lang bad ban long iatylli ban kynmaw ia u  P A Sangma.
Na ka liang ka Congress ka la rai ban pynieng ia ka lok jong u Mukul Sangma ka Dikanchi Shira ba kan long ka kyrtong ha kane ka elekshon MP shiteng samoi na Tura.
Ka jingiakhun kan long ka ban shongshit bha namar ba kan dei ruh ka jingiakhun ia ka burom hapdeng u Myntri Rangbah u Mukul Sangma bad ka iing jong u PA Sangma bam kwai ha duwar u blei.
Shillong, 22 Iaiong:Ka Co-ordination Committee on International Border (CCIB) mynta ka sngi ka la dawa ba ka sorkar pdeng ka dei ban surbe shwa ban ker sainar shiah ha khappud ka Bangladesh.
Ka kynhun na ka CCIB ka la iakynduh ia u myntri khappud ka jylla u Bah Prestone Tynsong da kaba kyntu ia u ba un iakren bad ka sorkar pdeng ba kan surbe thymmai shwa ban ker sainar shiah ha ki bynta ka khappud ka Khasi bad Jaintia Hills bad ka Bangladesh.
Ka CCIB ka la phah ruh ia ka jingthoh sha u  MP u Bah Vincent H Pala uba don lang ha kane ka jingiakynduh ha kamra u Bah Prestone.
“Ka sorkar jylla ka dei ban iakren bad ka sorkar pdeng ba kan surbe thymmai shwa ban ker sainar shiah ha ki bynta khappud bad ka Bangladesh", la ong u nongkren ka CCIB u GH Kharshanlor.
U Bah Kharshanlor u la ong ba ki deputy commissioner ka Khasi Hills bad ka Jaintia Hills ki la shim khia ban sdang noh shaid shaid ia ka jingker sainar shiah.
“Ngi kyntait ia ka jingker sainar shiah namar ba ka jingiateh jutang kam long kaba iahap ha kaba kim shym la shah shkor ia ki jingeh jong ki paidbah ka thain khappud" u la ong.
U la ong ba ka jylla Meghalaya kan sa duh bun ki akar ka khyndew da ka jingpyntreikam ia ka jingiateh ka India bad ka ri Bangladesh.
U Bah Kharshanlor u la ong ba u myntri khappud u la kular ba un  iakren bad ka sorkar pdeng halor kane ka kam.
Ka jingong ba ka Meghalaya kan ioh 240 akar ka jaka ka dei tang ha ka jingthoh hynrei ha ka jingshisha ka Meghalaya kan duh 500 akar ki jaka, la ong u nongialam ka CCIB.Jowai, 25 Iaiong:Ka Dorbar Shnong Niriang, West Jaintia Hills District ka la dap da ka jinglyngngoh ban ioh jingtip lyngba ka RTI ba ka rukom pyntreikam ia ka Skim Integrated Watershed Management Programme (IWMP) naduh u snem 2010 haduh 2015 ka long pynban ka skim iabam sap tang hapdeng ki katto katne ngut, ym na ka bynta ban myntoi ki paidbah nongshong shnong.
Ha kane ka sngi Saitjain, u Rangbah shnong u la lum da ka dorbar ban bishar bniah iakatei ka skim sorkar bad ia ka RTI kaba la ioh da uwei na ki nongshong shnong u ma Peter Kharmuti.
Ka tnad Sorkar Water and Soil Conservation Jowai Division ka la pyntreikam ia katei ka skim ha ryngkat ka Committee kaba la tip kum ka Khlieh Labar & Liar Niriang Watershed Committee bad ka jinglut baroh ka long duna ia ka shi klur tyngka.
“Katei ka pisa kam shym la poi sha ki paidbah nongshong shnong, kiba ioh myntoi kidei tang kito ki ba don ha ka party Congress", la ong ki paidbah katei ka shnong.
Bun kiba paw tang ka kyrteng hynrei kim ioh pat ia ka jingmyntoi bad don ruh kiba paw kyrteng bun bunsien bad bun ngut na ka juh ka longing.
Katkum katei ka RTI la lap ruh ba ka ka kor siat khniang la thied ha ka dor kaba T.5000/- tyngka kawei katba ka dor iew kaba rem tam kan poi tang kumba T.2000 tyngka.
Na ka liang ka Dorbar shnong ka la ong ba kan dang iai bud dien ia kane tad haduh ban dalap ia kiba donkti ban bam ia ka pisa jong u paidbah bad ka la dawa ruh ban pynshitom baroh kito kiba donkti.
Shillong, 24 Iaiong:Ka kynhun ki samla pule na ki jaka pule bapher bapher jong ka Ri Khasi bad Jaintia ki la rai ban ai por shi taiew ia ka sorkar ba kan pyllait noh ia ka bai bam ( Post Matric Scholarship) na bynta u snem 2014-2015 lym kumta ki la pynap lypa ki jingiakhih pyrshah ia ka sorkar jylla.
Kum ka jingsdang ia ka jingiaksaid ban ioh la ka jong ka hok ki samla pule ki la shim ruh ia ka rai ban pynlong da ka jing iasoi kyrteng ne ka Signature Campaign ha la ki jong ki jong ki jaka pule jong ki bad ia katei ka jingsoi kin leit ban ai sha u myntri ka tnad pule puthi uba dei ruh u symbud myntri rangbah ka jylla u Prof.R.C Laloo.
Ia katei ka rai la shim ha ka jingialang kaba la khot da ka seng HYC kaba la long ha Khasi National dorbar Hall ha ka sngi saitjaiñ jong ka taiew.
Ha katei ka jingialang la wan ban ia shim bynta da ki samla pule na ki 10 tylli ki jaka pule kiba la shah ktah na katei ka jingbym ioh shuh ia ka baibam jong ki haduh kine ki sngi ruh.
Kitei ki samla pule ki la pynrem ia ka jingleh bym suidniew u myntri ka tnad pule puthi u Prof.Laloo ban shimkhia ia katei ka kam, “Ha ka taiew ban wan ngin leit ban ai ia ka mat jingdawa jong ngi sha u Prof.Laloo" ong u Education Secretary ka HYC u Rhembor G Saibon haba kren hadien ba la wai ka jingialang.
U bah Saibon u la ong ba yn ai por shi taiew ia ka sorkar ba kan pynurlong ia kitei ki jingdawa.
Utei u nongialam ka HYC u la ong ruh ba ka jingpynslem ka sorkar ia ka baibam ki samla pule ka la ktah jur ia ki khamtam kito kiba wan na ka longing kaba duk kiba hap ban shaniah beit ha ka baibam ba ioh na ka sorkar na ka bynta ban thied kot thied sla.
U la ong ba don ruh na ki samla pule ki bym ioh ia ka Border Area Scholarship ruh kaba naduh u snem 2011-2012.
Ki samla pule ba la poi sha katei ka jingialang ki la ong ba na ka por sha ka por ki la ud sha ka sorkar ba kan pyllait noh ia ka baibam jong ki hynrei ka sorkar ka leh kumba kyllut.
Kila ong ba ka sorkar ka ai daw ba ka jingpynslem ka dei namarba la pynslem ban pynpoi ia ka pisa na ka sorkar pdeng,hynrei ki la ong ba katei ka daw ba ka sorkar ka pyni ka bym lah ban long namarba kiwei pat ki jylla ki lah ban ai ia ka baibam sha ki samla pule ha ka por kaba biang.
Ki samla pule ha ryngkat ka seng HYC ki la ai ksai ruh ba lada ka sorkar kam lah ban pynurlong ia katei ka jingdawa jong ki hapoh shi taiew kin sa shim da kiwei pat ki lynti ban pynthikna ba ka sorkar ka dei ban leh eiei ban weng noh ia ka jingeh ki samla pule.
Jowai, 24 Iaiong:Ka jingther u lapbah ha ryngkat ka lyer kaba shyrkhei ka la rat lut ia ki iing ki sem ha kiba bun tylli ki shnong ha ka thain Amlarem ha West Jaintia Hills bad ruh ha ki katto katne ki bynta ha East Jaintia Hills hynnin ka miet sngi Saitjain bad haduh ka step sngi U Blei.
Da ki phew tylli ki iing ki la shah pynjot ha ki ar tylli ki shnong – ha Tarangblang bad Satpator.
Kiba bun ki iing ki la shah rah lut ki tnum ha kaba ia ki tnum la bret da la Eriong haduh palat 100m ka jingjngai na kawei kawei ka iing.
Ka jingjur u Slap bad ka Lyer ka la jynrat lut ruh ia ki dieng ki siej bad wat ia u dieng Electric Post ha katei ka thain.
Ha ka jinghiar jurip ka kynhun ki nongthoh khubor sha kitei ki ar tylli ki shnong bad haba iakren bad ki trai shnong, ki la iathuh u lap bah u la ther baroh shimiet hynnin ka miet ha ryngkat ka jingtied u Pyrthat ha kaba bun ki wa-iar light ha ki iing briew ki la ingkhong lut.
U ma Emperor Gassah u la iathuh ba ka Lyer kaba jur bha ka la neh tang katto katne second.
“Lada ka neh tang shi minit eiei, baroh ki iing ha katei ka shnong ki la shah rah lut tharai", u la ongKatei ka jingjia ka la jia hapdeng ka por kumba 3:30pm bad 4:00pm bad hadien ka lyer ther sa u slap bad tied sa u pyrthat baroh shimiet.
“Ki paidbah ha kitei ki shnong ki hap ban shong beit kop ha ki iing ki sem jong ki bad kito ki iing kiba shah ktah ki la hap ban phet ia ki iing jong ki paramarjan.
Don ruh kiba rieh khrum jingthiah hadien ba la shah lied ka tnum iing jong ki.
Ki paidbah ka shnong ki la pynlong ia ka dorbar mynta ka sngi na ka bynta ban iarap moramot mala mala katba lah ei ia kitei ki iing kiba la shah pynjot ha ka mariang.
Na ka liang u Block Development Officer (BDO) ka Amlarem, u ma B Sungoh ha ryngkat ka Extra Additional Commissioner (EAC) ka kong J Kharpuri ki la hiar ban jurip ia ki longing kiba ngat ha katei ka lanot.
Na ka liang u BDO u la iathuh, ba ha Satpator ki don haduh 10 tylli ki iing kiba la jur ka jingshah pynjulor, ha Tarangblang pat ki don kumba 5 tylli kiba la julor bun.
U la iathuh ruh ba ka Eriong ka la pynjot ia kawei ka iing ha ka shong Pdengkseh, 3 tylli ha Pdeinshakap, 10 tylli ha Darang bad kumba 15 tylli ka Shnongpdeng.
Ki don bun tylli ki iing ha Ladrymbai kiba la shah pynjot ha ka lyer hynne shisteng synnia.
Bun ki iing tin ki la shah lied lut.
Ha ka thain Lumshnong ruh u slap u jur bha ha kaba ka la don ka jingtwa kyndew ba malu mala bad ka jingshlei um kaba jur bha ha Star Cement bad kiwei kiwei de ki jaka.
“Bun na ki surok hapoh Star Cement ki la shah pynjot ha u Lapbah bad ki Office treikam katei ka karkhana ki la shlei um lut", la ong ka tyllong khubor na katei ka thain.
Bun ki shnong ha ka thain War ki hap ban shong hapoh ka jingdum namar ba la duh lut ka bording.
Ka daw ka long ba bun ki dieng kiba shah pynkhyllem ki la hap ba jrong ki sainar light bad wat ki Post Electric ruh ki la shah pynkhyllem ha ka lyer.
Na ka liang ki bor Sub-Division bad bor District ki dang pynkhreh ban pynstet ia ki lad jingiarap sha kito ki longing kiba la ngat ha katei ka apot.
Shillong, 24 Iaiong:U Myntri ka tnad  Development of North Eastern Region (DoNER) u Dr Jitendra Singh  ha kane ka sngi Saitjain u la kyntait war iaka jing kynnoh ka sorkar Congress ha kane ka jylla, ba ka sorkar pdeng ka NDA ba ialam da ka BJP kam ju ai pisa.
“Ki paidbah ki tip shai bad kan shong ha ki ban rai, la ka sorkar NDA kam ai pisa ne em ia ki sorkar jylla.
Ka sorkar pdeng ka la pynlut bun bha ka pisa sha ki jylla bad kane ka paw shai", la ong u Dr Singh haba kren sha ki nongthoh khubor ha kane ka sngi Saitjain ha Shillong.
“Ka jingkynnoh jong ka sorkar Congress ka dei kaba khlem nongrim haei haei ruh namar ba ka sorkar pdeng kam don kano kano ka jingshah shiliang", u la bynrap.
U la ong ba lada ka sorkar pdeng kam ai pisa tharai kane ka jingialang mynta kan don hi.
“Naei ka pisa ka wan, ka wan naei re naei, ka dei na sorkar India", u la ong.
Kane ka jingkren jong u Myntri ka DoNER ka long hadien ba ka sorkar Congress ha kane ka jylla ka la kren kynthah ba ka jingwan ki myntri sorkar NDA ba ialam da ka BJP kam ai jingmyntoi eiei ia ka jylla namar ba kim ju ai pisa.
U la  ong ba kawei na ki jingeh ba jur kane ka thain ka dei ka jingbym don ka lynti suin kaba biang ban wan dem ki eroplein bad kane ka la buh diengpyngkiang ia ka roi ka par ban pyniaid ha ka lynti kaba sted.
U la ong ba ka sorkar pdeng ka tip bha ia kane ka jingeh bad ka la dei ba ka Shillong ka dei ban don noh ka jaka dem eroplein kaba heh.
“Ha ka jingshisha, ka Shillong ka la dei ban ioh ia kum kane ka jaka dem eroplein naduh kham mynshwa hynrei haduh mynta kam pat urlong satia", u la ong.
“Ka sorkar pdeng ka la shim khia ia kane bad ka la iakren ruh bad ka sorkar jylla", u la bynrap.
Shillong, 24 Iaiong:Ka don ka jingtwa khyndew, ha kiba bun ki jaka jong ka surok na Pynursla sha Myllat Nongkhlieng bad ka daw ka long namar ka jingjur slap palat, kaba naduh hynnin ka miet sha katei ka Thain.
Haduh ba thoh ia ka khubor, la iathuh ba ki kali kim lait shuh ban iaid lyngba jong katei ka surok bad la khmih lynti, ba ka tnat shna surok, kan weng kyrkieh ia kitei ki jinghap khyndew, ban nym thut ka leit ka wan sha katei ka surok.
Ka khubor, ka iathuh ba ka jingtrei ban weng ia ka jingtwa, ka dang iaid shakhmat bad la khmih lynti, ba lashai lah ban poi kali haduh ha Myllat.
Shillong, 24 Iaiong:Ki nongialam ka UDP, kynthup u President ka seng u Dr Donkupar Roy kin hiar sha Garo Hills ha ka 26 tarik mynta u bnai, ban iakynduh ia ki nongialam ka seng bad kin kren ruh ha ka jing ialang paidbah ban long ha Baksawpara.
Ha kane ka jing ialang, ka UDP kan sa pynbna paidbah ruh ia ka rai jongka ban ai ia ka jingkyrshan ia u kyrtong ka NPP u Conrad K Sangma ha kane ka elekshon shiteng samoi na Tura kaban long ha ka 16 tarik Jymmang.
“Ka jingleit sha Garo Hills kan long ban iakynduh ia ki nongialam ka party ban pynkhlain ia ka party", la ong ka khubor na ka UDP.Nalor u Dr Don, yn leit ruh kiwei ki nong ialam ba kham rangbah ka party.
Shillong, 24 Iaiong:Ka jingiathir iatai kumno ban pynkoit ia ka jingpang bampong kaba shi taiew kynthih la iaid mynta ha ka nongbah Shillong ha NEC Auditorium, NEC Secretariat, Shillong.
Ia kane ka jingiathir  la sdang naduh ka 23 tarik bad yn pynkut ha ka 29 tarik.
Haba kren kum u kongsan ha kane ka sngi, u myntri ka DoNER, u Dr.Jitendra Singh u la ong ba kane ka jingiathir kan nym long tang ha kane ka jylla Meghalaya hynrei kan saphriang sha kylleng ki jaka jong kane ka dong mihngi ka India.
U Myntri ula ong ba kum kane ka jingialap paidbah kan long kaba donkam bha ban pynshai bad ban ai ia ka   jinghikai ia ki briew ia ka jingtip khnang ba kin nang ban iada bad phikir ban lait na ka jingpang.
Ha kane ka sngi, la ioh ruh ia ka jingkren na u  myntri ka koit ka khiah ka jylla  u  Bah A.L.Hek  uba la kyrmen ba kane ka jingthmu kan ai shisha ia ka jingdonkam jong ki paidbah ha ka jylla khamtam sha nongkyndong.
Ha kane ka sngi, la don lang u Dr.Shailendra Chaudhari, Director (Admin) & (Health), NEC, u MLA ka Nongthymmai u Dr.Jemino Mawthoh, u Ram Muivah u Secretary ka NEC bad kiwei ki heh sorkar pdeng bad sorkar jylla.
Shillong, 24 Iaiong:La pulom ka shad jong ka Raid Mawlam, hynnin ka sngi bad ka daw, ka long namar ba u ther u lapbad lem bad ka jingbom pyrthat kaba jur bha.
Katei ka jingshad, kaba dei ban sdang kumba ju long hi baroh shisngi, kaba dei ban sdang naduh dang step jong ka Sngi Saitjain, hynrei, la khanglad da ka jingther bym sangeh jong u slap baroh shisngi kynthih.
“Ki nongshad, ki ioh ban ia shim bynta, tang shi kynta eiei, kaba sdang naduh 3.30 eiei, hynrei, la hap ban pynsangeh noh, namar ba ki la ia jhieh lut" ong U Bah Sik Buhtep, U Sordar jong ka Raid Mawlam, haba iakren bad U Rupang.
Ha ka por janmiet, lei ka la nang sniew shuh ka mariang, ha kaba ula trei sa u pyrthat, uba sdang naduh ka por 6.30 janmiet bad u pyrthat, ula tied ia ka iing dorbar jong ka shnong, kaba la pei thliew bad ha ka por 10baje mynmiet, ha shwa ba un sangeh syndon noh, ula ioh ban tied pyniap ia uwei u sniang rangbah jong ka kong Pli Buhtep, ong U Sordar.
“Ka jingkhanglad jong ka mariang baroh shisngi, ka dei na ka daw jong ka jingsngewsih U Lyngdoh Makha, namar ba kam biang ka khan ka khein" ong shuh shuh U Sordar, ha kaba ula iathuh ba ka la don ka jingia peit sbai mynta ka sngi bad kaba pyni ia ka daw jong ka jingsnewsih jong U Lyngdoh Niam, uba la ngeit ba u dei uba peit ia ka Raid Mawlam.
Ki don 160ngut ki nongshad, kiba wan na ki dong bapher jong ka thain Riwar Mihngi, ban ia shim bynta ha katei ka Shad jong ka Raid Mawlam, hynrei, da ka jingpynthut jong ka mariang, katei ka sngi, ka la shu lehnohei noh, ha ryngkat ka jingdon jong u myntri ka tnat border Area, U bah Prestone Tynsong, lem ba U Syiem ka Hima Khyriem, kiba la leit ban sakhi lang, kum ki nongshah khot sngewbha.
Shillong, 24 Iaiong:U Conrad Sangma u kyrtong MP ka NPP u ban ia khun ha ka elekshon shiteng samoi ka ban long ha ka 16 tarik u jymmang,2016 na Tura konstitwensi un sdang ia ka jingialap elekshon jong u lashai ka sngi ka 25 tarik u iaiong na Adokgre, East Garo Hills.
Ki nongialam ka seng NPP ha ka jingpyntip jong ki sha u Rupang ki la ong ba ka Adokgre ka dei ka jaka kaba u Purno A Sangma u ju jied kyrpang kum ka jaka ba nyngkong eh ha ka jingiaid ialap elekshon jong u, naba u kham noh mynsiem ia katei ka shnong.
Ki la ong ba u Purno A Sangma u ju sdang beit na katei ka jaka ban ialap elekshon bad kumne u ju leh ha ka jingim jong u ha ka saiñpyrthei.
Kumba ju leh u kpa jong u la iathuh ba u Conrad ruh un bud ia ki dienjat jong u da kaba sdang shuwa na katei ka shnong na Adokgre bad la iathuh ba ka jingsdang ialap elekshon u Conrad na Adokgre ruh kan long kum ka jingkynmaw burom kyrpang eh ia u kpa jong u uba la khlad noh.
Shillong, 25 Iaiong:Ka Hynniew Trep Youth’s Council (HYC) Shella Area Unit ka pynrem jur ia ka special purposed vehicles (SPV) halor ka jingpyn slem bad leh bym suid niew ha ka ban pyllait ia ki skhim shimet jong ki paidbah.
Katei ka society kaba ju ioh pdiang ia ka pisa man la u snem kumba 18 klur ha ka shisnem na ka Lafarge Umiam Mining limited na ka bynta ban ai jingiarap ia ki shnong kiba hapoh ka 50 Km na ka jaka trei jong ka Lafarge Compeni, la ong u Bah Donald Mawa u President.
U la ong ba ka seng ka la lap bad shem ba bun ka pisa la pynlut tang ha ki skhim jong ki paidbah kiba iadei bad ka rep ka riang, ka koit ka khiah, ka pule ka puthi bad ki wei kiwei, da kaba shu sah kut kumto da kaba ai daw ka long ka bym don nongrim haei haei.
Kane ka la pynbitar ia ki paidbah jong ka shnong, ha ka jingshisha ka tei ka society ka la pynlut kai ia ki pisa ha ki surok PWD khlem da pyntip ha ki shnong, kane ka pynpaw ba ka don ka ei kaei sha lyndet tang ban pynlut kai ia ka pisa jong ki paidbah.
Ka seng ka dawa ruh na ka tei ka society ba ka dei ban pyllait noh kham kloi ia ka tei ka skhim jong ki paidbah jong ki shnong kiba dei hok ban ioh, bad lada ka tei ka tei ka society kam shim khia ia kane ka seng kan sa shong pyrkhad bad ki paidbah ia kaei kaei kiba ki dei ban leh.
La sngew dei ban phah tohkit noh da ka CBI halor katei ka pisa kaba ka society ka ju ioh pdiang man la u snem na ka Lafarge Umiam Mining private limited, la ong u Bah Donald lyngba ka kyrwoh khubor ba la pyllait.
Jowai, 25 Iaiong:Ka Jaintia hills Truck Owners Association (JHTOA) ka maham ia barok ki Driver trok  khamtam kiba kitmar ba kim bit ban iaid na ki surok shnong ne  rung shapoh shnong kum naka shnong Pasyih , kyndong, Nongbah bad na kiwei kiwei ki shnong.
Namar ba ka seng ka la ioh jingujor na ki bor District, Police, na ki dorbar Shnong bad na ka tnad PWD  lada jia ba lap ia kino kino kiba leh pyrshah ia kane ka seng kan pynshitom ia ki kat kum ki kyndon treikam jong ka.
Ki tyllong ki iathuh ba ka jingiaid jong ki trok kit mar na ki surok shnong  ka buh ka jingma ia ki paidbah shnong namar ka surok ka long kaba rit bad ba tlot ban shan ia ki kali kit mar kiba khia.
Ka seng ka kyrpad jur ia ki para dkhot ban khang pyrshah ia ki driver jong kino kino ki trok ba kim bit shuh ban iaid na kine ki surok.
Ka seng ka kyrpad ruh ia baroh ki Driver trok ba kim bit ban buh maw kulmar ha Surok Bah haba duh ka kali ha surok hynrei dei ban pyndon kam da ki dieng lane da ki nar jam.
Ka seng ka iathuh ba ka shait ioh ki jingujor na ki paidbah bad na ki bor sorkar ba ki trok ki bret kulmar lane buh kulmar  ia ki Maw ha surok  wat ynda ladep shna ia ki kali ba la duh.
Ka seng namar kata ka maham ia kino kino ki Driver ki baleh ia kane ka  kam bad lada don kiba lap kine sngewbha ban pyntip sha ka seng ha kine ki no.8014207987/ 8132067535 khnang ba ka seng kan lah ban leh ia kaba donkam.
La iathuh ruh hadien ba ka seng ( JHTOA) ka la ia kynduh bad ka seng ki nong pynmih dewbilat (Jaintia Cement Manufacturing Association) kaba lalong ha ka 21st April 2016  ha TopCEM la rai ba ki Driver ki dei ban peit bniah ia ki nong thep Cement haba ki thep ia ka Cement ha poh ki trok jong ki bad dei ruh ban pyntikna ba kim dei ban thep kulmar da ka Byrni Cement kaba jot lane da pei.
Lada jia ba jot ki byrni Cement dei ban nym thep shuh iaki namar ioh ki shah ot dor ha ki nong pynlei transport bad ha ki kudam Cement.
Ka seng ka kyntu ruh ba lada don ki Nong pynlait Transport lane ki Kudam Cement kiba ot dor kulmar na kito ki Byrni Cement bajot   Rs 400 tyngka shi byrni  sngewbha ban pyntip sha ka seng khnang ba ka seng kan leh ia ka ba don kam.
Ka seng ka pyntip ruh ba ha ka jingiadei bad ka jing sha ot dor ka Cement  ba jhieh ka seng kam lah ban bah khlieh iakaneKa seng ka kyrpad jur ia ka tnad PWD ( Central) Jowai ba kan maramot noh kloi ia ka surok Jowai By- Pass namar kum ba long mynta ka la sniew shaba palat kaba lah ban wanrah jingma ia ki trok ba dei iaid nangne ha kano kano ka por.
Shillong, 25 Iaiong:Ka seng KSU Laban Circle ka la dawa na ka skul Bengalee boy’s bad Bengalee girls ba ki dei ban pynrung ia ka ka subjek khasi hapoh skul kiba don ha thain Laban.
Ka seng ka sngew khia ha kaba iadei bad kane ka bynta namar ba ka ktien Khasi ka la sdang ban hiar ha kine ki thain bad kawei na ki daw ka long ba kum kine ki skul kiba paw kim shym don ia ka subjek khasi.
U education Secretary ka KSU Laban u Bah Emanuel Syiem Mal ngiang u la ong ba haba ki dkhot ka seng ki iakren bad ki bor pyniaid ka skul, ki la ai daw ba kim don jingeh ban pynrung ia ka Khasi subjek ha ka skul jong ki pynban ki pyni ba ka dei ka sorkar bym shym la shim khia ban mang pisa ia ka kam kaba ki la dep phah.
Kumta ka seng ha kajuh ka por ka kyntu ruh ia ka tnad pule puthi jong ka sorkar jylla ba kan shim khia haba iadei bad kane ka bynta ba kan leh ruh ia kiei kiei kiba donkam.
Shillong, 25 Iaiong:Ka kynroh jong ka skul Presbyterian kaba don ha Bakur, Dawki ka la khyllem ha ka miet saitjaiñ jong ka taiew,bad ha katei ka jingjia ka twa ka la bam shaduh sha phyllaw jong katei ka skul bad mynta katei ka skul ka don ha tmier bah kaba i kumba kan sa khyllem.
Katei ka skul ka dei kaba la don la 22 snem mynta bad ka don ha syndah ka ing mane Presbyterian.
Ki nongpyniaid katei ka skul ki la lap ia katei ka jingjia ha ka step kaba bud.
Ym shymla don kano kano ka jingmynsaw briew ha katei ka jingjia.
Katkum ka jingiathuh ki lad khubor la ong ba katei ka kynroh kaba twa ka dei kaba la shna shiteng da ka balang Presbyterian bad shiteng pat la shna da ka tnad PWD.Shillong, 25 Iaiong:Ka Seng HNYF Mairang Sub-Division Circle ka la noh jingiarap ia kito ki longing kiba shah ktah ha ka eriong’ ha janmiet 16 tarik Iaiong 2016 ha kane ka sngi Saitjain sha ki 36 tylli ki longing ki la Julor bad 22 tylli, kila julor bad kila hap ban sah shipor ha kiwei pat ki jaka namar bymlong shuh ki ing.
Ka Seng HNYF Mairang Sub-Division Circle hapoh ka jing ialam u Samla K.Skan Rani Nongialam ryngkat ki dkhot ka Circle, HNYF Mairang Unit,HNYF Mawnai Unit,HNYF Mawshut Unit haka 23-4-2016 ban noh jingiarap da u Khaw, u Phan, ka Shini, Slaisha bad kiwei.
Ha katei kasngi la don lang u Sordar shnong bah Shailes L Nongrang, Secretary Shnong ki nongkitkam Shnong ki long Kmie lem ki Trai jong ki ing ba shah pynjulor haka Eriong kiwei de ki nongkit kam ka HNYF Bah E Wahlang Nongaibuit Mawnai Unit, Bah Benad Shangpliang President Mairang Unit, A L Mawnai Presidenr Mawshut Unit lem ki wei ki Dkhot.
Shwa ban aiti ia ki jing iarap U Samla K.Skan Rani haba kren ai mynsiem ha katei ka sngi Noh jing iarap iaki lanot u la ong ngi ruh ngi dap daka jing sngew synei bakhraw iakane jing jia haki long ing jong phi halor kine jing jia wan lynshop ka Eriong nalor ba phi ialong ki ba duk naki baduk(BPL) haba ngi la jurip iaki ing jong phi bad naka liang jong nga mar mar nga la phah iaki Dkhot HNYF Mawshut Unit ban wan jurip ia kane da ka jing sngew khia iaka neka shnong jong phi, bad mynta ngi wan khnang hangne ban noh jing iarap kat bangi lah ei da u Khaw,Phan,Ka Shini, bad kiwei, ban ioh kyrshan iaphi hakine ki sngi katba phi dang ia sdang Tei biang iaki ing ki sem jongphi ban shong kum ba ju long barabor.
La ioh jing kren pdiang sngewbha ruh na u Sordar ka Nongrmai bah Shailes L Nongrang ia iaki dkhot ka HNYF Mairang Sub-Division Circle da ka jing sngewhun wat la I dei I barit bad ai jing ia roh ruh iaki Dkhot ka HNYF Mawshut Unit kiba la wan poi haka sngi 17tarik Iaiong 2016 ban iarap lem iaki nong shongshnong hakane jing eh, u la kit bok ruh ia ka HNYF hapoh ka jing ialam u bah K.Skan Rani hapoh ka thain ban nang iaid shaphrang ban shakri ia ki paidbah jong ka thain bad iaka Bri u Hynniewtrep baroh kawei, haki por baroh ia ka imlang sah lang hapoh ka Ri Khasi.
Shillong, 25 Iaiong:Wat la ka jing julor ka eriong ia ki ing ki sem, ki jingthung jingtep ka la iaid la katto katne taiew mynta, hynrei ka paw ba ka sorkar jylla ka suki bha ban lum ia ki jingtip ban shim jingkhein katno ka jinglut jingduh na kane ka jingwan ka bor ka mariang.
U nongthoh khubor mynta ka sngi, u la iakren bad u Commissioner& Secretary ba peit ia ka Disastar, u Bah Mawshan lang Kharmujai u la ong ba ym pat ioh jingtip eiei ia ka jinglut jingduh na ka bor jong ka mariang haduh mynta.
“Ngim pat jingkhein eiei", la ong u Bah Kharmujai bad bynrap, ba ka jingtip lah ban ioh na ki Deputy Commissioner jong ki district.
Haba kylli balei ka slem ba kin ai jingkhein sha ka sorkar, na ka liang u Bah Kharmujai, u la ong, “Ngim tip balei ki slem".
U nongthoh khubor uba la ioh ban iakren bad katto katne ki riew rangbah, ki la pynpaw ba ka jingtreikam ka sorkar jylla ka long kaba suki bad slem bha namar ba tang ban lum jingtip ruh kan shim por da ki bnai.
“Ha ri Japan ha ka por ba khie u jumai bah ba la julor plain ka ri Japan, ka lah ban ai jingkhein baroh ia ka jingjulor tang hapoh shi taiew katba ha ngi, khie tang ka eriong bad u slap ruh, ka sorkar ka shim por ban ai jingkhein da ki bnai", la ong uwei u riew rangbah.
Ha kine ki sngi, ka jingjulor jong ki iing ki sem, ki mar rep mar riang ka jubor bha ha kine ki sngi na ka jingkhie ka eriong bad u slap bad phria khamtam ha thain Pynursla, Sohra, bad sha Bhoi ruh.
La ioh jingtip ba ka sorkar ka la bthah ia ki Block Development Officer (BDO) jong ki Block ban leit jurip sha ki jaka ba shah ktah na ka jingkhie ka eriong bad ba kin phah pat sha ki Deputy Commissioner.
Shillong, 25 Iaiong:Ka kong Darika Dkhar na ka shnong Tpep Pale, Jowai ka la ujor sha ki pulit ba u para kynsie jong ka u C.Khonglam uba shong basah ha Mawlai Kynton Massar uba dei ruh u DTO barim ka Jowai (West Jaintia Hills) ryngkat bad uwei pat u paralok jong u, u la batbor bad bunsien ia ar ngut ki khunruit jong u (kiba la buhrieh kyrteng, kawei kaba dang 14 snem karta bad kawei pat 12 snem karta).
Kitei 2 ngut ki dei panah ia u bah Khonglam.
Katkum ka jingujor la ong ba u la leh ia kitei ki kam jaboh ha ka por ba ki dang ia shong ia sah lang bad u ha ka ing sorkar jong u (Quarter) kaba don ha Jowai kata naduh u snem 2015 haduh u snem 2015.
Ha katei ka jingujor la kynnoh ruh ba u ju pynbor ia ka lok jong u bad ki khunruit jong u ba kin dih kyiad bad hadien kata u ju pyni ia ki phlim awria bad u sa batbor ia ki, haba ki pyneh ia kaei kaba u bthah ka nongujor ka la ong ba u shoh u ktah kti ia ki bad u la byrngem laiphew jait phew skit.
Katkum ka jingtip ba la ioh la ong ba ka jingpynslem ia ka jingujor ka dei namarba ka la khlad noh ka lok jong u ( kmie jong kitei ki ar ngut ki khynnah rit) kaba dei ruh ka shi para bad ka nongujor bad ka tip dier por ia katei ka jingjia kaba kitei ki khynnah ki la phla hadien ba ki la wan ban shong ban sah ryngkat bad ka.
Ka kong Dkhar ka la ujor ruh ba ia katei ka kam u bah Khonglam u la leh ryngkat bad u nongniah kali jong u uba la tip kyrteng kum u bah P.Mulieh na ka shnong Ialong, Jowai.
Ki pulit kim pat ioh kem iano iano ruh haduh ba thoh ia kane ka khubor.
Hynrei la rejistar case Jowai PS C/No 83(4)16U/S 325/506/34 IPC R/W Sec.04/12 POCSO Act R/W Sec 23/25 Juvenile Justice Act 2000.
Shillong, 08 Lber:U Myntri tnad sam ding ka jylla u Bah Sniawbhalang Dhar u la ong ba ka sorkar ka la pynkhreh ban buh ia ki meter siew nokot, ha ki 74 tylli ki jaka ha ka jylla ha ka jinglut ka ban kot sha ka T.32.73 lak.
Ha ka jingjubab ia ka jingkylli ba la wanrah da u nongialam liangpyrshah u Dr Donkupar Roy ha iing dorbar thawain mynta ka sngi, u Bah Sniawbhalang u la ong ia mynta ka sorkar ka dang buh tang ha ki san tylli ki jaka ia ki pre-paid meter namar ba ki dei kiba lutksan bha, wat la ki don shibun ki jingmyntoi.
Katkum ka jingong u myntri, ki pre-paid meter ki kham lait na ka huri hura ha ka rukom khein bai thang ia ka ding, kim donkam ban buh security deposit bad kiwei ki jingmyntoi hynrei ka shem jingeh ia ka sorkar ba kan pyntreikam lut namar ba ka bun palat ka jinglut ban leh shisien leh baroh.
Shillong, 08 Lber:U myntri ka tnad shna iing ka jylla u Zenith M Sangma mynta ka sngi u la ong ba ka sorkar ka la pynduh pyndam noh ia ka skhim sam tin sha ki briew ba duk naduh u snem bad ha jaka jongka, la pynmih da kawei ka skhim kaba la tip kum ka Chief Minister Housing Assistance Scheme kaba thmu ban ai skhim ban shna iing.
Haba jubab ia ka jingkylli ba la wanrah da u MLA ka Mawshynrut u Bah Witting Mawsor hynne ka sngi ha iing dorbar, u Zenith u la ong ha kane ka Chief Minister Housing Assistance Scheme ki don ar bynta kawei na ka bynta ban shna iing ha ka jinglut kaba T.3.10 lak ban ai sha ki briew ba kham duna ka jingkamai bad kawei pat ban pynbha ia ki iing.
Hynrei u Myntri u la ong kane ka skhim ka dang don hapdeng ka jingpynkhreh ka sorkar bad kam pat shym la pyntreikam namar ba kam pat lah ban pynbiang ia ki jingdonkam.
U la ong ba ka don ruh ka skhim ka sorkar pdeng kaba kyrteng ka Pradhan Mantri Awaas Yojana (PMAY) kaba thmu ban ai iing baduk sha ki nongshong shnong bad kane ka skhim ka la treikam mynta ha ka jylla.
Shillong, 8 Lber:Ki shipai Border Security Force, kiba pahara ha Gujangpara, South West Garo Hills district, ki la lap ia ka krem, ha khappud bad ka Bangladesh jong ka Gujangpara.
Ha ka jingiaid pahara bha, ki shipai BSF, ki la lap ia ka krem, kaba dang shu dep tih shen, hajan ka ka jingker sainar, ha kaba la ngeit ba la tih da ki nongkhaii masi tuh, namar ba katei ka dei ka jaka, kaba ka jur bha ka jingkhaii masi.
Katei ka krem, ka dei kaba don ka jingheh kaba 3 phut la ar phut bad ka don ka jingjyliew kaba kumba 20 haduh 25 phut.
Katei ka krem, ka dei ka bym tip dep tih satia, namar ba ka donkam ban tih sa 200 metre eiei, ban tih, na ka bynta ban pei lyngba sha ka bynta jong ka Bangladesh.
Ki BSF, ki dang tih bniah ia ka jingmut jong katei ka krem, la ka dei, na ka bynta ka khaii masi ne ioh lehse, ka dei na bynta kiwei pat ki kam pyntriem.
Mawtajuh, 8 Lber:Hadien 14 bnai ba kim shym la ioh khaw rashon mynta ka sngi ki nongshong shnong jong ka Nongbah Mawshuit ka shnong kaba don ha ka thaiñ Khad-ar Shnong ki la ioh ia utei u khaw hynrei kim pat shym la ioh lut baroh bad ki dang ioh tang 10 bnai katba ia ka saw bnai kaba sah u nongsam khaw rashon u bah Hem Khongrymmai u la kular ha ki ba un sa sam lut kham hadien.
Ki la don haduh 12 ngut ki nongshong shnong ki bym shym la ioh khaw la 14 bnai na ka daw ba kim treh ban shim ia u khaw naba la die palat ban ia ka dor ba ka sorkar ka la buh kata T.3 tyngka , ki la iathuh ba u nongsam khaw u sam ha ka dor T.5 tyngka.
Haba ia kren bad u nongthohkhubor ha jaka sam khaw rashon ha Mawtajuh, ki longkmie katei ka shnong ki la iathuh ba kim da sngew tohmet than ia ka jingdie ha ka dor T.5 tyngka hynrei kaba pynsngewsih jur ia ki ka dei namar ba ka don ka jingbym shai ha ka kam thung nongsan khaw (Dealer) ha katei ka Centre Nongbah Mawshuit bad ki la kynnoh ba ia u nongsam khaw la shu thung donbor tang da u Acting Sordar u bah Ngen Khongshei ryngkat ki katto katne ngut ki rangbah kiba u sngew iahap jingmut khlem da ailad ia u paidbah ban jied bad khlem da khot paidbah ha ka sngi jied nongsam khaw kumba ju leh ha ki por mynshuwa.
Ki 11 ngut na ka shnong Nongbah Mawshuit kiba la ioh biang ia u khaw ki kynthup ia ka kong Florentina Khongjee, Jesynta Khongrymmai,Keroahunlang Khongsit, Kun Khongshei, Lub Khongjee, Riaiom Khongngain, Riakor Phanbuh,Shena Khongshei, Sngop Shabong,Taiar Kongshei bad Sngiat Khongshei bad iwei pat na ka shnong Dewiong i Lngui Ksing.
Kitei ki la ioh biang ia u khaw rashon ba dei ka hok jong ki hadien ba ki la leit ujor sha ki bor ka Sohra Civil Sub Division kaba la thung ia ka jingtohkit bad la lap ba ka don ka jingbym biang bad kumta la ai hukum ia u nongsam khaw ba u dei ban pynbiang kumba ki dei ban ioh.
Na katei ka 10 bnai ba ki la ioh mynta ka sngi ryngkat bad ka shini ia u bnai kyllalyngkot la khein dor T.9 tyngka shi kilo katba kiwei pat ki bnai ba sah la khein ha ka dor T.3 tyngka shi kilo.
Lah ban kdew ba kham mynshuwa ha u lber, 2016 ka la don ka kynrum kynram ha katei ka Centre namar u khaw rashon bad ka kynhun ki ophisar na Sub-Division Sohra ki la hiar sha nongbah Mawshuit ban leit pynlong jingialang paidbah bad na katei ka jingialang la rai ban tohkit bha ia katei ka jingjia bad hadien ba la tohkit la hukum ba u nongsam u dei ban pynbiang ia u khaw, shini, sharak kumba ki paidbah ki dei ban ioh.
Ka kong Riakor Phanbuh kawei na ki longkmie kaba don kyrteng ha ka ration card ka la ong ba nalor kitei ki kynrum kynram ba kitei ki 14 ngut kynthup u bah Lukas Khongjee bad Phoh Ksing kim shym la shim khaw la 14 bnai ka la don sa kawei pat ka jingjia kaba u nongsam khaw u leh thur mur bad katei ka dei ba don na ki paidbah kiba shim khaw dang ar ne lai sien katba ha ka Card jong ki pat la pyni ba ki la shim bun bnai.
Ia katei ruh ka la iathuh ba la leit ujor sha ki bor ka CSD bad la hukum ba u nongsam un pynbiang lut ia kitei ki jingdkoh baroh bad u nongsam u la kular ba un leh kumta ha kine ki sngi ban wan.
Haba kren sha u nongthohkhubor ki la pynpaw ba katei ka jingkular u nongsam khaw ka la long bunsien hynrei haduh mynta um pat paw bad ki la byrngem ba lada jia ba um leh kumba u la kular ha kane ka sien ba mynta kin leit ujor biang sha ki bor bahalor.
Na ka jingiakren bad kitei ki paidbah la sngewthuh ba katei ka jingjia ka la mih namar ka jingbym hun ha ka rukom thung Acting Sordar ha kaba la mih ar kynhun hapoh shnong, kaba ki la iathuh ba katei ka kam ka la poi shaduh District Council ha kaba la don ki nongujor ba dei ban khot dorbar hynrei haduh mynta ruh ym pat shym la khot dorbar ban pynbeit ia ka kam nongsynshar lane ban jied ia u sordar ba pura.
Shillong, 08 Lber:U Myntri Rangbah ka jylla u Dr Mukul Sangma u la ong ba ka sorkar jylla ka la ioh jingmyntoi haduh T.2.779 klur na ki kompeni na ka Corporate Social Responsbilities (CSR) ne ki kam ba ki leh na ka bynta ka bha ka miat jong ka imlang sahlang.
Haba jubab ia ka jingkylli ha iing dorbar ba la wanrah da u MLA ka Nongthymmai U Dr Jemino Mawthoh mynta ka sngi u Dr Mukul Sangma u la ong ba kane ka T.2.779 klur ka dei jong u snem 2015-16 kaba la ioh na ki 6 tylli ki kompeni kiba don ha kane ka jylla.
Katkum ka jingong u Myntri Rangbah ki kam ba kine ki kompeni ki la leh na ka bynta ka imlang sahlang ka long kum ka jingthung dieng, ka jingshna lynti iaid, ka jingbuh ia ki jaka sumar ia ki paidbah bad bun kiwei pat.
U la ong ba kane ka pisa ba ki la siew sha ka sorkar ka dei katkum ka kyndon 135 jong ka Companies Act 2013.
U la ong ba wat la ka sorkar jylla kam pat pynkylla ia ka Industrial and Invesment Promotion Act 2012 hynrei kine ki kompeni ki la siew ia kane ka CSR lyngba ka jingshim khia ka sorkar ha kaba ma u, shimet kum u myntri rangbah u la khot ia ka jingialang jong ki heh ki kompeni bapher bapher kiba don ha kane ka jylla ba ki dei ban pynbiang ia ka CSR katkum ba la buh ka sorkar.
Shillong, 08 Lber:Ka ophis jong u Myntri Rangbahduh ka ri ka la pynnoh jingiarap mar T.2 lak sha ki longiing jong kito ki briew ba la khlad noh ha ka jingjia aksiden ha Nongspung, ka West Khasi Hills bad mar T.50 hajar sha kiba mynsaw.
Ia kane la iathuh u myntri kam pohiing ka jylla u Bah HDR Lyngdoh haba jubab ia ka jingkylli ba la wanrah da u MLA ka Rambrai u Bah Phlastingwell Pangniang hapoh ka iing dorbar mynta ka sngi.
U Bah HDR Lyngdoh u la iahthuh ba na ka liang jong ka sorkar jylla pat kan ai jingiarap T.50 hajar ia kiba iap bad T.10 hajar ia kiba mynsaw, kiba ngat ha katei ka jingjia ba sngewsih ha kane ka jingkylla kali.
U myntri u la ong ba la pynngat ha ka ain ia u nongniah bad yn sa kem ynda u la mih na jaka sumar namar ba mynta u dang shah sumar ha Civil Hospital Shillong.
Shillong, 7 Lber:La ar sngi eiei mynta ki pulit ki la bat ia ki kali jyrngam bad ki la hukum ba kim dei shuh ban dang iai kamai bad ban rung ha nongbah Shillong.
Don ki nongniah kali jyrngam kiba la pyntip sha une u nongthohkhubor ba ka jingbat kali ka la jur palat mynhynnin bad mynta ka sngi ha kaba ki pulit ki la bat ia ki kali, ki la dain kuna bad ki la beh noh ryngkat ka hukum ba kim dei shuh ban dang wan kiew sha nongbah Shillong.
La ioh jingtip ba mynta ka janmiet ka la don ka jingialum kaba da ki spah ngut ki nongniah kali jyrngam ha Smit bad hangtei la iathuh ba ki la pynpaw ka jingbitar ia katei ka jingleh ki pulit.
Kiba bun ki jingiatai ki la mih ha katei ka jingialang ha kaba ki la rai ba kin dang bteng beit ia ka jingkamai kumba ki ju leh bad ki la shim ba katei ka jingleh ki pulit ka dei ka jingleh shilliang khmat naba ia ki kali rong stem -iong ki shah ban kamai sha nongkyndong katba ia ki kali jyrngam kiba la tip kum ki kali nongkyndong pat ym shah ban kamai sor.
Ki nongniah kali jyrngam ki la byrngem ruh ba lashai ka sngi kin leit ban kamai kumba ki ju leh bad lada jia ba ki pulit ki dang bat ki ruh kin pyni bor da kaba khang sbak ia ki kali rong iong rong stem ba kin kiew sha nongkyndong bad la ong ba ia katei kin sdang na jingkieng Umshyrpi ha kaba kin ym shah ia ki kali rong iong rong stem ban kiew palat ia ka jingkieng Umshyrpi kata sha ki thain Upper Shillong.
Ki la iathuh ba ka Permit jong ki rong stem rong iong ka dei beit ha sor Shillong kaba ki ong ka Shillong Region katba ka permit jong ki rong jyrngam pat ka dei ha nongkyndong (Rural Areas) hynrei ym shym la kdew pat kiba kum kino ki jaka ba dei nongkyndong ba ki lah ban kamai.
Ki la pynpaw ruh ka jingsngew eh ba lada ong ba kamai nongkyndong shaei kin bret ia ki paidbah kiba wan na nongkyndong ban leit sha sor.
Lah ban kdew ba kane kam dei ka sien kaba nyngkong ba ka la mih katei ka jingjia shah bat jong ki Taxi Jyrngam hynrei ka dei kaba la jia teng ha kaba khrui ki nongniah Taxi Jyrngam ki la leit sha ophis jong u DTO ha ka 7 tarik u risaw, 2016 bad kumjuh ruh sha u SP Traffic ba nia kren ia katei ka kam.
Lah ruh ban kdew ba ha katei ka por u DTO u la ong ba un sa kren ha ka jingialang jong ka Regional Transport Authority kaba u Deputy Commissioner East Khasi Hills u dei u Chairman hynrei haba kitei ki nongniah Taxi ki la leit kynduh ia u DTO ha kine ki shisngi ar sngi la iathuh ba ym pat shym la khot ia katei ka jingialang bad ki la ong ruh ba ki la ia kynduh ia u DC bad ha ka jingiakren ki la ong ba u la ong ia ki ba baroh ka shong ha ka jingpynbeit jong ki kata lada ki Taxi rong iong rong stem kim don jingwit kam don jingpher eiei.
La ioh jingtip ba ka East Khasi Hills Local Taxi Welfare Association ka la pynpaw ba ka mdon jingwit eiei hynrei ka dang mih pat kane ka jingjia.
Ki nongniah Taxi Jyrngam ki la pynpaw ruh ka jinglyngngoh ba ki Sumo stem kiba dei na kiwei pat ki District la shah ba kin kamai, ki kali Tourist kiba dei kylleng ki jylla la shah ban kamai ha ki District, hynrei ia ki Taxi jyrngam pat ym shah.
Shillong, 9 Lber:La 2 snem mynta ka shnong Nongbah-Mawshuit ka shnong kaba don ha ki thaiñ Khad-ar Shnong kam shym la ioh ban trei ia ka skhim 100 sngi ne ka MNREGA kata naduh u snem 2015-2016 bad u snem 2016-2017, ia kane la iathuh da ki nongshong shnong jong katei ka shnong haba ia kren bad u Rupang.
Ki nongshong shnong jong katei ka shnong ki la pynpaw ka jingsngewsih namarba kim ioh ia katei ka skhim kaba ka sorkar pdeng ka la mang kyrpang ia ki paidbah nongkyndong.
Ki longkmie bad ki samla jong katei ka shnong ki la ong ba katei ka jingbym ioh ia kate ka skhim ka la buh jingeh ia ki khamtam ha kum kane ka por ba kim don bylla don sngi.
Ki la iathuh ba mynshuwa ha ka por ba ka jingpyntrei ia ka skhim ka dang iaid beit ki samla ne ki longkmie ki ioh jingmyntoi bha naba ha ka jaka ba kin shong sngi ki ioh ban leit bylla.
U nongthohkhubor u la sakhi ba katei ka shnong ka dei kaba dang sahdien ha kiba bun ki liang bad kam pat don tang ka surok iaid kali haduh mynta ruh bad la sakhi ba kam pat don ruh ki lynti iaid kjat kiba biang, haba ia kren bad kitei ki paidbah nongshong shnong ki la pynpaw ka jingsngew diaw namarba katei ka jingsangeh ka kam 100 sngi ka la ktah ruh ia ka roi ka par hapoh shnong khamtam ki lynti iaid kjat kiba kiwei pat ki shnong ki ju ioh ia ki lynti ba biang lyngba katei ka skhim.
Haba wad jingtip na kaei ka daw ba kim shym la ioh trei haduh 2 snem ia katei ka skhim, u Secretary ka Village Employment Committee (VEC) jong katei ka shnong u bah P.Khongjee u la ong ba la pynsangeh naduh ka por ba uwei u rangbah u la leit pyrta shnong ba yn sangeh noh ia katei ka skhim, “Naduh u bah Prik Ksing uba kam ialade kum u Rangbah Shnong u la pyrta shnong da kaba ong ba ka dei ka hukum u Acting Sordar, la sangeh noh" ong u bah Khongjee haba ia kren bad u nongthohkhubor.
La iathuh ruh ba ki nongshong shnong ki la leit ud na ki bor ka Khar-ar Shnong-Laitkroh C&RD Block ban pyntrei noh ia ka kam 100 sngi bad la ong ba la kular ha ki ba shen yn sa sdang noh ia katei ka kam ha katei ka shnong.
Na ka jingiakren la sngewthuh ba ka daw ba kongsan ba la mih katei ka kynrum kynram ka dei namar ba ka don ka jingbym hun ia ka rukom jied nongsynshar shnong.
Shillong, 9 Lber:Namar ka Jingia-seng Khasi Jaintia Presbyterian Synod Sepngi ka ban long ha Mawlai Umshing ha ka 12 tarik mynta u bnai, ki pulit ki la pynbeit ia ka lynti iaid ki kali bad ki jaka pynieng kali.
Ki jaka pynieng kali rit kin long ha Madan Shnong Mawroh, Khlaw Syiem Lad Sanker Hospital, madan Polytechnic, surok na Umjarain sha Mawtawar, hapoh NEHU, na bynta kali heh ki bos ne ki trok ka jaka ieng kan long ha K.V School hapoh NEHU hajan Gate No.1.
Na bynta ki kali ba iaid na baroh arliang ka surok NEHU Gate No.1 haduh Gate No.3 la pynbeit ba kiba wan na Umshing ban leit sha Mawtawar kin hap ban rung na Gate No.1 bad mih Gate No.3, kiba wan na Mawtawar ban leit sha Umshing kin rung tang na Gate No.3 bad mih na Gate No.1.
Ki kali ba wan na Lad Umshing ym shah ban leit sha Umsohkhlur, ba wan na Lad Umshing ym shah ban leit sha Umshingiar.
Ki kali ba la rung hapoh ki jaka jingiaseng yn ym shah mih shuh tad haduh ban da wai jingiaseng, la bthah ia baroh ki kali jingiaseng ban bud beit bud ryntih ia ki kyndon pynbeit kali, kane ka long katkum ka jingpyntip na u SP ka East Khasi Hills u bah M.Kharkrang.
Shillong, 9 Lber:Kat kum ba la ioh lum na ki briew jong ka Thain War Jaintia, ki la pynpaw ia ka jingsngew-khia halor ka jingkhaii be ain jong ki katto katne ki briew na ka tei ka thain bad ka jingkhaii ka la long la jan man miet.
Na ka liang ki paid jong katei ka thain ki lyngngoh ba ki bor pulit ne ki BSF ki ba kim shym la kem ia kine kiba khaii tuh (illegal trade) kiba iaid lyngba ka surok ba iaid lyngba ka shnong Satpator, Trangblang, Remshyiap shaduh Amsohrhong kaba long ka kad khaii beain ia ki masi la jan man ka miet.
Ki la pynpaw shuh shuh ki don ka jing tieng ioh ba katei ka thain kan long ka kad khaii be ain sa kiwei kiwei ki mar khaii,kum ki Dawai Phensidyl, ki tiar siat, ki drugs,bad kiwei kiwei ki ban ktah wat ia ka imlang ka sahlang bad ka jingshong sngain ki shnong ki thaw namar kumba ki shait iohsngew ba bunsien haba don ki kad khaii tuh ka don ruh ka jingbym sngain jong ki kynthei khynnah kiba leit bri leit lyngkha.
Shillong, 09 Lber:U MLA ka Maw-shynrut u Bah Witting Mawsor u la pynpaw ba ka jingiakhun jongu ban dawa ban ioh surok kaba bha kam shym la kut tang ha kaba leit kyrpad ha ka sorkar, u myntri ka PWD hynrei ula phai ruh sha u Blei da kaba duwai ba Un ktah ia ka sorkar bad u myntri PWD ba kin peit ia ka jingsniew ha West Khasi Hills.
Haba wanrah mynta ka sngi ia ka rai halor ka jingsniew ki surok ha West Khasi Hills, u Bah Mawsor u la ong, “Nga la duwai shisha ia u BLei ba un ktah ia ka mynsiem u myntri ka PWD bad ia ka sorkar hynrei kane kam shym la urlong satia kampher lada kim sngap ruh u Blei un sa ktah ia ki", la ong u Bah Mawsor.
U la ong ba u la iai kren bad u la iai kynduh man ka por ia u myntri PWD bad ka sorkar ba kan phaikhmat lem ia ki surok ha West Khasi Hills hynrei khlem jingmih eiei haduh mynta.
“Ka Surok Nongstoin sha Maweit ka dei kaba sniew tam ha ka pyrthei, wat u kulai ruh un kdiah kjat lada un iaid ha kane ka surok", la ong u MLA ka Mawshynrut.
U la ong ba kiwei ki ong ba ki don ka surok kaba bha tam ha ka pyrthei, don kiba ong ba ki shna ia ka surok kaba khring ia ki samla (romantic road) hynrei ka surok Maweit kaba la shna naduh ka por ka sorkar Assam, ka dei kaba sniew tam ha ka pyrthei.
U la ong ba ka thain Maweit bad ka West Khasi Hills ka dei ka jaka kaba riew spah bha ha ka spah mariang namar ba ka don lut ki marpoh khyndew naduh u dewiong, u uranium, ki dieng ki syntiew bad bun kiwei hynrei haba phai sha ka surok ka long kaba sahdien tam napdeng baroh ki district.
“Ki surok ha West Khasi Hills kiba bun ki dei tang ki surok khyndew suda", la ong u Bah Witting bad bynrap ba namar ka jingsniew palat ka surok ka la pyntieng ia ki nongshangkai pyrthei ban leit iaid kai sha West Khasi Hills.
Katba u MLA ka Rambrai-Jyrngam u Bah KP Pangiang haba shim bynta ha kane ka jingiatainia, u la ong ba naduh u snem 2013, ka sorkar u Dr Mukul Sangma ka la kular ban ai surok ban shna surok kaba bha ha baroh ki jaka ha ka jylla hynrei kaba sngewsih ka long ba haduh mynta kam urlong satia.
“Naduh u snem 2013 haduh mynta, ka sorkar ka shna surok tang 119 km ha baroh kawei ka jylla bad lada khein uwei u MLA ne ka konstitwensi ka ioh surok tang mar 1.98 km", la ong u Bah Pangiang.
U la ong ba kaba sngewsih ka long ba ka tnad PWD ka la leh bein ia ka thain ha kaba ia ki surok ki bym pat dep ruh, la ai jingtip sha ka sorkar pdeng ba la dep nadong shadong.
U MLA ka Rambrai-Jyrngam u la kyntu ia ka sorkar ba kan nym leh shiliang ia ka West Khasi Hills da kaba mang skhim kumjuh khamtam ia ka surok khnang ban wanrah ia ka roi ka par ha ka thain bad ka jylla.
Katba kiwei kiba iashim bynta lang kynthup u MLA ka Mairang Bah Metbah Lyngdoh, u MLA ka Nongstoin Bah J Jyndiang, u Saleng A Sangma, u Nihim D Shira ki la kyntu ia ka sorkar ba kan bishar biang ia ka surom shna ia ka surok bah Shillong-Nongstoin-Tura namar ba ka don ki jaka ba la wanrah ia ka jingjia aksiden kali namar ba ka jingshna ka kompeni khamtam ha ki khongdong kumba la jia ha Nongspung ha kine ki sngi.
Kiwei pat kiba shim bynta ha kane ka jingiatainia ki kynthup ia u nongialam liangpyrshah u Dr Donkupar Roy, u Bah Ardent M Basaiawmoit.
Jowai, 9 Lber:Ka KSU Jaintia Hills Dist Unit mynta ka sngi, ka la leit buh ia ka dorkhas ha u DC East Jaintia Hills ha ka jingiadei ban shna noh ia ka jaka talasi mynder ha Malidor bad ha kiwei de ki jaka ba la dep jurip, na ka bynta ban khanglad ia ka jingrung jingmih ki mynder sha kane ka bri u hynniew trep.
Ka jingthmu ban shna ia kane ka khyrdop ka la sah teng haduh mynta kaba hap hapoh East Jaintia Hills District namar ka jingthmu ban buh ia ki jaka talasi mynder, la dep ban mynjur da ka sorkar Jylla naduh ki snem ba la dep, hynrei ha East Jaintia Hills ka kam ka dang sah teng sah ha duh mynta.
Ka seng ka la bthah ruh ia ka District ba la dei ban thaw noh ia ka District Tast Force kumba la dep pyn kylla ha ka Meghalaya Act No.6 of 2016 clause 5 (1) of Meghalaya Residents Safety and security Act,2016 hapoh u ne u snem.
Na ka liang jong DC ruh u la kular ban shim khia halor kine ki mat jingdawa, namar ba ki long ki jingdawa ba dei hok ban leh.
Tura, 9 Lber:U nongialam jong ka Garo National Liberation Army (GNLA) uba bat ia ka kam Foreign Secretary u la wan pyndem noh ialade mynta ka sngi hakhmat ki pulit.
Utei u nongialam ka GNLA u dei uba la tip kyrteng kum u Briyan R Marak bad uba ju khot sin kum u Millam (40 snem karta) na Tura Ringregittim, West Garo Hills, u la wna pyndem hakhmat ki pulit South Garo Hills ha ka por 10 baje mynstep ha ryngkat ka jingdonlang u DC ka SGH u Shella N Marak, SP Abraham T Sangma, ki nongialam niam bad ki sengbhalang.
Utei u GNLA u la rung ha katei ka seng ha ka 30 tarik u lber, 2011.
U la iathuh ba hadien ar taiew ba u la rung sha katei ka seng la phah ia u sha Bangladesh bad ka por kaba bun u la pynlut ha Bangladesh.
Ka kam jong u ha katei ka seng ka dei ban ia kren bad kiwei pat ki seng lehnoh ban pynioh ia ki tiar siat bad kiwei pat ki jingdonkam.
U la shah kem ha ki pulit Bangladesh ha ka 15 tarik u nohprah, 2012 namar ka jingryngkang pud bad u la shong phatok kumba 10 bnai.
Shillong, 9 Lber:Ha kine ki khyndiat ka UDP ka la shong jingialang khah khah namar ki kam KHADC bad haba kren sha ki nongthohkhubor la pyntip na ka por sha ka por ba ka jingialang ka dei ban pyrkhat halor ka kynrum kynram ha KHADC kiba katei ka seng ka pyrshah ia ka rukom treikam u CEM ka KHADC u bah Pynshngaiñ N Syiem.
Wat la u bah Pynshngaiñ u la kob ba shuwa ba ka UDP kan leit ujor sha u Lat halor ki 9 tylli ki mat ka dei ban weng noh ialade na ka PDF hynrei ka UDP kam shym la leh kumta bad ka la ong ba kan ujor sha u Lat ka jylla bad dang shen ka la ong ba kan ap ia ka jingtohkit ka House Committee ba la thaw da ka ing dorbar.
Hynrei kiwei pat ki lad khubor kiba jan bha bad katei ka seng ki la iathuh ba la don katto katne ngut ki nongialam kiba kwah ba ka UDP kan weng noh na ka PDF hynrei la don pat ka jingiatyngkhuh para nongialam ha kaba don ki nongialam kiba kwah ban weng bad don ruh ki bym kwah ban weng.
La ong ruh ba don napdeng ki MDC kiba byrngem ban phet seng lada weng noh na ka PDF, la ong ba dei na katei ka daw ba ka UDP ka shem jingeh ban shim rai bad ka hap ban shong jingialang khah khah ban pyn wandur ia ki jingiakren.
Ki lad khubor ki la iathuh ba ka UDP ka la don jingthmu ban shimti noh ia ka kam nongialam ha KHADC hynrei ka jingeh kaba ki ia kynduh ka dei ba kim don ia ka nombar kaba biang lada jia ba kim treh ban ia treilang bad ka seng Congress kaba don 6 ngut ki MDC.La iathuh ruh ba ka ka la don ruh ka jingiakren ha ka jingialang jong ka ba lada yn ia treilang bad ka seng Congress kumno kan sei ia ki nia ki jutang jong ka sha u paidbah ha ka elekshon 2018 ban iada ialade na ki jingshah kynthoh lada treilang bad ka Congress kaba synshar ia ka jylla.
Shillong, 09 Lber:U Myntri ka tnad sam ding ka jylla u Bah Sniawbhalang Dhar u la pyntip hapoh ka iing dorbar ba ka Meghalaya Energy Corpration Limited (MeECL) ka dang dei ban siew ram haduh T.527.07 klur ban siew sha ki kompeni sam ding bapher bapher kiba ka jylla ka thied bad kane ka dei haduh ka 2 tarik Lber, 2017.
Haba jubab ia ka jingkylli ba la wanrah da u MLA ka Nongthymmai u Dr Jemino Mawthoh hapoh ka iing dorbar mynta ka sngi, u myntri u la ong, “Ka ram ba hap ban siew ha na North Eastern Eletric Power Corporation Limited (NEEPCO) bad kiwei ki kompeni sam ding ka sorkar pdeng, ka la kot sha ka T.527.07 klur haduh u Lber mynta u snem".
U la ong ba ka sorkar jylla ka la shim bun ki lad ki lynti ban pynkhuid noh ia kane ka ram bad kawei na kine, ka long ba ka sorkar jylla ka la kubur ban long kum ka nongbahkhlieh na ka bynta ban shim ram T.325 klur na ka Power Finance Corporation (PFC) ka sorkar pdeng ban siew ia kane ka ram sha ki kompeni.
“Ia kane ka pisa la siew sha ka NEEPCO ha ka 21 tarik Noprah, 2016 kum shi bynta ban pynkhuid ia ka ram", la ong u Myntri.
Kawei pat ka sienjam ba ka sorkar ka la pyrshang ban pynsting ia ka jingban khia ka ram ia ka MeECL ka long ban shim bynta ban pyntreikam ia ka skhim ka sorkar pdeng ka Ujwal DISCOM Assurance Yojana (UDAY).
U la ong ba ka daw ka jinghiran ka tnad MeECL ka dei na ka jingoh da ka dor kaba tad ia ki nongthang ding, bad kane ka dor ka dei kaba rit tam ha India bad namar kane, ka sorkar ka la hap ban buria na kaba thied ia ka ding na kiwei ki kompeni bad die pat ha ka dor kaba kham tad sha ki paidbah.
Kawei pat ka jingeh ba ka MeECL ka dei ka jingbym siew thikna ki kompeni ia ka bai thang ding bad u la jer kynthup ia ka MCCL T.8 klur, ka Cyprakash kaba khlem siew T.35klur, RMB T.5 klur, bad kiwei.
U la ong ba ka MeECL ka la phah jingthoh man ka por sha kine ki kompeni ba kin siew ia ka bai thang ding hynrei kim kohnguh bad ka sorkar shen kan sa shim kam ban pynshitom.
Shillong, 9 Lber:Ka Shnong Lad-mawreng, Mawkalum bad na kiwei dei ki Shnong kiba marjan ki la mad ia ki jingeh ba ki hap ban thied ia ka Umdih umbam ha ka dor T.900/- man la ka sngi mynta la palat ar Taiew tam tang na ka daw ka jing leh bym suit niew jong ka tnad PHE bad ka Company BSC ba shna ia ka Surok ar kali na Ladmawreng shaduh 7th Mile, Upper Shillong.
Halor kane ka phang, ki Dkhot jong ka FKJGP Upper Shillong Circle hapoh ka jingialam jong u President, Samla Kitboklang Nongphlang mynta ka sngi, ki la leit ban ka jingleit jurip kyndit ban lap ia ki jingshisha baroh.
Haba kren sha ki lad pathai khubor na ka liang jong u Samla Kitboklang Nongphlang, President FKJGP Upper Shillong Circle u la ong ba ha ka jingshisha ha shwa ban sdang ia ka jingtrei ban shna ia ka surok, na ka liang jong ka PHE Department, ka la dei ban ia pynbeit lypa lyngba ka jing ia sngewthuh jing mut bad ka BSC Company khnang ba ki paidbah nong shong shnong kin ym mad ia ka jing kyrduh um namar kiba bun ki Nong Shong Shnong ki dei kiba im kamai jakpoh da ka kam rem kam riang bad ha kiwei pat ki kam bylla sngi.
Mynta tang na ka daw ka jing leh bym suit niew jong ka tnad PHE bad ka Company BSC ki paidbah ki hap ban thied ia ka um ha ka dor T.900 bad kane ka la iaid mynta la palat ar taiew tam.
U Samla Kitboklang Nongphlang u la ong ba ka FKJGP kam pyrshah ia ka jingshna surok iaid ar kali, lane ia kino kino ki kam pynroi, hynrei u la ong pat ba lyngba kata ka jing wan jong ki kam pynroi kam dei pat ban pynlong sohpdung ia ki paidbah nong shong shnong.
U samla Kitboklang Nongphlang u la dawa na ka PHE Department ba kadei ban pynbiang ia ki jingdonkam baroh hapoh shitaiew bad lada katei ka jing dawa jong ka Seng kam seisoh na ka liang jong ka FKJGP kam banse ban shim da kiwei pat ki lad ki lynti na ka bynta ka bit ka biang jong ki paidbah nong shong shnong.
Ha katei ka jing leit jurip kynsan jong ka FKJGP Upper Shillong Circle la ia don ryngkat ruh u Rangbah Shnong jong ka Shnong Lad Mawreng u Bah Jores Sun, ki dkhot jong ka Committee Shnong lem bad ki Dkhot jong ka KSU Upper Shillong Circle bala ialam da u Samla Shngainlang Sohkhlet, President KSU Upper Shillong Circle.
Na ka liang jong u Bah Jores Sun, Rangbah Shnong Ladmawreng u la pynpaw ia ka jing bynniaw halor ka jing leh bym suidniew jong ka PHE Department bad ka Company BSC kaba buh jingeh ia ki Paidbah Nong Shong Shnong ha kaba u la kyntu ia ka Tnad ka PHE Department ba ka dei ban Shimkhia khnang ba ki paidbah kin ym mad ia ka jing jynjar.
Haba bynrap ha ka jingiakren bad ki Lad Pathai khubor na ka liang jong u Samla Shngainlang Sohkhlet, President KSU Upper Shillong Circle u la ong ba na ka Liang jong ka KSU Upper Shillong Circle ruh kin sa shimkhia ban bud dien ia kane ka kam ban leit iakren bad u Executive Engineer PHE bad kumjuh ruh ia ki Nong pyniaid jong ka BSC Company ban weng mardor ia kine ki jingeh baroh kaba ki Paidbah Nong Shong Shnong ki iakynduh, ha kajuh ka por u la ong ruh ba na ka liang jong ki Ar Seng (KSU & FKJGP) Ngin ai por Hapoh shitaiew ia ka PHE Department bad ka Company BSC ba kidei ban shimkhia ia kane ka kam hashwa ba kum ki Seng Bhalang ngin shim da kiwei pat ki Sienjam.
Jowai, 9 Lber:Uwei u briew u la duhnoh ia la ka jingim ba kordor jong u hadien ba u waiar light High Tension u la dkut ban hap sha madan, ha kaba utei u briew u ba iaid lynti tang da ki kjat suda khlem phong juti u la kum iuh ia utei u waiar hapdeng ka jingdum jong ka miet bad shah bat noh ha ka bording haduh ba un da khlad noh hashen.
Kane ka jingjia ka la jia ha Nongchen ha lynti sha Dawki hynnin ka meit bad utei u rangbah uba la duh noh ia la ka jingim ba kordor la tip kyrteng kum u Mel Pohchen (52).
Shillong, 09 Lber:U MLA ka Nongthymmai u Dr Jemino Mawthoh u la kynnoh ba katkum ka jingtip jongu, ia ki kam nongap khyrdop, timekeeper, bad enforcement la shu thung pathar ha ka tnad Transport ka jylla da u myntri ba peit ia kane ka tnad.
Haba wanrah ia kane ka jingkylli hapoh ka iing dorbar mynta ka sngi, u Dr Mawthoh u la ong, “Katkum ka jingtip ba la iohlum, ia ki timekeeper, enforcement checker bad ki gate chowkidar la shu thung thurmur da u Myntri ka tnad transport",.
U MLA ka Nongthymmai u la ong ba kane ka jingleh kan dei ka nuksa kaba sniew bha namar ba lashai lada wan myntri da uwei pat un sa kyndang naphang ia kine kiba la shu thung pathar mynta bad hangta kan don ka jingeh ia ki.
U la ong ba kaba bha tam ia ka sorkar ka dei ban aiti ha ka District Selection Committee (DSC) ba kan pyniaid ia ka eksam khnang ban lait na ka jingeh namar ba ia kine la shu thung tang 89 sngi bad hadien kata, ki lah ban pynthymmai.
Hynrei haba jubab ia kane ka jingkylli, u myntri ka tnad u Bah HDR Lyngdoh u la kyntait ba kan don ka jingthungkam pathar bad u la ong ba kam don satia kaba kum kata.
U la ong ba ka jingthungkam la leh katkum ka rukom leh.
Ha kajuh ka por, u la ong ba un sa peit ia kane ka mat katkum ka jingtip ba la wanrah da u MLA ka Nongthymmai.
Shillong, 09 Lber:Ka Myntri ba peit ia ka tnad ka koit ka khiah ka jylla ka Kong Roshan Warjri ka la ong ba ka jingslem ban pyntreikam ia ka skhim iarap ia ki nongpang ne ka Megha Health Insurance Scheme (MHIS) ha kane ka bynta kaba lai (PhaseIII) ka dei namar ba ka sorkar ka hap ban khot biang ia ka tender haduh lai sien namar ba ki kompeni ba shim bynta kim shym la biang ban jied ban pyntreikam ia kane ka skhim.
Katkum ka jingong ka Myntri hapoh ka iing dorbar thawain mynta ka sngi, ka jingsangeh kane ka skhim ka long naduh 31 tarik Risaw 2016 haduh mynta.
Ka Kong Roshan ka la pyntip ba kane ka skhim kan sa treikam noh la kumno kumno lashem snem namar ba mynta ia ka tender la dep pynbiang bad kaba sah ka long ban ioh ia ka jingmynjur na ka tnad ka koit ka khiah ka sorkar pdeng, kaba shong mynta hi ka sngi.
“Ka bynta balai (Phase III) jong kane ka skhim la kumno kumno kan treikam noh naduh u bnai ban wan tangba kito ki bnai ba la sangeh ym lah ban leh eiei", la ong ka myntri.
Ka la iathuh ba ka daw ka jingdonkam ban hap ap ia ka jingpdiang ka sorkar pdeng ka long ba ha kane ka skhim MHIS, la pyniasoh lang bad ka RSBY ka sorkar pdeng ha kaba ka jingbei pisa ka long 90 percent na ka sorkar pdeng bad 10 percent na ka sorkar jylla.
Ka la pyntip ruh ha iing dorbar ba kane ka skhim ka ai jingiarap haduh T.2.8 lak ia kito ki briew kiba ioh ia ka jingpang ba kham jynjar kum ka jingpang bampong.
Ha kajuh ka por, ka la ong ba kan leh ia kaba donkam lada ki kompeni kiba ioh ban pyntreikam ia kane ka skhim kim siew ia ka pisa ha ka por kaba biang sha ki bor pyniaid ki hospital ba kin siew pat sha ki nongpang.
Shwa ia kane, haba wanrah ia ka jingkylli, u Dr Donkupar Roy u la ong ba ka sorkar ka dei ban pynthaw lad ban buria ia kito ki briew kiba thiah pang hapdeng kine ki bnai ba la pynsangeh ia kane ka skhim namar ba ka jingpynsangeh kynsan ia ka naduh u bnai Risaw haduh mynta ka la ktah jur ia ki nongpang khamtam kiba duk.
Kumjuh u MLA ka Mairang u Bah Metbah Lyngdoh u la kyntu ia ka myntri ba kan pynthikna ba ka jingpynrung kyrteng ia ki nongkyndong kan long kaba salonsar khlem da niew shiliang namar ba ka jingpynrung kyrteng ha ka bynta kaba nyngkong bad kaba baar, kam long kaba biang.
Shillong, 09 Lber:U MLA ka Mawthengkut u Bah Witting Mawsor u la pyrshah jur ia ka jingbuh ka sorkar, ia ar tylli ki jaka jingkieng thew (weighbridge) ha Mawpun ha kajuh surok Shallang-Athiabari ha West Khasi Hills bad kata ruh tang hapdeng ka jingjngai kaba 12 km.
Haba buh ia ka jingkylli ia kane, u Bah Mawsor hapoh ka iing dorbar mynta ka sngi, ula ong ba kane ka jingleh ka sorkar, ym lah ban pdiang namar ba hajuh ka surok kan don ar tylli ki jaka thew bad u la dawa ba dei ban rah noh shawei pat sha khappud ka Meghalaya bad ka Assam.
“Lada ka sorkar kam kynriah noh ia ka jingkieng thew na Mawpun, ngan ujor sha ka High Court", la maham u Bah Mawsor.
Haba jubab halor kane, na ka liang u myntri ka tnad ka kit ka bah u Bah HDR Lyngdoh u la kyntait ha kaba nyngkong ban pdiang ia ka jingdawa u MLA ka Mawshynrut da kaba ong ba ia kane ka jingkieng thew la ioh bor na ka National Green Tribunal (NGT) hynrei kham hadien u la ong ba sorkar kan bishar biang ia kane ka jingkyrpad u Bah Mawsor.
U Bah HDR Lyngdoh u la iathuh ba ka sorkar ka la ai wai shi snem ia katei ka jingkieng thew ha ka dor T.90 lak ha u riew shimet bad ka dor ban khrong na kawei ka trok kit dewiong ka long T.200.
Shillong, 9 Lber:Ka la pynkyndit ia kawei ka longing ha ka shnong Kut, ka shnong kaba jngai kumba 7 kilomitar na Mawryng-kneng kaba don hajan ka shnong Puriang haba ka tnad MeECL ka la pynpoi ia ka bai thang ding lane ka Bill kaba haduh T.48 hajar tyngka.
Ka dei ruh ka sien ba nyngkong ba ka MeECL ka la pynpoi bai thang ding sha katei ka longing kaba la thang-ding la 10 snem tam.
Katei ka dei ka iing jong ka kong Bakorlang Lawai, katei ka longkmie ka la iathuh ba ka la ring bording ha u snem 2006 bad kam ju poi bill dei tad ha u 2016 ba la pynpoi ia ka bill kaba haduh T.48 hajar tyngka.
Ka la iathuh ba T.48 hajar tyngka la eh than ban siew ia ka bill bad kumta ha ka jingbym kot bor kam shym la siew shuh bad ki bor ka MeECL ki la wan ot noh ia ka bording na ing jong ka, hynrei kaba sngewphylla ba katei ka longkmie ka la iathuh ba ka long ba hadien ba la dep ot ia ka bording la shisnem tam ruh ka dang wan poi hi sa kawei pat ka bill kaba haduh T.52 hajar tyngka.
Don pat ki longkmie kiba la iathuh ba katei ka shnong ka la ioh bording ha u snem 2006 bad naduh katei ka por ba ioh ding ka bill kam ju poi tikna, don kiba ioh bill shisien lai bnai bad don ruh kiba ioh shisien shisnem, ki la iathuh ba ia ka bill ruh la pynpoi sha ing khlem da wan peit ia u mitar katno ka poi hynrei la shu khein antad naba shong bad la pynpoi beit ia ka bill sha ing.
Namarba kiba bun ki nongshong shnong katei ka shnong ki dei kiba duk kiba bun ki la shah ot noh bad ki la shah pynduh bording, hynrei wat hadien ba la pynduh ding ruh don na ki, kiba dang poi bill bad don pat ki bym poi shuh.
Namar katei ka jingleh thur mur ka tnad MeECL haduh kumba 60 tylli ki longing na katei ka shnongkaba don kumba 300 tnum ing ki la shah ot bording.
La iathuh ba kitei ki longïing ki pyndonkam da ka domestic kaba bun eh hynriew tylli ki bulb ki thang.
Halor katei ka jingjia, ki nongialam ka Aam Aadmi Party ( AAP) ki la leit ban jurip sha katei ka shnong ha ryngkat ka jingdonlang u sordar u bah Chestarwell Sohtun.
U Adviser katei ka seng u bah Ukit Uriah u la kynthah jur ia ka sorkar da kaba ong ba kine baroh ka dei namar ka jingniew beiñ bad ka jingiehbeiñ ka sorkar ia ki nongkyndong ha kaba u la ong ba katei ka jia ym tang ha ka bording hynrei ha kiba bun ki liang naduh ki skul, ka umbam, ka koit ka khiah bad kiwei pat ki kam pynroi.
Ha katei ka sngi kiwei pat ki nongialam ka AAP kiba la donlang ki kynthup ia u bah Peter Dohkrut na ka Legal Cell, u bah Dedrit Binong bad u bah Philip Kharsati.
U Sordar katei ka shnong u bah Chestar Sohtun u la ong ba na ka bor shnong ki la leit ban ia kren na ka por sha ka por bad ki nongmihkhmat jong ka Mawryngkneng konstitwensi hynrei u la ong ba ka jingiakren ka shu kut beit tang ha ka ‘Ngan Sa’.
Ki nongshong shnong ki la khñium ruh halor ka jingtorti ban pynieng u nar ilektrik bad ki transformer bad kane la ong ba kam jia tang ha ka shnong Kut hynrei la ong ba ka jai ruh ha ka shnong Puriang.
Ha ka jingleit jurip ki nongialam ka AAP ki la lap ba bun na ki longing kiba la shah ot bording ki ioh pdiang ia ka bill kaba naduh T.20 haduh T.55 hajar tyngka manla u bnai.
U bah Peter Dohkrut Secretary Legal Cell u la pyntip ruh ba ka ing Asha jong ka tnad National Rural Health Commission ka la mad ia katei ka juh ka jingjia.
Shillong, 10 Lber:U Myntri Rangbah ka jylla u la kular ba ka sorkar kan iakhun tyngeh pyrshah ia ka jingma na u drok kaba la long ka daw ka jingkharoi ki kam sniew ha ka imlang sahlang khamtam ia ki samla kaba la wanrah ia ka jingshong syier ia ki kynthei khynnah ha ka nongbad bad ka jylla.
Haba jubab mynta ka sngi ha iing dorbar halor ka jingiatai halor ka jingkren u Lat ka jylla, u Dr Mukul Sangma, u la ong “Ngin pynthikna ba kane ka jylla kam dei ka ktem ban shong ki kam sniew".
U la ong ba ka sorkar kan pynkhlain ia ka tnad ka koit ka khiah ha kaba u Inspector u dei ban leit jurip sha ki jaka ne dukan die dawai bad lada lap ba ki pynkhein ia ka ain, yn pynshitom namar ba bun ki dawai ba long drok la die beain na ki dukan die dawai ne pharmacy.
“Bun ki dukan die dawai kim don wat tang ia ka license ruh", la ong u Dr Mukul.
Ha ka jingjubab kaba jrong bha da kaba ktah bun ki phang ba la maitphang ha ka jingiatainia halor ka jingkren u Lat, u Myntri Rangbah u la ong ba kane ka sorkar ka thong ka long ban wanrah bad ban pynneh ia ka suk ka sain ha ka jylla.
U la ong ba ha kaba iadei bad ka jingai jingiarap ia ki dkhot ka ANVC-B, ka sorkar ka la mang T.2.37 klur sha ki 139 ngut ki dkhot hynrei napdeng kine, tang 11 ngut kiba biang ka bank account, bad 54 ngut kiba phah pynbiang ia ki jingdonkam ha kaba iadei bad ka bank account bad kiwei pat kim shym la leh eiei.
U la ong ba ka sorkar ka la pyntreikam shaid shai ban shna ia ki skul na ka skhim Asian Development Bank (ADB) ha ka jylla bad ka la jied 117 tylli bad bun kiba la pyntreikam ban shna ia ki skul bad ki don sa tang katto katne kiba dang thmu ban khot tender.
U la ong ba ka sorkar kan buh ruh ia ka College of Commerce ha Mawphlang bad ka College of Science ha South Garo Hills nalor ka Engineering College ha Shillong bad ka Architect College ha Tura.
“Ka daw ba ka sorkar ka thmu ban seng ia kine ki jaka pule ka long ban pynthikna ba ki samla na kane ka jylla kim dei ban leit shabar hynrei ki dei ban don ha kane ka jylla, ban plie lad ia ki", u la ong.
Kumjuh u la maitphang ia ka jingdonkam ban pynbha ia ki mar rep kum ka jingpynphriang ia ki nongrep ban thung ia u dien agar, ka sohtrun namar ba kine ki don ka kynja dawai katkum ka jinglap ka saian bad kan long ka jingmyntoi shibun ia ki nongrep bad wat ia ki samla ban shim ia ka kam rep kaba ioh nong.
Halor ka tnad kam jngohkai, u Dr Mukul u la iaroh ia ka Mawphunlur kaba don ha syntai lum u Mawthadraishan ka West Khasi Hills, kum ka jaka kaba itynnad tam ha ka pyrthei.
“Nga la poi ha Mawphanlur, ka dei ka jaka kaba itynnad tam ha ka pyrthei", ula ong.
U la bynrap, “Ha ka por ba nga leit jngoh ha katei ka jaka, ngam kwah shuh ban hiar shapoh namar ba ka long kaba itynnad tam".
Halor ka jingbym iohkam bym ioh jam ki samla, u la ong ba ka sorkar ka la rai ban pynlong ia ka jingpynrung kam haka tnad Home Guard ka jylla kumba 300 tylli ki kam bad sa ka kam pulit ban sa pynbna lashem snem la kumno kumno 2000 tylli bad kane kan long ka kabu ia ki samla ban iakhun ia kine ki kam.
