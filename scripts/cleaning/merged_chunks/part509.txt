Sa shiphang une u la wan rah ia kawei ka dohkha ba dang im.
U la shet tylli ia kata ka dohkha khlem ot.
Ynda la ih ka dohkha u la kylli ia ngi.
“Phin ia bam ha noh?" Nga la jubab, “Ka bha hi ba ngi la thngan eh".
Kumta u la khat ja 7 pliang.
Ia ka dohkha pat u la buh tang ha ka pliang jong nga.
ia ki nongbud jong nga u la ai tang ka ja bad ki jhur khlaw.
U la ong, “To ia bam noh".
Nga la kylli ia u trai iing, “Balei phim ot ia kato ka dohkha?" Uta u la jubab, “Kane ka dohkha ka long tang ia phi u Pastor".
Te nga la ong ia u, “Ot ia ka dohkha 7 bynta bad sa iasam mar kajuh, lym kumta nga ngan ym bam".
Uta u trai iing u la ong, “Nga nang pyrkhat ba phi long kum kiwei ki Pastor".
Bym banse uta u trai iing u la shim biang ia ka dohkha na ka pliang jong nga bad u la iasam lang ia ki paralok jong nga mar kajuh.
Sa haka snem 2004 pat nga la shah khot ban leit sha ka jingkhawai Golden Jubilee jong ka jinglong Tymmenbasan jong uwei u rangbah hapoh ka Ri Lyngngam Presbytery.
Nga la leit ryngkat bad ki 4 ngut ki paralok jong nga.
ynda la poi ha kata ka jingkhawai, u khun rangbah jong kata ka iing u la wan tan ia nga na ka kti bad u da ong, “Ma phi Pastor phin rung shapoh, namar ngi la khreh kyrpang ia ki Pastor bad ki Tymmenbasan".
Nga la ong ia u, “Te kine ki paralok jong nga pat?" Uta u la ong, “Kine kin shong hangne ha baranda, ngin sa wanrah jingbam ia ki ruh".
Te nga la ong ia u, “Lada phim khot lang ia kine ki paralok jong nga, nga ruh ngan shong hangne ha baranda".
Kumta u la rung noh shapoh iing bad u la wanrah ka sha ba ka ja ryngkat ba u phan bad u dai.
Sa shiphang u la wan mih kynsan uwei u pastor bad u la kynhid ia nga kumne.
“Balei mem rung shapoh, ka ja, ka dohkha, ka doh sniang, ka doh syiar byllai, hangne te men bam tang da u phan bad u dai".
Halor jong kitei ki jingjia, nga kwah ban kylli ia phi – Hato ka mon Blei ka iadei bad ka mon briew? Haba ki briew ki leh kumta, hato u Blei u leh kumjuh? U Jisu uba long u kynrad khlem don ki shakri bad u nonghikai ba khlem don degree u jubab ia ngi ha ka Gospel u Mathaios 20:1-16 “Naba ka hima u Blei ka long kum u trai iing, uba la leit la dangstep ban wer ki nongtrei sha ka brisoh jong u.
Haba u la iakut bad kita ki nongtrei shi suka (Shi denar) shi sngi, u la phah noh ia ki sha ka brisoh jong u…….
hamar kaba lai baje…….
Hamar kaba hynriew baje…… hamar kaba khadwei baje…….
Ynda la janmiet te, uta u trai brisoh u la ong ha u rangbah jong u, khot ia kita ki nongtrei bad to ai ha ki ia ka bainong jong ki…….
Te haba la wan kiba hamar kaba khadwei baje, ki la ioh uwei uwei mar shi suka.
Hynrei haba la wan kita kiba kiba mynshuwa, ki la ia mut ba kin ioh tam, hynrei ki ruh ki la ioh uwei uwei mar shi suka.
Haba ki la pdiang te ki la iakren khnium ia uta u trai iing, ki da ong, “Kine kiba khatduh ki la trei tang shi kynta, pynban me la pyniaryngkat ia ki bad ngi, kiba la shah ia kaba eh bad kaba shit ka sngi".
U te u la iathuh bad u la ong ha uwei na ki, “ko lok, ngam shym la leh ka bymhok ia me, mem shym la iakut shi suka bad nga?" To shim ia la ka jong to khie leit noh ruh; nga mon ban ai ha une ruh uba khatduh kumba ha me kein.
Kam bit ia nga ban leh ia kaba nga mon da la ki jong? Ne ka khmat jong me ka long kaba sniew naba nga long u babha?’ kumta kiba khatduh kin long shuwa bad kiba shuwa kin long khaduh.
Naba ki long shibun ia kiba la khot, hynrei khyndiat ba la jied".
Ka jingmut jong kane ka pharshi ka long kumne: u trai iing ha ka jingleh jong u bad ki nongtrei ka thew ia u Blei bad ki jingleh jong u ia ki briew kaba iapher bal-ly-bak bad ka jingleh ki briew ia la ki para briew.
U Blei u long uba sbun mynsiem bad uba kynrei ka jingisynei, ym kum ki briew kiba dap da ka jingbishni ia la ki para briew.
Ha ka Kitab Isa 55:8, 9 la thoh, “Ki jingmut jong nga kim long kum ki jingmut ki jong phi.
Lymne ki lynti jong phi kum ki lynti jong nga…….
namar katba ki bneng ki long kiba kham jrong ban ia ka khyndew, kumta ki lynti jong nga ki kham jrong ban ia ki lynti jong phi, bad ki jingmut jong nga ban ia ki jingmut jong phi".
Ha kane ka pharshi, ki nongtrei kiba nyngkong ki la mynjur ia ka bainong ba la iakut.
Bad palat ia kata kin ym ioh tam.
Kito kiba wan kham hadien pat ki la shu shaniah beit ha ka jingisynei u kynrad jong ki uba la ong, “Kat kaba biang ruh phin ioh".
Haba ki nongtrei ha ka brisoh ki la leit shim la ka bainong, ki la shem pynban ba ki la ioh mar kajuh, uwei uwei mar shi suka.
Kane ka jingpyniarynkat dor u trai brisoh ia ki nongtrei ka la pynbitar katta katta ia kito kiba la trei naduh dangstep.
Hato kim shym la trei 12 kynta? Ki la ia ai nia pyrshah ia uta u trai brisoh ba ki dei ban ioh kham bun bad khambha ban ia kito kiba wan hadien.
Ki nongtrei kiba nyngkong ha kane ka ka jinghikai u Jisu ka thew ia kito ki briew kiba la trei shitom, kiba la shakri kham slem bad kiba bat ia ka bor ba ha khlieh ha ka balang.
Kum kita ki briew ki dawa ban ioh ia ka bainong kaba kham bun, ka jaka shong kaba kham kyrpang, ka bam ka dih kaba khambha bad ba kin long kham halor naduh khyndew haduh bneng.
Kum kita ki briew kim shaniah ha ka jingpyniaid u Blei bad ki khnium ruh ia ki jingleh jong u.
kita ki briew kin sa kylli ia u Blei- Balei ba Me pyniaryngkat dor ia ngi bad ki? Kane ka mih na ka jingbishni bad jingkhim mynsiem.
Ngim pat ju iohsngew ba ki balang Khristan ha Ri Khasi ki duwai lem na ka bynta ki para Khristan jong kiwei ki jait balang ba kin nangroi nangsan.
Lada don ba duwai ruh ki kyrpad jam ia u Blei ban pynkhraw tang ia ka iingmane jong ki, hynrei na ka bynta kiwei ki jait balang ki kyrpad ia u Blei ba un leit khang khyrdep noh.
Hangne ha ri jong ngi ki Khristan ki pyniapuh para Jisu bad ki ia knieh ia u Jisu uba kham heh.
U Jisu u kren ia kane ka pharshi na ka bynta ki synran jong u.
u Jisu u la khot shuwa ia ki 4 ngut ban long ki nongbud jong u.
ki 8 ngut pat ki dei kiba la shah khot kham hadien.
Kita ki 4 ngut kiba la shah khot nyngkong ki pyrkhat ba kin long kham halor ban ia kita ki 8 ngut.
Dei na kata ka daw ba ka la mih ka jingiania hapdeng jong ki, mano ban long kham khraw.
Kane ka pharshi ka kren ruh ia ki Jiw kiba la iohsngew nyngkong ia ka khubor jong ka jingpynim, kiba niew bein ia ki Jentil.
Ki Jiw ki iohsngew ba ki Jentil ruh kin ioh ban rung ha ka hima u Blei ki la sngew bitar eh ia u Blei.
Ki balang ha kane ka ri jong ngi, don kiba la jan dap 200 snem, don kiba la jan dap 150 snem, don pat kiba dang shu mih shen ha kine ki sngi.
Kita ki bang kiba la dap da ki spah snem kim dei ban bitar ia u Blei ba ki balang kiba kham hadien ruh kin ioh mar shi suka.
Ha ka Kitab Jingpynpaw 21:13 la thoh, “Naphang mihngi lai ki khyrdop, naphang shatei lai ki khyrdop, naphang shathie lai ki khyrddop, bad na sepngi lai ki khyrdop “Kine ki 12 ki khyrdop ki ia poi lang sha ka Nongbah bakhuid.
Baroh ngi tip ba ka mihngi ka dei ka jaka ba ioh nyngkong ia ka sngi, ka shatei bad ka shathie ki ioh kham hadien bad ka sepngi pat ka ioh khatduh.
Hangne ki sngewthuh ba ki balang kiba la poi nyngkong ha ka ri jong ngi, ki balang kiba la poi kham hadien bad ki balang kiba poi khatduh kin ia poi lang sha kata ka Nongbah bakhuid, namar baroh ki ieng halor ka nongrim jong ki 12 ngut ki Apostol.
Kan long kumjuh ia kiba la long Khristan naduh dang kha, kiba la long Khristan sa ynda la rangbah bad kiba long Khristan sa ynda la tymmen ha shuwa ba ka sngi jong ka jingim jong ki kan sep noh.
Kine ki ia poi lang sha kata ka Nongbah bakhuid kaba long 1500 mail ka lynter bad 1500 mail ka pynkiang lane 22,50,000 sq.
miles.
kumta ka long kaba bakla ban pyrkhat ba kito kiba la long Khristan 60 ne 70 snem kin ioh ka bainong kaba khambun, katba kito kiba dang long Khristan tang shi snem ki ioh bainong kham khyndiat.
Ka long kaba bakla ban pyrkhat ba ki balang kiba kham hadien bad kham rit paid kin shong jngai na u Blei.
Ka long ruh kaba bakla ban pyrkhat ba kiba don ha kiwei ki jait balang ne kiwei ki niam ki long kiba pop.
Ka long ruh kaba bakla ban pyrkhat ba kiba la kyllon shisien kin duh noh ia ka hima u Blei.
U William Barclay u ong kumne, “A saint is not a man who never fails; but a saint is a man who gets up and goes on again in every time he falls".
U Petros u la kyllon bunsien, pynban haba u la ieng pat u la ioh ia ka nam riewkhuid ne saint.
Bad dei ha une u Petros uba la kyllon bunsien ba u Jisu u ong, “Halor une u mawsiang ngan tei ia ka balang jong nga".
Kane ka khubor ka long ka jinghikai ia baroh ba kin sngewthuh ba ka mon Blei kam iadei ei ei bad ka mon briew.
Ka jingleh bad jingpyniaid jong ki briew kam iadei bad ka jingleh ne jingpyniaid jong u Blei.
Namar u Blei u long u bym ju niew shilliang khmat iano iano, la u dohiong, la u dohlieh, la u Khristan, la u Hindu, la u Muslim, la u niam Khasi, la u Jiw, la u Jentil, la u Greek bad kumta ter ter.
U Blei un ym ngeit ia ka jingpynbor jong ki briew ban phah leit dujok iano iano.
Jin lada u Blei u kohnguh bad mynjur tang ia ka jingkwah jong ki Khristan, u la dei ban ym ai slap shuh ia ki jaka bym don Khristan.
Hynrei u Blei u leh beit ia la ka mon.
To u Blei un kyrkhu ia phi kiba pule ia kane ka khubor bad un pynpeit noh ia ki khmat jong phi.
Namar ki nongiathuhkhana ha iingmane kim nud ban kren ia kane.
Nongpoh: La ioh khubor ba U Syiem jong ka Hima Nongspung, U Pa’iem Patrick Syiemiong, ha ryngkat U Bah Gigur Myrthong MLA, Bah Teinwell Dkhar, CEM Khasi District Council, Bah TW Chyne Executive Member jong ka KHADC lem bad kiwei de ki nongialam sengbhalang, ki la leit mynta ka sngi sha New Balakhwa, na ka bynta ban leit jurip dalade hi, halor ka jinglong jingman jong katei ka shnong, hadien ka jingshah shah shoh bad shah pynjot noh ka iing jong U bah Michael Warjri, Secretary jong ka Hima Nongspung.
Jowai: Ki pulit jong ka West Jaintia, ki la kem ia uwei u briew, uba thmu ban lute pisa T.2lak na u trai jongu, uba la ai kam ia u hi.
“U la phone ia u, na uwei pat u number bad ula byrngem ban than ia ka kali jongu, namar ban pyniap ruh ia u, lada jia ba um siew ia katei ka pisa" ong ka khubor.
Ia utei u briew, uba la kem la tip, ba u dei uba kyrteng U Everist Dkhar( 26) na shnong Pasyih bad mynta u shong u sah ha Thadmuthlong A ha East Jaintia Hills.
Ki pulit ki la riam ia u, ha ka por ba u thmu ban leit shim pisa na Rajasthan Hotel, hynrei ula lait phet noh ha katei ka por ba la pynap bha da ki pulit, katba mynta ka step, ki pulit, ki la leit ban kem ia u, na iing jong ka tnga jongu, ha Thadmuthlong.
La iathuh ba U Everist, ula phone sha la u jong u kynrad, ha ka 28tarik Iaiong 2019 bad kumta ki pulit ki la riam ia u, ha ka 29tarik Iaiong, kaba dei ha ka sngi kaba bud, tangba ha katei ka miet, ula lait phet noh bad dei tang mynta ka sngi, ba ki pulit ki la ioh kem noh ia u.
Shillong: Ka KSU ka la ai dorkhas ha u Myntri ka tnad pule puthi ka jylla, bah Lahkmen Rymbui, ba dei ban plie sa kawei ka skul bah ka sorkar ha ka jylla na ka bynta ban pynbiang ia ki jingdawa jong ka por na ka jingbun ki khynnah pule na ka snem sha ka snem, kaba la buh jingeh ia ki ban ioh rung klas.
Ha ka dorkhas ba la aiti ha u myntri, ka KSU ka la ong ba ki samla pule ha ki kyrdan ba shalor, ki la nang bun na ka snem sha ka snem bad ka jingdonkam ka NEHU kam shym la lah ban ai jaka ia ki bad ka la pynlong ba kin leit pule shabar ka jylla.
“Ka la dei ka por ia ka sorkar ba kan plie noh ia ka skulbah ha ka jylla ban ai ka jingshakri ia ki samla pule", la ong u bah chairman ka Education Cell ka KSU u bah Readyon S Nongrum bad u secretary u bah Pynshai B Rani.
Ha kawei ka por, ka KSU ka la dawa ba dei ban pynsted ban pyllait ia ka baibam jong ki samla pule, namar ba bunsien ka slem bad ka la dawa ruh ban pynsted ia ka jingpynlong kam ia ka Engineering College, kaba dei ka mat kaba slem bha ba ka seng ka la buddien.
Ka KSU ka la pyrshah ruh ia ka rukom pyntreikam ka North Eastern Regional Institute of Education, Meghalaya ia ka jingbuh bhah kaba la leh da ka sorkar pdeng, kam dei kaba shongnia, namar ba kam don kano kano ka jingmang bhah ia ki Scheduled Tribe, hynrei tang ia ki kyllum (General) bad Other Backward Class.
“Ka seng ka la dawa na ka sorkar jylla ba kan iakren ia ka sorkar pdeng ba kan pyllait ia ka kyndon ai bhah bad ban ailad ban pyntreikam ia ka kyndon ai bhah jong ka sorkar jylla khnang ban ai bhah sha ki Scheduled Tribes", la ong ka KSU.Shillong: U Bah Paul Lyngdoh, Executive Member jong ka Khasi Hills Autonomous District Council (KHADC), uba dei peit ia ka tnad Trade, Town Committees bad Building Bye Laws, u la lum lang ia ki lad pathai khubor myn hynnin ka sngi hapoh ophis treikam jong u, ha kaba u la iathuh ba na ka daw jong ka jingbym shai halor ka jingbthah lane notification jong ka sorkar sha ka Khasi Hills Autonomous District Council, ha kaba iadei bad ka Building Bye Laws 2011, kumta na ka liang jong ka KHADC kan leit ban pan jingpynshai na u Myntri ka tnat Pynroi Sor, u bah Hamletson Dohling.
Ka KHADC ka la shim ia ka rai ban leit iakynduh ia u Myntri Dohling ban pan pan jingpynshai ha ka taiew ka ban sa wan, khnang ban ioh jingtip kaba shai bad ba thikna ban sngewthuuh shai na ka Sorkar Jylla ia ka ain shna iing ne ka Meghalaya Building Bye Laws, 2011.
Ia kane la rai hadien ka jingiasyllok hapdeng jong U Deputy CEM, uba dei ruh u EM in-charge Elaka, u EM in-charge Land, u bah Titus W Chyne, u bah Robert Jahrin legal adviser bad kiwei ki ophisar jongka Council.
Ha ka jingiakren bad ki lad pathai khubor, U bah Paul, u la iathuh ba ka jingpynbna ba ka Sorkar Jylla ka la aiti sha ka District Concil kam long satia kaba shai, namar ba kam shym la kdew satia ia ka kyntien Autonomous District Council bad kaba buh jingeh mynta ia ka District Council ha kano ka rukom yn pyntreikam namar ba kane ka Notification ka kdew ruh ba ki paidbah ki lah ban leit pan jingbit ban shna iing shna sem la ka long na ka District Council lane na ka Meghalaya Urban Development Authority (MUDA).
“Kane ka jingiakynduh ka long ban wad ki lad ki lynti ban pynduna ia ki jingeh kiba ki paidbah ki iakynduh ha kaba iadei bad ka ain thaw ing kaba la pynmih da ka sorkar," la ong u bah Paul Lyngdoh ha ka jingiakynduh bad ki lad pathai khubor mynta ka sngi.
U bah Paul Lyngdoh u la ong ruh ba ka jingeh kaba ki paidbah ki iakynduh ka long ba ka jingbthah jong ka sorkar, ba kito kiba thmu ban shna ing shabar jong ka Municipal Area ki lah ban ioh jingbit na ka KHADC lane na ka MUDA.“Kane kam long shai namar ba kane ka ai lad ia u briew u bym ioh jingbit lane permission na ka MUDA u lah ban leit sha ka KHADC, te kata ka lah wanrah shibun ka jingbymshai," la ong u bah Paul Lyngdoh khamtam na bynta kito kiba shim da ka ram ban shna ing.
Kumta ka jingialang mynta ka sngi ka long kyrpang ban wad ia ki lad ban ioh jingpynshai halor kane.
Shillong: U bah THS Bonney myn hynnin ka sngi, u la ai jingthoh sha u Myntri Rangbah ka jylla u Conrad K Sangma, ba u dei ban tuklar ban ai jingiarap ia u bah Micheal Warjri uba la shah hiar thma ha ki runar ha ing sah jongu ha Balakhawa, Ri-Bhoi ha kane ka sngi Hat Majai.
Ha ka jingthoh sha u Myntri Rangbah, u bah Bonney u la ong ba u la iakynduh ia u bah Micheal Warjri ha shnong jong u ha Balakhawa, bad u la ioh lum ia ki jingtip ha kaba iadei bad ka kam iakajia pud bad ka Assam.
“Nga la iakynduh ia u ha u Nohprah 2018 bad nga shem ha u bah Micheal ba u dei u riew tymmen uba satar bha uba sah lem bad ka longing sha khappud ka jylla.
Nga sngew sih jur ba u bah Micheal ba la 74 snem, um shym la don ha ka met kaba koit ka khiah bha, u la shah hiar thma ha ki runar", la ong u bah THS Bonney.
U bah Bonney u la ong ba ym don ba iarap ia u ha ka jingpyrshang jong u ban iada ia u pud u sam ka Meghalaya.
“Nga sngew sih ba ha ka rta jong u, ula shah hiar thma bad shah kem ha ki pulit Assam bad ym don uwei u riew sain pyrthei na Meghalaya uba la sngew khia ia kane", u la ong.
U bah Bonney u la suh lang ruh ia ki kot ki sla ba iadei bad ka kam khappud ha katei ka thain ba la ioh na u bah Micheal bad u la kyntu ia u myntri rangbah ban tuklar ban pyllait noh ia u bah Micheal na ka kti ki pulit Assam bad ban ai ka bai shah sumar jongu.
Shillong: Ka Shillong Municipal Board, ka la shim kum ka wei na ki jing shakri ban pynlong ia ka khyndai lad,bad ia kiwei de ki jaka ha poh sor shillong,kum ha Red cross, Laitumkhrah, Nongthymmai bad sha kiwei ki wei ban pynlong da ka Operation Zero littering ne ka jigialeh ban pynduh noh iaka jing bret pathar.
Myn hynnin ka sngi,U Rupang u la ioh ban ia kren bad ki nong pyniaid jong ka Board.
Ki la iathuh ba namar ka sor Shillong khamtam ka Khyndai lad kadei ka wei ka jaka kaba ki nong leit nongwan ki ju iaid lyngba ne wan sah na ki jingleit jong ki.
Kumta, ban wan rah ia ka burom jong ka sor Shillong ,ki la shim ia ka sien jam da ka ba sdang na Khyndailad bad yn sa iaid ter ter sha ki wei de ki ja ka.
Ki nongtrei ki ba ju trei man la ka sngi la buh saw ngut kum ki nongialam, bad 20 ngut ki nong sar man la ka sngi,da kaba phiah ia ka por trei jong ki.
Ha kaba ka por trei ka long naduh 8 baje mynstep haduh 10 baje mynmiet.
Kine ki nongtrei ki trei ruh kum ki nongpeit bad ban kem iaki ba leh pyrshah.
Bad ki ne ki nongtrei ki dei bala thung bad siew tulop hi da ka Board,bad, la ai da ki sopti uniphom ba kin phong.
U sahep jong ka ne ka tnad u la kyrpad ruh ia ka jing iatreilang da baroh ki paitbah nongshong shnong jong ka jylla ban ialeh ban ym bret pathar ia ki niut na ki dukan ne na ki bam batam na ki kti jong ki,bad, ban shim lang ia ka jingsngew khia kum ba ka dei ka ing lajong.
Ki paitbah ki lah ruh ban kem lada ki iohi iano iano ki ba leh pyrshah.
Shuh shuh,kino kino kiba leh pyrshah kin ngat ha ki kuna ba naduh 200,500 ter ter ryngkat bad ka jing phah soi ia ki kyrteng jong ki.
Shillong: Ha ka sien banyngkong ka Umkremdykhong LP school ka la pynlong ia ka Annual Sports Meet 2019 ba ar sngi, ha ka 7 bad 8 tarik mynta u bnai ha madan ialehkai ha shnong Umkremdykhong Jirang, Ri Bhoi District.
Ia kane ka tamasa la pynhap pyrda da u Bah Gershome Hat, u Nongthoh Khubor kum u kongsan hynnin ka sngi Balang ha ka jingdonlang u Seecretary Shnong Umkremdykhong Bah Synsharlang Sangkli, ki tymmen Basan Bah B Doloi, Bah P Hat, Head Misstres Nongrim Jirang Secondary School Kong E Doloi, ki nonghikai bah Bah D Rani Bad R Rani ki khynnah skul lem bad ki kmie ki kpa ki khynnah skul kiba la wan ban ai mynsiem ia la ki khun.
Ha ka jingialehkai ka Yellow House ka la ioh khur 610 point bad rah syndon ia ka nam lahduh katba ka Red House ba wan ba-ar ka la khur 460 point.
Ha kane ka tamasa la pynlong ia ki jingialekai bapher bapher kum ka relay race, spone race, musical chair, sack race, Armrestling, phutbol bad kiwei kiwei.
Ki khynnah ki la shim bynta shitrhem ha ki jingialehkai bapher bapher ban sei ia la ki sap ki phong jong ki.
Haba ai jigkren u Bah Hat ula ong ka jingialehkai ka long kaba donkam kum ki khynnah ban ioh ia ka met kaba koit ba khiah bad jabieng ba stad ka shong ha ka met ba koit ba khiah.
ula kyntu ia ki khynnah ban kohnguh ia ki nonghikai khamtam ki kmie ki kpa kiba trei shitom bad shah ia ka sngi u slap ban pynstad ia la ki khun bad kin trei shitom bad minot ha ki jingpule ban ioh kheit ia u soh jong ka jingjop.
Ia kane ka sport meet la plie da u Bah S Sangkli Secrteary Shnong Umkremdykhong, Jirang ha ka sngi Ba-ar jong ka taiew.
Ka dei ha ka sien kaba nyngkong, ha kaba baroh ki nongialehkai ban iaknieh ia ka nam lahduh ha ka Europa League bad ka Champions League, kin dei na kawei ka Ri bad ha kane ka kynti, ka la urlong, ha kaba ka Chelsea kan ia khun pyrshah ia ka Arsenal ha ka phainal jong ka Europa League, katba ka Liverpool, kan ia khun pyrshah ia ka Tottenham ha ka phainal jong ka Champions League bad kitei baroh saw tylli ki team, ki dei kiba na England bad kiba wan shakhmat ruh ha ka ialehkai English Premiere League.
Ka Chelsea, ka la pynliem ia ka Eintracht, ha ka jingshut penalty hynnin ka miet, kaba dei ka jingialehkai jong ka kylla kaba ar bad ka Arsenal, ka la pynliem ia ka Valencia.
Mynta ka Chelsea, kan iakhun pyrshah ia ka Arsenal ha ka phainal jong ka Europa League, ha ka 29tarik Jymmang, katba ka Liverpool, ka iakhun pyrshah ia ka Tottenham, ha ka 1tarik Jylliew 2019.
Haduh 3 ngut ki nongbylla kiba dei na Umroi Ri Bhoi District ki la ngat ha ka apot ha kaba ki la iap jyllop ha kawei ka pung thliew kaba ki dang trei bylla ha thain Mawdiangdiang.
La iathuh ba kane ka la jia mynta ka step ha ka por 10:30 haduh 11:20 baje mynstep katba ki dang trei bylla ha katei ka jaka.
Ki lai ngut kiba la ngat ha kane ka apot,  la tip kyrteng kum u bah Banplie Syiem 28 snem, u Lamphrang Lyngdoh 29 snem bad u Warles Kharsyntiew 31 snem bad baroh ki dei na shnong Lumkseh lama, Umroi Ri Bhoi District.
Katei ka dei ka pung um kaba jrong kumba 50 haduh 60 phut la pyntrei da u kontraktor uba la tip kyrteng kum u bah Kemel Marbaniang uba na ka shnong Umroi.
Katei ka pung ka dei kaba don ha ka shnong Diengiong kaba don hajan Mawdiangdiang.
Ha katei ka jingjia uwei na ki, u la hiar shapoh ka pung ban law ia u tyllai uba la teh ha ka kynroh dewbilat hynrei ha katei ka por u la khie tlot noh namar ka jingsma ingkhong kaba la wan na ka Pump Um.
Ha katei ka por u la pyrta ba kin iarap bad ar ngut ki la hiar shapoh ban iarap ia u hynrei baroh 3 ngut ki la ngam jyllop pynban.
Ka kynhun iarap ki SDRF ba la ialam da u ASI bah Paul Sangkli ki dang pyrshang ban sei ia baroh 3 ki metiap hadien ba la tong ia ka um da ki borti.
Katei ka jaka ba la jia ka jingjia ka dei kaba long trai da ka Kong Marylis Mawrie na ka shnong Diengiong Mawdiangdiang.
Shillong: Ka FKJGP seng kmie ka lah bitar shla namar ka jingkam jong uwei u briew shimet ba u dei u nongkitkam jong kane ka seng.
Ka Seng hi mynta ka sngi ka pynshai ba kam ithuh ia utei u Banshai Marbaniang u ba la kam ia lade kum u dkhot jong ka seng FKJGP.Lah ban shu pynkynmaw myn ha ka 7 tarik u Jymmang une u Banshai, ha ka por ba u leit ia kynduh ia ka Principal ka Pine Mount School, ka Kong Aiom Ksiar Diengdoh u lah kam ialade kum u dkhot jong ka FKJGP.Ka seng hajuh ka por ka mana ia une u briew ba un kam ialade kum u dkhot jong ka seng.
Bad lada ka seng ka lap ba u dang kam ialade kum u dkhot jong ka FKJGP ka seng kan rai da kaba tyneh ia une u briew, ong ka kyrwoh na U bah  Elton Cliff Warjri, Assistant General Secretary, FKJGP Central Body.
Ka jingioh khubor ha U Kyllalyngkot 2019, ka pyni ba ka BJP kan ioh kumba 252 ngut ki MP ha kane ka kynti kaba mynta bad kaba pyni ba kan ioh duna da 20ngut ki MP, ba kan ioh thaw sorkar hi dalade.
Na ka liang jong kaCongress,UPA kan ioh 146ngut, ka Samajwadi Party 51, ka Trinamool Congress 32 bad ka  Jagan Mohan Reddy’s YSR Congress.23 ngut.
Mynta pat, U Ram Madhav, uba dei U National Secretary jong ka BJP, u kren shai ba ka BJP, kan nym lah satia ban poi sha ka jingbiang briew pura dalade hi bad kumta kan donkam ia ka jing ia treilang bad ki paralok jongka ha ka thup jong ka NDA, ban ioh thaw Sorkar.
“Lada ngi ioh 271ngut dalade, ngin sngewkmen shibun eh" ong U Madhav.
“Lem bad ka kynhun NDA, ngin ioh ia ka jingbiang briew kaba pura bha bad kum ki riew sain pyrthei, ngi dei ban kynmaw, ba ngin nym lah shuh ban ioh kajuh ha kane ka kynti, namar ka don ka jingsngew pyrshah Sorkar".
Katei ka jingkren U Madhav, ka ailad ia ki liang pyrshah, ba kin khein ba katei ka dei ka rai rem jong ka BJP.Ki lad khubor ki iathuh ba ki liang pyrshah, ki la nang ialum ialang ha kine ki sngi, na ka bynta ban pynkhreh ia ka 23tarik Jymmang, ha kaba la iathuh ba U N Chandrababu Naidu, myntri rangbah ka Andhra Pradesh, ula ia kynduh ia U Rahul Gandhi, hynnin ka sngi, ban iakren halor ka jingpynkhreh ia ki phormula ban khanglad ia ka BJP, na ka bynta ban thaw sorkar ha Delhi.
Haduh mynta la iathuh ba ki don 21 tylli ki seng sain pyrthei, kiba pyrshah ia ka seng BP, kiba la pynkhreh ban ia soi lang shrup bad ban thoh sha U President jong ka Ri, ba um dei ailad ia ka seng, kaba ioh bun eh ki dkhot tang marwei, hynrei, ba un peit ia ka kynhun baroh lang, kaba bun eh ki dkhot ha ka dorbar Lok Sabbha.
U Sharad Pawar, uba dei u heh duh jong ka seng NCP, ula kren artatien biang mynta ka sngi, halor ka jing treikam ki mashin  EVM bad u da iathuh, ba ula lap dalade hi, ba haba u shon ia ka shap ha ka dur jong ka baje, hynrei ka EVM, ka leit shon pynban ia ka vote sha ka dur jong syntiew Lotus.
Hynrei U Pawar, u ong pat ba baroh ki mashin EVM, kim shym long satia ha katei ka dur.
“Ki don kiba pyni ia ki mashin EVM ha Hyderabad bad ha Gujarat ruh kumjuh bad haba nga la nion sha ka shap jong ka BJP, hynrei ka vote, ka leit sha ka shap jong u lotus.
Nga iohi dalade hi" ong U Pawar ha ki kotkhubor mynta ka sngi.
U Gulam Rasool Baliyavi, u nongialam ka seng Janata Dal United, u iathuh mynta ka sngi, ba ka NDA, kan nym ioh ia ka jingbiang briew nalade hi, hadien ka 23tarik Jymmang 2019 bad kumta, lada ka kwah ban thaw sorkar, ka dei ban jied ia U Nitish Kumar, myntri rangbah ka Bihar, ba un long kum u myntri rangbahduh ka Ri.
U Baliyavi, u dei u nongialam Muslim, uba iajan bha bad U Kumar bad u kam trai ba ka jingioh vote jong ka NDA ha Bihar, ka dei tang lyngba ka jingtrei shitom jong U Nitish Kumar bad kam dei satia, na U Narendra Modi.
Ka jing pynjlan ia ka jingim jong u briew, kan sa urlong noh shen bad kaba sdang kan long naduh u snem 2025, ong ki stad na America.
Ka Bank jong ka America, ka pynkhreh na ka bynta ban bei tyngka kaba shongdor £85 billion ($110 billion), ha kaba katei ka jingbei pisa kan kiew sha ka £462 billion ($600 billion) ha u snem 2025.
Katei ka jingbei tyngka, kan kynthup na ka bynta ban buddien ia ka jinglong ki dohmet ba pher kiba don ha ka met jong u briew, nangta sa ka jingshna pynkhlain ia ka bor kynmaw bad ka bor  pyrkhat jong u briew bad nangta sa ki jingiada lypa, na bynta ki jait khniang jingpang, kiba lah ban rung ha ka met jong u briew.
La iathuh da ka  Merrill Lynch, U  Felix Tran bad U Haim Israel, ba ka jingtip halor ka jingstad dawai, kan kiew ar shah ha man ka 73 sngi naduh u snem 2020, kaba long mynshwa haduh 3.5 snem ha ka jingkhein jong u snem 2010.
La ong shuh shuh da kitei ki stad, ba ka jingbuhteng ia ka jingiap, ka dei ka jingiakhun kaba ha khmat duh, ha shwa jong u snem 2025 bad katei kan shongdor  £388 billion ($504 billion).
Ka Bank of America, ka don mynta ha ka jingia treilang bad ki kompeni bapher, na ka bynta ban wad ia ka jingstad ban maramot lane ban thaw thymmai ia ki bynta jong ka met u briew hi baroh shi rynieng bad katei ka kynthup na ka bynta ban bujli ia ki khohsiew kiba la sniew bad kumjuh ia ki bynta jong ka skhep lane ka syngkai hi baroh kawei.
Ki pulit jong ka  Central Bureau of Investigation (CBI) na Shillong, ki la kem ia U Raj Narayan Rai, uba na Bihar, uba sei tuh ia ka pisa jong ka BSNL, kaba T.60lak ha u snem 2012.
La ioh kem ia utei u men tuh tasam, ha u snem 2012 na  Madhubani, Bihar ha ka 5tarik Jymmang bad la leit ialam ia u ha kashari jong U  CJM ha ka Sngi Balang bad ka CBI, ka shimti na ka bynta phra sngi ban tohkit ia u.
U Rai, ula jah rngai la phra snem kynthih bad utei ula sei tuh ia ka pisa kaba T.60lak jong ka BSNL, napoh Bank hapdeng U Kyllalyngkot bad U Rymphang jong u snem 2012, da kaba pyndonkam da ki cheque kiba thok bad ha kaba ula soi tuh ruh ia ka jingsoi kyrteng jong U  Accounts Officer (Cash) BSNL, Shillong.
Ka Tottenham, ka la pynliem ia ka Ajax, ha ka kylla kaba ar jong ka jingialehkai Semi Final jong ka Champions League, da 3-2.
Ha ka jingialehkai hynnin ka miet, ia ki kol na ka liang ka Ajax, la ioh thep da U Mathijs de ligt ha ka minit kaba 5 bad U Hakim Ziyech ha ka minit kaba 35, katba ia ka Tottenham, la thep da U Loucas Moura ha ka minit kaba 55, 59 bad kaba 96.
Mynta ka Tottenham, kan ia khun pyrshah ia ka Liverpool, ha ka jingialehkai phainal jong ka Champions League bad kitei baroh ar, ki dei ki Club kiba na England suda.
Bah RM ShabongKa jingshah shoh bad ka jingshah pynjot jong ka iing jong U Bah Michael Warjri, Secretary jong ka Hima Nongspung, ka dei ka kam pyntriem, kaba ki khar Assam, ki pyni ba ki la synshar bad thombor ia ki khappud jong ka Meghalaya ha kine ki sngi bad ba kim salia satia, wat tang shi saphit ia ki pulit Meghalaya.
Katei kam dei satia tang ka kam jong u paidbhur, hynrei ka dei ruh ka jingdon bynta lang jong ki pulit Assam, ha kaba ki nud bad set phatok ia u riew tymmen, khlem da don ki nongrim kiba shai bad kiba shisha.
Kam dei tang katta, wat lada ka don makna ka hok ban kem ne ban pynshitom, na bynta ki kam ki duk jongu, hynrei, haduh ban da pynjot dusmon ia ka iing jongu bad bad ban thang sa ki jingdon jingem; kumta katei ka la pyni, ba ka dei ka juk maw, kaba ym don shuh ka hok ka jingbishar, da ki ain jong ka sorkar.
Ka sorkar Meghalaya, haduh mynta, ka sngap man man, hynrei katei ka la dei ka por ba kan leh eiei bad kata ka long ba kan leit sei ia utei u briew, lada u don ha phatok lane ha kano kano ka jaka, namar ba ia ka tam ka duna lane ka bakla ka palat jongu, ka dei ka sorkar Meghalaya, ka ban bishar bad kam dei satia ka Assam.
Kam kut tang katta, ngi iohi, ba ki nongshong shnong ka Meghalaya, lada dei sha Langpih, lada dei sha kiwei pat ki jaka ba marjan, ba ki shu long langknia, ha kaba ki shah patom katba mon, ki shah pynngat kyndon katba mon bad ki shah set katba sngewmon ki pulit Assam bad katei ka dei ka jingsynshar kaba trei kam da ki kam pyntieng bad ki kam lehnoh jong ki pulit jong katei ka Jylla.
Ngin dang ia peit ia ki seng bhalang, kiba la leit jurip ia ka iing jong utei u rangbah, ia kaei kaba ki nud ban pyni kam nangne shakhmat, hynrei katba ka long, ka ain kam shah ban shu kem bikar ia u briew lane ban pynjot ia ka iing ka sem jongu bad ban thang ia ki jingdon jingem jongu bad katei ka dei ka kam pohjait kaba triem tam ha ka imlang sahlang.
Ka shnong Balakhwa, ka don mynta ia utei u rangbah, uba dei u doh u snam Khasi, ban iada ia la u pud u sam, hynrei lada katei ka dei ka buit pyntieng koh tympan, kumta hadien utei u rangbah, ki poiei, kin nion da ka bor bad kurup lut ia ki jaka puta.
Bah Monarch ShabongKa la poi sa ka pali kamai jong ki thuk thuk ha Shillong bad ngim tip la kitei ki thuk thuk, kin poi shaei ha ka jingiaid lynti jongki, hynrei ka shu long tang ka jingjia, kaba ngin ia kynmaw shakhmat.
Ki bos iew lane ki city bos, ki la dei ki nong kit briew kiba la slem tam ha ka nongbah Shillong bad ki la iaid sha Mawlai, sha Laitum khrah, sha Umpling, sha Mylliem, sha Smit bad kumta ter ter bad ha katei ka por, ka jing kyrkieh ka dang kham duna shi katdei, ha kaba la ju kynmaw ia ka jing ia sin ia ki bos Mawlai, ba kim ju don back gear, namar ba ki tyllun na Motphran sha Mawlai bad ki poi ter ter sha Polo bad ki poi biang sha Motphran.
Kam dei tang katta, hynrei ki bos wei ba ki lah ieng ha Khyndai lad, ha Barik, ha Laitumkhrah bad kumta ter ter, ki don bun ki nong shong kiba ioh thiah, namar ba wei ba ki lah ieng, ki ieng shi slem shi slem bad ka ju long ruh ka rukom jong ki nongbud, ba kin pyniaid shi jam ia ki bos bad ki sa pynsangeh biang bad kitei ki dei ki por jong kito ki bos iew kiba mynshwa.
Hadien kata, ki la wan sa ki bos saw bad kitei ki la pynsniew lut ia ka kamai ki bos iew bad kitei ki la poi lut sha ki shnong ki thaw, ki mareh la kum ki skei, ha ka por ba ki dang shu mih thymmai ha u snem 2011, hynrei mynta, kitei ruh ki la jah rngi bad hangta, ka la mih ka huri hura bad ka jingshim kabu, kaba jur jong ki taksi kamai.
Mynta ka Shillong ka la khapngiah bad ka leit ka wan, ka la kordit tasam haduh katta katta bad ha kaba kum katei ka kutlad, la iohi, ba la wan mih sa kitei ki ar shaka bad kitei te kin kit briew beit tang uwei bad uto uba iaid marwei, ula kham suk mynsiem shibun, namar ba u lah ban poi biang por, haba leit donkam sha ki dong bapher ha Shillong, hynrei ia uba ialam khun, uba ia leit donkam ha iing lane uba kit ia ki tup ki tam, un nym lah lait na ka jing ia thyngngian bad ka dheng kali kumba long baroh shi katta.
Haduh mynta, ngim tip ia kaei ka jingmut jong ka tnat ka kit ka bah, lyngba ka jing pynmih ia kitei ki kali ar shaka, hynrei ka don ka jingeh, namar ba kitei ki iaid lymmuh, ki iaid sha ka liang kiwei bad ki tur na ka diang bad na ka mon bad katei ka pyndik tyngeh ia ki nongniah kali heh.
Jowai: Uwei u samla uba dang 20 snem ka rta ia uba la tip kyrteng kum u Ngeitmon Pala uba dei na ka shnong Sakhian kaba don ha East Jaintia Hills u la ngam jyllop, myn hynnin ka sngi ha ka wah Thlu-Muwi kaba don ruh ka kshaid kaba itynnad bad ia ka met jong u ym pat lah ban sei haduh mynta.
Ki pulit ka West Jaintia hills, lyngba ka Amlarem Police Station ki la pyntip sha ki pulit pynlip ding ban wan iarap ban wan sei ia ka met utei u samla.
Utei u samla udei uba dang shah hikai ha Bosco Pnar, Mihmyntdu na ka bynta ki kam iada (security guard) bad u la leit sha katei ka jaka ban leit shangkai pyngngad ha ryngkat ki paralok jong u.
Shillong: “Ngi la mih na la ka jong ka jylla ban leit duty Election sha West Bengal, ngi don haduh Hynniew (7) Company na ka 6th Battalion, hynrei ngi la im sangsot namar ki siew ia ngi tang T.150/- shi sngi, ban thied um ne ban bam ja ne", la ong ka tyllong khubor na ki pulit katei ka Battalion kiba dang don haduh mynta sha West Bengal ban leit pahara Election Lok Sabha.
“Hadien ka 5th Scheduled Pay, ngi dei ban ioh T.600/- marwei, hynrei la siew ia ngi tang T.150/-.
Ha ka por ba ki pulit jong ngi ki leit duty sha Chhattisgarh ki ioh T.600/- shi sngi, balei pat la ai ia ngi hangne ha West Bengal tang T.150/- sngi, don aiu sha lyndet? Shano ki heh ki hain jong ngi", la ong ka tyllong khubor kaba tikna.
Kitei ki pulit kiba leit duty ban pahara ia ka Election Lok Sabha sha West Bengal ki hap ban mad ia ki jingeh kiba bun rukom namar ki don ki jingjia kiba har rukom.
Bun na ki shipai jong katei ka Battalion ki la pynpaw ia ka jingsngewsih“Ngi sngewsih bad ngi khuslai", ki la ong.
Phasi u Havildar ka 6th BattalionUwei u Havildar jong katei ka Battalion u la phasi ia lade mynta ka sngi, ha ka jaka sah jong u ha kawei ka jaka kaba u don duty Election.
Utei u Havildar (Major kumba ki khot shane) u dei na ka jait bynriew Nepali uba la tip kyrteng kum u Havildar Vikram Lama uba shong ba sah ha Shillong.
(dong aiu ym lah ban tip).
Haba pyrshang ban iakren ia ki heh pulit khamtam kiba dei na katei ka tnad ki la iathuh ba kim lah ban ong eiei namar ia ka Post Mortem ruh ym pat lah ban pyndep, yn pyndep lashai bad hadien kata kin sa wanrah ia ka met sha Shillong.
“Ngi ngim lah ban tip u don ha kano ka jaka namar ngi don jngai hynrei kane ka dei ka jingjia kaba tikna", la ong ki pulit kiba don duty sha katei ka jylla.
“Ki ba haiing ki la wan, hynrei ki la kyrpad ba ym dei ba kan mih sha ki khubor namar ki lehrain" la ong uwei u heh pulit.
Ki pulit katei ka tnad shipai, ki la kynnoh ba dei na ka daw ka jingshah jynjar palat ba utei u paralok jong ki u la bthat jubor noh ia la ka jingim ba kordor ka jong u.
Shillong: U Myntri Rangbah jong ka jylla Meghalaya, U Conrad Sangma ba la leit synran lang ruh da U Myntri ka tnad Ialehkai bad ruh u Myntri ka kam rep jong ka sorkar jylla, U Bah Banteidor Lyngdoh, mynta ka sngi ki la hiar ban leit jngoh ia ka jaka ban pynieng ia ka khyrdop ban ap ia ki nong wan rung bad mih (Entry and Exit Point Cum Facilitation Centre) ka ba don ha ka jaka sangeh rel ha Mendipathar ha poh jong ka ri lum Garo ba shatei (North Garo Hills).
Ha kane ka jingleit jngoh jong U myntri Rangbah,la donlang ruh ki heh sorkar jong ka Tnad ka kit ka bah(Transport), ka tnad jngoh kai pyrthei(Tourism) bad ki bor pyniaid jong ka Distrik (District Administration).
“Ka jingtrei ha kaba shimti ia ka khyndew bad iaka kam ban pynieng ia ka khyrdop rung la sdang trei shait shait.
Shuh shuh,ia ki jingbthah hakaba iadei bad ka ne ka jingshna la dep ai sha ka Tnad shna Iing jong ka Jylla.
Ha kane ka jing leit jngoh, u Myntri Rangbah u la kular ba yn pyndep ia kane ka jingtrei tang hapoh ka hynriew bnai.
U Bah Bantiedor Lyngdoh u la ong ba ka Sorkar MDA ka don iaka thong ban shakri ia u paitbah ka jylla, lyngba ka jingialam jong U Myntri Rangbah ka sorkar kan pyntikna ban pyndep iaka jingshna iakane ka khyrdop na ka bynta ka jing bha bad jing bit jing biang jong u paitbah ka jylla.
Ha kane ka jingleit jngoh ia kane ka jingtei,U Myntri Rangbah u la pynshai ruh ia ki jingmyntoi jong ki pait ka lum Garo da ka jingdon jong ka lynti rel, ha kaba kawei nakine ka dei ia ki nongrep ki ba lah bah kit ia ki mar rep jong ki ban leit die sha Guwahati.
Ki nongtrei sorkar ki lapynpaw ruh ha U Myntri Rangbah ba na kadaw ka jing iapher ka bai kit bai bah jong ka rel,ki trai shnong bad kumjuh ruh ki nongkhaiiki ju leit beit da ka rel ha ka ban kit ia ki mar jong ki,ha kaba wat ka dor jong ki mar ba wanrah nabar ruh la lah ban die kham duna dor ha ka distrik.
Shillong: Ka sorkar India ka la pynkhreh shait shait ban kyntiew ia ka Shillong ba kan long kum kawei na ki smart city ha poh ka Ri India.
Halor katei ka phang, u nongthoh khubor u la pyrshang ban leit wad jingtip shaphang ka jinglong jong ka Iewduh.
Ha ka jinglap jong u nongthoh khubor,la lap ba ki jaka leit paitkhana paitbah ki don kumba 13 jaka eiei sawdong jong ka Iewduh.
Bad u la ioh ban iakren bad ki nongpyniaid ha ki jaka leit shabar paitbah,ki la iathuh ba ka jingmih ha ka shi sngi shi sngi ka duna bha antad tang kumba 500 tam eiei.
Bad ka dor ba la pynbeit ka long beit san tyngka na ka bynta ki ba leit pynjhieh ,bad shiphew tyngka na ka bynta ki ba leit painkhana.
Ha ba kylli ba balei ka duna haduh katta kat ka jingheh jong ki nongwan iew bad wat ki nong shong iew ka Iewduh,la ki dang don neem ki ba leit shabar pathar sha rud sha kiar bad kitei ki iathuh ba dang bun ki paitbah ki dang leit shabar pathar sha rud sha kiar lait noh kaba leit painkhana khamtam ha ka por ba la dum.
Haba la kylli ba la ka um ka pahuh ne em ba ki paitbah nong pyndonkam kin ioh ha ka jingdonkam jong ki.
U Rupang u la ioh ia ka jubab ba ka um ka shu ia biang ha kaba pyndonkam bad ban theh ban lait jing sma.
Shillong: Ka Synjuk ki Nong Treikam Lajong (KSNTL), East khasi Hills District, ha ka jingialang kaba long ha ka 7 tarik Jymmang 2019, ha Madanrting, ka la rai ban pynlong ia ka jingialang ha ka 10 tarik Jymmang 2019 ha Shnong Umphyrnai haka iing ba don mar syndah bad ka Kor tylliat Maw jong u bahduh Lyngdoh Nongbri ha ka por 9 baje mynstep bad la kyrpad sha baroh kiba shah ktah ban ia wan khnang khnang sha ka jingialang ban long ha katei ka sngi, ong ka kyrwoh lyngba u Bah Egenstar kurkalang President.
Kane ka synjuk ka kynthup ia ki nongseng karkhana, ki dukan ba pyndonkam da ki kor ki bor ba donkam bording kum kiba trei mashin tylliat maw, shan kali, shna nar stee, shna tiar iing bad kiwei kiwei de ki kam.
Ki la iakren ia ka jingshah ktah jur bad poi ruh sha ka jingduhnong kaba khraw naka daw ka jingpynjari ka tnad MeECL ia ka jingpynduh bording kaba 4 kynta haka shisngi naduh ka por 9 baje mynstep haduh 12 baje shiteng sngi bad bteng biang 7 baje janmeit haduh 8 janmeit man la ka sngi naduh u bnai Lber ba la dep haduh mynta.
Ka kynhun hapoh ka jingialam u president bah Egenstar Kurkalang bad don lang u General Secretary bah B.Lyngdoh Nongbri ha ryngkat ki dkhot lah dep ban iakynduh bad pynsngew ia kane ka jingeh ha u Director MECL (Distribution) haka 24 tarik u Iaiong 2019 ha ophis ha Lumjingshai, Shillong.
Hynrei kam don kano kano ka jingpynjynsur lane ka jingpynkylla iaka por kumba ka kynhun ka la kyrpad iaka Sorkar lyngba ka jingiakren bad u Director.
Kane ka la ktah haduh katta katta iaka jingtrei kam jongki karkhana kiba don haka thain Mawblei, Laitkor, Pomlakrai,Mylliemlum ,Smit, Nongkrem, Umphyrnai ter ter shaduh Sohryngkham, Mawryngkneng haduh thain Puriang kumjuh sha ki thain Laitlyngkot bad Laitkroh bad ki bynta ka Upper Shillong.
Ki don kiba shim ram ban seng ia ki kam jongki bad kane ka la ktah jur ia ka kamai kajih jongki.
Shillong:U N Chandan Deb, ula ujor ba ha ka 7tarik Jymmang, ha ka por 1.30 mynstep, ki runar, ki la thang ia ka kali jongu, ka Alto-800 car, ML-05K-9445 ha R.R Colony, Rynjah, Shillong.
Shillong:Ki nongshong shnong jong ka shnong Umsohbar, Ribhoi District, ki la pynpaw ia ka jing lynga ba jur namar ka jing lehsting jong ka tnad ai bor ding(MePDCL)ban wan peit lem ia ki lain iaid ding (wire).
U juh u line ba pyniaid ding ha ka shnong Warmawsaw ka don,katba ha Umsohbar pat kam don.
La ong ki nong shong shnong na katei ka shnong.
Kum ki nongshong shnong ba sah ha khap Assam,ki da sngew pangmet shibun ban iohi ba ki ing jong ki shnong ba sah ki dkhar ki ba ioh bor ding lang na ka Assam bad na Meghalaya ki phyrnai khrek khrek,katba kitei pat ki hap shong dum da ki bun bun taiew bun bnai.
Nalor ba ia ka bill ki ju ioh pdiang beit man u bnai khlem da map wat ha ki bnai bym don ding ruh, ha kaba hap ban thied sa ki mombati ym duna ar song shimiet ryngkat ha ka dor ba 30 haduh 35 shi song.
I mat ka lah ban dei kaba kum kine ki jingeh,ba kaba ba sah ha ki thain khappud, ki sa kham mon ban leit dem ha Assam namar ba ki jingmyntoi,ki kam pynroi ki kham ioh na Assam, kren diaw ki paitbah.
Nongpoh: Ha ka sngi kaba bud ba u Bah Michael Warjri, u Secretary ka Hima Nongspung, u la shah hiar thma ha ki paidbah jong katei ka thain, hynnin ka sngi ki nongialam jong ki kynhun sengbhalang ha Ri Bhoi kiba kynthup ia ka HNYF, FKJGP, HYC lem bad kiwei ki la hiar ban jurip ia ka iing jong utei u Secretary, kaba la shah pynjulor ha ki briew kiba sah ha katei ka thain.
Ka Ambulance, kaba la shah pynpait ha ki runar ha phyllaw iing U Bah Michael Warjri.
Haba hiar jurip ia katei katei ka iing kaba la shah pynjulor, la iohi ba katei ka iing jong utei u Secretary ka Hima Nongspung, ka la shah pynjulor shaba palat pud, ha kaba la iohi ba kitei ki paidbah ym tang ba ki pynjulor ia ka iing, hynrei ki da pynjulor ruh ia ki jingthung jingtep bad thang ruh ia ki kot ki sla ba donkam, pynjulor ia ka Ambulance haba don ha katei ka iing bad thang ia kawei ka Komputor.
La lap ruh ba ha katei ka shnong New Balakhwa, kaba u Bah Micheal Warjri u sah, ka dei tang katei hi ka iing Khasi kaba don ha katei ka thain, hynrei lait nangta bun hi kiba sah ki dei na kiwei pat ki jaid bynriew.
Ka long ruh kaei kaei kaba sngewlyngoh, ba ha katei ka jingleit jurip da kitei ki nongialam sengbhalang, ym shem la don wat tang uwei na ki paidbah jong katei ka shnong ki ban mih ha katei ka iing kaba la shah pynjulor, hynrei kaba kham pynlyngoh eh ka long ba wat ki nongkitkam ka Hima Nongspung, ym shem la wan mih.
Haba kren sha ki lad pathai khubor, u Samla Kitboklang Nongphlang, Chief Organizer ka FKJGP bad u Bah Marcus Marten, ki la pynrem jur halor katei ka jingjia bad khamtam eh ia kito kiba la donkti ban leh ia katei ka kam bymman, ha kajuh ruh ka por ki la kynnoh ba baroh katei ka jingjia ka la mih tang na ka daw ka jingbym shimkhia da ka sorkar jylla ban pynbeit noh ia u pud u sam.
Shillong: Ki nongialam ka North Eastern Hills University Students Union (NEHUSU) myn hynnin ka sngi kila leit ban kynduh ia u Control of Examination ba u dei ban pynbeit hapoh lai sngi ia ka jingioh mark ki samla pule kaba la wanrah ia ka jingshaiong ia ki.
Ha kaba kren sha ki lad pathai khubor, u General Secretary ka seng u samla Iarapbhathik Shangrit u la ong ba ka jingioh mark kaba tang 01, 03 jong ki samla pule kiba ia ka eksamin NEHU,ka la pynlyngngoh ia ki samla pule namar ba ha ka 1st bad 2nd semester ki ioh 70 percent hynrei ha kane ka 3rd semester ki ioh tang katne ki mark.
“Ngi la ai jingthoh ban bishar ia kane bad ngi la ai por lai sngi ia u Controlller of Examination bad lada kim leh eiei, ngin shim da kiwei ki sienjam", la ong u samla iarapbhathik.
U la iathuh ba u Controller of Examination u la kular ban khot jingialang ban iakren ia kane ka kam.
“Ha ka jingpeit jong ngi, ngi la iakren ngi la ioh peit ia ki mark jong ki samla pule bad ngi la iohi ba kiba ioh 64-70 percent ha ki 1st bad 2nd semester, mynta kila ioh tang 01, 02 bad kane ka la pynlyngngoh ia ngi", la ong u general secretary ka NEHUSU.U la bynrap, “Ngin leit kynduh biang ia u hadien kane ka 3 sngi bad lada um leh eiei, ngin sa shim da kiwei ki lad namar ba kim lah ban shu lehkai ia ka jingim jong ki samla pule".
Nongstoiñ: Hadien ka jurip ba kyndit da ki nongialam jong ka seng ki samla pule jong ka West Khasi Students Union (WKSU) ia ka skul Sibsing Memorial Govt HSS, ki la lap ba katei ka skul pule hapoh ka jingkhmih jong ka sorkar jylla ka dap da kiba bun ki jingduna kum ka jingbymdon ki nongpeit ba pura ha katei ka skul ka jingbymdon ia ka/u Principal ba pura bad kiwei kiwei.
Katkum ka kyrwoh khubor na u President ka WKSU u bah D.Sunn la ong ba ka Seng ka la lap ruh ba ki don haduh ar ngut ki nonghikai kiba la shong thait bad shah pynkynriah kam noh na katei ka skul kiba kynthup ia ka post Asst.Lecturer ha ka subject Khasi (MIL) bad kawei ka kam Asst.Lecturer ha ka subject Biology jong ka Higher Secondary School la kumba saw san bnai tam mynta hynrei haduh mynta ym shym pat la don nonghikai satia ha kitei ki ar tylli ki subject kaba la buh jingeh ia ki khynah pule ha katei ka skul.
Shuh shuh u la ong ruh ba halor katei ka jingbym don nonghikai ha kitei ki ar tylli ki subject kala pynlong ia ki khynnah pule katei ka skul ba kim lah shah shuh haduh ba ki la nud ban leit ujor wat haduh ki bor pyniaid jong ka tnad pule puthi jong ka thaiñ.
Ha kaba iadei bad katei ka bynta na ka liang jong ki nongialam ka seng, ki la leit ruh ban ia kynduh ia ka Principal Incharge katei ka skul ha kaba naka liang jong I la ong ba ka daw ym lah ban thung ia kitei ki nonghikai kat kum ka jingdon kam ha kitei ki subject Khasi bad Biology ha ka Secondary level ka long ba ym pat lah ban leh eiei da ka sorkar, namar ia mynta ka sorkar ka dang pynjari da ki kyndon Election Code of conduct ha ka jylla baroh kawei bad kala ong ruh kyrmen ba hadien ka result Election MP jong mynta u bnai bad u snem shen yn sa lah ban ban pynbiang ia ki nonghikai ba pura ha katei ka skul.
Ha kawei pat ka bynta na ka liang jong ka seng kala lap ha katei ka jingleit jurip ka long ba katei ka skul ka dang pyndonkam sah ban pynlong skul da ka buillding bala rim (Assam Type House) naduh ka por ba mynshwa bad haduh mynta khlem da don kano kano ka jingmaramot ia ka jingjot jingpra haki kamra class bapher pher bad haki jingkhangit.
“Ka jingtor jong katei ka iing skul kan wan rah ia ka jingma kaba khraw ia ki nongtrei ha katei ka skul bad khamtam eh iaki khynnah skul, lada wan lyngshop ki bor mariang bad lada jia eiei ia ki khynnah skul bad ki nongtrei katei ka skul ka sorkar kaba la long kynrad ia katei ka skul kan hap ban shim jingkitkhlieh" ong u samla D.Sunn.
Kumta ka seng ka dawa na ka sorkar jylla khamtam ia u Myntri Rangbah u Conrad K.Sangma u ba long ruh u dkhot jong ka NEC bad ruh ia u Myntei ka tnad pule puthi u Bah Lakmen Rymbui bad khamtam ia u MLA ka thaiñ u Bah Macmilan Byrsat kumba u la leit jurip teng ia katei ka jingieh shrah ia katei ka skul da ka sorkar jylla ba kin shim khia bad ia pyrkhat bniah kham kloi ban pynbiang pura ia katei ki jingdonkam jong katei ka skul.
Shillong: Ka All India Football Association (AIFF) ka la pdiang ia ka Meghalaya Football Association (MFA) ba kan pyllong ia ka eksamin AFC ‘B Diploma Course’ bad ia ka Futsal Level 1 course ha Shillong, Meghalaya ha une u snem 2019.
Ka AFC B ‘Diploma’ Course (Module 1) kan long naduh ka 12-18 Jylliew 2019 bad ka AFC Futsal Level 1 Course kan long naduh 05- 10 Naitung 2019.
Halor kane, kiba kwah ki lah ban peit na ka the-aiff.
com.
bad ki dei ban phah noh shwa ka 26 tarik Jymmang 2019.
Ki kyndon na ka bynta ka AFC B ‘Diploma’ Course (Module 1) ka long tang kito kiba la ioh ia ka syrnot C Licence Coaches, bad ia ka AFC Futsal Level 1: ki dei ba la ioh ia ka D Licence Coache.
Kiba kwah ki dei ban aplai da ka online bad ia kano kano ka jingtip lah ban ioh na ka oophis ka Meghalaya Football Association lane na u Shubham Kapoor ka AIFF ha ka email: shubham@the-aiff.
com.
Kane ka long ka kyrwoh na u CEO ka MFA u bah Arki Nongrum.
U Bah Welbirt Rani, President ba rangbah ka FKJGP, Sengkmie, u la ong ba ka seng ka pynrem jur haor ka jingshah thombor ia u Bah Micheal Warjri, Secretary ka Hima Nongspung bad uba shong ba sah ha shnong New Balakhwa ha Ri Bhoi.
Ki kot ki sla ba donkam u Bah Micheal Warjri kiba la shah thang noh hynnin ka sngi:RupangU la ong ruh ba FKJGP ha ryngkat ka jingsynran kiba haiing jong utei u Secretary ka Hima Nongspung, mynta ka sngi ki la leit ban kynduh ia ka Kong RM Kurbah, Deputy Commissioner ka Ri Bhoi, ha kaba ki la ioh ruh ban pynsngew ia shibun ki jingdawa kaba la seng ka la buh.
“Ngi la kyntu ia ka DC ba ka dei ban phah kem mardor ia kito kiba donkti bad ha kajuh ruh ka por ngi la dawa ruh ia ka DC ba ka dei ban shimkhia bha halor kane ka kam bad kata ka long ban pynsngew sha ka sorkar" ong U bah Rani.
U Bah Welbirt Rani, u la ong ruh ba ka seng ka sngewkhia ban iai iohsngew ia ka jingshah thombor ki paradoh parasnam ha manla ki jaka kiba don ha khappud bad ka Assam, kata lada phai sha ki thain Langpoh, Block-2 bad Block-1 ruh kumjuh.
“Lada ka iai long ha kane ka rukom, ka por kan sa poi ba ki paidbah ha khappud ba kin tieng bad namarkata kin sa leit ban rejister noh ia ki jaka jongki sha Assam" ong u Bah Welbirt Rani.
Ka seng ka pynrem ruh halor ka jingshah kem u Bah Michael Warjri ha ki pulit Assam, halor kane ngi pynrem ia ka sorkar jylla ka bym shem la shimkhia lada don kiba kum kitei ki jingjia, namar ha manla ba don ki kam huri hura ha ki thain Khappud, bunsien hi ki Khasi ki ju shah rah beit ha ki pulit ka AssamHalor katei ka jingjia ha New Balakhwa kaba hap hapoh ka Hima Nongspung, ki nongialam ka seng, kin sa leit ban iakynduh ia u CEM bad ha kajuh ruh ka por kin sa leit ban kynduh ia u Myntri rangbah lane synbud myntri rangbah jong ka sorkar jylla.
Ha kawei pat ka liang, ha ka jingiakren bad U Syiem jong ka Hima Nongspung, U Paiem Patrick Syiemiong, u iathuh ba haduh mynta, um da tip bha halor katei ka jingshah ktah kti jong U bah Michael, hynrei, u shu shim, ba ka dei kaba u pyrshah, halor ka jingthmu jong ka sorkar Assam ban shna surok sha katei ka shnong Balakhwa.
Halor katei U Pa’iem, u pynthikna ba ka Hima Nongspung, ka khang ia katei ka jingthmu tih surok jong ka Assam, ha kaba ki la iakhun ha High Court ruh bad ba katei ka kashari, ka la bthah ba dei ban sangeh noh ia katei ka jingtrei ia katei ka surok.
Halor katei la iathuh ba U Executive Engineer jong ka tnat PWD na Assam, ula phah ia u kontraktor ban pynsangeh noh ia katei ka jingtrei bad lehse, ka dei na katei ka daw, ba u sa shah ktah kti bein U bah Wajri, ong U Pa’iem.
U Pa’iem, u iathuh ruh ba ula kren ia U MLA jong ka thain, U bah Sosthenes Sohtun, na ka bynta ba un iakren bad ki bor pulit bad kumjuh bad u myntri rangbah, halor katei ka jingjia.
Ka Citizenship Forum ha ryngkat lang bad ka HYC Mawsynram Circle ka sngew ban phah biang ia kane ka kyrwoh ban pyntip paidbah sa shisien sha ki Rangbah Shnong lem bad kiwei kiwei ki riew rangbah bad kumjuh ki paidbah jong ka thaiñ Mawsynram kiba ju pyndonkam ia ka light hapoh ka jingkhmih jingpeit jong ka Meghalaya Energy Corporation Limited (MeECL) Mawsynram Division, halor ka jingbymlah ban pynlong ia ka jingialang myn ha ka 4 tarik (Saturday) na ki daw jongka jing jur palat u slap bad ka lyer.
Kumta ha kaba iadei bad katei ka phang na bynta ban lum ia ka jingialang paidbah la pynbeit ban long haka 13 tarik mynta u bnai naduh ka por 12 baje mynsngi hapoh Mawsynram Higher Secondary School.
La kyntu ia baroh ki Rangbah lem kumjuh ruh ki nongshong shnong jong ka thaiñ ban shimkhia na bynta kane halor ka jingdonkam kaba kongsan ban ioh ia ka jingshai ha kaba iadei bad ka jingaiti jong ka Meghalaya Power Distribution Corporation Ltd.
(MePDCL) ia ka tnad MeECL Mawsynram Division sha ka Feedback Energy Distribution Company Limited (FEDCO) khlem da lah ban wanrah ia ki jingpynshai shaki paidbah kaba la pynsah ha ka lyngngoh haduh kine ki sngi wat hadien ba nakaliang jong ka MePDCL ryngkat bad ka FEDCO ki la dep ban iasoi ia ka jingiateh kular ban shimti naduh ka 1 tarik jong u Iaiong (May) 2019 na bynta ban pyniaid ia ka kam khlem da don ka jingpyntip kaba janai sha ki paidbah kiba pyndonkam ia ka light (Electrical Consumers) hapoh katei ka division.
Nakaliang jong u Samla Banshai Marbaniang ha ryngkat bad u Samla Morgan Lyngdoh President HYC Mawsynram Circle ki la kyntu ia ka tnad MePDCL ban ai ia ka jingshai halor kane ka bynta bad nakaliang jongka MePDCL kila kubur ban poilang ha katei ka sngi kumba la pynbeit ban wanrah ia ka jingshai khlem da kheiñ sting ne ñiew beiñ ia ki nong pyndonkam light (Electrical Consumers) hapoh katei ka division khnang ba kan nym wanrah kano kano ka jingkulmar.
Nakaliang jong ka MePDCL ryngkat bad ka FEDCO kin don lang ryngkat ha katei ka sngi ha kaba nakaliang jongki paidbah ruh kilah ban buh kino kino ki jingkylli katkum kaba dei halor katei ka phang kaba iadei bad ka jingaiti sha ki private sector ban pyniaid ia ka jingpyndonkam ia ka light hapoh ka thaiñ Mawsynram Division.
Khublei shibunSamla Banshai MarbaniangCitizenship Forum.
Shillong: Ka Synjuk ki Nong Treikam Lajong (KSNTL), East khasi Hills District, ha ka jingialang kaba long ha ka 7 tarik Jymmang  2019,  ha Madanrting, ka la rai ban pynlong ia ka jingialang ha ka 10 tarik Jymmang 2019 ha Shnong Umphyrnai haka iing ba don mar syndah bad ka Kor tylliat Maw jong u bahduh Lyngdoh Nongbri ha ka por 9 baje mynstep bad la kyrpad sha baroh kiba shah ktah ban ia wan khnang khnang sha ka jingialang ban long ha katei ka sngi,  ong ka kyrwoh lyngba u Bah Egenstar kurkalang President.
Kane ka synjuk ka kynthup ia ki nongseng  karkhana, ki dukan ba pyndonkam da ki kor ki bor ba donkam  bording kum kiba trei mashin tylliat maw, shan kali, shna nar stee, shna tiar iing bad kiwei kiwei de ki kam.
Ki la iakren ia ka jingshah ktah jur bad poi ruh sha ka jingduhnong kaba khraw naka daw ka jingpynjari ka tnad MeECL ia ka jingpynduh bording kaba 4 kynta haka shisngi naduh ka por 9 baje mynstep haduh 12 baje shiteng sngi bad bteng biang 7 baje janmeit haduh 8 janmeit  man la ka sngi naduh u bnai Lber  ba la dep haduh mynta.
Ka kynhun hapoh ka jingialam u president bah Egenstar Kurkalang bad don lang u General Secretary bah B.Lyngdoh Nongbri ha ryngkat ki dkhot lah dep ban iakynduh bad pynsngew ia kane ka jingeh ha u Director MECL (Distribution) haka 24 tarik u Iaiong 2019 ha ophis ha Lumjingshai, Shillong.
Hynrei kam don kano kano ka jingpynjynsur lane ka jingpynkylla iaka por kumba ka kynhun ka la kyrpad iaka Sorkar lyngba ka jingiakren bad u Director.
Kane ka la ktah haduh katta katta iaka jingtrei kam jongki karkhana kiba don haka thain Mawblei, Laitkor, Pomlakrai,Mylliemlum ,Smit, Nongkrem, Umphyrnai ter ter shaduh Sohryngkham,Mawryngkneng haduh thain Puriang kumjuh sha ki thain Laitlyngkot bad Laitkroh bad ki bynta ka Upper Shillong.
Ki don kiba shim ram ban seng ia ki kam jongki bad kane ka la ktah jur ia ka kamai kajih jongki.
Shillong: Ka Supreme Court, kan pynmih ia ka rai halor ka jing shalan ia u dewiong uba don ha ki par dewiong ha Meghalaya, ha ka sngi thohdieng, ong ka khubor.
Ka jing shong bishar jong ka kashari, kaba mynta ka sngi, ka la rai ban shim ia ka rai halor ka jingshalan ia u dewiong, uba la dep tih, ha ka sngi thohdieng, katba ia ka ka jing pyllait syndon ia ka kam tih dewiong, la sngewthuh ba ka kashari, kan lah ban ai ia ka rai hadien ka shuti lyiur jongki, ka ban long ha U Naitung 2019.
Ka komiti, kaba la thaw da ka NGT, ka lap ba u don u dewiong, uba 65,81,147 metric ton, uba dang sah ha ki par haduh ha kine ki sngi, katba ki trai par ki kam, ba u dewiong, u don 1,36,37,707 metric ton, katba kum ka jingkhein kaba ha ka 30tarik Nailar 2014.
Shillong: Ka KSU Umrynjah Unit kawei na ki unit kaba hap ha ka jingkdup jong ka KSU Mawlai Circle, ha ka step jong 08tarik Jymmang, hapoh ka jingialam u Samla Oswel Thabah  bad u Samla Ryan Nongdhar, President bad General Secretary ka KSU Umrynjah Unit ki la pynlong ia ka jing khynra kaba kyndit ia ka jingdon jong ki bar Jylla kiba wan ban bylla ha u pud u sam jong ka Shnong jong ki bad ha kane la jing khynra jong ka Unit la shem ba ki don shisha katto katne ki bar jylla kiba wan bylla hangthie bad haba pan ia ki kot ban pynshisha ba ki dei ki nong India, kim shym ladon satia bad kumta hi na ka liang ka Unit, ka la beh krad ia ki ryngkat ka jingmaham ia u Contractor ba um dei ban wan ialam bad pynshlur ia ki bar jylla ban wan bylla sha ki thie ki dong ki thaiñ kiba dang ia im iasah para Khasi.
Kyntang iawai na ka liang ka Unit ka la maham ia kito ki Contractor baroh kiba ioh kam shathie ba kim dei ban wan ialam bylla da ki bar jylla, hynrei kin wan ialam da ki para doh para snam bad lada ki ialeh pyrshah na ka liang ka Unit kan pyrkhat da kiwei pat ka lynti, ong ka kyrwoh    na u Samla Ryan Nongdhar General Secretary KSU Umrynjah Unit.
Ka shnong Umbir, ri-Bhoi ka la pynshai ba kam don kano kano ka jingtip halor ka jingmih khubor ban don kata ka Pool Festival bad ha kajuh ka por, ka dorbar shnong ka la pynrem jur ia ki nongpyniaid bad khang pyrshah ia kiba thmu ban pyllong ia kane ka tamasa khlem ka jingtip bad ka jingioh jingbit na ka dorbar shnong.
Ka dorbar shnong ka pyrshah jur ia kane ka tamasa ka bym iahap ha ka imlang sahlang bad kam shah ban pyllong ia kino kino ki tamasa hapoh u pud u sam ka shnong khlem ka jingbit na ka shnong, la ong ka kyrwoh na u bah S Syiemlieh u rangbah shnong ka Umbir.
Lah ban kdew ba ki sengbhalang bapher bapher naduh ka HYC, FKJGP, KSU kila pyrshah jur ia ka jingthmu ka Ultra Socialites ban pyllong ia ka tamasa phong patlun lyngkot ha ka 11 tarik mynta u bnai ha Resoirt ha Umbir, Ri-Bhoi, da kaba kila kam ba kane kan pynpoh dor ia ka jaitbynriew ban shu bud tynneng ia ki rukom ka ri sepsngi.
Katno lyngkot?.
Jowai: Ki pulit ka West Jaintia Hills mynta ka step ki la ioh ban kem ia ki 6 ngut ki khar Muslim bad kurup ruh ia ki battery Mobile Tower ba shongdor ym duna ia ka 10 lakh tyngka.
Ka khubor na ki pulit, ka la iathuh ba hadien ka jingbuddien halor ka jingshah tuh ki Battery jong ki Mobile Company ha kylleng ka ri lum Jaintia hynne dang step ki la leit ban khynra ia kawei ka iing basah kitei ki khar Muslim kaba don ha Ladthadlaboh hajan Mooralong, ki la ioh kem 6 ngut katba ar ngut pat ki la ioh ban phet bad kurup haduh 148 tylli ki Battery kiba shongdor ym duna ia ka T.6200 /- ne tam uwei uwei u Battery.
Ki pulit ki la ioh kurup ruh kawei ka Maruti Gypsy kaba don ia u No.ML04-3186 kaba la suba jur ba katei ka kali ruh kadei kaba don u No.plate ba shu pyndait thok da kitei ki nongtuh battery ba shyrkhei.
Na kitei ki 148 tylli ki battery, kitei ki nongtuh ki la dep pynpait haduh 107 tylli ban sei ia u Copper bad ia u Sisa (Lead) bad la thep ha ki byrni dewbilat ban kit leit die sha Kamrimganj lane sha Assam.
Kitei ki 6 ngut kiba la shah kem kidei kiba la tip kyrteng kum u  Nujammil Ali (48) na Karimganj, Surujamal Ali (20) na Kamrup Asssam, Abduch Chalam na Krihamari, Barchuliya, Asssam, Fulchan Ali (30) na Karihamari, u Nur Hussain Ali na Kamrup bad u Raham Ali (63) na Nalbari, Assam.
Kine ki la tuh ia kitei ki battery na kylleng ki mobile Tower kiba don ha East bad West Jaintia Hills.
Ki pulit ki dang tohkit ia kitei baroh kiba la shah kem ban lap ia kiwei pat kiba donkti.
Ka result jong ka eksamin HSSLC Class 12 jong ka sobjek Science bad Commerce, ka la mih mynta ka sngi.
Ka  St Anthony’s Higher Secondary School, Shillong, ka wan ha jrong duh ha kaba iadei bad ki 10ngut kiba wan shakhmat eh, ha ka  HSSLC (Science), katba ha ka Commerce, la wan shakhmat duh da u samla puel na  BBS College, Shillong, U  Bhanudaya Upadhaya, da kaba u ioh 448 marks.
Ka Second bad ka Third Position, la ioh da U Bulbul Das bad U Damewanshwa Bittu Rymbai, na St Anthonys’ Higher Secondary School.
Ka Liverpool, ka la pynliem ia ka Barcelona ha ka jingialehkai Semi Final jong ka Champions League, kaba long hynnin ka miet.
Ka Liverpool, ka la pynliem da 4-0 ha ka jingialehkai jong ka kylla kaba ar bad ia ki kol, la ioh thep da U Divock Origi, ha ka minit kaba 7 bad kaba 79, nangta sa U Georgino Wilnaldum ha ka minit kaba 54 bad kaba 56.
Lyngba katei ka jingjop, ka Liverpool, ka la pynliem ia ka Barcelona bad ioh rung sha ka ialehkai phainal jong ka Champions League.
Lah ban pynkynmaw, ba ha ka jingialehkai sdang, ka Barcelona, ka la pynliem ia ka Liverpool, da 3-0.
Shillong: Ha ka jing iakynduh jong u nongthoh khubor bad ki nongotdoh masi ha Iewduh myn hynnin ka sngi, ki la pynpaw ia ka jingduh mynsiem, namar ba ki masi ba ki donkam ban thied ban pyndap iaka jingdonkam u paitbah, katba nang mih ki sngi la nangshitom ban ioh.
Ki la pynpaw ruh ba ka dor kaba ki iadie mynta ka dei 300 tyngka shi kilo ha kaba kane ka dor ka dei na duh 2snem naduh ba la pynkiew na ka dor 280tyngka shi kilo.
Ki la iathuh ruh ba ka daw jong ka jing kyrduh ban ioh pahuh ia ki masi ka lah ban long namar ka jing shalan tuh sha Bangladesh.
Namar katkum ka jingtip jongki, kham bun ki masi ba leit die be ain sha Bangladesh ban ia kaba die hangne ha ka Ri lajong.
Haba la kylli ba la ka dor ka tam haduh katno hangne ha jaka lajong bad kaba ki ioh ban leit die sha bar,ki la iathuh antad ba lehse ki nongdie ki lah ban die palat ban ia ka mar shiteng ruh.
Haba la kylli pat la ki la leit ban ot doh ha Mawiong ha ka jaka ba ka sorkar ka la shna ne em bad halor katei ki la iathuh ba don kiba la leit ot sha Mawiong, don ruh kiba ot sha ki jaka ba la shna lajong kum sha Phudmawri,sha Laimer, sha Umpling bad shawei shawei de, namar ki kham jan.
Haba la kylli la katno tylli lah ban bam doh ha ka thain jongngi shi sngi shisngi,la iathuh ba antad kan ym duna ia ka 400 haduh 500 tylli eiei.
Shillong:Ka Dorbar u San Kur Khatwei Kur jong ka Raid Mylliem Dorbar Raid ka la rai ha ka jingialang ba la long ha ka 23.04.2019 ba kan don ka jinglehniam bad ki riti ki dustur ha Hima Mylliem kumba julong manla ka snem kata ha Iew Mylliem Rim ha ka 11tarik Jymmang 2019 haka por 11 baje mynstep.
Kumta la kyrpad iaki Rangbah shnong bad nongkitkam shnong ba kin ia poi khnang ha katei ka sngi bad ka por ba la buh.
Shillong:Ka jylla jongngi ka dei ka jylla ba bun na ki nong shong shnong, ki dei ki nongbamdoh.
Hynrei haba peit pat ia ka jingpynmih ka duna shaba palat.
Haba u nongthoh khubor u la ioh ban iakren bad ki nongdie doh sniang, ki la iathuh ba hap ban leit thied shaduh Assam ban pyndap ia ka jingdonkam ki paitbah jongngi hangne ha ka Jylla lajong.
Ki la pynpaw ba lada ka sorkar kan kham shim khia ha ka ban iarap ia u paitbah nongshong shnong jong ka Jylla, ymtang ban ai ki jingiarap shna sem sniang bad bai thied “niangkhun, hynrei kan thaw de artad ki lad ha ka ban pynioh iaki jingbam de ha ka dor ba la pynduna bad lada ka lng kumta, kan kyntiew shisha iaka jing pynmih doh nala ka jong ka Jylla.
Namar la antad ba kumba 100 haduh 200 tylli shi sngi shi sngi, ka jing bam doh tang ha thain sor ruh kan poi.
Jowai: Ki shipai BSF kiba don ha Nongkhen BOP, ki la ioh ban kurup ar tylli ki masi dap na khappud kiba thmu ban shalan tuh sha ri Bangladesh da ki briew bym lah satia ban ithuh.
Ka khubor na ki BSF bad pulit ki la iathuh ba kane ka jingiohkurup ia kitei ki masi dap ka long ha ka 21 tarik u Iaiong ha ka por 2:30 mynstep katba ki shipai BSF ki dang iaid pahara ia u pud ka India bad Bangladesh.
Ia kitei ki masi la aiti sha ki pulit ha Dawki bad ruh ki pulit ki la ujor mukotduma katkum ka kyndon kaba 11 jong ka PCA Act bad la kyntu ia ki paidbah lada ki shah tuh masi ban wan ia kynduh ia ki pulit Dawki.
Ha kajuh ka por, na ka liang u SP ka West Jaintia Hills, u bah Lakador Syiem u la iathuh ba ki BSF kiba don ha Dawki bad ha Muktapur ki la ioh ban kurup haduh 301 tylli ki masi kiba thmu ban shallan tuh sha ri Bangladesh.
Na ka liang u SP u la kyntu ia ki riew paidbah kiba don ba jah masi ne shah tuh ki masi ba kin wan ia kynduh ia ki pulit ka Dawki Police Station.
Jowai: Ka Seng ki Driver Trok kaba la tip kum ka East Jaintia Hills Driver Association, ka la ujor ia ki karkhna dewbilat kiba don ha East Jaintia Hills sha u Deputy Commissioner, halor ka jingbym shym la pynbiang kitei ki company ia ka umbam, ka painkhana bad ka jaka ban shet bad ruh ka jaka sum bad jaka shong thait.
Ki driver ki hap ban ap 2 haduh 4 sngi ban ioh pynhiar lane kit ia ki mar kitei ki karkhana ban shallan shabar jylla bad ruh ki mar kum ki fly-ashes kiba la wan rah na Assam.
Hynrei ki driver kim don ia ka painkhana kaba biang kaba khuid bad ka umbam umdih kaba biang.
Bun na kitei ki driver ki ia shet hi ia ka ja ka jhur ha kitei ki jaka pynieng kali jong kitei ki company, hynrei ka la buh jingeh ia ki lada jia ba slap, la ong katei ka seng ki Driver.
Ka seng ka la leit buh ia ka jingujor ia kitei ki jingeh ki driver sha u Deputy Commissioner ka East Jaintia Hills, ha kaba na ka liang jong u DC ruh u la kular ban shimkhia ia kane.
“Bun na ki driver ki leit painkhana sha khlaw bad kane ka la pynjakhlia ia ki jaka kiba don sawdong kitei ki karkhana bad ngi la kyntu jur ia u DC ban shim khia ia kane na ka bynta ka koit ka khiah bad ka bha ka miat jong ki driver bad ruh ia ki paidbah nongshong shnong kiba don marjan bad kitei ki kharkhana pynmih dewbilat", la ong u Sakilon Chyrmang President ka Seng.
“Ngi la leit jurip ia ka Green Valley Cement Pvt.
Ltd, ia ka Star Cement bad ia ka JUD.Ka Green Valley ka don ka painkhana kaba ym long ban pyndonkam, ka jaka shet kaba rit eh katba da ki spah ki trok ki ieng ha katei ka jaka pynieng kali jong ka, Ka Star Cement ka don ka Painkhana hynrei ka um kam shym la pynioh ia ki driver katba ka jaka shongthait (Rest Room) na ka bynta ki driver, ym shym la ai lad pat ia ki ba kin pyndonkam ia ka", la ong u Geral Phawa uba dei u Genl Secretary ka seng.
U la bynrap shuh shuh ba ka JUD, ka Amrit bad ka Gold Stone kiba dei kiwei pat ki karkhana pynmih dewbilat kim don satia ia ka painkhana bad ka um na ka bynta ki driver.
Nongpoh: Haba pynpaw ia ka jingsngewkhia halor ka jingbym shimkhia da u Kontraktor ban pyndep ia ki surok kaba u dei ban pyntrei, hynne ki nongialam ka Seng Federation of Khasi Jaintia and Garo People, North Khasi Hills District, ki la leit ban iakynduh ia u Executive Engineer ka PWD Nongpoh Division, na ka bynta ban pynpaw ia ka jingpyrshah halor katei ka jingbymshimkhia da utei u Kontraktor, ha kaba ki la dawa syndon na utei u EE ka PWD ba u dei ban weng noh syndon ia katei ka Work Order kaba la ai ban pyntrei sha utei u Kontraktor.
Ka daw kaba la pynlong ia kitei ki nongialam ka FKJGP ban leit kynduh ia u EE ka PWD, ka dei hadien ba ki la lap ba utei u Kontraktor um shem la lah ban pyndep ia 2 tylli ki surok, kiba u dei ban pyntrei bad kita ki kynthup ia ka surok na ophis DC kaba mih sha Sajer Nongpoh bad kawei pat ka dei ka surok na Umdap sha Shakoikuna.
Haba kren sha ki Nongthohkhubor, u Bah Luistar Lyngdoh, General Secretary ka FKJGP, u la ong ba kaba la pynlong ia ka seng ba kan leit ujor sha utei u EE ka PWD, ka hadien ba ki la ioh ia shibun ki jingujor na ki paidbah jong ki shnong kiba pyndonkam ia kitei ki surok, namar tang na ka daw ka jingpynslem da utei u Kontraktor ban shna ia kitei ki surok, ka pynlong ia ki paidbah ba kin shem ia shibun ki jingjynjar ha ka leit ka wan.
Namarkata, na ka bynta ka jingmyntoi jong ki paidbah bad khnang ba kitei ki surok kin dep kloi, na ka liang ka FKJGP, ka kyntu ia utei u EE ka PWD ba u dei ban pynduh noh ia ka Work Order jong utei u Kontraktor, da kaba ai noh sha kiwei pat ki Kontraktor kiba lah ban pyntrei stet ia ka kam bad ban pyndep kloi, khnang ba kan wanrah jingmyntoi ia ki paidbah, bynrap u Bah Luistar Lyndoh.
Ha kajuh ruh ka por, ka FKJGP ka la pynsngew ruh halor ka jingslem ban pyntrei ia ka surok kaba don ha shnong Baridua, kaba ki paidbah hi ki shem jingeh namar ka jingsniew ba palat pud u surok, hynrei haba iadei bad katei ka surok ha Baridua, na ka liang utei u EE ka PWD, u la ong ba ia katei ka surok yn sa siang rong noh shen.
Shillong: Mynta ka sngi, ha ka por 6.30 eiei mynstep, kiba ha ing bad ki nongshongshnong jong ka shnong Mawkriah ki la lap noh ia ka met jong u bah Running Ramsiej 29 snem,  uba ba don 3 ngut ki khun bad uba ju die jain ha Umsohsun, na Damsite Mawlyndep  ka ba la per lyngkter ha kynriang um.
Ia ka met u ne u samla la iohi ba ka per ha sla um mynta dang step, da ki bahaing bad ki briew kiba na ka shnong Mawkriah kiba ap mied naduh ki sngi ba une u samla u  ngam jyllop.
Ia  ka met la wan shimti da ki pulit ban leh ia kaba donkam.
U bah  Runing, u dei uba la ngam jyllop naduh ka 3 tarik mynta u bnai bad ia ka met jongu la tep noh mynta sngi hi.
Nongpoh: Ka ophis u District Sports Officer, Ri-Bhoi District, Nongpoh, hynnin ka sngi ka la lah ban sdang noh ia ka District Level Inter School Football Tournament (Subroto Mukherjee Cup) 2019 Ri-Bhoi District.
Ia katei ka lympung ialehkai phutbol ki skul ha Ri Bhoi, la pynlong ha ki ar-tylli ki madan Football kata ha madan ialehkai ka Umsaitsning bad ha Umran Niangbyrnai.
Ha ka jingialehkai ki khynnah shynrang U-17 snem kaba la long ha Umsaitsning, ka St Francis H.SS ka la lah ban pynliem noh ia ka Nehru Memorial SS da 1-0, ka Umroi SS ka la lah ban pynliem noh ia ka Auxilium SS da 5-1, ka Evershine SS ka la pynliem noh ia ka St.Micheal H SS da 2-1, ka Umshorshor SS ka la pynliem noh ia ka Nongjri Presbyterian SS da 1-0 score bad ka Khrumdiengiei Hr.
SS ka la pynliem noh ia ka Maiparbat SS haduh 11-0.
Katba ha ka jingialehkai ki khynnah 14 snem ha madan Umran Niangbyrnai, ki khynnah ialehkai ka Umsning Presbyterian H.SS ki la lah ban pynliem ia ka St.Micheal H.SS da 1- 0, ka Evershine SS ka la pynliem noh ia ka St.Francis H.SS da 1- 0 bad ka Nongthymmai Presbyterian SS ka la pynliem noh ia ka Nehru Memorial Higher SS 2-0.
Nongstoiñ: Ka West Khasi Hills District Cricket Association (WKHDCA), kala ioh ban pynhap pyrda noh ia ka lympung ialehkai cricket kaba la tip kum ka 3rd Inter School Cricket Tournamement 2019, ha kaba u bah Kit Hoojon President ka BJYM u la long kum u kongsan.
Haba phai sha ka jingiakhun phainal kaba la long hynnin ka sngi ha ka madan NDSA ha Nongpyndeng ka skul Sibsing Memorial Govt.
HSS kala ioh ban khur ia ka nam lahduh ha ka kyrdan jong kiba hapoh ka 15 snem da kaba pynliem noh ia ka Anderson HSS da 1 ron.
Shuh shuh ha ka jingialehkai ki kynthei pat jong kiba hapoh ka 18 snem na ka liang jong ka Sibsing Memorial Govt.
HSS kala ioh ban khur ia ka jingjop da kaba pynliem noh ia ka St.Francis D’assisi da 19 ron.
Haba phai pat sha ka jingiakhun jong kiba hapoh 18 snem ha ka liang ki khynnah shynrang ka Anderson HSS kala ioh ban khur ia ka nam lahduh da kaba pynliem noh ia ka Sibsing Memorial Govt HSS da 7 wiket.
Ha katei ka sngi nalor u kongsan la iadon lang ruh u bah Peter Lamare na ka Meghalaya Cricket Association kum u symbud kongsan, ki dkhot bad nongkitkam ka WKHDCA, ki riew rangbah bad kiwei kiwei kiba la sam ruh ia ki khusnam sha ki nongjop.
Khublei shibun.
Shri.Dap B.Syngkrem.
Kolkata:U Himanta Biswa Sarma, myntri jong ka sorkar Asam bad U Dilip Ghosh, u nongialam ka seng BJP ha Bengal, ki la shah shoh bad shah beh thong, ha ki nongtrei jong ka seng Trinamool Congress (TMC) ha West Midnapore district.
La iathuh ba katei ka jingshah hiar thma jong kitei ki arngut, ka dei ha Khejuri, kaba don ha West Midnapore.
La iathuh da U Sarma, ha ka tweet jongu, ba ki nongtrei jong ka seng TMC, ki la khang lynti ia ki, hynrei ki pulit, kim shym la iarap satia ia ki.
“Ki ehrang TMC, ki khang lynti ia ngi baroh arliang bad ki pulit jong ka West Bengal, ki shu peit kai iangi" ong U Sarma.
U iathuh shuh shuh ba ki nongtrei ka seng BJP, kiba bun ki la mynsaw bad ki la shah khang lynti ruh.
Ki khubor ki iathuh ba ar tylli ki kali SUV, ki la jot thiaw ha katei ka jingshah shiar thma jong U Sarma bad ki nongbud jongu.
Ym tang katta, la iathuh ba ki don 20 tylli ki thuk thuk jong ki nongtrei jong ka seng BJP, kiba la shah pynjot thiaw.
Shillong: Ka JSU War Jaintia Circle, ha ka jingialam jong u President samla Eddy Kery Pohtam bad u General Secretary u Kerrydiam Lamin, ki dawa na ka sorkar ban maramot ia ka surok ba don ha Tamabil ka ba long ruh ka jaka ba la mang ban shna ia ka Integrated Check Post – Dawki.
Ka seng ka la sngew bynniaw ba kumno ha kiwei ki jaka ha Ri India ba lah mang ban shna ia kine ki ICP – Phase 1 kiba long ki dry port lane ki kad jingia khaii ha ryngkew, katba ia ka Dawki um shym la lah ban pyndep bad la sakhi ruh ba lah pynsangeh treikam ban shna ia ka.
Kane ka jingsangeh treikam da ka Land Port Authority of India ban shna ia ka ICP Dawki, ka la pynlong ia kane ka jaka bad surok ban sniew  palat than bad kaba lah shem shitom ban iaid ki kali.
Kane ka jingsniew ka surok ka la pynlong ruh ba ki kali kit mar ban khyllem khah khah bad ki nongleit iew leit hat bad ki nongrep ruh ki lah shem jingeh ban poi ha ka por ba biang khamtam kiba na ki shnong ba don ha ki khappud kum ka Nongtalang, Amlympiang, Amdoh, Rhongkum, Amsku, Muktapur, Syndai, Hawai Bhoi bad kiwei kiwei.
Ka seng ka la pynpaw ba wat la ka Land Port Authority of India, kam shym lah shimkhia, hynrei ka PWD ka dei ban leh ei ei ia kane khnang ba kane ka surok kan nym julor shuh shuh.
Ha ka juh ka por ka seng bad ka sur u paidpah ki lah pynpaw ha u MLA u Ma Lahkmen Rymbui uba dei ruh u MLA jong ka thain bad ruh uba long u Myntri ka tnat Border Areas ba un shimkhia bad ban pynstet noh ban shna noh ia ka surok khappud (Border Road) ba iaid naduh Tamabil shaduh Muktapur.
Ki briew jong kane ka thain kiba im ha ka rep kwai rep tympew ki la pynpaw ba kane ka surok, kaba long ka surok ba kongsan tam, namar ba bun u mar rep ki pynkit lyngba kane ka surok ban pynpoi sha ki iew ki hat.
Ki nongrep bad ki nongshongshnong ki la sngew bynniaw ba kumno kane ka surok ba um shim la pynbha ia ka mynta da ki 20 snem kynthih watla bunsien hi ki MLA jong kane ka thain War Jaintia ki ba don ha ka bor namar ba bunsien ki bat ia ka kam Myntri jong ka tnat Border Areas, hynrei kim shym lah shim khia.
Kane yn ia ong kumno yn ia kynnoh iano?? Hato ymdei mangi hi?? Kane kadei namar jur palat ka rhah pisa por election ynda mynta yn ong kumno ngi jied nong mihkhmat ruh da u bymler ne mangi hi ki bym ler ba ngim pyndonkam hok iala ka iktiar??.
Lada la pynmih da ki thuk thuk bad balei ym shem la ai da ki number plate rongstem ban ithuh ba ki dei kiba kamai, ne ka sorkar ka mut thaw business khlem da siew tax eiei ruh?? Lada kumta te ka tuh ia ka hok Jong ki taksi kamai ha shillong.
Yn ngam tharai ba bun na kine ki thuk thuk kin dei ki driver Khasi kin dei hi ki khyllah jait.
Kanbha ba ka ne ka company kan buh bad ki driver kynthei ruh.
namar ym dei tang ki shynrang balong pasenger.
lada ka kynthei kan shong bad u shynrang kato ka mountain jongka kan tyngkhuh beit ha tyrpeng na shadien jong u.
hadien pat u shynrang umlah khlem da rah jerck namar taiar kala pamchur.
kane ka company ruh ngam pat ju iohi bakan khot advertise hakane ka jylla.
AIS SujaMynta hangne ngim ia kren shuh ia ka Meghalaya hynrei tang ia ka Ri Khasi Jaintia, ngim ia kren katkum ka Map Khasi Jaintia, namar nga kynmaw ba ha kito ki por ba dang rit por ba pule klass II ha skul ngi ia dro ka Map Khasi Jaintia kaba heh baiar kumjuh ka District Jaintia Hills, kaba mut ba ki pud ki sam (State boundary) ki long kiba heh ba iar naduh ba la ioh ia ka Meghalaya full state.
Hynrei ki por ki nangiaid ka Ri Khasi Jaintia ka la nang rit ha ki pud sawdong namar shatei la knieh u Assam shathie u Bangladesh mihngi u Karbi sepngi u Garo.
Haba kumta te haei uta u pud u sam ba thikna jong ka Ri Khasi Jaintia? Lada dro mynta lei ia ka Map Khasi Jaintia te tip ka dur kaba kum kano kan mih? Mynshuwa te kat ka Truck Load hadien pat kat i Bus barit mynta pat sa ka dur aiu mo? Satang katto katne snem pat tip kumno? ioh lehse ka Ri Khasi Jaintia kan long satang ha ki bbynta sor namar ia ki jaka kyndong (border) la klun na ka por sha ka por.
Ia ki Mawpud la nang pynkynriah na shatei shathie mihngi sepngi.
Na shathie ka Bangladesh ka la nang pynkiew ia u mawpud sha ki bynta ka Ri Khasi Jaintia, te lada shah ban ker sainar shiah ka khyndew ka shyiap jaka puta bun kin leit sha Bangladesh haei ki briew kin ia im kumno kin trei kin ktah? Wat ka surok Muktapur Dawki kan sajah rngai shapoh Bangla? Balei ki Nongsynshar ki sorkar ki biej tasngeng katne nalor ba ka Ri ka long kaba rit yn pynrit shuh shuh hato ka biang mo ba kata ka Ri Khasi Jaintia kan long noh tang ha sor? Ka long ka jingduh kaba khraw ia ka jaid bynriew ritpaid jong ngi haba kin duh noh ia ki jaka rep jaka riang ki bri kwai bri tympew bad ki hali.
To tip ba lada la duh noh ia ka khyndew ka shyiap ka mut ba ngi la duh ia ka Ri namar ka Ri ka shong ha ki sawdong sawkun (boundary) ba ki longshwa manshwa ki la ai.
Te lada kane kan iai long kumne khlem pep ka Ri Khasi Jaintia kan sa long tang ha sor, bad kane kan pyni pyrthei ba ki nongsynshar jong ngi ki ieit tang ialade khlem pyrkhat ia kito kiba don sha ki border.
Ka long kaba isangsot shisha ba ka Ri Khasi Jaintia ka shah knieh kumne man ka por la pynkynriah noh ia ki Mawpud ba la buh u barim bajah.
Kynmaw ho u Blei ruh u sngewsih haba la pynkynriah ia ki Mawpud.
U ong – “Wat pynkynriah ia u Mawpud uba rim uba ki kpa jong me ki la buh".
“Wat pynkynriah ia u Mawpud uba rim: wat leit sha ki lyngkha ki khun swet, naba u nongsiewspah jong ki u long uba khlain: un iasaid ia ka kam jong ki pyrshah ia me".
Do not move an-ancient Boundary stone or encroach on the fields of the fatherless, for their defender is strong.
He will take up their case against you" Proverb 22:28 / 23:10-11.
Kumta ka jingpynkynriah ia ki Mawpud bad ka jingailad ban pynkynriah ka long ka jingtim (cursing) ia kiba ktah ia u Mawpud uba kiba rim ki longshwa manshwa ki la buh.
Namar kata ka Ri ka jot noh namar ba duna jingtip (My people are destroyed for the lack of knowledge Hosia 4:6).
Dei na kata ka daw donkam ia ki Syiem ki Nongsynshar kiba sheptieng ia u Blei, lym kumta, ka Ri kan jot noh.
Wat ai ba ka ieit jaid bynriew kan long tang ha ki por election namar kane ka long ka jingshet kylla ia ka Ri bad ka jaid bynriew hi, tang shu jop pat ym ler kam haei haei ruh.
Ka Ri ka donkam mynta ia ki nongsynshar kiba stad kiba nud bad kiba sheptieng ia u Blei.
Namar ka jingstad bad jingnud kim shong ha u briew hynrei na ka bor ba najrong na u Blei kein.
U Hosia u ong a ka Ri ka jot noh namar ba ki briew bad ki nongsynshar kim sheptieng ia u Blei.
Ri Khasi Ri Khasi nga ieit ia phaKa Ri kaba ieit uba rim uba jah;Ki tymmen mynhyndai la ngam iohi shuhJingkynmaw ia ki kan ym duh.
Shillong:  Ka  KSU CEC lem bad ka North Khasi Hills District Unit myn hynnin ka sngi ka la ia kynduh bad ki kynhun Ultra Societies kiba thmu ban pyniaid ia ka Pool Party ha Umbir, Ri Bhoi district ha ophis treikam ka seng.
Ha kane ka jingialang ka KSU ka khang ia kane ka kynhun ban pyniaid ia katei ka tamasa ha ka 11 tarik u Jymmang 2019 ha kaba kitei ki kynhun ki la kohnguh.
Ka nongrim halor ba ka seng ka khang ia katei ka jait tamasa ka long halor ka rukom pynlong bad pynwandur ia katei ka tamasa kaba ktah ia ka akor ka burom bad ka ijot ki khun samla ka Bri U Hynñiewtrep, namar ha katei ka party, la kyntu ia ki nongiashim bynta ba kin ym phong jain, hynrei lait tang ki riam ba iada ia ki dkhot met ba kyrpang ha ryngkat ka dih ka bam.
Ka seng  ka kyntu, ba lada ki kwah haduh katta ki lah ban leh tang para ma ki khlem da ia wer paidbah.
Ia kum kine ki jait jingleh sngewbha kata ka pool party kaba ki ong ba la pyniaid da ka ultra societies ym dei ban shah satia bad dei ban khnang shi syndon namar kane kan wan lam ia ki khun samla jong ngi sha ka jingjot bad sa kawei ruh ki lah ban ngop ha ki jingdih ba pher ba pher.
Te la kyrpad ia ka dorbar shnong ruh ba ka dei ban khnang bad ym dei ban ai lad ia kum kine ki jingleh sngewbha.
Yn ia ong shuh kumno, haba ka juk jong U Adam bad Ka Im, imat kumba ka la sdang ban wan phai biang.
La ioh khubor mynta ka sngi, ba ka la don ka jingpynpra ia ka iing jong U bah Michael Warjri, uba dei U Secretary, ka Hima Nongspung.
Katei ka iing, ka dei ha ka shnong Balakhwa, kaba don ha ka thain Jirang, ha khappud ka Meghalaya bad ka Assam.
U Bah Warjri, u dei uba ju pyrshah bha, halor ka jingthmu jong ka sorkar Assam, ban pynpoi surok sha katei ka thain.
Ha ka jingiakren bad U Bah Warjri, u iathuh ba ki paidbah, ki la bom ia u bad ki thmu ruh ban pynpra noh ia ka iing jongu.
Ka seng BJP hynnin ka sngi, ka kyndit shibun eh, haba ka la mih paidbah ka dur video, ha kaba U Tej Bahadur Yadav, u shipai BSF, uba la shah beh kam bad uba dei ruh uba la thep kyrteng ban iakhun ia ka elekshon MP na Varanasi, na ka tiket jong ka seng, ula pynpaw, ba u donkam ban ioh T.50klur ban siat iap ia u myntri rangbahduh,.
U Tej Bahadur, u mynjur ba ka dei ka dur jongu, kaba paw ha ka video, hynrei, u iathuh ba um ju kren satia, na ka bynta ban siat iap ia u myntri rangbahduh bad u ong ba katei ka dei ka ur, kaba la ring da u pulit ha Delhi, ha u snem 2017, ha ka por ba u shong dharna ha  Jantar Mantar ha Delhi, hadien ba ula shah weng kam na ki shipai BSF.U GVL Narasimha Rao, u nongkren ka seng BJP, u kam ba u iohsngew ia ka jingkren jong U Tej Bahadur Yadav, ha ka video, ha kaba u dawa T.50klur ban siat iap ia U Modi.
Ka jing pynlip light kynsan kynsan 4 sien 5 sien ha ka shisngi ka la ktah shisha ia ngi kum ki nong shnong bad ruh na ka liang U Donboklang Thabah u buh ka jingdawa ba nangne sha khmat ia ka ophis MeECL ba kam dei ban leh kamkai ia ki paidbah ba sah ha ki thain Nongkyndong da kaba pynlip light khah khah namar kane ka ktah shisha, wat ha ki thain jong ngi ki la bun ki briew kiba pyndonkam ia ka light ym shuh da ki sharak kum ha ki por myndai bad kumjuh ki paidbah kiba la wan ban ud ha nga kum u samla ba uba trei ia ka imlang sahlang hapoh ka thaiñ upper shillong , u ong ba phin pynduna noh ia ka jing pynlip bording (load shedding) lane  bun pat kiba  shu lip khlem dei ruh haka por (load shedding) ruh ,  na ka liang ka office MeECL kaba don ha 7mer upper shillong kaba dei khmih bad peit ia kane ka shnong Nongumlong ka la dei ban shim khia namar kane ka jinglip light khah khah  ka la ktah shisha ia ka shnong hi baroh kawei.
Kumta na ka liang jong nga kum u samla ngam banse ban ai shuwa da kane ka jingthoh ha ki lad phathai  khubor bad lada phim lah ban leh ei ei  ngan sa leit wat ha kiba halor duh.
Bah Donboklang Thabah.
Ka Lalringnungi, ka samla lud kaba 16 snem ka rta, ka la wan ha khmat duh, ha ka jingialeh eksamin jong ka  High School Leaving Certificate (HSLC) jong ka Mizoram.
Ka Lalringnungi, ka dei ka khun jong u nongdie jhur bad ka la kyndit thret ialade, haba ka poi ha katei ka kyrdan kaba ha jrong duh.
Katei ka samla, ka pule ha  St Joseph Higher Secondary School bad ka ioh  97.2% ha kaba ka la pynliem ia ki 17hajar ngut kiwei pat ki kandidet.
Ka Lalringnungi, ka dei ka khun jong U  Zothanluanga bad ka Lalhlimpuii bad ka kam jongka, kaba man ka sngi, ka long ban leit iarap die jhur ha iew, hynrei hynnin ka sngi, ka la dei ka jingjia kaba pher, ha kaba ki nongthied jhur bad ki nongleit nongwan, ki leit leit ban ia pajut kti bad ka.
Ka Lalrinnungi, ka shait die jhur man ka sngi Saitjain bad ki kmie ki kpa jongka.
Nongstoiñ: Ki ar ngut ki heprit kiba shipara na ka shnong Nongsynrang kaba don ha ki thaiñ Porla jong ka West Khasi Hills District, kila duh noh iala ka jingim tang hadien ba kila bam ia u tit khlaw katba ka kmie jong ki bad u paieid kila shitom jur.
Katkum ka tyllong khubor la ong ba katei ka jingjia ka la jia ha ka sngi Saitjain jong ka taiew ba la lah bad kitei ki ar ngut ki heprit kiba la khlad noh la tip kyrteng kum u Wickly Iawphniaw 2 snem, u Francis Iawphniaw 4 snem kiba dei ki khun jong i kong Mary Iawphniaw i bala mynsaw jur lem bad u paieid jong ki u bah Linus Lyngkhoi kiba la shitom jur bad nalor kitei ki dang don sa lai ngut kiba la shitom malu mala na katei ka jingbam tit khlaw.
Shuh shuh ka tyllong khubor ka iathuh ruh ba ha katei ka sngi ka kong Mary kala leit sha khlaw ban leit wad tit na ka bynta ban shet jyntah ha iing hynrei kumno re kumno ha ka jingkwah bam tit katei ka longkmie jong kitei ki ar ngut ki khun rit kala lap ia u wei u jait tit u ba ka tharai ba u lah ban dei u tit ba ka shait bam, ha kaba ki la leit kheit bad wanrah sha Iing ban shet jyntah.
U kpa ieit jong kitei ki khun rit u la pynkhreh bad shet bad hadien bala dep shet kitei shi iing shi sem kynthup ar ngut ki kni jong kitei ki khun rit bad uwei pat u para marjan kila ia bamlang ia u tei u tit hynrei kitei ar ngut ki kni bad uwei u para marjan kila shu ia mad bad khlei noh namar ka jingsngewpher ha ka jingmad.
Ha ka step kaba bud, kitei ki saw ngut kila shitom jur bad ar ngut ki khun ba dang rit ki la khlad noh ha lynti sha hospital katba ka kmie bad u kpa ieit kila lap ban pynkit noh sha hospital bad ioh jingsumar.
Ia katei ka longkmie la hap ban pynkit noh sha NEIGHRIMS hospital katba u tei u paieid pat u la leit shah sumar bad dih dawai hi na u wei u nongsumar ba napoh ka shnong Pyndengrei.
Shillong: Ka Hynñiewtrep Youth’s Council (HYC) Mawlai Circle ha ka 6 tarik Jymmang 2019 ka la leit ban khynra ïa ki kot ki sla jong ki nongkhaïi bar Jylla kiba khaïi sla tyrpad bad synsar ha Mawïong Integrated Market ne ïa kaba la tip paidbah da ka Mecofed.
Ha kane ka jingleit khynra kaba dei ruh lyngba ka “Sier Lapalang Operation" ka HYC ka la lap ïa kiba bun na kine ki nongkhaïi bar jylla kim pat pynthymmai ïa ka Trading License hapoh ka KHADC, wat la ka por kala kut, hynrei la lap ba ki pyndonkam beit da kiba rim.
Kumta ka seng ha kane ka sngi ka la khang khyrdep lut ïa baroh ki dukan bad ki kudam jong ki nongkhaïi bar Jylla tad haduh ba kin da pynbiang bad pynthymmai ïa ka Laisen Khaïi (Trading License).
Ka HYC kala lap ruh ba ki don ki nongbylla kiba trei ha katei ka jaka kim don ïa ka Labour License bad ïa kine ruh ka Seng ka la phah sangeh noh.
Ka HYC ka la leit ban ïakynduh ruh ïa ka Secretary ba dei peit ïa kane ka ïew ban ïakren ha kaba ïadei bad ka jingïoh lad jong kine ki nar Jylla ban khaïi bad trei ha kane ka jaka khlem ki kot ki sla kiba biang.
Ha kane kajuh ka sngi ka HYC Mawlai Circle, kala leit ban khynra ruh ïa ki kot ki sla jong ki nongbylla bar jylla kiba trei ha ka jingkieng jong ka surok by pass ïa kaba la pyntrei da u Bah Bungsing Sohphoh bad hadien ba ka Seng ka la jurip ïa ki kot ki sla la lap ba baroh na kine ki nongbylla bar Jylla kim don ïa ki kot ki sla kiba biang, khamtam ïa ka Labour License napoh KHADC, kumta ka HYC kala pynher krad lut ïa baroh kine ki nongbylla bar Jylla sha ka jaka kaba ki wan.
Haba ïakren bad ki nongthoh khubor u samla Maiñbor Khyriem u la ïathuh ba hadien ka jingioh jingujor ba ki don ki nongkhaïi kiba khaïi laitlan, khlem da pynthymmai ïa ki kot ki sla ha katei ka jaka kumta kala pynlong ïa ka seng ban leit khynra bad la lap ba la jan baroh na kine ki nongkhaïi kiba khaïi lyngba ki kot ki sla ba la kut por, kumta u ong ba ka seng lyngba ka Sier Lapalang Operation kan ym shong kli kti, hynrei kan ïai khynra na ka por sha ka por ïa baroh ki nongkhaïi bad nongtrei bar Jylla bad dawa ruh na ka Sorkar ba ka dei ban pyntreikam noh mardor ïa ka ILP hapoh ka Jylla Meghalaya khnang bah lah ban teh lakam ïa ka jingwan rung kynthlep jong ki bar Jylla.
Ia lajong  ym treh bam ia kiwei ruh ym shah.
Shillong: Ki dkhot jong ka Measel and Rubella Campaign ka East Khasi Hill District ki la pynlong ka jing ia kynduh bad ki kotkhubor, ha ka 6 tarik u Jymmang myn hynnin ka sngi, haba la ia don ryngkat u Dr Robert R Marak, District Nodal officer for measles and rubella campaign ha East Khasi hills district,u Dr Roy jong ka World Health Organization, bad ka Dr Sabrina na ka Indian academy of Paediatrics.
La pynlong ia kane ka jingiakynduh ka long ban pyntip ba kane jing iaid injekshon, kam shym long kaba jop namar naduh ba la sdang ia ka ha Risaw 2018.
La iathuh ba ka jingbuh thong ban ai dawai tika ka long haduh 11,50,000 ngut ia ki khyllung kiba naduh ka rta kaba 9 bnai haduh 15 snem, hynrei mynta lah palat 5 bnai ngim shym pat lah ban poi sha kata ka jingthmu.
Na ki 11 tylli ki district haduh 10 tylli ki la lah ban poi sha ka thong, kata ba ki la lah ban pyndep haduh kumba 95% ka jingai dawai tikka.
Ha East Khasi Hill ka jingbuh thong ka long ban ai dawai 2,85,000 ngut ki khyllung bad khynnah.
Haduh kine ki sngi la dang lah ban pyndep tang 2,24,000 ngut ki khyllung bad khynnah, kaba long 79%.
Ka daw ka long ba ki don bun ki jaka bad ki shnong ki kyntoit kiba la kyntait war ban shim ia ki dawai tika na kiba bun ki daw bad kiba long ki daw shimet, ka jingngeit niam ka jong ki, lane ka jingbud dustur ka jongki.
U Dr Robert R Marak dist nodal officer for Measles and Rubella Campaign u la ong, “Kumta ngi kyrpad jur ia baroh ki kmie ki kpa jong kito ki khun ki bym pat ioh satia ia ki dawai tilkka ba kin leh noh kumta khnang ba yn lah ban iada na ki khniang Measles bad Rubella.
"U Dr Marak u la ban jur ba lada ki khyllung kiba naduh 9 bnai haduh 15 snem ka rta kim shim ia ki dawai tikka, kin long kiba kloi ban ioh kem pang, namar ba ka met jong ki kan ym lah ban ialeh pyrshah ia ki khniang ne ki virus.
“Lada ki khyllung kim ioh ia ki dawai tikka, uto u virus un neh sah ha ka met jong ki bad ki lah ban ioh jingpang kiba laiphew jait," la ong u Dr Robert Marak.
Shillong:Ka jingialang jong ka Kur Shabong, Shallam bad Mukhim (Central Body), kan long ha ka 11tarik Jymmang 2019, ha ka por 11.30 mynstep, hajan Step By Step School, Barik.
La kyrpad ia baroh ki Kur, ba kin ia poi khnang sha katei ka jingialang.
Bah Philip MarweinKi paidbah jong ka Meghalaya ki la mad ia ka jingeh kaba khraw halor ka jinglip khah khah jong ka ding ilektrik, bad kane ka jinglip ka la wanrah shibun ka jingduhnong ia baroh.
Ka jinglip jong ka ding ilektrik kam dei tang ha sor Shillong hynrei khamtam, ha ki nongkyndong.
Ha ki jaka kyndong lei lei ka ding ilektrik ka shu lip lynter da ki taiew bad wat da ki bnai ruh hynrei na ka liang ka MeECL ka shim bai ding ilektrik thik thik.
Kane ka dei ka kam pynkhein ia ka hok longbriew manbriew, ka dei ka kam thok kam shukor bad ka kam tuh ia ka hok jong ki paidbah.
Kaba lyngngoh pat ka long ba ki paidbah jong kane ka jylla ki shu shah katba leh kane ka kompeni sorkar bad shu kut tang ha ka jingud bad ka jingkhnium.
Ym don wat tang iwei ruh ba nud ban iakhun pyrshah ia ka MeECL da ka mokutduma PIL ban ioh ia ka hok lajong.
Kaba lyngnoh ka long ba ka MeECL ka pynmih ding ilektrik na ki power project lajong bad ia kaba duna ka thied ia ka ding na ka kompeni NEEPCO bad nawei ban pynbiang ia ka jingdonkam ding jong ki paidbah ha ka jylla.
Kaba lyngngoh ka long shano ka leit lut kane ka ding ilektrik.
Dang shen ka MeECL ka la siew jin haduh 429.40 klur tyngka ia ka bai ding ilektrik jong ka NEEPCO.Shano ka leit lut kane ka ding ilektrik? Hooid, ka dang dei ban siew peisa shuh shuh sha ka NEEPCO namar ka donkam ding ter -shi- ter hynrei ym dei ban don ka daw kaba shongnia ban duh ding (duh light) khah khah ha ka jylla.
To lada ka NEEPCO ka ot noh ia ka lain namar bymsiew ia ka bai ding te ngi lah ban sngewthuh, hynrei ka NEEPCO kam leh kumta.
Ka sorkar Meghalaya ruh ka shu sngap mynthi ia kane ka jingeh jong ki paidbah.
Kane ka nang buh ia ki paidbah ha ka umdum.
Ki lyngngoh ka la jia aiu ia ka MeECL? Shano ka ding ilektrik? Ka jingshisha halor kane ka dei ba ka MeECL ka don shibun ki jingeh kiba la syrtap-pa-syrtap.
Kine ki jingeh ki la bun syrtap bad la donkam ban khyllie naduh na trai bah.
La hap ban rat ia ki jingeh kiba naduh dyngkhong, naduh ka jingbymnang bad jingbymlah ban pyniaid haduh ki rukom treikam haduh ka jingbamsap kaba la seng nongrim naduh ki por jong ka MeSEB.Ia kane ka Kompeni sorkar la hab ban khynra naphang ban beit toin.
Ia mynta ym don ba lah bad ym don ruh ba nud, wat ka sorkar ruh kam shlan satia ban leh ia kaba donkam.
La shu tei pop ia kane ia katai lane la shu ai daw da kumne kumtai ia kane ka jingduh light khah khah.
Ka MeECL, nalor ba kam lah ban pynbiang ia ka jingdonkam ding ilektrik ha ka jylla, kam treh pat ban shim ia ka rai ban pynmih bording ilektrik na ki project kiba bun.
Shano kita ki Kynshi-I, Kynshi-II, Umngot HEP, Umngi HEP, Ganol HEP, Khri HEP bad kiwei? Balei ym pyntrei noh shaid shaid ia kine ki project ban ioh ding ilektrik bad lada don ki jingeh balei ym lah ban weng ia kita ki jingeh? Ka paw kumba ka Power Department jong ka jylla kam treikam ei ei.
U leh aiu u Power Minister , ki leh aiu ki heh ki hain kiba don ha ka power Department? Balei kim pyni ia ka kam ba ki trei.
Kaba lyngngoh ka long ba ka MeECL bad ka Power Department ki shu sngap mynthi ia kane ka jinglynga ki paidbah.
Balei kim wan shakhmat ban pynshai ia ki paidbah ia kane ka jinglip ding ilektrik kaba la palat liam? Ngi ngeit skhem ba u Power Minister bad ki heh ki hain jong ka Power Department kin shah shkot ia kane ka jingud ki paidbah bad kin sdang pyni noh da ki kam.
Namar ki paidbah ki la bitar palat.
Nongpoh: Ki nongialam ka HYC ha Ri Bhoi, myn hynnin ka sngi ki la leit ban kynduh ia ka Kong RM Kurbah, Deputy Commissioner ka Ri Bhoi, na ka bynta ban pynpaw ia ka jingpyrshah kaba jur halor ka jingthmu da ki katto katne ki kynhun kaba la tip kum ka ‘Ultra Socialites’ bad ka ban sa long ha ka 11 tarik mynta u bnai ha ‘La Nicolas Da Kine Resort’ kaba don ha shnong Umbir.
Ha ka kyrwoh kaba la phah sha ka Deputy Commissioner, ia kaba la soi da u Bah John Nongrum, President ka HYC bad u Bah Hercules Suting, General Secretary ka HYC, la pynpaw ba ka nongrim kaba la pynlong ia ka seng ban pyrshah ia katei ka Pool Party, ka dei hadien ba ka seng ka la iohi lyngba ki Video Clip Appeal, ba katei ka kynhun ka la khot la wer ia ki samla kynthei shynrang.
Hynrei kaba kham pynshon jingmut eh ia ka seng bad kaba la pynlong syndon ban pyrshah, ka dei hadien ba ka la lap ba katei ka kynhun, ka la buh ruh da ka jingkyrpad ia ki samla kynthei shynrang ba ki dei ban wanrah khnang tang ia ki patlun poh kynthei bad ki jingsop shadem kynthei (Bikini’s) sha katei ka Tamasa.
Kum ka seng hi kam sngewiahap ba kum kitei ki jait Tamasa ba ki don hapoh jong ka thain, namar ia kiba kum kitei ki jait Tamasa la shu bud tynneng na kaei kaba la ju leh ha ki Ri Sepngi, hynrei ha Ri Khasi hi kam iahap namar kin sa nangmih ki jingsniew bad suki suki kin sa ktah ia ki longiing kongsem bad ha ka imlang sahlang hi baroh kawei.
Namarkata haba iadei bad katei ka Tamasa, na ka liang ka HYC Ri Bhoi District, ka pynpaw ia ka jingpyrshah kaba jur bad kam lah ban pdiang da lei lei ruh, namar ka seng hi ka khein ba ki dei kiba pyrshah ia ka imlang sahlang.
Kumta ka seng ka kyrpad naduh ia ki bor Distrik, bor Pulit bad bor shnong ba kim dei ban aijingbit ia kaba kum katei ka jait tamasa kaba ktah ia ka imlang sahlang, pynkut katei ka kyrwoh.
Jowai: Ha ka jingleit jurip ka KSU Laskeiñ circle ha ka jaka siew bai bording ha shnong Iooksi West Jaintia hills, ha ka 6tarik Jymmang 2019, ka lap shibun ki jingleh bakla ha ka rukom shna bai bording ka MeECL.Ha jing buddien jong ka seng, ka lap ba don ki briew kiba la dep siewlut ha ki bnai bala dep, hynrei ka wan biang ha ka rukom ba sahram(outstanding bill).
Don pat ki briew kiba dei ka bording baduk (BPL) hynrei ka bai bording pat palat 600 shaneng,kaba pynlyngoh pat ka long don ki briew ba ioh ka bai bording haduh T.552119 shaneng, wat lada ki pyndonkam tang ban thang ruh, hynrei ki la dep siew lut ha ki bnai ba la dep lane ba ka MeECL, kam ju shahram.
Haba iakren bad u nongshim bai bording u ong ba u khlem leh ma u, hynrei ka dei ka ophis kaba leh bakla.
Haba phone ia ka kong Lily ba dei peit na Khliehriat sha kane ka thaiñ bad ka ong ba ka dei ka jingleh thurmur kiba shim bai bording.
Kumta na ka liang jong ka seng ka la dep ban ia kynduh ia U SDO jong ka Revenue, U ma Manner u la kular ban pynbeit,hynrei haduh mynta ruh kam pat beit, ong ka kyrwoh na u President KSU Laskeiñ Circle, U Samla Balawantei Suchiang.
Ha shnong jong ngi ruh ha umphyrnai ka long kumne, baroh baroh ki kynnoh ia u nongshim bill light, ki ialeit siew hi beit sha office, kane ka buh jingeh ia ki nongshongshnong ha kaba ki hap ban leit pynlut por tang ban siew bill light, ki ba biej lei bapli ki bym nang ban peit ia ka kot bill ki siew bad ia ka outstanding bill ruh Kane ka long ka jingduhnong kaba khraw ia ki bapli.
Shillong:Ka FKJGP Seng Kmie ka pyrshah jur ia ka jingthmu jong katta katne ngut ki briew ban pynpoh dor iaka jaidbynriew Khasi, da kaba pynlong ia kata ka “Pool Party".
Da kaba thmu ban pynlong ia kane ka “Pool Party" kane ka tamasa kan thad ia ka long rynieng jong ka jaidbynriew.
Ka FKJGP ka khang ban thad iaka Jaidbynriew kum ka Seng bad ka Jaidbynriew kan pyrshah jur ia kum kine ki tamasa ba pynpoh dor ia ka longrynieng jongka Jaidbynriew baroh kawei.
Ka Pyrthei baroh kawei ka kyang Shla ia ka jingthmu ban pynduh ia ki tamasa kiba sdang ban ialam sha ki lynti jongka jinglong Nuti, hynrei hangne ha Ri Hynñiewtrep ba Tip Blei Tip Briew bad Tip Kur Tip Kha, la sdang ban wanrah ki dustur pohjait poh rati jong ki Nongwei.
“Ngim kwah ba ki Thei Hynñiewtrep bad Rang Hynñiewtrep kin ngat ha ka lali, lada phi dang dei ki khun u Hynñiewtrep ngi kyrpad jur wat leit shim bynta ha kum kine ki tamasa thad long rynieng" ong ka kyrwoh.
Lane iathuh ba kane ka “Pool Party" ka dei kaba la pyniaid da ka Ultra Socialites bad kaba dei ban pynlong ha Umbir UCC Road Umbir Ri-Bhoi.
Shillong:Ka KSU Narpuh Circle myn hynnin ka sngi, hapoh ka jingialam u bah KS Suchiang President bad katto katne ngut ki dkhot, ki la leit ban pynsangeh ia ki bar jylla ba trei hapoh ka kompeni Dalmia Cement ba don hapoh elaka narpuh ha Thangskai, East Jaintia Hills, halor ka jingthmu katei ka company ban pynrung kyrteng aadhar ia ki nongtrei nongbylla ba trei hapoh jong katei ka kompeni.
Ka seng ka tang shu ioh jingtip, ka la hiar mar mar ban pynsangeh ia katei ka kam, bad la lap ba da ki spah ngut ki bar jylla ki ieng lai? ban ap ia ki briew sorkar ban ioh pynrung kyrteng ialade.
Haba ioh ia kren, ki heh katei ka company ki la kam ba ka jingthmu ban pynrung kyrteng aadhar ka long tang na ka bynta ki nongtrei, da kaba kam ba lada kim don aadhar number kitei ki nongtrei kim ioh ban sei ia ka Provident Fund (PF) jong ki, ynda haba ki la iehnoh kam.
Hynrei ka seng ka pynpaw ka jingartatien, namar haba peit na ki kot ki sla kim dei ki nongtrei company, hynrei ki dei tang ki nongbylla jong ki contractor kiba wan tang katto katne sngi.
Kane ka jingleh ka company Dalmia ban pynrung kyrteng sop sop ia ki nongtrei bylla bar jylla, ka buh ka jingma kaba khraw ia ka thaiñ bad ia ka jait bynriew rit paid namar bun na kitei ki poiei dei kiba wan na Assam bad na kiwei kiwei ki jylla bymdon ki kot ki sla ba biang.
Ka seng ka maham ia ka company Dalmia ban sangeh ia kane ka jingleh tuh ban kdup ia ki poiwir bad lada ka seng ka danglap nangne shakhmat yn pyni syndon da ki kam, ong ka kyrwoh na u Samla Deibormi Dkhar, General Secretary KSU Narpuh Circle.
Shillong: Ka Federation Of Khasi Jaintia & Garo People (FKJGP) North Khasi Hills District ka ai khublei kyrpang ia ka sorkar MDA hapoh ka jingialam jong u Conrad K.Sangma kum u Myntri Rangbah jong ka Sorkar Jylla halor ka sienjam ban tei noh ia ka khyrdop khynra mynder, khamtam eh ha ka them Ri-Bhoi kaba long ka lynti bah jong ki briew kiba wan lyngba jong ka jylla Assam.
Ka Seng ka la angnud la slem ban iohi ia ka jing shimkhia na ka liang jong ka sorkar ban teh lakam bad ban pyrkhing ia ka jingrung jingmih laitlan jong ki bar jylla bad ki mynder sha kine ki Ri Lum Khasi, ha ki rukom kiba pher bapher.
Kumban shu pynkynmaw hangne ba ka Central Executive Committee (CEC) jong ka Sengkmie dang ha kine ki khyndiat taiew ka la byrngem ba kum ka Seng kam banse ban shim da kiwei pat ki sienjam, wat la ka dei ban shim da ka rai kaba tyngeh ban pynlong ia ki jingiakhih kiba jur lada ka sorkar Jylla kam sdang satia ban pyni noh da ki kam ban tei iaki khyrdop kynra mynder (Entry & Exit points) hapoh jong u bnai Jymmang 2019 namar ka seng kam lah shuh ban ap ban ban shu shong kli kti halor ka jingrung bad jingmih laitlan jong ki mynder bad ki bar Jylla.
Ka FKJGP North Khasi Hills District ka sngewthuh shai kdar ba katei ka kyrdop kaba la sdang pyntrei shait shait mynta ha ki bynta jong ka shnong Umling kaba dei ruh ka jaka jong ka sorkar jylla bad ka dei kaba tang shipor, hynrei kan iarap shikatdei pat ban tehlakam ban khanglad ia ka jing wantuid kyrthep jong ki mynder sha kane ka jylla.
Kumta ka seng ka kyntu ia ka sorkar ba ka dei ban pynsted ruh katba lah ymtang ia ka jingtrei, hynrei ia ka jing treikam jong katei ka khyrdop khynra mynder, khnang ba kan long ia ka jingiada ia ka jaitbynriew na ka jing shah taplep ha ki mynder.
U pud u sam ka jylla ka sdang na Byrnihat te kan myntoi hi ban buh kata ka entry bad exit point ha Umling kaba 10 km tam na border Assam-Meghalaya.
Mano ban tehlakam ia jingrung ki mynder sharum ka Shnong Umling pat?.
Shillong: Ka tamasa ialehkai kaba ar kaba ar sngi ba pynlong da ka Khasi Jaiñtia Presbyterian Synod Sepngi lyngba ka Christian Education Department ia ki skul ba peit ka KJP Synod Sepngi ka la kut noh hapdeng ka jingshongshit ha kane ka sngi Saitjain.
Ïa kane ka Sports meet ba la phiah ha ki Saw tylli ki Zones kiba kynthup ïa ka Mairang, ka Nongstoiñ, ka Mawkyrwat bad ka Shillong Zone la pynlong ha ka 1 tarik bad ka 2 tarik Jymmang 2019 ha Jawaharlal Nehru Sports Complex, Polo, Shillong.
Ha kane lympung ïalehkai la phiah ha ki lai tylli ki kyrdan na ka bynta ki khynnah kynthei bad shynrang, kata ki khynnah kiba hapoh 14 snem, kiba hapoh 16 snem bad kiba 16 snem shajrong.
La plie pyrda ïa kane ka jingialehkai da u Moderator ka KJP Synod Sepngi u Rev.D.Rymbai ha ryngkat ka jingïadon lang jong ki Pastor bad ki kdhot jong ka Organising Committee.
Ia ka Best Team ha ka Under 14 ha ka liang ki kynthei la iohrah da ka Skul Thomas Jones-1 Secondary School, Pyndengrei, na ka Nongstoiñ Zone, katba ha ka liang ki shynrang pat la iohrah da ka skul Presby-terian School Maweit na ka Nongstoiñ Zone.
Ha ka Kyrdan jong ki khynnah kiba hapoh 16 snem na ka liang ki kynthei la iohrah da ka skul Nongrah Presbyterian Secondary School na ka Shillong Zone bad na ka liang ki khynnah Shynrang la jop da ka Thomas Jones- 1 Secondary School Pyndengrei, na ka Nongstoiñ Zone.
Ha ka liang ki khynnah kiba la palat 16 snem ïa ka nam lahduh na ka liang ki khynnah Kynthei la iohrah da ka Joel Gatphoh Memorial Synod Higher Secondary School, na Nongstoiñ Zone bad na ka liang ki khynnah shynrang la ioh rah da ka Mawpat Presbyterian Secondary School na ka Shillong Zone.
Bad ïa ka Best March Past ha ka liang ki Khynnah kynthei la iohrah da ka Nongrah Presbyterian Sec.
School na Shillong Zone bad na ka liang ki shynrang da ka Pyndengumiong Presbyterian Sec.
School na Mairang Zone.
La pynhap pyrda ïa kane ka lympung ïalehkai da u Dy.Director jong ka Tnat Sports and Youth Affairs, u J.R.Marak uba la long u kum u kongsan ha ryngkat ka jingïadon lang u District Sports Officer ka East Khasi Hills, u Bah Daniel Dan uba la long kum u Symbud Kongsan, ki Pastor, ki nongkit kam jong ka KJP Synod Sepngi bad kiwei kiwei.
Shri Stephan Star MarweinHa kane ka pyrthei, ki don ki ain kiba ym lah ban pynkylla da lei lei ruh em, kiba la don lypa, kum ka nuksa ba ka sngi ka dei beit ban mih na mihngi bad ban sep beit sha sepngi.
Ia kane ka ain ym lah ban pynkylla da lei lei ruh em, da kaba ong ba ka sngi kan mih noh na sepngi bad kan sep noh sha mihngi.
Kumta hi ruh ki jingthung jingtep, ki mrad ki mreng bad kiei kiei baroh kim lah ban wan lane mih sha kane ka pyrthei khlem u symbai.
Kumta hi ma ngi ki briew ruh ngim lah ban wan sha kane ka pyrthei khlem u symbai bad ki Kpa jong ngi ki dei ki symbai, ki khun ki kti ki ia syriem ia u symbai la ha ka dur ka dar, ka rynieng ka ryniot bad ha ka jinglong jingman ruh, wat lada kim long thik kumjuh kum u symbai (Kpa) ruh.
Te ka dei ba ki khun ki kti kin hiar pateng na u symbai (Shynrang).
Te, kumta ki khun ki kti ki dei ban ioh ia ka jaid ka khong jong u Kpa ym jong ka kmie.
Ha ka jingiohi jong nga, ka jaid bynriew jong ngi, lada ka dang iai pynksan ban ai jaid beit sha ka kmie kan sa poi ka por ba ngin sa sah satang ka kyrteng Khasi, hynrei ka dur ka dar ka jinglong jingman ka bym iadei shuh bad ka jong u Khasi Khara, namar balei nga ong kumne, katba nang mih ki sngi kin nang bun kiwei kiwei pat ki jaid bynriew ki ban wan shong shnong hangne ha jyll jong ngi bad ynda kine ki bar jylla ki la ioh ban rung lut wat sha ki nongkyndong ruh, kan don beit ka jingshongkha khleh, ia kane yn ym lah ban khang, namar ia ka jingiaieid jong uno uno u briew ne kano kano ka briew yn ym don ba lah ban khang.
Te hangne, namar ba ngi ki Khasi Khara ngi ai jaid sha ka kmie, ki khun jong ka kmie Khasi kaba ioh dei Kpa Bihari, Nepali, Muslim bad kiwei kiwei ki jaidbynriew, ki khun jong kine ruh kin don ia ka dur ka dar bad ka jinglong jong u Kpa jong ki hi, hynrei ka jaid pat jong kine ki khun kan dei jong ki kmie jong ki hi kaba dei ki Khasi Khara.
Kine ki khun nongwei kin kam ialade ba ki dei ki Khasi Khara, katba lada shu peit ia ka dur ka dar jong ki pat ym iahap satia bad u Khasi Khara.
Hangne kein ngi sa sah satang ka kyrteng Khasi hynrei ym dei shuh ki Khasi shisha.
Hangta ngi ki Khasi ngin sa shem ialade ba ngi la jah noh ka jinglong Khasi ha la ka jong ka Ri bad ba ngi sah sa tang ka nam Khasi ym shuh ki Khasi.
Ha ka jingiohi jong nga, ki Khasi kiba la long Khristan ruh ki dei ban shim khia bha ha kane ka liang jong ka jing shongkha shongman ruh nalor jong kiwei kiwei pat ki jinghikai.
Ha ka jingiohi jong nga, ka Balang Khristan ha ri Khasi jong ngi ha ka liang ka shongkha shongman ka la shu hikai beit ba u shynrang hadien ba u shongkha ia kano kano ka briew u la dei ban leit ban sah lang beit bad kata ka briew, hynrei ka balang Khristan kam shym lah hikai pat ia uta u shynrang ba u dei ban shim sha lade ia ka jaid ka khong jong ka lok bad ki khun ki kti kiba kha na kata ka briew sha lade hi ba kin ialong kawei ha iing ha sem.
U Kpa (Shynrang) yn long u trai jong kata ka iing.
U Kpa (Shynrang) u dei ban long u trai ha la ka jong ka iing.
Lada khlem da pynkhamti ha u ia ka jaid ka khong jong ka lok bad jong ki khun kumno yn long u Trai halor jong ki.
Ka ain jong ka pyrthei ruh ka batai kumta, kano kano ka tiar lane ka jaka ka bym shym la kdew kyrteng ia uno uno u briew, yn ym don ba lah ban kam trai ia kata ka tiar ne ka jaka, hynrei, ia kata ka tiar lane ka jaka kaba ym shah kyrteng hano hano ruh lah ban shu sumar ia ka hynrei ym lah pat ban kam trai ia ka lane ban pynbha (Modify) ia ka.
Ha ka jingtip lyngkhot jong nga, u Blei ruh u ithuh ia kano kano ka longiing lyngba u Kpa (Shynrang), kumba ngi ju iohsngew, ka iing u Abraham.
U Blei haba u ai ia ka Hukum lane phah kam ruh ia kano kano ka iing, U ong lane kren lyngba u Kpa (Shynrang), lada phi kynmaw, ia ka Hukum kaba nyngkong eh ruh kaba u Blei u la hukum ha ka Kper Eden, u la hukum ia u Adam ym ia ka Im.
Nangta pat, ha ka por ba u Blei u phah ban knia ia u Iso ruh, u Blei u la hukum ia u Abraham (Kpa) ym ia ka Sara (Kynthei).
Kumta ha ka jingiohi i jong nga ka la dei ka por ba ki Balang Khristan ruh kin ia pyrkhat halor kane ka liang ka shongkha shongman kaba dei ka bynta kaba khraw bha kaba saindur ia ka imlang sahlang hi baroh kawei.
AIS SujaKa Jerusalem ka dei ka Nongbah jong ka Ri Israel naduh hyndai bad naduh bymjukut naba u Blei u la jied ia ka mynba u Blei u la thaw ia ka pyrthei.
Hynrei ka pyrthei ka la pynbna ia ka dang mynta ba ka Jerusalem ka dei ka Nongbah jong ka Israel.
Ban ia kren shaphang ka Jerusalem te ka long ka subject kaba jrong tam namar ka long ka Nongbah jong u Blei bad ka don ha ka jingthmu jong u Blei naduh bymjukut na ka bynta ki briew ha pyrthei.
Ka long ka Nongbah kaba rim tam bad kaba thymmai tam hangne ha pyrthei.
Ka Jerusalem ka long ka Nongbah ba la jied da u Blei napdeng ki Ri ka pyrthei bad ka long ruh ka pdeng jong ka pyrthei.
Hynrei ki briew pat ki leh mar khongpong ia ka jingthmu jong u Blei.
Ha ka Kitab u Esekial, u Blei u ong: Kane ka long ka Jerusalem: Nga la buh ia ka hapdeng ki jaid bynriew bad ki ri ki long baroh sawdong ia ka".
This is Jerusalem: which I have set in the centre of the NATIONS with countries all around her" Esekial 5:5.
Naduh ba sdang u Blei u la jied ia ka Jerusalem bad ka la long ka Nongbah ka Israel.
Ki Ri ki ker sawdong ia ka ki Ri Arab kein kum ka Jordan, Iraq, Syria, Egypt, Iran, Turkey bad kiwei kiwei bad la khot ia ki Middle East countries.
Ka Jerusalem ka don ha ki lum Judia hapdeng kaba khuid, ka Ri Jingkular Promise Land, Holy Land, naduh u Abraham.
Katkum u Prophet Esekial ngi iohi ba u Blei u la sngewsih palat ia ka Jerusalem na ka daw ki briew jong ka ki la lyndet ia u Trai u Blei.
Kumta u la pynsakma ia ka jaid bynriew Jiw sha kylleng ki ri ka pyrthei, la pynjot ruh ia ki Temple jong ki baroh ar ka Temple ba nyngkong bad ba ar kat haduh ba kane ka jaid bynriew kam ioh shuh ban mane Blei ha Jerusalem namar ki la pyntngit sang ia ka.
Esekial 5:8-11.
Ha shwa ban pynjot ia ka Temple ba Ar ha Jerusalem u Jisu u la dep kren lypa da kaba ong – “Phin ym mane Blei ha une u lum ne ha Jerusalem" Ioanis 4:20.
Naduh kata hi ka por ki Jiw kim ioh shuh ban mane Blei ha Jerusalem namar la thang ia ka Temple da ka ding la pynjot thiaw ha u snem 70 A.D.ki Jiw ki la im khlem Temple haduh mynta.
Ka Jerusalem ka dak jong ki por ia ka pyrthei kaba kdew ia ki sngi ba khadduh shwa ba u Jisu un wan sha pyrthei.
Naduh ki por ka Testament barim bad haduh ki por jong u Jisu Khrist, ka Jerusalem ka la pynsngewsih eh ia u Blei bad ia u Khun u Blei.
Ha ka por ba u Jisu u leit rung shapoh Jerusalem kum u Syiem, ki paidbah ki la risa pyrta – “Long ba la kyrkhu ia u Syiem uba wan ha ka kyrteng u Trai!".
Kata ka jingpyrta ka la long kat haduh ba ki Pharisi ki la ong ia u Jisu – ko Nonghikai to sneng ia kine ki synran jong me.
Te haba u Jisu u la poi hajan Jerusalem, u la IAM na ka bynta ka Jerusalem.
U Jisu u iohi ba kata ka jingpyrta syiem ki Israel ka long kaba thylli ym don ei ei hapoh dohnud jong ki bad kam don jingmut tang ha rmiang shyntur katba kim pdiang pat ba u dei u Messiah u khun u Blei.
Na kata ka daw u Jisu u ong – Ah lada pha (Jerusalem) la tip lypa, ma pha ruh shisha ha kane ka sngi ia kiei kiei ia kiba dei ka jingsuk jong pha! hynrei mynta LA BUHRIEH IA KI NA KI KHMAT JONG PHA Jerusalem" Loukas 19:28-44.
Ka jingpyrta jong ki Jiw ha Jerusalem ka long ba ki pdiang ia u Jisu tang kum u briew ym kum ia u Blei ki ngeit u long uba khraw kum u nonghikai uba stad, kim tip u dei u Messiah jong ki namar la buhrieh noh na ki ia kine ki jingmaian na u Blei.
Dei na kane ka daw ba la pyllong ia u Jisu ba un iam na ka bynta ka Jerusalem.
U Jisu u ong- “Ah Jerusalem Jerusalem pha la pyniap ia ki nongiathuh lypa ia kiba la phah ha pha ba phan ioh sngewthuh ia kine kiei kiei hynrei pham mon…….
Mathaios 23:37-38.
Ka Jerusalem ka la pynsngewsih ia u Blei ka la pyniam shisien ia u khun u Blei, hynrei pynban katta ruh dei namar ka jingieit bah na bymjukut u Blei u hap ban sumar ia la ka nongbah na ka bynta u khun jong u u Jisu Khrist u ban sa wan pat sha ka pyrthei.
U Jisu u ieit ia ka Jerusalem u ieit ia ki Israel kumta u ong – “Tad ynda kin ong (Ki Jiw) long ba la kyrkhu ia uta uba wan ha ka kyrteng u Trai" Mathaios 23:38.
Wat lada ki Israel ki la leh pop ki la duh shisien ia la ka ri bad ia ka jaka kyntang, ka Jerusalem, hynrei u Blei u la ai pat ha ki mynta naduh u 1948 A.D.kumta, u Trai u la tei ia ka Jerusalem u lum lang ia kiba la tait jong ki Israel" Salm 147:2.
“Bad ia kiei kiei kiba donburom la kren shaphang jong pha ko Jerusalem ko Nongbah u Blei" Salm 87:3.
Haduh mynta la kren bad yn iai kren shaphang ka Nongbah u Blei ka Jerusalem kein da ki bynriew satlak pyrthei, ki baieit ia ka ruh ki don kiba shun ruh ki don, namar ka burom u Blei ka don ha ka.
Ka long ka jaka kyntang kaba khuid Holy Place and Holy Land.
Ka long ka jaka kaba baroh ki khmat ki phai sha ka mynshuwa mynta bad ha ka ban sa wan namar ka burom u Blei ka tyngshain na Jerusalem shaduh kiba kut ka pyrthei.
Ka por mynta ka poi noh ba ka pyrthei kan ioh tip kaei ka Jerusalem, ha kaba u Blei un pyllong ia ka Jerusalem kum ka khuri pynshad lyngwit (pynking baiong) ia ki Ri ki hima pyrthei, bad ka long ruh kum u maw ba khia uba ngat halor ki riewkhraw riewstad ka pyrthei bad halor baroh kito kiba ialeh pyrshah ia ka Jerusalem, yn pynmong sat ia ki yn shoh ia u kulai (tiar thma) jong ki da ka jinglyngngoh, jinglynniar bad jingmatlah ha kata ka sngi ka jingialeh thma pyrshah ia ka Jerusalem.
Sekharaiah 12:1-4.
U Jisu un wan pat, un hiar halor un lum Olive hajan Jerusalem, un sa rung biaing na ki khyrdop Jerusalem lyngba ka khyrdop ksiar ne Golden Gate.
Un wan ym shuh kum u nongbah pop hynrei kum u Syiem ban synshar bad bishar ia kiba im ba iap.
Ha kata ka sngi, ki kjat jong u kin ieng halor u lum Olive Sekharaiah 14:4.
Ha kata ka sngi kan don ka jingiam briew kaba khraw ha Jerusalem.
Sekharaiah 12:11.
U Jisu un wan hiar ha Jeruslaem bad ka khmat baroh kan iohi ia u.
Jingpynpaw 1:7.
Kata ka por, ka long hajan.
Jingpynpaw 22:10.
Dei na kata ka daw ong u Blei – “To duwai na ka bynta ka jingsuk ka Jerusalem" Salm 122:6.
Ka Jerusalem ka Nongbah u Syiem bakhraw.
Salm 48:2.
U Blei un pynskhem ia ka junom.
Salm 48:8.
Kiba iohi ia ka ki ia sngewphylla, ki sngewphieng, ki iaphet kulmar.
Salm 48:4-5.
Kumta, kane ka dei kata ka Jerusalem kaba don ha pyrthei, ka Nongbah jong ka Israel.
Bad kan sa wan ruh kata ka Jerusalem Thymmai ia kaba la thoh da u Ioannis ha ka Kitab Jingpynpaw 21:9-27.
Kata ka Jerusalem Thymmai kaba wan hiar na bneng na ka khet u Blei ha kata ka 1000 snem ka jingsynshar u Jisu Khrist.
Amen.
Shillong: Ka Citizenship Forum ha ryngkat lang bad ka HYC Mawsynram Circle ka sngew ban pan map na ki Rangbah Shnong lem ha ryngkat lang bad kiwei kiwei ki riew rangbah bad kumjuh ki paidbah jong ka thaiñ Mawsynram kiba ju pyndonkam ia ka light hapoh ka jingkhmih jingpeit jong ka Meghalaya Energy Corporation Limited (MeECL) Mawsynram Division, halor ka jingbymlah ban pynlong ia ka jingialang myn hynnin ka sngi, na ka daw jongka jing jur palat u slap bad ka lyer.
Ha kajuh ka por ka Forum, ka la pynpaw ba ka kwah ban ioh ia ka jingshai ha kaba iadei bad ka jingaiti jong ka Meghalaya Power Distribution Corporation Ltd.
(MePDCL) ia ka tnad MeECL Mawsynram Division sha ka Feedback Energy Distribution Company Limited (FEDCO) khlem da lah ban wanrah ia ki jingpynshai sha ki paidbah kaba la pynsah ha ka lyngngoh haduh kine ki sngi wat hadien ba na ka liang jong ka MePDCL ryngkat bad ka FEDCO ki la dep ban iasoi ia ka jingiateh kular ban shimti naduh ka 1 tarik jong u Iaiong, 2019.
Nakaliang jong u Samla Banshai Marbaniang ha ryngkat bad ka HYC Mawsynram Circle, ki la kyntu ia ka tnad MePDCL ban wanrah ia ka jingshai kham kloi, khlem da kheiñ sting ne ñiew beiñ ia ki nong pyndonkam ding ilektrik, hapoh katei ka division khnang ba kan nym wanrah kano kano ka jingkulmar.
Shillong:Ka eriong bah Fani, ka la lynshop ia ki bynta jong ka Ri Khasi Jaintia, ha ka sngi Saitjain, ha kaba u slap uba ther baroh shisngi, ula poi sha ka 126.8 millimetre, katba kum ka jingkhein jong ka tnat peit mariang, ka Meteoroligal Department, kaba don ha Upper Shillong.
Ka jinghap slap hynnin ka sngi, ka dei ruh kaba jur tam jong une u snem 2019, uba dei u snem, uba duna slap shibun eh, ha kine ki bun bnai ba ladep.
U slap bah, uba ther baroh shisngi, ula pynshlei lut ia ki um ki wah, ia ki surok iaid kali bad ula pynlip ia ka ding ilektrik bad pynsniew ia ka network mobile phone, ha ka nongbah Shillong bad ha kylleng ka Ri Khasi, ha kaba hynnin ka sngi, ki don bun bah ki shnong ki bym ioh ding, namar ka jingther jong u lapbah ha kylleng ka Ri Khasi.
Shah ktah 21 tylli ki shnong, bun ha East Khasi na ka FaniKatkum ka kaiphod ba la ioh na ka sorkar jylla ka tnad State Disaster Management Authority (SDMA), ki don 21 tylli ki shnong ba shah syllad ha ka Fani, 14 ngut ki briew kiba shah ktah bad sa uwei uba mynsaw.
Ki don ruh 17 tylli ki ing ba shah ktah ha kane ka lyer iong Fani.
Katkum ka kaiphod, ha Ri-Bhoi kawei ka shnong ba shah ktah, kawei ka iing, ha South Garo Hills, kawei ka shnong, 2 tylli ki iing, ha East Khasi Hills, 12 tylli ki shnong, 5 ki iing bad 1 ngut ba mynsaw.
Ha West Khasi Hills, 2 tylli ki shnong, 9 ngut ki briew ba shah ktah, 2 tylli ki iing.
Ha South West Khasi Hills, 5 tylli ki shnong ba shah ktah, 6 tylli ki iing, ha East Jaintia Hills, kawei ka shnong ba shah ktah, kawei ka iing.
Ka sorkar ka dang ap ruh ia ka kaiphod ba bniah namar ba kam pat ioh jingkhein lut.
Colombo: Ki paidbah jong ka balang katholik ki dang bteng ia ka jingleh niam jongki ha la iing, namar ki tieng ioh don biang ka jingshah pynbhtei bom.
U Cardinal Malcom Ranjith bad U Archbishop jong ka Colombo, hynnin ka sngi, ki la pynlong iaka mass na la iing ba ki sah ryngkat ka jingiadon lang bad ki siitser, ki phadar bad ki sa shu pyni ha TV sha ki paidbah.
Ha kapor ba sdang jongka mass u Bishop ula tyrwa ia ka mass da kaba ong ba ka jingduwai kan ym dei tang ia kito kiba la iap ne mynsaw, ki badei jongka balang katholik,hynrei kan dei ia baroh wat ia kito kiba la donkti ban pynbthei bom ruh, namar ba ki ruh ki shu shah ialam bakla bad khamtam na ka bynta ka jingkylla bamut ka jongki, ha kaba ula ong ruh namar ka balang katholik ka ai jingngeit bad hikai ban ieid wat ia kiba leh sniew ia ki.
Haba la wai ka mass ula pule iaka shithi ba la phah da u Pope ba la ong ‘da ka dohnud ba khia nga pynpaw halor ka jingshah thombor hynrei to u Blei un ai ia baroh ia ka jingjah thait ha ka met bad mysiem jongki khamtam iakito kiba la khlad’.
Hadien kata naka liang jong u Cardinal Ranjith ula phah jingtip sha ki nongialam jongka balang ban lomg kiba husiar, hadien ba ula ioh shithi byrngem, ba kan don ka jingthombor biang ia ki iingmane bad ki skul jongka balang ha kane ka taiew ban wanbad hadien katei ka shithi ka la paw ha ki kor internet (social media) bad ula ong na ka bynta ka jingbha jongki paid baroh ka balang ka la rai ban khang beit shuwa ia ki skul, iingmane ka balang katholik hi baroh kawei;katba ia ki skul sorkar la rai ban plie noh naduh ka 6 tarik jymmang.
Ki pulit ki la ong ba kin sa pynlong shuwa ia ka jingkhynra iaki skul baroh ha ka sngi u blei.
U Ranjith la pynrem ruh iaka sorkar Sri Lanka namar ba kim lah ban leh eiei wat hadien ba ki la ioh jingmaham lupa na ka syntiat jongka ri India shuwa ka jingjia.
Shillong:Ka Langtor Higher Secondary School, ka la pynbna ba kan plie noh mynta ia ka jingpule ia ka sobjek Science ha katei ka skul.
Ia katei la iathuh da U Bah Boldness L Nongum, uba dei u kongsan bad U Principal barim jong katei ka skul, ha kaba ula iathuh hynnin ka sngi, haba pynlong ia ka jingrakhe ia ka taiew ialehkai jong katei ka skul.
La iathuh da U bah Boldness, ba katei kan iarap shi katdei ia ki khun ki kti jong kito kiba don sha marjan jong katei ka Shnong.
Shillong: Ka Hill Famers Union ka kyntu ia ki MDC ba kim dei ban ialehkam kai bad ki ishu jong ki nongrep.
Ka HFU, ka ong ruh ba lada ki la duh jingshaniah ia ka District council halor ka jingot kilo kim banse ban pynlong noh da ki jingiakhih namar ka jingot kilo ka la ktah palat ia ki nongrep jong ka jylla, namar katba leit rah jhur la shu shah ot kilo beit.
Ka kyrwoh jong ka seng, ka ong shuh shuh ba ki la ioh jingtip ba ka committee kaba kyrpang ka la mut ban shong pyrkhat kam ha ka 30 tarik jong u bnai ba la la dep, hynrei lehse la pynsangeh noh ia kane ka committee na ka daw jong ka kynrum kynram kaba la mih ha District council.
Shillong: Ka Hynniewtrep Achick National Movement ka la leit ban khang tala ia kawei ka kompeni, ka Unique Structure And Tower Limited kaba don ha ka shnong Umshohphria Patharkhmah Ri Bhoi District, hapoh ka jingialam u Vice President ka Central body u bah Boby Basaiawmoit bad u President ka HANM RiBhoi District u Bah Goldenstar Khongwar lem bad ki seng na kawei ki unit.
Ka seng ka la shim ia kane ka sienjam halor ka nongrim ban iada ia u khun Khasi khara na ka jing shah iuhroit ha u bar jylla.
Kat kum u President ka HANM RiBhoi District u bah Goldenstar Khongwar u la ong “Ngi sngewkhia ia ka jing leh donbor jong ki Company ki bar jylla ba kim khein briew ia ngi bad halor ka jing bym ai kam ai jam bad ka jing behkam ia ki trai shnong.
"Na ka liang u Vice President ka Central body u bah Boby Basaiawmoit, u la iathuh ba ha ka 6 tarik u iaiong 2019, ki la wan khynra ia kane ka juh ka Company ka ba don ha Umsohiong, hynrei na ka liang ka Company ki la kyrpad ba kin shah tang ia briew jing ki na ka bynta ki kam ba kim lah ban trei ki trai shnong bad na ka liang ka seng ki la kren shai ba ki dei ban pynbiang ki kot ki sla jong ki nong trei.
Hynrei tang hadien ar sngi ka seng ka la ioh jing tip pynban ba ka Company ka la beh kam pynban ia ki nong trei khasi.
U Vice President ka HANM u bah Boby Basawiamoit u la ong ruh “Kawei kaba pyn lyngngoh ba ka KHADC ka la leit ban khang tala, ia kane ka Company ha Umsohiong, hynrei balei pat ka pyllait ia kane ka juh ka Company ha Umshohphria RiBhoi District bad kane ka pyni ia ka jing leh shiliang khmat ka KHADC".
Kumta na ka liang jong ka HANM ka la leit hi ban khang tala ia kane ka Company.
Na ka liang ka Hynniewtrep Achick National Movement ka la iathuh ba kane kam dei ba kan kut noh tang kumne, hynrei ka seng kan wan ban jurip bha khamtam ha Western RiBhoi ba la jyllei da u mynder.
Ha kane ka sngi ka HANM ka la phah leit phai noh ruh ia ki khadsaw ngut ki bar jylla ki bym biang ki labour lisen.
Shillong: Ka lympung bah kaba ar jong ka seng ki nongtrei bylla sngi lane ki union kiba hapoh ka shatri jong ka Workers’ Power of Meghalaya (WPM) ka la long kaba shongkun bad kaba jop hynnin ka sngi, ha kaba ki la don 18 tylli baroh kiba la wan ban ïadon bynta.
Napdeng jong kine ki kynthup ïa ka Meghalaya ICAR Progressive Workers Union, ka All Meghalaya Security Workers Union, ka NESAC PWU, ka Meghalaya and Greater Shillong Hawkers and Street Vendors Association, All Meghalaya Muster Roll PWU, Ri-Bhoi Progressive Health Workers Union, ka West and SW PHWU, bad kiwei.
Ka mat pdeng jong kane ka lympung ka long ka jingïatylli ka wanrah ïa ka jingjop ha kaba ki nongïalam jong ki union bapher bapher na kylleng ka jylla ki la wan ban phylliew jingmut ïala ki jong ki jong ki jingshem ha ki kam kiba ki trei.
Lah ban kdew hangne ba ha ka lympyng kaba nyngkong eh jong kane, kata ha u bnai Kyllalyngkot jong u snem 2018, la rai ban seng ia ka federation ha kaba la don tang 5 tylli ki union, hynrei ka jingïatrei borbah jong ki nongïalam ka la lah ban ïarap seng mynta haduh 18 tylli ki union.
Haduh mynta kane ka federation ka dang pyrshang ban register ïa lade katba ki union kiba hapoh jong ka jingkdup jong ka pat ki la dep ban register katkum ka aiñ.
Kane ka Federation ka la buh ïa ki mat, kiba don haduh 30 tylli ki mat jingdawa, bad ïa kawei napdeng kita la lah ban pyn urlong, namar ka sorkar ka ba la pynkiew ïa ka tulop na ka T200 sha ka T300 shisngi jong ki minimum wage, katkum ki kyndon aiñ.
La iathuh shuh shuh ba ki don bun ki union ki ïakynduh jingeh kumjuh ruh ki jingshah byrngem ha ki management, hynrei lyngba ka jingïarap met bad mynsiem jong ka seng Thma u Rangli u Juki lane ka TUR la lah ban kynjoh sha ka thong.
Haba kren ha kane ka lympung bah ka President jong ka WPM, ka kong Angelina Mary Hynñiewta ka la ong, “Ngi ïakynduh bun ki jingeh bad ngi wad ïa ki lad ki lynti bad lyngba ka jingïarap jong ka seng TUR ngi la ïoh ïa ka hok naduh ka por trei kumjuh ka hok ha ka jingsiew ba kynthup is ka provident fund.
"La ong ba dei lyngba ka jingdon jong ki union ba ki corporation ki la shong smiej namar ba ki buh da ki program ïakhih lane ki agitation ha kaba ki management kim banse ban pynkiew nyngkong ïa ka minimum wage.
Ka jingpynlong ïa ki rally kum ka jingdeng lama iong, ka ïarap ban ïoh ïa ka tulop kaba biang bad ruh ïa ka arrear.
Haba ïakren bad U Rupang, u bah Keneth Swer, General Secretary jong ka WPM ula pynpaw ka jingsngew nguh ïa baroh ki dkhot jong ki union bapher bapher kiba la pyllait por khnang ban ïa wan ban don bynta lang sha kane ka lympung bad pyni shisha ïa kata ka mynsiem ban ïakhun na ka bynta ka hok jong ki bad u la ong, “Kumba ngi leh ha ka convetion kaba nyngkong ha u snem uba lah dep kumta mynta ka kynti ruh ngin pynkhreh ïa ka People’s Charter ban aiti sha ki bor sorkar khnang ba ngin ïoh ïa ka hok jong ki nongbylla sngi.
"U bah Kenneth Swer u la ban shuh shuh da kaba kyntu ïa baroh ki nongbylla sngi ba kidei ban, “ïaleh khlem jingsheptign ne jingkynrandien ban ïoh ïa ka hok namar ka don ka aiñ kaba ïada ïa ki.
".
AIS SujaU Ioannis ha ka dew lynnong Patmos ia uba la pynryngkarpar, u la iohi da ka jingpypaw u Blei ha u ia kata ka ia ka por kaba khadduh eh ne ka pateng kaba khadduh eh.
U ong- “Kata ka ia, ka long hajan".
Ia ka Kitab Jingpynpaw (Revelation) la thoh da u Ioannis hi ha ki snem 95 A.D.ka long ka Kitab kaba iathuh ia kiei kiei ki ban sa jia noh ha ka pyrthei baroh kawei.
Naduh kito ki snem haduh mynta, ngim lah ban ong – “Kata ka ia ka long hajan" namar mynta hi ngi iohi ba ka la wan artad bad ba yn pynurlong ia ki jingiathuhlypa jong kane ka Kitab.
Kumta ngi don ha ka ia kaba khadduh eh, bad ngi long kata ka pateng bynriew ban iohi ia kine kiei kiei ia kiba la thoh ha ka Ktien u Blei, bad ngi don ruh ha ka pateng kaba khadduh eh ha shuwa ba u Jisu un synshar 1000 snem hangne ha pryrthei.
Ngi long ka pateng bynriew kaba iohi ia ka jingkhielung u Diengdumbur (Israel) bad ba kata ka Lyiur ne ki por ba jynjar ki wan, bad ngi iohi ia ki tnad ba sei sla (ki ri ka pyrthei) bad da kane ngi tip ba kaba kut ka long hajan.
U Diengdumbur (Israel) u la khielung naduh u 1948, mynta ngi ap ba ka lyiur kan wan, ki por ba jynjar tam ha pyrthei baroh kawei kaba ym pat ju jia mynno mynno ruh.
Mathaios 24:21 / Mathaios 24:32.
Kata ka Lyiur kan sdang haba ka Israel bad ki Ri Arab kin iateh jutang Jingiasuk (Peace treaty) noh ia ka Temple ba lai ha Jerusalem, bad kane kan jia long noh mynta.
Tangba ym pat lah ban tip ia ki por ki bnai ne ki snem.
Hynrei ka dak ba paw shai dei tang shu pynieng ia ka Temple ba lai ha Jerusalem.
Kine ki dak ki don ha khmat eh mynta ba ki Jiw kin ioh noh ban pynieng (rebuilt) ia ka Temple kaba lai ha Jerusalem.
Kata ka por kam long jngai shuh na ngi mynta ka don ha khmat eh namar ba ka la dei kata ka por ba kan jia, ka jingjop election biang jong u Prime Minister ka Israel u Nethanyahu, kan pynlong ia kata ka por kaba kum kata, bad kane ka jia hapoh ka jingtip bad jingpyniaid u Blei ia kita kiei kiei baroh.
Ka jingiasoi teh kular jingsuk kan jia ynda haba la iasuk, ki Jiw ki dei ban ioh pynieng pat ia ka Temple kaba ki la duh naduh u snem 70 A.D.Bad tang shu pynieng ia ka Temple, kata hi ka mut ba kita ki 69 Taiew kin kut noh bad yn sdang ka 1 taiew ban long 70 taiew katkum u Daniel 9:24-27.
Kumta ba yn ioh pyndep noh ia kane ka jingiathuhlypa kaba sah jong ka ktien u Blei.
Ka Gospel u Mathaios ka pynkynmaw ia kaei kaba la ong da u Daniel shaphang kata ka jingijli ba pynduh ba ka da ieng ha ka jaka bakhuid.
Mathaios 24:13.
Kumta hadien ka jutang Jingiasuk, yn pyniengnoh ia ka Temple ba Lai ha Jerusalem (Israel).
Bad ha ka shiteng (3 ½) ka taiew ki Jiw kin ioh ban ai jingknia bad jingainguh bam kumba leh ki kpa tymmen jong ki hyndai.
Hynrei ha shiteng (3 ½) kata ka taiew un wan uta u jingijli bapynduh ha kata ka jaka bakhuid (Holy place) ha Jerusalem.
Daniel 9:27.
Dei hangta kein u leh ialade kum u Blei da kaba un shong hapoh kata ka Temple kaba Lai ia kaba yn sa pynieng (Rebuilt Temple).1 Thessoloni 2:4.
Dei hangne, bad na kane ka Temple kaba Lai uta u Mrad khlaw (u briew ka pop) un hukum ban buh ia ka dak ha ka kti ka mon lane shyllangmat, kata ka dak ka long 666.
Jingpynpaw 13:15-18.
Bad dei ha kata ka por, yn ym don sorkar shuh ha kylleng ki ri ka pyrthei namar un pyllong tang kawei ka sorkar hapoh kita ki por jingsynshar jong u.
Bad kan long ka por kaba jynjar sat ka bym pat ju long na myndanglong ka pyrthei bad kan ym long shuh ruh.
Mathaios 24:21.
Kumta, kata ka ia ka long hajan Jingpynpaw 22:10.
Na kata ka daw, “To uta u bym hok to un nangleh bymhok.
Uta uba tngit to un nang leh tngit.
Uta uba hok to un nangleh hok.
Uta uba khuid to un nang leh khuid".
Jingpynpaw 22:11.
La pynlong hynnin ka sngi, ia ka jingleit on tep ia ki lai ngut shi para, kiba la khlad noh ha ka jingbthei bom, ha ka sngi Easter Sunday ha Sri Lanka.
Ki lai tylli ki synduk ha ka jingleh burom khadduh bad U Povlsen, uba pyntngen ia ka kurim jongu.
Ka long ka jingduh kaba khraw ia u Anders Holch Povlsen, uba dei u dap billion, ha kaba ki laingut ki khun jongu, U Alfred, ka Alma bad ka Agnes, ki la khlad noh ha ka jingbthei bom.
La pynlong ia ka jingleit on tep ha ka jing pyniaid ka Aarhus Cathedral ha Denmark, ha kaba la synran khadduh ia ki, da U Povlsen, ka Anne, kaba dei ka kurim jongu bad ka Astrid, kaba dei sa tang ma ka marwei, kaba dang sah na ki 4ngut shi para.
U Povlsen, u shim ba ka jingkhlad jong ki lai ngut ki khun, ka dei ka jingduh kaba jubor shi katdei, na bynta ka jingim jongu lem bad ka iing hi baroh kawei, hynrei u ai nguh let ia ki paralok kiba pyntngen mynsiem ia u, haka nongbah Brande, jong ka Denmark.
Hynnin ka sngi, ka la don ka jingkhie jumai ha ka dong shatei lam mihngi, ha ka por nohsngi.
Ka tnat  Indian Metereological Department, ka iathuh ba ka jingkhie jumai, kaba 5.4 magnitude, ka la jia ha ka por 4.33 nohsngi.
Ka jaka pdeng jong utei u jumai ka dei ha ka jingjylliew kaba 10 Kilometre shapoh ramew, ha ki bynta jong ka  Myanmar-India (Nagaland) ba iasnoh bad ka Nagaland.
Shillong: Ka kyrwoh khubor mynta ka sngi, ka iathuh ba ka jingpeit nongpang ha ka tnat Cardiology, ka la sdang naduh mynta ka sngi 3tarik Jymmang 2019 bad ki la don 33ngut ki nongpang, kiba leit phah peit haduh ka por 1baje nohsngi.
Nalorkata, U Medical Superintendent jong ka NEIGHRIMS, ula pyntip ruh ia ka jingdonkam jong ki 31 tylli ki stents bad ki balloon kiba donkam 20 tylli ban ioh thied na ka Amrit Pharmacy bad la iathuh ba kitei ki tiar ki don mynta ha Amrit Pharmacy jong ka NEIGHRIMS bad ki donkam ban ioh ia ka jing mynjur jong ka tnat Cardiology.
La iathuh ba la pyntip ruh sha ka tnat ka koit ka khiah jong ka sorkar India, halor katei ka jinglong jingman mynta ka sngi ha katei ka hospital.
Shillong: Myn hynnin ka sngi ha Supreme Court ka case U Ma Lber Laloo pyrshah ia ka hukum jong ka NGT ba khang tih dewiong ha Meghalaya, ka lah don ka jingiasaid ba neh kumba shi kynta ei ei naduh 2 baje haduh 3 baje nohphai sngi.
Na ka liang jong u nongiasaid ain (amicus curiae) ba la thung na ka bynta ban iarap ia ka Supreme Court ia u ba lah thung da ka iing Bishar Supreme Court ba don burom, hadien jong ka jing bym treh don kti shuh ki Dima Hasao Student Committee ha kane ka Case, u la pynpaw ha khmat ka iing bishar ba ha khliehduh ba ia ka order jong ka NGT, ym don ba burom satia hapoh ka jylla Meghalaya, ha kaba u la pyni ruh shibun kiwei kiwei de ki kam ba iadei bad ka jingiaid pyrshah ia ka hukum jong ka NGT hapoh Meghalaya.
Une u nongiasaid ain u la ai ruh ia ki katto katne tylli ki kaiphod, ba la tip kum ki Citizen Report ban pyn-i ba ym dei shuh ban shah tih dewiong ha Meghalaya na ka ki ba bun ki daw kat kum ba lah pynmih ha katei ka Citizen Report.
U la pynkut ia ka jingiasaid da ka ba ong ba ia u dewiong ba lah dep tih lypa ba dang sah 32Lakh Metric Ton bad bym pat kit dei ban ai kti noh sha ka Coal India Limited bad ban shalan sha Guwahati da ki kali sorkar bad ban auction ha Guwahati Assam da ka Coal India Ltd.
Hadien u Amicus curiae la iasaid sa u Nidhesh Gupta ba dei Senior Advocate bad u nongiasaid ain jong u Sengbreezbirth R Marak, uwei na ki nongshong shnong ha Garo Hills, u lah pyn-i shibun kiei ki ei bad kubur ia ka Iing Shari ba don burom ban nymdei satia ban pynlait ia ka jylla Meghalaya na ki ain jong ka sorkar India bad ban pyngngat lut ia ki ain ki kyndon ban teh lakam bad pyrkhing ia ka jingtih dewiong ha Meghalaya.
Na ka liang jong u ne u nong ia said um shym lah satia ban pynkut ia ka jingiasaid bad u ban shi ban ban ong ba ym dei ban ai lad ban tih dewiong da ki paitbah ha ki jaka lajong, hynrei lyngba ki Lease bad ki Licence jong ka Sorkar bad ruh ban iaid katkum ka Mines and Minerals Regulation and Development Act jong ka sorkar India.
Ka iing bishar ba don burom ka lah pynsangeh noh ha shiteng ia ka jingiasaid jong u bad ruh da ka ba ong ba kan bteng biang ha ka 7tarik Jymmang, 2019.
Mynta uba sah ban ia said halor katei ka mukotduma, u dei sa tang u nongiasaid ain jongka Sorkar India.
Na ka liang jong kiwei kiwei ki nongiasaid ain ki lah dep iasaid lut baroh bad ia ka mat jong ka hukum jongka NGT ha ka case u Lber Laloo la jan dep ia kren lut da baroh ki nongiasaid ain ba dei kti ia ka Case hapoh ka iing bishar ba don burom.
Shillong: Hadien sa shi bnai ban ioh ia ka resol jong ka jingiathep vote ha kane ka MP elekshon, u kyrtong monlang ka Meghalaya Democratic Alliance (MDA), u Dr Jemino Mawthoh u la pynpaw ia ka jingsngew skhem ban ioh ia ka jingjop.
Lah ban kdew ba ha u snem 2014, ka UDP kaba pynieng ia u bah Paul Lyngdoh ka ioh 106806 vote, u PBM Basaiawmoit uba ieng shimet u ioh 168961 vote, katba u bah Vincent H Pala uba jop n aka Congress u ioh 209340 vote, katba u bah Shibun Lyngdoh na ka BJP u ioh 95979 vote.
Baroh kiba wan thep vote ki long 620041 lak ngut.
“Kaba paw nalor, nabar, ngi don jingkyrmen ban jop hynrei ym tip ia ka jingmut ba shapoh jong ki briew", la ong u Dr Jemino haba iakren mynta ka sngi.
Haba kyntait ba kan don ka jingleh arsap ki paralok ka MDA, u Dr Jemino, u la ong, “Ngi don ka jingskhem ban wanrah ia ka roi ka par.
Ngi kwah ba ka sorkar kan skhem".
Katkum ka jingong u Dr Jemino Mawthoh, ka jingmih jong u kyrtong monlang ha kane ka kynti, ka thew sha ka lynti jong ka jingiatylli ki seng riewlum ha ka jylla, kaba long ka dak jong ka jingbha na ka bynta ka lawei ia ka jaitbynriew.
“Ka lynti ka la plie ban iatylli, ym dei ban duh jingkyrmen.
Ki paidbah kila shai, kila sngewthuh", u la ong.
Shillong: U Deputy Commissioner ryngkat bad U Chairman, District Disaster Management Authority (DDMA) jongka East Khasi Hills District ki la maham ia ki paidbah ba ka lah ban don ka jinghap slap,ka jingbeh lyer ryngkat ka leilieh kaba jur ha ka 4 & 5 tarik jong u bnai Jymmang.
Kumta la bthah ia ki paidbah ba ki dei ban buh bha ia ki tiar ioh ki shah rong ha ka lyer.
Shillong: U Myntri ka tnad ka koit ka khiah ka jylla, u bah AL Hek u la ong ba ka kynrum kynram ha ka hospital NEIGRIHMS ka mih man ka por naduh ba la wan shimti director u Dr DM Thapa.
Haba kren myn hynnin ka sngi sha ki lad pathai khubor, u bah Hek u la iathuh ba hynnin ka sngi, la khot jingialang ia ki bor pyniaid ka NEIGRIHMS bad la bthah ba ki dei ban pynbeit ia ka jingiakhih ki doktor ka Cardiology khnang ban nym ktah ia ki nongpang.
“Ngi la pan ia ka kaiphod ruh mardor ia ka jingiakhih ki doktor bad la bthah ruh ha kajuh ka por ba ki dei ban iapynbeit para maki bad ka bor pyniaid ban lait ki paidbah na ka jingeh",la ong u bah Hek.
U la ong ba la bthah ia u director ba un khot ia ka jingialang kyrkieh ia ki doktor ban iapynbeit ia kane ka kam ing kam sem jongki.
Ha kajuh ka por,u la ong ba ma u bad u Conrad K Sangma, u myntri rangbah ka jylla, ki la pynsngew ha u myntri katnad ka koit ka khiah ka ri ban weng noh ia u director ka NEIGRIHMS bad ban thung da uwei pat, namar ba ka lah ban don ki daw kiba la pynlong ia kane ka jaka sumar ban mih ka kynrum kynram naduh ba la wan shimti u Dr Thapa.
“Kam dei ba ngi shun shimet ia u director hynrei ka jingiai mih ki jingiakhih,ka la don ki daw naduh ba wan shimti u Dr Thapa kum u director",la ong u bah Hek.
Mumbai:Hadien ba la mih bun ka jingkynthoh ia u tyngshop Akshay Kumar da kaba ong ba um dei u nong India namar ba u khlem leit thep vote ha kane ka election MP.U tei u tyngshop ula pynshai ia ki jingkylli da kaba ong ba u siew khajna ruh ha India khnang ban iarap ban pynkhlain ia ka ri “Te ngan donkam aiu hi ruh ban pynshisha ia ka jingieid iaka ri haba nga la leh kumtei".
Ula ong ba u don ia ka Canada passport hynrei la 7 snem pat u khlem leit sha katei ka ri,ula ong ba ka jingkren sniew ia u kan nym neh slem satia.
Shillong: Ka jingialang ki MDC ka Regional Democratic Alliance (RDA) bad ka People’s Democratic Alliance (PDA) hapoh ka kynhun synrop United Democratic Alliance (UDA), kim lah ban poi sha ka rai bad ki la rai ban bteng biang lashem taiew.
“Ngim pat lah ban shim rai bad ngin iakynduh biang ha ka taiew ban pynbeit iaka jingbym iasngewthuh jingmut hapdeng jong ngi" ong u CEM ka KHADC u Bah Teinwell Dkhar haba iakren bad ki nongthoh khubor, hadien bala wai ka jingialang jong ka UDA.U la ong, haduh mynta ki Executive Member kiba la iehnoh kam bad ki MDC kiba la weng jingkyrshan na ka UDA ki dang ieng hi ha kajuh ka nongrim bad kim pat pynkylla ia katei ka rai kaba ki shim.
Katba Bah PN Syiem ula ong ba ki MDC ki don ka hok ban leit iashim bynta ha kano kano ka jingialang, namar ba ka dei tang ban shu iatai bad yn sa iakynduh biang ha ka taiew.
Lah ban ong, ha kine ki khyndiat sngi kala mih ka kynrum kynram ha ka kynhun UDA hadien ba ka EC kala rai ban mang tang T.50 Lak sha ki MDC na ka pisa T.
