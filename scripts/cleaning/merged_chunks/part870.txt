U la ong ba ka sorkar kan pynshlur ia ki samla ban phaikhmat sha kane ka kam.
Katba u myntri khynnah ka tnad kam pohing, u Kiren Rijiju u la ong ba ka Dong Mihngi ka la iaid ha ka jingkylla watla ki dang don ki jingpynwit ha ka suk ka sahin ha kane ka Dong.
“Ka Dong Mihngi ka la synniang bha ia ka jingkiew ka India hynrei donkam ban leh khambun shuh" u la ong.
U la ong ba ki myntri sorkar pdeng ki la ujor ia ka jingpyndonkam bakla ia ka pisa bad kyntu ia ki sorkar jylla ban pyntreikam hok da ka lynti kaba shaid bad kaba beit.
Shillong, 29’lyngkot:U Lat ka jylla Assam u Banwarilal Purohit, u la bam smai kum u Lat ba shipor ka jylla ha ka janmiet sngi saitjaiñ jogn ka taiew.
La pynbam smai ia u Purohit da u Chief Justice ka Meghalaya High Court u Justice Dinesh Maheshwari bad ha katei ka jingialang bam smai la donlang u Myntri Rangbah ka jylla u Dr Mukul Sangma, u Symbud Myntri Rangbah ka jylla u Prof RC Laloo, u Myntri kam pohiing u bah HDR Lyngdoh bad kiwei kiwei ki heh ophisar bad ki heh shipai.
Ka jingwan shimti u Lat ka jylla Assam kum u Lat ka Meghalaya ka dei hadien ba u President ka ri u Pranab Mukherjee u la pdiang ia ka shithi risain jong u V.Shanmuganathan hadien ba la mih ki jingkynnoh pyrshah ia u.
Haba kren ha katei ka sngi u Purohit u la ong “Nga dang shu dep shimti kum u Lat, ngan ialeh katba lah khamtam haba nga don tang ia kawei ka thong katta ka long ban kyntiew ia ka jylla Meghalaya ha baroh ki liang".
Um kwah ban kren eiei halor ki jingkynnoh pyrshah ia u Lat barim u Shanmuganathan hynrei u la ong ba ka aiñ kan sa leh ia kaba donkam.
Nongstoiñ, 29 ‘Lyngkot:Ka jingjia kaba kham sngew sangsot, ka long ba i wei i hep rit i ba dang 6 snem 9 bnai i la ngat ha ki tyrsim jong u runar u bymdon shuh ia ka mynsiem isynei bad ka mynsiem iatiplem u la leh beijot ia i tei I hep rit i ba dei ruh artad I khun jong ka hymmen kynsi jong u tei u runar.
Katkum ka tyllong khubor ba la ioh lum na ki pulit ka Nongstoin la ong ba katei ka jingjia ka la jia ha ka miet jong ka 27 tarik mynta u bnai ha kaba ka kmie jong i tei i hep rit ka la leit buh iala ka khun ha ka iing jong ka para jong ka, namar ba ka hap ban leit jingleit hynrei ha katei hi ka miet u lok jong ka para jong ka kmie i tei i hep rit u la leh ia katei ka kam sang ha ka iingsah ka jong u kaba don ha Khliehmawlieh.
Shuh shuh ka khubor na ki pulit ka iathuh ruh ba ka lok jong u tei u runar ka dei ruh kaba la ngat ha kaba kum katei kajuh ka apot ia kaba u lok jong ka u la leh ia itei I hep rit ha ki por kiba kham mynshuwa bad ia katei ka jingjia ia itei i hep rit ruh la wan lap da ka lok jong u hi ha kaba u la phet krad noh syndon na katei ka iing.
Hadien katei ka jingjia na ka liang jong ka kmie jong itei i hep rit ha ryngkat kiba ha iing ha sem ki la leit ban ujor da ka sha thanat Nongstoin pyrshah ia u tei u runar u ba la tip kum u Ropikul Syiemlieh 23 snem na ka shnong Nongpyndeng.
Hadien katto katne por ba u tei u runar u la phet rieh na ka liang jong ki bor shnong jong ka Snongliehmawlieh ki la pyrshang ban pynlong ka jingthwet kaba jur ha kaba ki la ioh ruh ban kem noh ia u tei u runar ha ka sngi U Blei jong ka taiew bad hadien bala ioh kem ka shnong kala aiti noh ruh ha ki pulit ka Nongstoin.
Shillong, 30 ’lyngkot:U Myntri tnad sor ka jylla u Bah Ronie V Lyngdoh u la ther ia ka sorkar BJP kaba kyntait ban thung ia ka jingtohkit halor ka jingshah kynnoh leh tam u Lat barim ka jylla u V Shanmuganathan ia ka samla kaba iakhun kam ha Raj Bhavan Shillong, da kaba kynnoh ba ka dei ka buit arsap ka BJP.“Lada leh ki briew lajong ki pyrshang ban iada, lada leh kiwei te", la ong u Bah Ronie haba iakren mynta ka sngi.
U la ong kumno u myntri khynnah ka tnad kam pohiing u Kiren Rijiju un ong bym don sakhi, haba da ki spah ngut ki nongtrei ka Raj Bhavan ki la ujor pyrshah ia u Lat.
“Haduh 100 ngut ki nongtrei ka Raj Bhavan kin ujor pyrshah ia u Lat, kam dei shuh kaei kaei", la ong u Bah Ronie.
Kane ka paw ka buit arsap ka sorkar BJP ban iada ia ki briew lajong khamtam ba ka Raj Bhavan ka dei ka jaka kaba u Lat u dei u nongpeit ia ka ain ka nun ka riti synshar ka ri.
“Ka jingjia ka long kaba sngewsih namar ba kat u Lat uba peit ia ka jingiaid beit ka riti synshar ka ri, yn shah ujor ha ki spah ngut ki nongtrei lajong", la ong u Bah Ronie.
Kiba ujor ia u Lat ym dei ki briew kiba nabar hynrei ki dei kiba trei hi ha ophis jongu bad ka dei ka kam kaba khia bha.
Hadien ba la shah kynnoh leh tam ti ia ka kynthei bad shah thalain ha ki nongtrei jong ka Raj Bhavan, u Lat ka jylla Meghalaya u V   Shanmuganathan u la iehnoh kam ha kaba u President ka ri, u Pranab Mukherjee, ula pdiang ha kane ka sngi Thohdieng.
U Lat ka jylla uba la 67 snem ka rta, u la shah kynnoh ba pynhiar dor ia ka Raj Bhavan kum ka jaka lehsngewbha ki thei samla ne ‘young ladies club’, ha kaba kumba 80 ngut ki nongtrei ka Raj Bhavan ruh kila kam ba ki don ki sakhi ban sei madan, hadien ba ki la pynher ia ka shithi jingujor sha u President ka ri u Pranab Mukherjee bad u Myntri Rangbahduh ka ri u Narendra Modi.
U Shanmuganathan u la shah thalain ruh ha ki sengbhalang kynthup ka Thma u Rangli(TUR) bad ka CSWO kiba la pynlong ia ka jingiasoi paidbah ban pynrem bad pyrshah jur ia kane ka jingleh jong u Lat.
Shillong, 30’lyngkot:Ka Synjuk Ki Nongsynshar Shnong Upper Shillong watla ki la ai por haduh ka 30 tarik u kyllalyngkot ia u myntri ka tnad pynroi sor uba dei ruh u MLA ka Mylliem konstitwensi u bah Ronnie V Lyngdoh ban weng noh ia ka jingeh ba ki nong Upper Shillong ki ia kynduh namar ka jingkyntur pud ka MUDA hynrei ki la pynjynsur sa shisngi bad ki la ong ba kin ap haduh lashai ka sngi ka 31 tarik u kyllalyngkot ia ka jubab na u myntri.
U President katei ka Synjuk u bah Mawkordor Nongneng uba dei ruh u Rangbah Shnong ka Mawklot u la ong ba kin ap haduh lashai ka sngi bad lada jai ba ym ioh jubab eiei kin hap ban ia shong pyrkhat noh ban leit pynshai sha u paidbah.
Lah ban kdew ba ha ka jingiakynduh bad ki nongthohkhubor ha kine ki khyndiat sngi ki Nongsynshar Shnong ka Upper Shillong ki la pynkynmaw ba u bah R.V Lyngdoh u la kren hi dalade ialade ba lada um lah ban weng ia katei ka jingkyntur pud ka MUDA ha Upper Shillong un risain noh kum u myntri sorkar bad kumjuh ruh kum u MLA.Lah ban pynkynmaw ruh ba ki la ong ba lada um lah hapoh ka 30 tarik kin leit pynsngew paidbah ia katei ka mat ba ki paidbah kim ia kynduh jingeh.
Shillong, 30’lyngkot:Ban pynkylluid ia ka surok bah NH bad ki surok shnong , ka tnad pulit ka Sadar Police ka la pyntip ba yn pyniaid thymmai ia ki kali na Hopkinson Road, Jacob’s Ladder Road bad Boyce Road ha ka taiew nyngkong jogn u rymphang shuwa ban sdang skul biang.
Yn ym shah ban iaid na Don Bosco Square sha St.Stephan’s Hall bad Jacob’s Ladder Road.
Baroh ki kali dei ban iaid na Lower Lachummiere jan ophis DIPR sha Hopkinson Road bad mih ha   Don Bosco Square.
Kiba iaid na St.Anthony’s College lyngba ka Jacob’s Ladder kin mih ha Don Bosco Square.
Yn ym shah iaid na Shillong Commerce College sha St.Mary’s College.
Baroh ki kali kin mih na Don Bosco Square sha Shillong College – Shillong Commerce College lyngba ka Boyce Road.
Kali ba wan na Laitumkhrah bad Upland Road kin mih lyngba ka Don Bosco Square – St.Mary’s College – Shillong Commerce College , yn ym sha ban khun sha ka mon ia ki kali ba wan na Jacob’s Ladder bad St.Stephan’s Hall Road ban leit sha Dhankheti, ki dei ban iaid beit sha Laitumkhrah.
Kiba shong basah ha Hopkinson Road ki lah ban mih na Lower Lachummiere.
Ba wan na B.K.Bajoria ban leit sha Laitumkhrah hap ba iaid lyngba ka Jacob’s Ladder Road  sha Don Bosco.
Lada don kiba kwah ban pynshai ia kane ki lah ban phone sha u Addl.Superintendent of Police (Traffic), Shillong ha u Mobile No.-9856088886.
Shillong, 30’lyngkot:Ryngkat bad baroh kawei ka ri ka jylla Meghalaya ruh mynta ka sngi ka la pynlong ia ka jingsngapjar ba 2 minit ba nkynmaw ia baroh kito kiba ia khun ban pynlait luid ia ka ri, la kynmaw burom ruh ia ka lyngkhuh sngi iap jong u kpa ka jaitbynriew u Mohandas Karamchand Gandhi.
Ka Meghalaya ka la pynlong ia ka jingle burom hakhmat ka dur mot u Mahatma Gandhi kaba don ha Secretariat, Rilang Building, la ialam ia katei ka prokram da u Additional Chief Secretary, ka sorkar u P S Thangkhiew.
Shillong,30’lyngkot:Mynta ka nohphai sngi ha ka por 2 baje ki pulit ki la kem ia uwei u briew ba la tip kyrteng kum u Bijay Chettri na Stand Jeep , Shillong bad na u tei la kurup 0.13 kram uba suba ba u dei u drok heroine.
Shillong, 30 ’lyngkot:Ka jingkren u myntri khynnah ka tnad pohiing ka ri u Kiren Rijiju ba ka sorkar kam lah ban shu hukum ban thung jingtohkit khlem ki sakhi halor ka jingshah kynnoh u Lat barim ka jylla u V Shanmuganathan ba leh tam ia ka khynnah, ka la pynbitar ia ka Thma U Rangli (TUR).
“Ngin pynjur beit ia ka jingiakhih ba ka sorkar pdeng ka dei ban thung ia ka jingtohkit halor ka jingjia", la ong ka nongialam ka TUR ka Kong Angela Rngad haba twad jingmut kaei ka jingsngew jongka halor kane.
Ka Kong Rngad ka la pynpaw ia ka jingsngew bym iahap ia ka jingkren sait khuid u Kiren Rijiju bym donkam ban thung ia ka jingtohkit namar bym don ka sakhi kaba la ai da ki kot ki sla halor ka jingkynnoh.
“Haba ki mon ki leh haba kim mon kim treh, ngin nym ailad, ngin pynjur ia ka jingiakhih.
Ngin sa ap lada kam thung ia ka jingtohkit ngin ujor da ka ejahar  (FIR)", la ong ka Kong Rngad.
Ka la ong ba haba u Lat ka jylla u hiar shuki kam mut ban shu sngap noh hynrei ka donkam ban don ka jingtohkit kaba laitluid halor kane.
“Ka jinghiar shuki ka mut ba dei ban don ka jingtohkit", ka la bynrap.
Ka la pynrem jur ia ka BJP kaba pyrshang ban iada ia u Lat barim da ka buit politik.
Ka la kynnoh ba ka BJP ka la pyrshang ban pynjah ia kane ka jingjia khamtam ka jingjia ia ki kynthei.
U  V Shanmuganathan kum u Lat ka jylla ka Meghalaya u la risain noh halor ka jingkynnoh leh tam ia kynthei ba iakhun ia ka kam Public Relation Officer (PRO) ha Raj Bhavan, Shillong, u Myntri khynnah ka tnad kam pohiing ka ri u Kiren Rijiju u la ong ba ka long dang kloi than ban hukum ban thung ia ka jingtohkit halor kane ka jingkynnoh namar ba kam don ki sakhi.
“Kumba ka long mynta, kam don eiei ka sakhi ki kot ki sla ki jingthoh pyrshah ia u Lat ba la risain.
Ym don eiei ha kti jong ngi" , la ong u Rijiju  haba kren ha ki nongthoh  khubor ha ka nongbah Shillong hynne ka sngi ha ka jingwan jongu ban iadon lang ha ka jingplie ia ka North East Investment Summit ha Shillong.
“Ngam lah ban ong eiei la ka sorkar kan thung ia ka jingtohkit ne em halor kane ka jingkynnoh.
Ka dang kloi ban leh ia ka", la ong u Rijiju.
U myntri khynnah u la ong ruh ba u Shanmuganathan u la risain noh na ka kam kum u Lat da ka jingsngew kitkhlieh ia ka jingshah kynnoh.
“Naduh ka por ba u la shimti kum u Lat, ki nongtrei ka Raj Bhavan ki la iakynduh shibun ki jingeh, ki jingshah pynshitom ha ka bor pyrkhat", la kynnoh ki nongtrei ha ka shithi sha u Modi.
Nongstoiñ, 30 ‘lyngkot:Ha ka miet jong ka sngi nyngkong, ki runar ki bym shymla lah satia ban tip la ki dei ki la leit pynpait ia ka tala jong ka Meghalaya Rural Bank kaba don ha ka shnong Seinduli, ha kaba ki la rung jubor ruh shapoh jong katei ka Bank bad thmu ban lute.
Haduh bala thoh ia kane ka khubor ym shym pat lah satia ban pynthikna ba kitei ki runar la ki ioh ne em ban rong tuh ia ka pisa kaba don ha katei ka Bank bad na ka liang jong ki pulit ki dang pynlong ia ka jingtohkit halor katei ka jingjia.
Ka tyllong khubor na ki pulit ka Nongstoin ka iathuh ruh ba kitei ki runar ha katei kajuh ka miet ki la leit ruh ban pied ia ki 11 tylli ki dukan kiba don ha katei ka shnong ha kaba kitei ki runar ki la ioh ban rong lut ia ki jingdon jingem kiba don hapoh kitei ki dukan.
Ia katei ka jingjia la lap da ki paidbah ha ka step jong ka sngi ba ar jong ka taiew ha kaba ki la pyntip noh mar mar ia katei ka jingjia sha u Rangbah Shnong jong ka shnong Seinduli bad na ka liang jong u rangbah shnong katei ka shnong u la pyntip noh ia katei ka jingjia sha ki pulit ka Nongstoin ha ryngkat ka jingujor sha ki pulit.
Shuh shuh na ka liang jong ka Meghalaya Rural Bank (MRB) Seinduli Branch ruh hadien katei ka jingjia ka la leit ban ujor da ka sha ki pulit ka Nongstoin bad ka jingtohkit na ka liang jong ki pulit ka dang iaid sha khmat ban lap ksai ia ki runar kiba don kti ha katei ka kam lute bad kam tuh kam thiem.
Shillong, 30’lyngkot:Mynta ka nohphai sngi hapdeng ka por 1:45 baje haduh 2:00 baje nohphai sngi kawei ka bos kaba don ia u nombar ML-05K9928 ba la ñiah da u bah Kyrshan Sawkmie ka la hap ha kawei ka riat kaba don hajan Maw-jymbuiñ-Mawsynram.
Katei ka dei ka bos Lawbah bad la iathuh ba ha katei ka por ka dang wan na Ryngku ban kiew sha Shillong, hynrei ka la hap bad tyllun ha katei ka riat kaba jrong kumba 12 phut.
Ha katei ka jingjia ki la don haduh 45 ngut naduh kynthei bad shynrang kiba la mynsaw bad la pynkit ia ki sha CHC da ka 108 hynrei shuwa ban poi Hospital kawei ka kynthei Garo ka la khlad noh ha shiteng lynti shuwa ban poi Civil Hospital.
La iathuh ba mynta ka miet kiba bun na kitei kiba la mynsaw ki la don ha Civil Hospital, Shillong.
Katei kaba la khlad noh kadei kaba la tip kyrteng kum ka Chandamuni Banai kaba na ka shnong Pataghat Ryngku.
Shillong,30’lyngkot:Ka jaka rung jaka mih, kan ym lah ban iarap ban khanglad ia ka jingwan tuid kyrthep ki mynder sha kane ka jylla , lait noh sa tang ka aiñ kum ka ILP, ka Work Permit , residential permit bad kiwei pat ki ain ba khlain kum ka ILP, ong u General Secretary ka HYC u bah Robertjune Kharjahrin haba kren sha ki nongthohkhubor mynta ka sngi.
Katei ka jingkren u bah Robert ka dei hadien ka jingwan kynduh ki nongialam ka HYC ia u CEM ka KHADC u bah Pynshngaiñ N Syiem ban dawa ba ka District Council da lei lei ruh kam dei ban ai jingbit ia ki jaka puta ne ka khyndew ka shyiap na ka bynta ban pyniaid lynti rel lyngba ka Ri-Bhoi.
Ka HYC ka la ong ba katba ka sorkar kam pat lah ban wanrah da ka aiñ kaba khlaiñ ban khanglad ia ka jingrung kyrthep ki mynder sha kane ka jylla kam pat dei ban phohsniew ia ki kam pynroi kum ka lynti rel kaba lah ba nbuh jingma pynban ia ka jaitbynriew, “Kam dei ba ngi pyrshah ia ki kam pynroi hynrei ngim ia pein pat ia ka jaitbynriew bad ki kam pynroi" ong u bah Robert.
Utei u nongialam HYC u la ong ba lada ka sorkar kam ioh NOC na ka District Council kan ym lah da lei lei ruh ban shim jaka na ka bynta kitei ki kam pynroi jong ka.
“Ngi donkam ban buh kyndon ia ki bar jylla shuwa ba kin rung ha kane ka jylla bad ia kata lah ban leh tang lyngba ka Inner Line Permit, ngin hap ban pynbor ia ki bar jylla ba ki dei ban aplai ia ka ILP shuwa ba kin thied tiket rel" u la ong.
Ka HYC ka la kyntu ia ki trai jaka , ki nongsynshar shnong ba kim dei ban kyrkieh ia katei ka kam hynrei ki hap ban pyrkhat janai bha haduh ban da ioh ia ki ain iada kiba khlain.
Nongpoh, 30 ‘lyngkot:Tang hadien ba la mih ka jingpyrshah na ki katto katne tylli ki kynhun sengbhalang na Garo Hills, halor ka jingthmu jong ka sorkar ban buh ia ka jaka rung ki mynder ha Umpher, 12Mer, Ri Bhoi District, ki ar tylli ki kynhun sengbhalang ba kham paw ha ka jylla ba kynthup ia ka KSU, NKHD bad ka RBYF, Sengkmie, ki la pynshai kylla da kaba ong, ba ka daw kaba la mih katei ka jingpyrshah ka dei tang namar ka jingialam bakla da ki katto katne ngut ki riew khwan myntoi shimet.
Lah ruh ban pynkynmaw hangne, ba dang shen ki kynhun sengbhalang na Ri lum Garo ba kynthup ia ka GHSMC, AYC bad AAYF, ki la leit ban kynduh bad phah ruh da ka dorkhas sha u Myntri Rangbah ka sorkar jylla, kiba la kyntu ruh ia u Myntri Rangbah ba u dei ban pynsangeh noh ia ka jingthmu ban tei ia ka jaka Talasi mynder ha katei ka jaka kaba don ha Umpher.
Haba iakren bad ki nongthohkhubor, u Samla Ferdynald K.Kharkamni, President ka KSU, NKHD bad u Bah Bipul Thangkhiew, President ka RBYF, ki la ong ba ka daw kaba hakhmat kaba wanrah ia katei ka jingpyrshah halor ka jingthmu ka sorkar ban buh ia katei ka jaka Talasi mynder ha katei ka jaka, ka dei na ki trai jong ki katto katne tylli ki Karkhana Otdieng beain kiba don marjan bad katei ka jaka, kiba la pynsngewthuh bakla ia ki paidbah nongshong shnong ha katei ka shnong.
“Watla ki bor ba dei peit bun sien ki la leit ban khang khyrdep ia kitei ki Karkhana Otdieng beain, hynrei kim shem la sangeh satia, kumta ha kane ka jingthmu ka sorkar ban buh ia ka Exit Point ha katei ka jaka, tang namar ba ki tieng ioh ba kan shah ktah lang ia ki ruh bad kumta ki la sdang ban shim kabu da kaba pynsngewthuh bakla ia ki briew kiba shong ha katei ka shnong, namar bun na ki briew kiba don ha katei ka thain ki dei kiba dang sahdien ha kiba bun ki liang" ong kitei ki nongialam seng.
Katei ka jaka ka dei jong ki riew shimet bad ha kajuh ka por ka dei ruh ka jaka kaba biang bha na ka bynta ban shna ia katei ka Exit Point, namar ba kam shem la ktah satia ia ki surok shnong bad ha kajuh ka por ka la jngai na ka St’ Jude’s Secondary School bad ka Conservation Training Institute, Byrnihat, la bynrap kitei ki nongialam.
Ha kajuh ruh ka por, ki la ong ruh, kaei ka jingktah na katei ka jingthmu ka sorkar ban buh ia ka Facilitation Centre ha katei ka jaka, hato ka jingshna ia ki Petrol Pump bad ki Karkhana kiba heh ha katei ka thain pat kam don jingktah, la buh jingkylli kitei ki nongialam.
Kum ki nongialam seng hi, kim kwah ba kan don kano kano ka jingiapher hapdeng jong ki Jaitbynriew Khasi bad Garo, hynrei ngi pynrem pat halor ka jingshim kabu da ki riew khwan myntoi shimet, tang namar ka jingmyntoi shimet ka jongki, ki la bynrap.
Shillong, 30 ’lyngkot:Ka Kur Lyngdoh Pyngrope ha ka jingialang kaba long ha ka 28 tarik mynta u bnai ka la ioh ban pynskhem ia u Bah S.Pyniaidsuk Lyngdoh kum u Lyngdoh uba thymmai jong ka Kur Lyngdoh ban mih pli ha ka jaka u Lyngdoh Phrikshon, uba la khladnoh.
Ha kane ka sngi, la pyniaid  ia ka jingiang da u Bah Chamberlain Lyngdoh, u President jong ka Kur.
La ioh ruh ka jingkren lyngkot na u Geneneral Secretary ka KurLyngdoh, Bah Bhalang Lyngdoh ia ka tynrai long Kur long Jait ka Kur Pyngrope naduh ba sdang haduh  kine ki sngi.
Ki Bakhraw ka Raid Nongkrem ki la pdiang da kaba sngew bha ia une u Lyngdoh ba la jied da ka Kur bad  la pynspong da ka Khur bad pynkup ruh da ka Ryndia, kum ka dak jong ka jingpynskhem, ha ryngkat  ki kyntien kyrkhu kyrdoh.
Ki Bakhraw ka Raid Nongkrem ki la pynsngew ruh ba kin pynithuh pat ia u ha kaDorbar U Syiem ka Hima Khyrim.
U Paiem, Dr.Balajied Sing Syiem, Syiem Rangbah ka Hima Khyrim, u la ai kyntien kyrkhu kyrdoh bad ka jingmynjur ia ka jingpynskhem ki Bakhraw ban pdiang sha ka Dorbar Hima kum u Lyngdoh bathymmai jong ka KurLyngdoh.
Kane ka long ka kyrwoh na u Bah C.Lyngdoh Pyngrope bad bah B.Lyngdoh Pynrope u President bad Genl.
Secretary.
Shillong, 31 lyngkot:Ki sister jong ka seng ki Sisters of Our Lady of the Missions (RNDM) ki iam sngewsih halor ka jingkhlad noh jong ka Rev Sr Mary Albert Edanad, RNDM, ha ka Sngi Nyngkong ka 30 tarik u Kyllalyngkot ha Guwahati.
Lah ban pynpaw hangne ba ka Rev Sr Mary Albert Edanad, RNDM, ka dei ka ‘riewniam ka Balang Katholik ha St Agnes Convent, Haflong kaba ha Dima Hasao District jong ka jylla Assam.
Dang kumba shiphew sngi mynta ia ka Sister Mary Albert Edanad la ialam sha Guwahati ban ioh ka jingsumar ba kham bha.
Hynrei ym shym slem nangta ka la khlad noh.
Ki para sister kiba iatrei lang bad ka ki dap tang da ka jiniaroh ia ka Sister Mary Albert Edanad kaba, wat ha ka jingpang jingshitom na la kham slem, ka la shim ia ka jingshitom jong ka kum ka bynta ka kam mishonery jong ka ia kaba ka la shah da ka mynsiem mon sngewbha.
Kan iarap ban tip ba ia ka Sister Mary Albert Edanad la kha ha ka snem 1936 ha Changanacherry 3 kaba ha Kerala.
Kan iarap ruh ban tip ka la shim ia ka jingsmai banyngkong bad ia ka smai rai kut ban long ka ‘riewniam ka Balang Katholik ha ka snem 1956 bad 1962 ha ka nongbah Chittagong kaba ha kata ka por ka don hapoh East Pakistan ia kaba la tip mynta kum ka Bangladesh.
Ka la rakhe ia ka Diamond Jubilee kum ka ‘riewniam ha ka 2 tarik u ‘Naitung, 2016 ha Haflong.
Ha ki 60 snem jong ka jinglong ‘riewniam jong ka, ka Sister Mary Albert Edanad ka la hikai ha ki skul ki babun kiba ka seng ki sister RNDM ki pyniaid ha ks East Pakistan ba mynshwa, ha jylla Assam bad ha Meghalaya.
Ia ka jingleit on tep ia ka Sister Mary Albert Edanad yn pynlong ka ka Sngi Palei, ka 2 tarik u Rymphang, 2017 ha u Lum Kyntang ka Balang Katholik ha Laitumkhrah.
Shwa kane, ha ka por 10 baje mynstep, yn pynlong da ka jingknia mass bakhuid na ka bynta ka jingjahthait ka mynsiem jong ka Sister Mary Albert Edanad ha St Mary’s Convent, Laitumkhrah, Shillong.
Nongpoh, 30 ‘lyngkot:Da kaba sngewkhia halor ka jingshah pynjot jong ka Mariang ha ki thain Killing, Ri Bhoi District, mynta ka sngi ka Hynniewtrep National Youth Front (HNYF) ha ryngkat ki briew jong ka KHADC, ki la pynlong ia ka jingleit ban jurip ia ki katto katne tylli ki jaka tylliat maw kiba don ha katei ka thain.
Ha kane ka jingleit ban jurip ia kitei ki jaka tylliat maw, la wan ruh ban jurip da u Bah Hadrian Lyngdoh, EM ka KHADC, ha ryngkat ki ophisar, ki pulit Enforcement ka KHADC, katba na ka liang ka HNYF, la iadon ryngkat naduh ki nongialam ba hakhmat ka Sengkmie, ba kynthup ia u Bah Sadon K.Blah, General Secretary ka HNYF Sengkmie, u Bah Marcus Marten, President ka HNYF, Northern Region lem bad kiwei de ki nongialam ba hakhmat ka seng naduh na ki Circle bad unit bapher bapher.
Ha kane ka sngi na ka liang ki bor ka KHADC bad ki nongialam ka HNYF, ki la lah ban jurip haduh 12 tylli ki jaka tylliat maw, hynrei baroh na kine kiba ki la jurip ym don wat tang kawei ruh kaba lah ban pyni ia ki kot ki sla kiba biang, ha kaba la lap ruh ba bun na kitei ki jaka tylliat maw la long trai da ki bar jylla, hynrei kaei kaba kham pynlyngngoh ka long ba la lap pynban ba dei tang kawei kaba la long trai da u Khasi, la lap ba u lah ban pynbiang bad ioh jingbit na ka KHADC ban buh ia ka jaka tylliat maw.
Haba kren sha ki nongthohkhubor, na ka liang u Bah Hadrian Lyngdoh, u la ong ba ka daw kaba la pynlong ia ka KHADC ba kan pynlong ia kane ka jingleit ban jurip, ka long ruh hadien ba ki la ioh ia ka jingujor na ka HNYF, halor ka jingkhharoi jong ki jaka tylliat maw ha katei ka thain Killing.
Kumta haba iadei bad kito ki jaka tylliat maw ki bym pyni ia ki kot ki sla ba ki la ioh jingbit ban buh ia kitei ki jaka tylliat maw, u Bah Hadrian Lyngdoh, u la ong ba ha kine ki sngi shen ka KHADC kan sa khot hajir ia baroh kito kiba ka la dep ban shim kyrteng bad lada jia ba kim lah ban pyni ia ki kot ki sla bad ha kajuh ka por lada ka dei tang ka jingbuh beain, ka KHADC kam banse ban khang kyrdep lut ia baroh ki bym biang ia ki kot ki sla.
Katba u Bah Marcus Marten, u la ong ba ka HNYF, nyngkong eh ka la ai ka jingiohroh ia u EM ka KHADC, u Bah Hedrian Lyngdoh lem bad ki briew jong u, kiba la sngap ia ki jingujor da ka seng bad shimkhia ban wan jurip da la ki jong ki khmat halor ka jinglong jongman jong ka Mariang ha ki thain Killing, kaba la shah ktah jur tang namar ka jingbun palat jong jaka tylliat maw.
Ka seng ka pynrem jur ruh halor ka jingdon ki jaka tylliat maw beain ha ki thain Killing, namar ia kine ki jaka tylliat maw bun hi la long trai da ki Bar jylla bad ha kajuh ruh ka por, ka jingdon jong kine ki jaka tylliat maw ha katei ka thain kam ai jingmyntoi satia ia ki briew hapoh ka jylla, hynrei ka lei tai jingmyntoi pynban sha ki bar jylla, ym tang katta hynrei ka jingdon jong kitei ki jaka tylliat maw beain ka pynjot ruh ia ka mariiang, la ong u Bah Marcus Marten.
“Kum ka seng ngi dap da ka jingsngewkhia ban iohi ia ka jingshah lehbein jong ka Mariang bad ha kajuh ruh ka por shaei jah kata ka Meghalaya State Pollution Control Board bad ka State Forest kiba dei ban peit ia ka jingshah pynjot jong ka mariang, namar kumba lla lap mynta ka sngi tang namar ka jingmyntoi jong ki riew shimet ka pynjot pat ia ka mariang" ong u Bah Marcus Marten.
Ka seng ruh kan mynshong kli kti, hynrei kan iakhun beit bad lada jia ba katei ka jingdon jong ki jaka tylliat maw beain kam sangeh, ka seng kam banse ban shim da kiwei pat ki lad kiba kham tyngeh, u la bynrap.
Shillong,31’lyngkot:U Dr.W.Phira u la ujor sha ki pulit ba ha ka step 29 tarik ki runar bym lah ban ithuh ki la prong tuh ha ki 9 tylli ki ingsah jong ki nongtrei katei ka Civil Hospital Nongstoiñ bad ki la tuh ia kawei ka laptop jong ka kong Silvereen Mawkhiew, ATM card jong u Ribasuk Wanniang, bad kiwei pat ki jingshah tuh.
Shillong, 31’lyngkot:Ki shipai BSF ki la lap ia ki tiar siat bad ki kuli na Borsora na ka jaka kaba don ha khappud bad ka Bangladesh, ia katei ki la lap hadien ba ki nongap pahara jong katei ka tnad shipai ki la ipher ia ka jingiphylla katei ka jaka kaba ba nda ki maw bad sop da ki phlang bad hadien ba ki la leit ban kyndang ia katei ka jaka ki lap pynban ba ki don lai tylli ki pistol kiba shna hi kiba don 11 kuli, nangta la lap sa ia ki riam shipai.
Kitei ki tiar ki ki runar ba na Bangladesh kiba la tip kyrteng kum u Rashid ba sah ha ka shnong Burbaktela, Sujan ha ka shnong Telagaon, u Piyush ba sah ha ka shnong Banglabita bad u Appu Akbar Ali uba sah ha Khanjoy Indi amynta u sah ha Telagaon ha Bangladesh kiba trei bad u Markos u dkhot barim ka ANVC na ka shnong Rajai, ki dei kiba la donkti ha kiba bun ki kam pyntriem ha Rajaju, Khanjoy, Nongkhalam, Ansur, Nangjori, Amar Singh, Kolagaon bad ha kiwei pat ki jaka ba don dewiong ha ka thain South West Khasi hills bad ki ju buhrieh ruh ia ki riam ki beit bad ki tiar jong ki hapoh ki jaka ba hap ha India bad haba ki la dep ban leh ia ki kam pyntriem ki ju kylliang noh ia ki jain jong ki bad ki leh kum ki nongbylla ha ka por ba ki jam na shilliang sha shilliang pud.
Ki shipai BSF ki la ioh kurup ruh 399 tylli ki masi, 465 cft ki dieng, 2738 bilor ka kyiad, 6 tylli ki lieng, 114 bilor ki phensedyl, Gecko 3 tylli bad kiwei pat ki mar be-aiñ kiba shongdor T.1.24 klur tyngka kiba thmu ban pyniaid tuh sha Bangladesh bad katei ka dei ha ki 174 tylli ki jingjia.
Shillong, 31’lyngkot:Ka kong Fenella Lyngdoh Nonglait ka la pynbna mynta ka sngi ba kan ym ia khun elekshon ha u 2018, ka kong Fenella ka la phone sha une u nongthohkhubor ban pyntip ia katei ka rai jong ka na ka bynta u 2018 bad ka la ong ba ka la shim ia katei ka rai namar ki daw shimet jong ka, “Ki paidbah kiba bun na Mawthadraishan na Nongstoiñ ki la phone ia nga bad ki kylli shi kylli la ngan ia khun elekshon ne-em" ong ka kong Fenella.
Ka kong Fenella ka la ong ba khnang ba ki paidbah kin shai ka la pynlong ia ka ban phone noh sha u nongthohkhubor ban pyntip ba kan shongthait shuwa ha u 2018.
Lah ban kdew ba ka kong Fenella ka la iakhun elekshon ha u 2013 na Mawthadraishan konstitwensi na ka seng HSPDP hynrei ka la shah rem noh ha u bah Brolding Nongsiej ka UDP.Ha ka elekshon shiteng samoi ha Nongstoiñ konstitwensi kaba la long ha u 2015 –ka la iakhun kum ka kyrtong shimet bad hangtei ruh ka la shah rem ha u kyrtong ka HSPDP u bah Diosstar Jyndiang.
Ka kong Fenella ka dei ka pyrsa kur jong u maieit Hopingstone Lyngdoh ( Bam kwai ha dwar u blei) bad ha katei ka elekshon shiteng samoi ka la pan tiket na ka seng HSPDP hynrei kam shym la ioh tiket.
La kylli na ka kong Fenella iano kan kyrshan haba ka la dep ban shim ia ka rai ban shongnoh ha u 2018-ka la ong ba haduh mynta kam pat rai ban kyrshan iano iano ruh bad kan sa peit pat kham hadien.
Nongpoh, 30 ‘lyngkot:“Kino kino ki Dorbar shnong kim lah ban ai jongbit ne NOC sha kino kino ki briew kiba kwah ban buh ia kino kino ki Karkhana khlem da ioh jingbit na ka KHADC" ong u Bah Hadrian Lyngdoh, u EM ka KHADC ba dei peit ia Market, Land, Mines & Minerals, ha ka sngi ba ki briew jong ka KHADC ki la pynlong ia ka jingleit ban jurip ia ki jaka tyllait maw ha ki thain Killing, Ri Bhoi District.
Kine ki kyntien ki la mih na utei u EM ka KHADC, ka dei hadien ba u la lap ba bun na ki jaka tylliat maw kiba don ha ka thain Killing, kim shem la ioh satia ka jingbit na ka District Council, hynrei ki shu pyndonkam da ka NOC kaba la ai da ki rangbah shnong jong ki shnong ba don kitei ki jaka tylliat maw, hynrei ki la iaid lait noh na ka KHADC bad kaba la wanrah ruh ia ka jingduhnong kaba khraw ia ka tnat Revenue jong ka KHADC.Kum ban shu ong hangne, ha kane ka jingleit jurip da utei u EM ka KHADC ia ki 12 tylli ki jaka tylliat maw ha ki thain Killing, la lap ba dei tang ka jong u Bah Khrik Lyngkhoi kaba la ioh jingbit na ka KHADC, hynrei lait nangta baroh ki dei kiba la shu buh beain khlem ka jingtip da ka KHADC bad kaba kham pynglyngoh eh ka dei ba bun na kitei ki jaka tylliat maw la long trai da ki bar jylla.
Shillong, 31’lyngkot:U Principal Secretary sha ka sorkar jylla jong ka tnad Labour u la pyntip paidbah ba kum ka jingbteng ia ka jingpynbna kaba No LBG 75/2012/246 dated 6.6.2016; u Lat ka jylla un hap ban pynbeit thymmai biang ia ka bai bylla sngi ha ki rukom ai bylla bapher naduh ka 1 tarik u risaw, 2016.
Ka bai bylla na bynta ki bym pat shemphang ia ka kam katkum ka jingpyntreikam na katei ka sngi ka long T.160 tyngka+24 ka long T.184, kiba la shemphang ka long T.170 tyngka+26 ka long T.196 tyngka, katba ia kiba la tbit pat ka long T.207 tyngka bad kiba la tbit palat ia ka kam ka long T.299 tyngka.
Shillong,31’lyngkot:U bah Marbiangki War ryngkat 6 ngut kiwei pat na ka shnong Umshyngiar Khanduli ( WJH) ki la ujor sha ki pulit ba ha ka 17 tarik u nailur, 2014 uwei u briew uba la tip kyrteng kum u Benedict Siangshai u la leh ialade kumba u dei u pulit bad u la kam ba u dei paralok bha bad uwei u pulit IPS bad u la thok pisa na kitei T.2,80,000 tyngka da ka jingkular ban pynioh kam pulit, ki pulit ki la kem ia u mynhynin ka sngi.
Shillong, 1 Rymphang:Une u nongthoh-khubor u la ioh jingtip ba mynta ka step ka la don ka jingialang ki Mahila Congress jong ka Sohiong Block bad ha katei ka jingialang la ong ba ki la don haduh kumba 200 ngut kiba la poi sha ka jingialang.
La ioh jingtip ba kitei ki Mahila Congress ki la don ka jingthmu ban iaid proseshon na Sohiong sha nongbah Shillong ban dawa na ka sorkar jylla ba kam dei ba npynhap shuki ia u bah HDR Lyngdoh u MLA jong ki uba bat kum u myntri kam pohing ka sorkar pdeng.
Hynrei la ong ba tang hadien katto katne por shuwa ba kin mih na Sohiong sha Shillong, la phah jingtip sha ki, na ki heh ka Mahila Congress ka jylla, ha kaba la ong ba ki dei ban wan shuwa sha Shillong ban ia kynduh ha Congress Bhawan ban pyrkhat bha na bynta katei ka kam.
Kumta ki la don haduh kumba 10 kali eiei kiba la wan na Sohiong kynthup naduh ki longkmie kiba bah khun rit kiba la poi sha Congress Bhawan.
Haba la poi ha Congress Bhawan ki la lap pynban ba ka don da ka jingiakhih jong ka Mahila Congress ban pyrshah ia ki jingkren u Vinay Katiyar pyrshah ia Priyanka Gandhi bad hangtei ki ruh ki la pynpaw kumba ki la thmu, ba ki don ka jingdawa ban pynneh ia u bah HDR Lyngdoh kum u myntri sorkar.
Haba ia kren bad ki nongthohkhubor hadien ba la wai katei ka jingialang jong ki, ka kong Martis Lyngdoh Thabah, President Mahila Congress Sohiong ka la ong “Ngi wan hangne ban dawa na u myntri rangbah bad kumjuh ruh na u President jong ka MPCC ba kim dei ban pynhap shuki ia u bah HDR Lyngdoh u MLA jong ngi namar ba um donkti eiei ha kata ka jingjia kaba la jia ha Marvelene Guest House" ong ka kong Martis.
Katba ka President Mahila ha kane ka jylla ka kong Jop Shylla ka la ong “Balei ba u bah HDR un hiar shuki haba um donkti eiei ha ka jingshah lehbor ka khynnah 14 snem, ki briew kiba donkti ki la shah kem, lada dei ba u donkti lei ngin dei ma ngi nyngkong ki ban phah hiar shuki ia u" ka la ong.
Katba ka jingialang ka dang iaid la iohsngew ruh ia ki nongialam jong ka Mahila Congress ba ki la ong ba khnang ba ka jingiadei hapdeng para Mahila kan kham jan bad ban ia ithuh ithaw bha kin pynbeit noh da ka jingbamkhana.
Nongpoh, 01 Rymphang:Kan long ka sngi ka ban sah jingkynmaw ia ki paidbah jong ki palat 125 tylli ki shnong ha ki thain Ri Bhoi Mihngi, namar kaei kaba ki la iai ap la slem ban ioh noh iala ka jong ka C&RD Block, ka la wan ban urlong bad kane ka la jia ruh mynta ka sngi hadien ba u Dr.Mukul Sangma, Myntri Rangbah ka jylla, u la leit ban buh ia u Mawnongrim ha Khapmara bad ha kajuh ka por la plie paidbah ruh ia ka Bhoirymbong C&RD Block ba shipor kaba don ha Lumdaitkhla, Ri Bhoi District.
Ha kaba buh mawnongrim bad plie ia ka Bhoirymbong C&RD Block, nalor Myntri Rangbah, la sakhi ruh da ka jingdon u Ma Sniawbhalang Dhar myntri ka Community & Rural Development, u Ma Ngaitlang Dhar MLA ka Umroi Constituency, u Dr.C.Lyngdoh Parliament Secretary ka sorkar jylla lem bad kiwei de ki kynrem ki lyndan, ba kynthup naduh ki ophisar sorkar, ki nongmihkhmat paidbah, ki rangbah shnong bad ki longkmie longkpa ha katei ka thain.
Haba kren sha ki paidbah ha kane ka sngi, u Dr.Mukul Sangma, nyngkong eh u la pynpaw ia ka jingkmen ba u la iadonlang ha kane ka sngi kaba kyrpang eh na ka bynta ki paidbah nongshong shnong ha ka thain Ri Bhoi Mihngi, namar ba ki la ioh ia la ka jong ka C&RD Block.
U la ong ruh ba ka jingdon jong katei ka C&RD Block, kan da long ruh ka jingkyrkhu kaba khraw ia ki paidbah jong ki 125 tylli ki shnong, namar ba dei lyngba jong katei ka C&RD Block ki paidbah kin sa ioh ia shibun ki jingmyntoi, kata la ka long ha ki kam pynroi bad khamtam eh haba iadei bad ka jingkyntiew ha ka rep ka riang.
“Kum u Myntri Rangbah bunsien nga shait kyntu ia ki para nongmihkhmat paidbah (MLA), kam pher la ki dei ha ka liang sorkar ne liang pyrshah, ha kaba ka jingthmu jong nga ban iasyllok kan long ban wad ia ki lad ki lynti, na ka bynta ban wanrah ia ka roi ka par bad ban kyntiew ia ka jylla hi baroh kawei" ong u Dr.Mukul Sangma.
“Lyngba ka jingdonbok jongphi ban ioh ia kane ka C&RD Block, shim ruh ia ka kabu ban sdang noh da ka kam ri dohkha, namar tang na ka jingbym don kiba ri dohkha, ka pynlong ia ki paidbah ha ka jylla ba ki hap ban shaniah ia ki dohkha na ka jylla Andra Pradesh" bad ha kajuh ruh ka por u la kyntu ruh ia ki nongrep ban ki dei ban sdang noh da ka rep khlem pyndonkam dawai, la bynrap u Dr.Mukul Sangma.
Ka sorkar ka dang wad ia ki lad ki lynti shitom ban wanrah ia ki jingkylla ha ka jylla bad haba iadei bad kane, ka sorkar ka la thmu ruh ban pyntreikam noh ia ka Meghalaya Lokayukta Bill, khnang ban tehlakam ia ka kam bamsap ha ka jylla hi baroh kawei, u la bynrap.
Ha kane ka sngi la ioh ruh ia ka jingkren na u Ma Sniawbhalang Dhar, u Ma Ngaitlang Dhar, u Dr.C.Lyngdoh lem bad kiwei de kiba la don ha kane ka jingialang naduh ki heh ophisar bad ki nongialam shnong ha katei ka thain.
Ha kane ka juh hi ka sngi ba u Myntri Rangbah ka jylla u Dr.Mukul Sangma u wan ban buh ia u Mawnongrim bad plie paidbah ruh ia katei ka C&RD Block ha Bhoirymbong, hynrei tang namar ka jingbymhun halor ka jingthungkam ha katei ka C&RD Block, ka Seng Samla Shnong Bhoirymbong Pyllun, ki la pynlong da ka jingrah Placard ha rudnong jong ka shnong Lumsohpieng, kaba don tang kumba shi pda maw na Bhoirymbong.
Haba iakren bad ki nongthohkhubor, u samla Hoverlin Syiemlieh, Secretary ka SSSBP, la ong ba ki kmen bad kim pyrshah ei ei halor ka jingwan plie ia katei ka C&RD Block ha katei ka thain, hynrei ka daw kaba la pynlong ia ki ba kin hap ban rah placard, ka dei namar ka jingbymhun ha katei ka Block, namar kum ka thain ka don ia shibun ki samla kiba la pyndep ia ki jingpule kiba la biang ban trei ha katei ka C&RD Block.
Nongmadan, 31’lyngkot:Ka dei ka jingjia kaba kham phylla bad kaba ym kham ju iohsngew koit kaba lah ban ong ba ym pat ju jia ha kiwei pat ki jaka, katei ka dei kaba la jia ha ka shnong Nongmadan-shatsngi (Raid Nongkhlieng) kaba don markhap bad ka shnong Pynursla.
Ha katei ka shnong ka la don kawei ka longing kaba mad ia ki jingeh jingkordit bad ki jingjynjar namarba ban ka jingduk watla ka dei ka longing kaba la trei shitom khlem shongthait hynrei ha kaba kum katei ka khep ka shnong ka iohi ia ka jingeh bad ka la leh ia ki kam isynei jong ka kaba ym tang shisien hynrei katei ka jingleh isynei ka dang iai bteng haduh mynta ruh.
Hadien ba la ioh jingtip ia katei ka khubor u Rupang dalade hi u la hiar sha katei ka shnong mynta ka sngi ban pynshisha ia katei ka jingjia.
Shuwa ban rung ha ka shnong Nongmadan u Rupang u la iakynduh ia u Rangbah Shnong jong katei ka shnong u bah Planningstar Lyngdoh bad utei u rangbah u la ialam sha ki ing kiba ka shnong ka la leh isynei.
Ka ïng jong ka kong Banmonbha Khongti-33 snem karta kaba na ka shnong Nongmadan Shatsngi ka dei kawei na kitei ki longing kiba la mad ia katei ka jingkordit naba u kpa jong ka ing u la iehbeiñ ia ka lok bad ki khun.
Ka kong Banmonbha ka don 5 ngut ki khun kiba dang rit 3 kynthei bad 2 ngut ki shynrang bad ka la don ruh sa iwei khun hakpoh iba kan sa kha shen.
Haba ia kren bad katei ka longkmie ka la iathuh ia ki jingeh jong ka bad ia ka jingiarap ba ka shnong ka la ai ia ka, ka la iathuh ruh ba ka leit bylla kat shaba ioh manla ka sngi khlem shongthait, don ki por ba ka leit bylla sha khlaw, don pat ba ka leit bylla ing briew tang ban dap bam mynstep mynmiet.
Ia katei ka longing ka shnong Nongmadan ka la iarap da kaba pynbiang ia ka bam naduh u khaw, shini bad kiwei pat bad katei ka jingiarap ka la sdang naduh u naiwieng, 2016 bad ka dang iai bteng haduh mynta.
Ha ka por ba u Rupang u leit jngoh ia katei ka longing la iohi ia ki khun jong ka kiba dang ia lehkai ha phyllaw ing ryngkat ki jaiñ phong kiba isangsot ban peit, la kylli na katei ka longkmie la ka phah skul ne-em ia ki khun-ka la kyrngah khlieh bad ka la ong ba kam don pisa ban phah skul –watla ka don ka skul iohei ruh ka ong ba ka khun heh jong ka 12 snem karta kam lah ban leit skul namarba ka hap ban peit ia ki para rit kiba don ha ing lym kumta ka kmie kan ym lah ban leit bylla.
La kylli biang na kate ka longkmie hato u kpa ki khun jong ka u ju wan ai jingiarap ne-em teng teng hynrei ka la jubab ba um ju wan ai eiei hadhu mynta.
Nangta u Rangbah Shnong u la ialam sha kawei pat ka longing kaba mad ia ka jingeh namarba u kpa ka ing u don hapdeng ka jingthiah pang namar ki jingmynsaw ha ka jaka bylla, hangtei ym shym la ioh ia kynduh ia ka kmie ne u kpa jong ka ing namarba ki dang leit phah sumar hynrei ka la don tang meiieit kaba ap ia ki ksiew kiba dang rit.
Katei ruh ka dei ka longing kaba duk kaba ka shnong ka la noh jingiarap da ka pisa namar katei ka jingeh ba ki ia kynduh.
Katei ka dei ka ing jong ka kong Ibaiasuklang Khongnoh (khun jong i kong Aimon Khongnoh) kaba don 4 ngut ki khun 2 kynthei bad 2 shynrang.
Haba ia kren bad u Rangbah Shnong ka Nongmadan Shatsngi u bah Planningstar Lyngdoh u la iathuh ba ki la don bun ki kam ba ka shnong ka la leh isynei ia kiba duk, u la ong ba ia ing jong ka Banmonbha la iarap da ki tiar bam, ia ka ing jong ka kong Ibaiasuk la iarap da kaba lum synniang na baroh ki nongshong shnong ban pynmih pisa bad ia ka pisa ba mih la ai sha katei ka longing, watla u rangbah shnong um shym la iathuh katno ka shnong ka ai hynrei la sngewthuh ba ka la poi phew hajar tyngka.
Nangta u la ong ba ka shnong ka dang pyrkhat mynta bad ka la mang pisa ruh kumba T.40 hajar tyngka eiei ban pynshna ing ia kawei ka longing ba duk bad shen kin sdang noh ia katei ka kam namarba ka pisa ka dei kaba la don lypa na ka tyngka jong ka shnong.
U la ong ba ia kitei ki kam leh isynei la lah ban leh dei lyngba ka jingtreilang ka bor shnong , ki Club , ki Seng Longkmie hapoh katei ka shnong bad u la ai khublei kyrpang ruh ia ka jingsbun mynsiem jong ki ban trei na bynta kitei ki kam ba bha.
Shuh shuh u la ong ba ka bor shnong ka la thaw ki lad ki lynti kumno ban pynioh jingrap ia ki longing kiba duk na ka sorkar hynrei haduh mynta u la ong ba ki don dang katto katne ngut kiba la ioh jingiarap na ki nongmihkhmat ka Pynursla konstitwensi.
Shillong, 31 ’lyngkot:Hadien ba la ka Kashari High Court Meghalaya, ka la ong ban pynneh ia kiba la ju shong kumba ka long ha kaba iadei bad ki nongdie madan, la iohi ba ki nongdie madan ki la satah biang ha man ki jaka ne lynti iaid ha sor Shillong khamtam ha ka thain Motphran, Khyndailad bad kiwei ki jaka.
Hynrei na ka liang u Myntri ka tnad sor, u Bah Ronie u la ong ba ka jingshong pathar ki nongdie madan ha ki jaka ba khapngiah kum ha ka lynti iaid ki briew, kan long ka jingeh ia ki hadien ba ka Kashari High Court kan leh da ka kam.
“Kaba eh ka long ba lada ka Kashari kan leh da ka kam, kito ki nongshong die jingdie madan, kin sa kynduh jingeh hi", la ong u Bah Ronie.
Halor ka jingbym treh ki nongdie madan ban kohnguh ia ka jingleh ka sorkar ban pyndap phom, u Bah Ronie u la ong ba lada ka sorkar kam leh ruh ki briew ki la khnium ba kam leh hynrei ynda ka leh ruh ki pyrshah.
Ha ka jingshisha ka sorkar hadien ba la hukum ka High Court ka la thaw lad ban pynbeit ia ka jingeh jong ki nongdie madan da kaba wad jaka ban pynshong ia ki, ha kaba ka la bthah ba ki dei ban pyndap phom khnang ba ka sorkar lyngba ka tnad Shillong Municipal Board kan pynbiang ia kiba dei hok, hynrei kane ka jingthmu ka sorkar ka la iakynduh jingeh hadien ba ki nongdie madan lyngba ka jingkyrshan ka seng kum ka Thma u Rangli (TUR), ki la pyrshah ia kane ka jingthmu ka sorkar.
“Ki nongdie madan ki la pyrshah ia ka jingthmu ka sorkar tang namar ba don ki kynhun ba pynshit ban ialam bakla ia ki.
Kin iakynduh jingeh lada ka Kashari kan leh da ka kam", la ong u Bah Ronie.
U la ong ba kiba wan pyndap phom ki duna bha hadien ba ki la shah ialam bakla ha ki kynhun bad ki don tang khyndiat eh kiba wan shakhmat ban leh ia ka jingbthah ka sorkar.
“Ngim lah ban shu khein nongdie madan lut, ngi hap bishar bad ngin bishar ba tang kito ki briew kiba duk, na kawei ka longiing, ki kynthei bym don nongbsa shuh bad kiba dei hapoh u pud u sm ka MUDA kin ioh jaka", la ong u Bah Ronie.
U la ong ba ka sorkar kam lah ban shu ai license pathar katba mon iano iano khlem da ka bishar ia kiba dei hok namar ba lada shu ai pathar ia baroh, kan long ka jingeh ha kaba yn shlei smam da ki nongdie madan suda bad kane kan pynwit ia ka iaid ka ieng jong ki paidbah.
Shillong, 31 lyngkot:Ka Meghalaya Commercial Truck Owners and Operators Association, ka la ujor pyrshah ia ka tnat pyniaid kali jong ka sorkar Jylla, ha ka kashari jong ka National Green Tribunal, halor ka jingleh pyrshah jong katei ka tnat ia ka hukum jong ka NGT, ha ki lai sien kynthih.
Katei ka seng, ka ong ba ka Tribunal, ka la khang pyrshah, halor ka jing buh jingkieng thew kali, da ki riew shimet bad ba dei ban pyniaid hi da ka sorkar, ia kitei ki jingkieng thew kali.
Hynrei ka sorkar Jylla, ka ialeh pyrshah, da kaba ka ailad ia ki riew shimet, ba kin pyniaid ia kitei ki jingkieng thew kali, ha kaba kin thew ia ki trok dewiong.
La ong shuh shuh, ba kawei na kitei ki jingpynkhein ain, ka dei halor ka jingleh jong U Commissioner and Secretery jong ka tnat pyniaid kali, ha kaba ula ai ia katei ka jingkieng sha u kur la jong, ba un lum khajna ha East Jaintia Hills District.
Katei ka seng, ka ong namarkata, ba na ka jingailad ha ki riew shimet, ba kin pyniaid kali, ka don ka jingduh kamai kaba jur jong ka tnat ka kit ka bah, namar ba ka don ka jing ia sylla hapdeng ki nongtrei ka kit ka bah bad kitei ki nongpyniaid ia ki jingkieng lum khajna.
Halor katei ka jing ujor jong katei ka seng, lyngba u riewsaid jongka, U Amit Kumar, ka NGT, ka la pyntip sha ka sorkar Jylla, ba kan hap ban shim ia ka rai kaba pyrshah ia ka sorkar Jylla lane ia ki briew jongka, kiba leh pyrshah ia ka hukum jong ka NGT bad la buh tarik ban bishar biang, ia katei ka kam, ha ka 10tarik Lber 2017, ong ka kyrwoh na U bah A Shanpru, President, ka Meghalaya Commercial Truck Owners and Operators Association, Shillong.
Shillong, 31 ‘lyngkot:Ki nonghikai ba ialeh ia ka eksamin na ka skul National Institute of Open Schooling (NIOS) kila pynlong ia ka jingiakhih jongki hapoh ka lama ka Meghalaya SSA Schools Association (MSSASA) pyrshah ia ka jinglymmuh ka result ka NIOS da kaba sdang ban phah mesej jingujor da ka whatsapp jong u Myntri Rangbahduh ka ri u Narendra Modi.
Ha kane ka jingiakhih jongki ba hynriew sngi ba sdang hynne, ban dawa ban pynbeit ia ka jinglong thurmur ka jingmih result ia ka eksamin ba ki ialeh na ka NIOS, ki la ong ba ka jinglong thurmur ka result Diploma of Elementary Education (D.EL.ED) ba pyniaid ka NIOS, ka la ktah bha ia ki nonghikai ha ki skul SSA ha kane ka jylla.
Ki la kyntu ia u Myntri Rangbahduh ka ri u Narendra Modi da whatsapp ba un tuklar mardor ban pynbeit ia ka jingdkoh ka rukom pynmih ia ka result ka NIOS.Ha kawei ka liang, ki nonghikai kila dawa ruh na u Myntri Rangbah ka jylla u ba un tuklar dalade ban pynlait noh ia ka tulop jong ki nonghikai SSA kiba la pyndep bad kiba dang shah hikai ia ka D.EL.ED programme 2014-15.
Ha ka shithi sha u Myntri Rangbah u President ka MSSASA u Bah Aristotle C Rymbai u la kyrpad ia ka sorkar ba kan mang pisa noh bad ban pynlait ia ka tulop jong ki nonghikai SSA kiba la pyndep ia ka D.EL.ED programme 2013-14 bad ia kito kiba dang ialeh jong u 2014-15.
U la ong ba ka jingslem ban pynlait ia ka tulop thymmai ia ki nonghikai ka dei namar ba ka jingslem ban mih ka result kiba la leit pyntbit shuh shuh ban ioh ia ka kyrdan kum kiba la dep ia ka jingshah hikai.
Kumba 3500 ngut ki nonghikai SSA kiba la ialeh ia ka D.EL.ED programme 2013-14 kim pat ioh ia ka syrnot kum ki nonghikai ba la shah pyntbit.
Ki la kyntu ia u Myntri Ranggbah ban tuklar lem da kaba iakren bad u Chairman ka NIOS ba kin pynmih noh ia ka result ka D.EL.ED jong u 2013-14.
Katba ka myntri ba peit ia ki skul School Education & Literacy ha ka jylla ka Deborah Marak kala rai ba kan leit tied jingkhang noh na ka sorkar pdeng ban iapynbeit ia kane ka kam halor ka jingiakhih jong ki nonghikai ba ialeh ia ka eksamin na ka skul National Institute of Open Schooling (NIOS) halor ka jinglymmuh ka jingai mark.
Haba iakren hynne ka sngi bad ki nongthoh khubor, ka Marak ka la ong, “Nga kwah ban iakynduh ia u myntri ka tnad Human Resource Development (MHRD) u Prakash Javadekar ban iakren ia kane.
Ngan leit kynduh ha ka 4 tarik.
Katkum ka jingong ka myntri, kan leit ban iakren halor ka kynrum kynram kaba la mih madan namar ka jingthurmur ka jingmih result ia ki nonghikai ba ialeh ia ka Diploma of Elementary Education (D.EL.ED) ba pyniaid ka skul NIOS.Kham mynshwa, ki nonghikai kila dawa ba dei ban pynbeit ia ka result kaba la shu leh thurmur na ka bynta ka eksamin ba ki ialeh ia kaDiploma in Elementary Education (DELED) jong u snem 2013-14.
Ki la pynlong ia ka jingrah lama iong da kaba iaid sha Laitumkrah-Nongrimmaw ba don ka ophis ka DERT ban pynpaw pyrshah ia kane ka kam thurmur.
Ki nongialeh eksamin ia ka Diploma of Elementary Education (DED) ki la kynnoh ba ka jingpynbna result ka National Institute of Open Schooling (NIOS) ka long kaba lymmuh bad lymbrum lumbram kaba khlem beit satia namar ba don kiba wan ruh, la thoh pep bad don kiba ioh marak palat ia kaba buh ruh.
Kiba ialeh ia kane ka eksamin ha u snem 2013-2014 ki don 4800 ngut ki nonghikai ba la pynbna da ka National Institute of Open Schooling (NIOS) ha ka 9 tarik Nailur.
Kine ki nonghikai ki la ong ba ki la lap ia kane ka jingdkoh la lap lyngba ka jingtip da ka RTI ba la pan jingtip da ka Meghalaya SSA Schools Association (MSSASA), ka jingpynmih ka la slem bha namar ba ka dei ban mih ha u bnai Nohprah mynshem snem hynrei la pynmih ha u bnai Nailur mynta u snem.
Ki don 82 tylli ki jaka pule hapoh ka Directorate of Educational Research & Training (DERT).
Ka jingialeh ia kane ka DED ka long ban pynlong ia ki nonghikai ban pyntbit ha ka rukom hikai.
Shillong, 1 Rymphang:U Chief Secretary ka jylla u KS Kropha u la ong ba ka sorkar kan thung ia ka jingtohkit ba laitluid halor ka jingshah kynnoh u director ka tnad Director tnad Soil & Water Conservation department u Bah D Langstieh, ha ka longkmie kaba trei ha kane ka tnad kum ka Orderly Peon.
Haba iakren mynta ka sngi bad ki nongthoh khubor, u Kropha u la ong ba ka sorkar kan thung noh ia ka jingtohkit ban lap ia ka jingshisha halor ka jingkynnoh bad ban pynshitom katkum ka ain lada long kaba shisha.
“Kan don ka jingtohkit kaba khuid bad laitluid ban thung ka sorkar katkum ki kyndon ba la pruid dak da ka Kashari Supreme Court “, la ong u Kropha.
Kane ka jingkhih khohreh ka sorkar ban bthah ban thung jingtohkit ka long hadien ba ka longkmie ka la ujor sha u myntri ba peit ia ka tnad Soil & Water Conservation u Bah Ronnie V Lyngdoh bad sha u Principal Secretary u RM Mishra ha u snem ba la dep, kaba kynnoh ba u director kane ka tnad u la pyndik ia ka, nalor ba u khlem pynlait tulop haduh hynriew bnai, tang namar ba kam treh ban sahmiet ha iing jongu.
U Kropha u la ong ba um pat ioh jingujor eiei sha u, hynrei u la ong ba ia ka Internal Complaints Committee (ICC) dei ban pynterikam katkum ka hukum ka Supreme Court.
“Ngin pynthikna ba yn weng ia ki jingeh da kaba pynkhlain ia ka ICC ha man ki ophis bad ki jaka treikam", la ong u Kropha.
Hynrei um shym la ong la ka sorkar kan thung da kano ka kynhun ban tohkit halor kane ka jingkynnoh.
U Chief secretary u la ong ba ka kam ba trei jong kane ka longkmie ruh hap ban pynthikna namar ba kum kane ka kam ka don ha ka tnad Forest department.
Ka la kynnoh ba u Director u la pynkynriah kam ia ka sha ophis u Joint Director ka Soil & Water Conservation, Research & Training, Conservation Training Institute, Byrnihat (Ri Bhoi).
Katkum ka jingkynnoh, u director u la pynkynriah kam ia ka naduh ka 8 tarik Naiwieng mynshem snem hadien shi bnai ba kane ka longkmie ka la thoh ia ka jingujor sha u Myntri kane ka tnad ha ka 6 tarik Risaw, 2016.
Kane ka longkmie ka la kynnoh, “Nalor ka kam ophis, u director u la kwah ia nga ban sahmiet ha iing jongu".
Tura, 1 Rymphang:Ha ka jingkhynra kaba bteng hynnin baroh shimiet, ki pulit, ki la ioh kem ia 3ngut ki dkhot jong ka ASAK bad uwei u dkhot jong ka seng kaikhlaw GNLA, ha ki bynta jong ka South Garo Hills.
Hadien ka jingshah rahbor jong ki 4ngut ki riew paidbah, na Kolapara, ha ka 22tarik u bnai ba ladep, ki pulit, ki la iai bteng ban khynra bad ban wad ia kitei kiba shah rahbor bad ha ka 27tarik u bnai ba ladep, uwei na kiba shah rahbor, U Nilip Ch.
Momin, (27) na Williamnagar, uba dei u nongniah jong ka trok, kaba don ia u number ML07B 3172, la pyllait noh da kitei ki nongrahbor, khlem da dawa pisa eiei ruh em.
Na ka bynta kiwei pat kiba dang shah bat ha kti jong kitei ki nongrahbor, kiba ha iing, ki la mad ia ka jingshah dawa pisa kaba heh bha, ha kaba U Reding T Sangma uba dei u heh duh jong ka seng ehrang ASAK, ula dawa pisa kaba heh bad ba ula aiti ia katei ka kam ha U Nikseng D Shira, uba don 22snem ka rta, ba un leit ai ia ki shithi dawa pisa sha kiba ha iing jong kitei kiba shah rahbor; hynrei utei u la shah kem noh ha ki pulit jong ka Baghmara, ha kaba ki la ioh ruh ia kitei ki shithi, kiba dei ban leit ai sha kiba ha iing jong kiba shah rahbor.
Kumta lyngba ka jingialam lynti jong U Nikseng, la ioh ban pyllait im ia kitei ki lai ngut kiba shah rahbor, ha ka miet jong ka Lah Sngi U Blei, khlem da donkam ban siew pisa eiei satia.
Hadien ba kitei ki lai ngut kiba shah rahbor, ki la lait, la nang ioh jingtip shuh shuh, da ki pulit bad kumta ki la leit ban khynra ia kiba bun ki jaka rieh bad kumta ha ka jingkhynra kaba kut haduh mynta ka step, la ioh ban kem ia kitei ki lai ngut ki dkhot ASAK bad kitei ki kynthup ia U Sahid Ch Marak, 26 snem uba na Chigichakgre, Chokpot PS, U Lamingstone Ch.
Sangma, 29 na Chigichakgre, Chokpot PS bad U Jainish R Marak, 29snem uba na Mindikgre jong ka thanat Baghmara.
Katba ha kawei pat ka jingkhynra jong ki pulit ka Nongalbibra, ha ka shnong Nawak ki la ioh kem ia U Herod R Marak, 32snem, mynta ka sngi, dang step phyrngab bad utei u dei uba dang shu leit pyniasoh shen ialade bad ka seng GNLA.Mawkyrwat, 1 Rymphang:Ha kawei ka jingjia kaba sngewsangsot i wei i khyllung i ba dang 3 taiew Iba dei ruh i khun kynthei jong i kong Jup L.Nonglait bad u bah Nek Wahlang i la duh noh ia ka jingim ha ka jingjia pluh iing kaba la jia hynne ka step ha ka shnong Nongbrei Nongdom South West Khasi Hills District.
Katkum ka tyllong khubor ba la ioh lum da u nongthoh khubor la ong ba katei ka jingjia pluh iing, ka la jia ha kapor 6 baje eiei mynstep bad ha katei kapor u kpa jong katei ka iing ryngkat I khyllung ba dang 3 snem ki la mih ban leit noh sha lum katba ka kmie ryngkat ar ngut ki khun ba kynthup ia iwei ba la 6 snem bad I tei I ba la khlad noh ki dang don ha iing.
Shuh shuh ka tyllong khubor ka iathuh ruh ba hadien ba ka kmie jong i tei i khyllung kala dep ban treikam ha iing kala khreh noh ban leit tong um na ka jaka tong um kaba kham pajin na ka iing bad kala pynthiah noh ia i tei i khyllung ha jingthiah katba i hynmen jong i tei i khyllung iba la 6 snem i lamih ban lehkai sha phyllaw.
Hynrei kaba sngewsih ka long ba ynda ka kmie jong kitei ki khyllung kala wanphai na ka jaka tong um kala iohi bad lap pynban ba ka iing ka la kem ding ha kaba ka ding kaba klang bha ka la sdang ban bamduh ia ka iing jong ka bad ha katei kapor da ka jingkynmaw iala I khun ba don hapoh iing kala pyrshang ban her shapoh iing da ka jingthmu ban leit sei ia I khyllung hynrei ki para marjan kiba la iohi ia katei ka jingjia ki la bat noh iaka namar ba ka ding ka la klang palat.
Ia ka daw jong katei ka jingjia haduh bala thoh ia kane ka khubor ym shympat la lah ban pyntikna ba ha kano ka rukom ba katei ka iing kala kem ding bad nalor ba katei ka iing kadei ka iing dieng ka ding kala ioh ban bam duh lut khait kynthup ia i tei i mynsiem i ba dang 3 taiew.
Nongstoiñ, 1 Rymphang:“Lada ka ain MMPO (Meghalaya Maintainance of Public Order) ka trei kam ia kiba thang ophis sorkar, balei ym lah ban pynngat ia ki runar kiba don kti ban thang ia ka jingkieng dieng ha shnong Risiang ha katei ka ain MMPO" ong u Samla Ricky Sohlang President ka HANC (Hynniewtrep Achik National Council) sengkmie ha ka jingialang paidbah jong ka Joint Action Committee on Social Organisation Maweit Area (JACOSOMA).
Shuh shuh u bah Sohlang u la pynpaw ruh ia ka jingsngewkhia halor ka jingbym lah ki bor jong ka ain ban kem ia ki runar kiba don kti ban thang ia katei ka jingkieng dieng ha Risiang.
Ia katei ka jingialang paidbah la pynlong da ka JACOSOMA ha Iew Maweit ha ka sngi balang jong ka taiew ha kaba ha katei ka jingialang la wan ban iasnoh kti lang da baroh ki kynhun sengbhalang na katei ka thain, ki riew rangbahong ka thain, ki seng longkmie ki paidbah bad kiwei kiwei.
Ha katei ka jingialang na ka liang jong ka JACOSOMA, ka la dawa ruh ia ki bor jong ka ain ba kidei ban pynlong ka jingthwet kaba jur ia ki runar kiba don kti ban thang ia katei ka jingkieng namar ba katei ka jingkieng kadei ka mar jong ka sorkar bad khamtam ba kadei ruh ka jingkieng kaba ai jingshakri ia ki spah tylli ki shnong kiba don ha ka thain Maweit.
Ym tang kata ha kaba iadei pat bad ka jingdon jong ka khyrdop khrong khajna beain, na ka liang jong ka JACOSOMA da kawei ka jingmut ka la shim ruh ia ka rai ban ai por shi taiew ia katei ka khyrdop lum pisa ba dei ban weng noh na ka surok PWD kaba don ha ka shnong Risiang hapoh 10 sngi.
Shillong, 1 Rymphang:U ophisar ka tnad CID  uba shimti ban tohkit kum u investigation officer (IO)  halor ka jingkynnoh bamsap ia ka jaka ha ri Mawpalai ha Ri-Bhoi da u MLA barim ka Umroi u Bah SW Rymbai u la pynkhein ia ka kyndon da kaba tohkit khlem ka jingai  bor ka Kashari, la ong u nongsaid ain u Bah VGK Kynta.
Haba kren mynta ka sngi sha ki nongthoh khubor u Bah Kynta u la ong ba" u IO ba tohkit ia  u Bah  Rymbai u  PS Paul Choudhury (DSP CID) u la pynkhein ia ka ain khlem ka jingai jingbit ka Kashari".
“Kane ka long ba u Bah Rymbai um don ha ka police custody.
Ka dang don ha ka jingpeit ka Kashari bad ym pat aiti ha ka jingtohkit jong ki pulit".
U Bah Kynta, uba la leit jngoh ia u Bah Stanlywiss Rymbai, ha hospital, u la ong ba u IO u la tohkit shibun bah ki jingkylli ia u Bah Rymbai.
“U  IO  u la pynktha khlieh ia u Bah Rymbai namar ba u la pynbor ia u ban iathuh ia ka jingdonkti jong ki heh sorkar", la ong u Bah Kynta bad bynrap ba bun ki sakhi ba u IO u leit ban shim jingtohkit ia u Bah Rymbai.
U la ong ba u la ai jingmut ia kiba haiing jong u MLA barim ba kin ujor pyrshah ia u IO."Nga la ong ia ki ban ujor sha ka State Human Rights Commission bad dawa ban siew bailutksan na u IO bad kiba heh jongu", la ong u Bah Kynta.
U la ong ba ka jingpanbor ban leit jngoh ia u Bah Rymbai la shah da ka Kashari hadien ba la kyrpad ha ka Kashari u District and Session Judge E Kharumnuid  hynnin ka sngi da kaba pyntip ruh ba ka la don ka jingpynkhein ia ka hok briew man briew.
Hadien ba bishar, ka Kashari ka la bthah ia u IO ban shah ia kiba haiing ban iakynduh ia u Bah Rymbai katkum ka kyndon.
Ia u Bah Rymbai la kem ha ka 25 tarik Kyllalyngkot da ki pulit ka CID ha kaba iadei bad ka jingujor pyrshah ia u ha ka 12 tarik Naiwieng, 2012 kaba iadei bad ka jingkynnoh bamsap ia ka khlaw ha shnong Umsawkhwan ha Ri-Bhoi.
Shillong, 1 Rymphang:Haduh mynta ka sngi, ka Co-ordination Committee on International Border (CCIB) ka ieng triang ban pyrshah ia ka jingthmu jong ka sorkar jylla ban shim jaka noh na ka bynta ban ïaid shakhmat ïa ka jingker sainar shiah ha khappud India-Bangladesh.
Dang ha ka taiew ba la dep ka CCIB ka la leit ban ai jingthoh sha u Deputy Commissioner ka East Khasi Hills ban pynpaw ia katei ka jingpyrshah jong ka ia ka jingpynbna kaba la pynmih ha ka 2 tarik u kyllalyngkot kaba la kdew ba ka sorkar ka thmu ban shim jaka ha ki thain Mawshun bad Pyrdiwah na ka bynta ban pyndep ia katei ka jingthmu ker sainar shiah.
Lah ban kdew ba katkum katei ka jingpynbna ka sorkar ka don jingthmu ban shim ia ka jaka kaba don ka jingheh kaba 52,580sq/m.
“Ka CCIB haduh mynta ka dang iai pyrshah ia ka jingthmu shim jaka bad ka jingthmu siew bai jaka ka sorkar" ong u ba Kmen Myrchiang haba ia kren bad ki nongthohkhubor.
U bah Kmen u la ong ba ka CCIB ka pyrshah bad kam sngewtynnad ia ka jing jingleh ka tnad Khlaw ( Forest) bad ka tnad bording ( MeECL) kiba la leit ban jurip lypa bad ban pom ia ki dieng na ka bynta ban pyniaid ia katei ka jingker sainar shiah bad tan bording ha katei ka thain.
Katei ka jingpyrshah jong ki ka dei ruh nyngkong eh namar ba ka sorkar kam pat lah ban pynbeit ia u pud u sam.
Katkum ka jingong ki nongialam ka CCIB ki la ong ba haduh mynta ka sorkar kam shym la kynthup lang ban jurip ia ka jingker sainar ha shilynter ka khappud India bad Bangladesh ba la pynkhreh da ka National Building Construction Corporation (NBCC).
Ki la ong ruh ba ia katei ka jingker sainar shiah ym shym la pdiang ruh da ka ri Bangladesh.
Shuh shuh ki la ong ba ka sorkar ka la thmu ban leh jubor ia katei ka kam khlem da ioh ia kaNo Objection Certificate (NoC) na ka Khasi Hills Autonomous District Council (KHADC) bad wat ka KHADC ruh kam pat pynlong ia ka jingialang paidbah lane ka public hearing ban sngap ia ka sur kiba bun balang.
Ki la iathuh ba lada jia ba ailad ia katei ka jingker sainar shiah kumba ka sorkar ka la thmu kan poi haduh pdeng shnong ruh ha ki shnong kum ka Lyngkhat, Pyrdiwah, Iarbamon, Kongwang, Umsyiem bad kiwei kiwei.
Shillong, 01 Rymphang:Ban pynshlur bad ai mynsiem ia ki briew ban iarap ban pyntip haba don kano kano ka jingjia sha ki pulit, ka ophis u SP kaEast Khasi Hills hynne ka sngi ka la ai khusnam sha ki ar ngut ki briew kiba la iarap ban ai jingtip sha ki pulit ban ioh kem ia ki nongleh runar.
Kine  ki dei ka Kong Baiahunlang Khyriem na Mawngaprim kaba la iarap ia ki pulit ban pynithuh haduh ban ioh kem ia kawei ka longkmie ba rahbor ia I khunlung bad u Bah Wanbhabok Myrthong uba la iarap ia ki pulit ban ioh bat ia kawei ka trok dumper kaba syllad haduh ban khlad ar ngut ki samla ha Sanmer.
Ia kine ki briew la sam khusnam hynne ka sngi ha ophis u SP kum ka jingai mynsiem ia kiwei ruh ba kin mih shakhmat ban iarap ia ki pulit.
Lah ban kdew ba ha ka 7 tarik Kyllalyngkot, 2017, kawei ka longkmie kaba kyrteng ka  Saralinda Kharphuli ka la rahbor ia I khunlung b alai bnai jong ka kong Shibari Khyriem na Marbisu.
Ki para marjan bad ka shnong Marbisu Mawknan bad ka Mawngap Dukan ki la pynlong ia ka jiingwad ia I khunlung hynrei ka kong Saralinda ka la phet krad bah mar ia ioh rah ia itei I khunlung.
Dei ha ka por 7:30 baje janmiet ba la iathuh sha ki pulit ka Mawngap kiba la ioh jingtip ba la rah ia I khun ha kawei ka jaka ha Ri-Bhoi District hynrei kim shym la tip ia ka jaka ba don.
Kham hadien, ka Kong Miss Baiahunlang Khyriem kala iarap ia ki pulit ban ai ia ka jingtip ia ka jingdon katei ka briew haduh ba kin ioh kem syndon ia ka nongrahbor bad pynlait im ia I khunlung na Umran Diary, Ri Bhoi District.
Ha kawei ka jingjia ha ka 10 tarik mynta u bnai, por 7:10 baje janmiet, kawei ka trdok ka la syllad ia ka  Pulsar bike No.AS-01Y-4258 ba shong u Benedict Mylliemumlong 22, u Donborlang Shynrit 32  snem bad u Joshua Kurbah na Umlyngka ha 5th Mile Upper Shillong bad kane ka trok ka la phet krad na katei ka jaka.
Namar ba kine ki ar ngut ba shong ha ka bike ki khlad, u Bah Garry Warjri  na 4 ½ Mile Upper Shillong uba la iohi ia kane ka jingjia, u la kthong ia katei ka trok dumper bad u la shim ia ki number katei ka trok bad pyntip wut sha ki pulit.
Kane ka jingleh une u samla,ka la iarap ia ki pulit ban ioh bat da kaba suk ia kane ka trok kaba pyrshang ban phet rieh.
Namar kane ka jingleh bha jongki, u SP  Bah M.Kharkrang, u la ai khusnam da ka jingthoh bad ka pisa ia ki kum ka dak ka jingai mynsiem.
Shillong, 25 Risaw:La pynlong biang sa shisien ia ka prokram ai jinghikai kaba khyndai ha Pomlahier village, Mawryngkneng, East Khasi District ha ka 24tarik Risaw, 2015 shaphang ka jingbatai bad ia ka rukom pyndonkam sboh pyniap khñiang hapdeng ki nongrep kiba wan na ka ioh ka kot kaba kham duna.
Ia kane ka prokram ai jinghikai la bei pisa da ka Department of Science and Technology (DST), New Delhi hapoh ka jingpyniaid u Prof.H.Kayang, Department of Botany jongka skul Bah North-Eastern Hill University, Shillong bad la wan shim bynta da kumba 50 ngut ki nongrep shynrang bad kynthei jongka tei ka shnong.
U la batai ba ka jingpyndonkam pathar ia ki dawai pyniap khñiang haka rep ka riang ka la ialam sha kawei pat kyrdan ha kaba kiba bun na ki jingthung ba ngi rep ngi riang ki shah ktah ha ki jingpang kiba pher bapher kiba mih naka mang-ka-riang ba long ka daw bah jongka jingpang bad na ki ksaiñ kiba im ha ki um ne ka khyndew.
Ka jingbymdon ka jingtip kaba biang hapdeng ki nongrep kiba duk bad kiba kham duna ka jingshemphang shaphang ka rukom rep sboh ñiut jongka juk ba mynta lem bad ka jingpyndonkam ia ki kynja sboh ba ioh na kiwei pat ki kynja ba-im (Bio-pesticides), kiba lah ban pyniap ia ki khñiang jingpang na u jingthung ka long ka daw bah na ka bynta ka jinglong jingman jong ka rep ka riang ba mynta ha ka ri jongngi.
Kawei pat ka daw kaba ngi dei ban shim khia, ka dei ka jingbymioh ia kaba dei thik ka rukom shna (formulation) ia kane ka kynja sboh ba ioh na kiwei pat ki kynja ba-im (bio-pesticides) kiba lah ban pyniap ia ki khñiang jingpang na u jingthung da kiba bun ki nongrep jongka jylla jongngi.
Kawei pat ka jingeh ka dei ka jingduna than eh ki lad ne buit pyntreikam kat kum ka por naka bynta ban shna ia kine ki jingkhleh kiba la pynmih na kito ki jaka tynrai ryngkat bad ki bynta jong kine ki kynja met ba-im (bio-agents) kiba lah ban wanrah ia ka jingmih kiba don ha ki jaka rep kiba iapher ka suiñbneng haki bynta kiba pher jong ka ri India Ka jingsaiñ dur ia kane ka kynja sboh ba ioh na kiwei pat ki kynja met ba-im kiba lah ban pyniap ia ki khñiang jingpang na u jingthung (bio-pesticides) kaba don tang ia uwei u jait pyniap khñiang kam lah ban ialeh pyrshah ia kiba bun ki khñiang jingpang, ha ki jait khyndew kiba pher ba pher, ha ka suiñbneng kaba iapher kawei ka jaka rep na kawei pat bad ha ki jingthung baroh.
Shuh shuh, kata ka kynja sboh dawai kaba don tang kawei ka jait bor kaba kine ki kynja met ne jingthaw ba-im ki pynmih kan ym lah ban long kaba lah ban trei kam haduh katta katta ha kaba pynsangeh ia kine ki jait jingpang bapher ba pher na kine ki jait tit ba long ka daw jong ka jingpang, ki ksaiñ rit kiba don ha ki jingthung kiba la jan pyut, ki ksaiñ kiba long kum ki wieh jrong (Meloidogyne incognita) kiba ia trei lang.
Ha ka jingwad bniah kaba dang shen ka long kaba shai ba ka jingsynrop lang jong kine jingthaw ba-im kiba teh lakam ia ka jingpur jong ka jingpang u jingthung ka long kaba kham treikam bha pyrshah ia ki jingpang kiba pher ba pher (kum ki ksaiñ rit ha u soh pyut/ ka mang-ka-riang/ ksaiñ ba long kum ki wieh ba jrong).
Kim da don eh kino kino ki jingma haka jingpyndonkam ia kine ki sboh dawai ba ioh na kiwei pat ki kynja met ba-im kiba lah ban pyniap ia ki jingpang na u jingthung (bio-pesticides) namar ba kata ka lynti ba lashim ia ki kim pynsniew ia ka mariang bad ki kynthup tang ia ki kynja ba-im kiba ngim lah ban iohi da laki khmat doh (micro-organism) hynrei kiba long pat kiba kongsan haduh katta katta.
Shillong, 23 Risaw:“Nga jop ia ka elekshon ba dang shu dep na ka 13 Zigzag, halor ki phang, kiba dei pyrshah ia ka jingbamsap jong kane ka sorkar U Mukul Sangma, ka jingkhyllem ka suk ka sain ha Garo Hills" ong U Bhupendra Hajong, uba dei tang uwei na ki MDC, ba dang shu shah jied jong ka seng BJP, haba iakren bad une u nongthoh khubor.
Haba kynthoh halor ka jingiathuh lypa jong U Mukul Sangma, ba ha ka elekshon 2018, ka BJP, kan nym jop wat tang uwei ruh U MLA, U Hajong, ula kren kob, ba ha ka elekshon 2018, un jop, da kaba suk ha Mahendraganj, kaba dei ka Constituency jong ka kurim U Mukul Sangma bad ym tang katta, ula ong shuh shuh “Ngin ia khun tyngeh bad ngin jop ha ki 5,6 tylli ki Constituency ha Garo Hills" ula ong shuh shuh.
U President ka BJP Meghalaya u Bah Khlur sing Lyngdoh u la jubab kylla ia ka jingkren jongu Myntri Rangbah ka jylla u Dr Mukul Sangma, ka dei ka jingkren  lynga namar ba um sngew thikna shuh ia la ka party ba kan dang wan ha ka por.
“Ka BJP kam nym jop wan tang kawei ruh ha u 2018", la ong u Myntri Rangbah Mukul Sangma dang shen.
“Ka jingkren jong u Dr Mukul ka dei ka jingkren lynga mynsiem, namar ka jingkutlad", la pynphai nia kylla sa u President ka BJP Meghalaya haba iakren bad u Rupang ha kane ka sngi Palei.
“Ngim pat kwah ban kren bun eiei halor kane", la bynrap u Bah Khlursing.
U Dr Mukul u la kren ia kitei ki kyntien ha ka jingiakren bad ki nongthoh khubor hadien ba la niew ia ka jingiathep vote jong ka Garo Hills Autonomous District Council (GHADC) kaba jia ryngkhat ruh ba ka BJP ka la jop na ka Zikzak konstitwensi MDC kaba hap ha ka konstitwensi MLA ba ka lok jongu ka mihkhmat.
“Ka jingkren da ka sngew bitar ka jingkutlad", la ong u Bah Khlur.
Kumba ka paw, ka BJP ha ka 2018 ka la buh thong bun tylli ki dak jingkhein ba kan rah ha kane ka jylla.
Na ki khubor ba la iohlum, la iathuh ba la don bun ki MLA/MDC bad ki nongmihkhmat barim ka jylla kiba la sma iwbih ia ka lyer BJP khamtam hadien ba ka la wan ha ka bor ha ka sorkar pdeng bad ha kiba bun ki jylla ha ka ri.
Na ka liang ka BJP kam pat kwah ban pynpaw eiei ia ki briew kiba la pasiaw ha ka namar ba ka dang ap shwa hadien ka elekshon ha Assam kaban long lashem snem.
La sngewthuh ba lada ka BJP kan jop bad bat ia u shabuk synshar ha Assam khlem pep ha kane ka jylla Meghalaya ruh kan khihwin bha ka lyer ka BJP.Ka BJP ka don bynta ban iathaw ia ka Executive Committee ha GHADC hapoh ka jingialam ka NPP kaba dang iaid mynta katto katne sngi.
Shillong, 25 Risaw:Lashai ka sngi ka 26 tarik u risaw kan dei ka sngi ba ki heh Congress ha Nongstoiñ kin shim ia ka rai ha da uno u briew kin phah ban ia khun ha ka elekshon MLA shiteng samoi na Nongstoiñ Konstitwensi ka ban long ha ka 21 tarik u naiwieng, 2015.
Kumba long haduh mynta ki la don 3 ngut ki kyrtong kiba la pan tiket na katei ka seng u Dr.Adviser Pariong,u bah Nestendar Nongdkhar bad u bah Gabriel Wahlang u MDC shu sieh na katei ka konstitwensi.
Kham mynshuwa ki lad khubor ki la iathuh ba tad haduh ka por baje eiei jong ka sngi saitjaiñ dang don dang ar ngut ki kyrtong kiba pan tiket na katei ka seng, kitei ki ar ngut ki dei u bah Nestander Nongdkhar bad u Dr.Adviser Pariong, hynrei la ong ba shuwa ba ka por pdiang ia ki aplikeshon kan kut noh artad la poi sa ka aplikeshon na u bah Gabriel Wahlang.
La ong ba ka por ba la buh ban pdiang khadduh ia ki aplikeshon ka dei haduh ka por 5:00 janmiet sngi saitjaiñ.
Ki lad khubor ki la iathuh ruh ba ki nongialam ka seng Congress na Nongstoiñ kim mon ia u bah Gbriel Wahlang bad la ong ba ka daw ka jingpoi slem ka aplikeshon jong u ka dei na ka daw ka jingialehkai ia rieh ki nongialam Congress ha Nongstoiñ bad u ha kaba um shym lalah ban pynpoi ia ka aplikeshon ha ka por kaba biang namar ka jingbym ioh ia kynduh ia ki nongialam.
Ka jingialang rai tiket jong ka seng Congress kan sdang naduh ka por 11 baje mynstep bad ha ka por janmiet yn pynbna ia u kyrtong jong katei ka seng bad shen ha ka 28 tarik pat un leit ban thep kyrteng.
Haduh ba thoh ia kane ka khubor ki lad khubor ki la iathuh ba ka lyer tiket ha Nongstoiñ kumba long haduh mynta ka sawa jur sha u Dr.Adviser Pariong bad la ong ba lah ban dei ma u hi u ban ioh ia katei ka tiket naba ki briew ka seng Congress ha katei ka thaiñ ki la noh mynsiem lypa sha u.
Hynrei kiwei pat ki lad khubor ki la iathuh ba u Dr.Pariong u lah ban ym ia khun shuh ia ka elekshon shiteng samoi namarba u kwah ban kynmaw burom ia u bah Hopingstone Lyngdoh uba dei ruh u nongialam lynti ia u sha ka saiñ pyrthei.
U Dr.Pariong u dei u MLA barim jong ka Pariong Konstitwensi ha ka por shuwa ban wan ka jingphiah konstitwensi.
Hynrei haba u Rupang u la ia kren bad u Dr.Pariong lyngba ka phone u la ong ba haduh mynta um pat kwah ban ong eiei halor ka elekshon shiteng samoi ha Nongstoiñ, bad shen un sa kren sha ki lad khubor hadien ka jingialang ka ban long lashai ka sngi.
Shillong, 25 Risaw:U President ka seng HSPDP na Byrki Unit u bah Ismelroy Kharbani u la ujor sha u President ka HSPDP Central Body pyrshah ia u MDC ka HSPDP na Nongstoiñ bah LG Nong siej.
Katei ka jingujor ka dei ban pyrshah ba ka seng HSPDP kam dei ban ai tiket sha u bah L.G Nongsiej na ki daw ba la bna paidbah ba u dei u dkhot jong ka seng BJP.Katkum ka jingujor kaba utei u nongialam ka HSPDP u la ai jingtip sha ki lad khubor ka la ong ba la shem ba ka jingrung dkhot u bah L.G Nongsiej bad ka seng BJP ka long kaba shisha namar ba ka kyrteng jong u ka la paw ha ka thup kyrteng ki dkhot ka BJP ba la pynmih da ka ophis jong ka katkum ka No.226/MB.946108214 bad u nombar jinglong dkhot jong u ka dei 1066222868 bad ka Adress la ai Goodleaderson Nongsiej c/o Tbn L.Snaitang Upper New Nongstoin.
Utei u nongialam ka seng HSPDP u la kynnoh ba u bah LG u la rung dkhot da kaba ia kren da ka mobile phone bad da kaba phah Message.
Katkum ka shithi ba la phah sha u President Rangbah ka seng HSPDP la pyni ruh ia ka thup kyrteng ba u bah L.G nongsiej u la don ha ka thup ka BJP bad u don ha ka nombar ba 226.
Shillong, 25 Risaw:Ka main rangbah jong ki myntri sorkar hakhmat u Mukul Sangma ki long tang ki khynnah skul kiba shu ong “hooid sahep", la ong ki rangbah shnong.
Ka Synjuk Ki Nongsynshar Shnong Ka Bri U Hynniewtrep (SNSBH) ka la ong ba  namar ka jingbym shah skhot bad khein dewthala ka sorkar ia ka jingdawa jongki, ki la  hap ban shim da ka lynti ban pynlong syndon ia ka jingiaiaid paidbah kaba heh tam ha ka jylla ha ka 30 tarik Risaw ha ka nongbah Shillong ban phah ia ka khubor ba tyngeh ba ka sorkar ka dei ban leh ia ki jingdawa jongki.
Shillong, 25Risaw:U Stevie M.Marak, General Secretary jong ka 2-Tura Lok Sabha Youth Congress u dei u MDC ba khynnah tam ha kane ka jylla hadien ba u la jop ia ka elekshon MDC ka GHADC na ka seng Congress na 11-Boldamgre GHDC constituency bad u la jop da 3059 votes ia uba wan ba-ar.
La kha ia u ha ka 13 tarik u lber,1989 u dei u khun jong u Zuakhim Marak bad ka Nothmilla Marak kiba shong sah ha Chengkompara, Ampati, South West Garo Hills.
Shillong, 25 Risaw:Ia ka metiap jong uwei u ophisar ka tnad Intelligence Bureau bad kumjuh ruh ia ka metiap jong u wei u nongkhaii jaiñ kiba la shah rahbor shibnai mynshuwa ha ki lehnoh Garo la lap ha ka sngi saitjain jong ka taiew na kawei ka jaka kaba don ha South Garo Hils District.
“Ngi la lap ia ka metiap jong u IB ophisar u Bikash Singh bad uwei u nongkhkaii jain u Kamal Saha, kiba la shah rahbor ha ka seng lehnoh A’chik Songna An’pachakgipa Kotok (ASAK), ngi la lap na kawei ka khlaw ha ki thaiñ ka South Garo Hills" ong u heh pulit ka jylla u Rajiv Mehta haba ia kren bad ki ladkhubor.
U la ong ba ka kynhun pulit ba la ialam da u DSP Chauenlai Sangma ki la lap ia ka metiap na kawei ka thliew kaba jngai tang kumba 2 kilomitar na ka shnong Bolchugre ka jaka kaba jngai kumba 450 kilomitar na Shillong.
“Ngi la khlong ia ki metiap bad ngi la pynkit sha Baghmara ban pyndep ia ka jingdonkam" ong u Mehta.
Lah ban kdew ba kitei 2 ngut ki la shah rahbor ha ka 24 tarik u nailur, 2015 da kaba pynap suloi ia ki ha kawei ka jaka kaba don hapdeng ka shnong Ampangre bad ka Panda katba ki dang don ha lynti ban leit sha Baghmara kiba la shong da ka kali paidbah.
Katba ka CSWO pat lyngba ka President jong ka kong Agnes Kharshiing ka la ong ba katei ka jingshah pyniap u ophisar ka tnad IB ka la buh jingma ia ki ophisar kiba wan ban shakr ha kane ka jylla, ka la dawa ban ai tohkit ha ka National Investigation Agency (NIA) halor katei ka jingiap ki 2 ngut.
Ka kong Agnes ka la kynnoh ba ka la ioh jingtip ba kaba kum katei ka jingpyniap bad ka jingap thap ki riew thrang snam ka dei ka jingdonkti jong ki heh pulit bad ki mafia dewiong kiba ia ju ia sam ia ka bhah hapdeng jong ki.
Ka la ong ruh ba u Bikash Kumar u ophisar ka tnad syntiat u la ioh kawei ka jingtip kaba donkam bha ha nongbah Shillong bad mar kumta hi la pynkynriah ia u sha Garo Hills.
“Ki jingpyniap briew bad ki nongleh kam sniew la pyndonburom da ki President Medal ne ki state Medal ha kane ka jylla katba ki ophisar kiba trei hok ki shah kynjat sharud kumba kynjat phutbol ne ki shah pyniap" ong ka kong Agnes Kharshiing.
Ka la pynpaw ba ka kwah ba ka NIA kan tohkit bniah ioh ba ia ka mobile utei u ophisar ruh la Tap ban tip ia ki kam jong u.
Jowai, 25 Risaw:Hynnin ka sngi Saitjain, duna spah ngut ki nongshong shnong na Tuberkmai Shnong hapoh ka jingialam ka EJNC kaba dei ka sengbhalang kaba dang thymmai ki la hiar sha Jowai Civil Hospital kaba don ha Ialong ha ryngkat ki lama iong ban pyrshah ia ka jingbym shym la pdiang ka sorkar halor ka jingdawa ban weng kam shipor- tang shipor ia ki chowkidar kiba don kti ban shoh ia u Graham Lyngdoh uba dei u Nongshong shnong na Tuber-kmai shnong ha ka por ba u wan kit buh ia kawei ka nongpang sha katei ka Hospital.
Ki pulit ka WJH naduh u Addl.SP, Dy.SP, OC bad ki pyrton pulit ha ryngkat ki EAC bad ADM ki la hiar sha katei ka jaka ban khang lad ia katei ka kynhun ban wanrah ka jingthut ia ki paidbah nongwan shim dawai.
Ha katei ka jingiakhih, ka jingthmu ka EJNC kam shym la urlong namar ka jingthmu ka long ban shong kyllain mynngor hapoh ka phyllaw jong katei ka aspital hynrei bym shym la ai lad ia ki, ki la hap ban ieng sehkder tang shipor ha khmat ka kyrdop ban rung sha katei ka jaka ai jingsumar kaba la ap pahara da ki pyrton pulit.
Na ka liang u ADM, ma CS Laloo u la iakren bad ki nongialam ka EJNC ha kaba ki la rai ban ia kynduh ia u DC ha ka sngi ba-ar ha ophis treikam jong u.
Na ka liang ka EJNC ka la ong ba kan bteng ia ka jingiakhih lada u DC um shym la pyn-urlong ia ka jingdawa ban weng kam shipor ia ki ba donkti ban shoh ia u Graham Lyngdoh.
Lah ban pynkynmaw ba u Graham Lyngdoh u la shah ktah kti ia ki Chowkidar katei ka Hospital ha ka por ba u wan buh ia kawei ka nongpang kaba dei ka para shnong jong u ha kaba ynda poi ha katei ka jaka ai jingsumar, uwei na kitei ki Chowkidar u la leh mynleh doctor ban eksamin ia katei ka nongpang.
Ka huri hura ka la mih dei hadien ba u Graham u la kren pyrshah ia katei ka jingleh utei u Chowkidar.
Shillong, 26 Risaw:Ka kynhun ki Rangbah Shnong ryngkat ka KSU mynta ka sngi ki la wan ia kynduh ia u Chief Executive Member ka KHADC u ba Pyn shngaiñ N Syiem ban dawa na u, ba um dei ban ai laisen khaii lane ka Trading License ia ka Meghalaya Agrovet Pvt ba la long trai da ka Amrit Company ba kan pyntrei kam ia ka pham ri syiar jong ka kaba don ha Mawhati Raid Mawbuh-Ri-Bhoi District namarba ki la ong ba ka jingdon katei ka jaka ri syiar ka wanrah jingma ia ka koit ka khiah ki paidbah katei ka thaiñ namar ba ki jaboh jong ka ki tuid sha ki tyllong umbam umdih.
Ha ka jingiakren bad u Chairman ka Nongjri Dorbar pyllun u bah F.Nongkseh u la ong ba ki la don haduh 14 shnong kiba pyrshah ia ka KHADC ba kan ai laisen ia katei ka kompeni bad kitei ki 14 shnong ki don kiba hap hapoh ka Mawhati kon stitwensi bad ki don ruh kiba hap hapoh ka Umsning konstitwensi.
U bah Nongkseh u la pynkynmaw ba ha u snem ba la dep ka tnad PHE lyngba ka jingbthah ka ophis u Deputy Commissioner Ri-Bhoi ka la wan ban jurip ia katei ka jaka bad ban tes ruh ia ka um la ka long ne em kaba bit ban bam bad ha ka 12 tarik u jylliew la ioh ia ka ripod ba ka umbam kiba tuid ha kitei ki wah ki long ki bym bit ban dih bad ki buh jingma ia u paidbah.
Hynrei u la ong ba kham hadien ki briew katei ka ophis ki la wan tes biang bad ki shem ba ka um kam don jingma shuh ban dih bad ha katei ka por ba ki wan tes ka dei ka por ba la pynsangeh noh ia ka jingtreikam katei ka kompeni.
Lah ban pynkynmaw ba ha u snem ba la dep ar ngut ki MDC ka ri-Bhoi u bah James Sylliang bad u bah Donkupar Sumer ryngkat bad u paidbah ki la leit ban khang tala ia katei ka kompeni naba la kynnoh ba ka pynjakhlia ia ka umbam um dih ki paidbah katei ka thaiñ bad ia katei ka mat u bah James Sylliang MDC ka Mawhati u la tied miej ruh ha ing dorbar ka KHADC kaba la long ha ka 26 tarik u jylliew jong u snem ba la dep ba ka KHADC ka dei ban khang tala noh ia kate ka jaka ri syiar.
Hynrei haba ia kren halor katei ka phang u President ka KSU Umsning Circle u ba Peterson Kylla u la ong ba ka long kaba lyngngoh ban iohi ha ki kotkhubor ba u ba James u la leit ban jurip na ka por sha ka por ia katei ka jaka ri Syiar ha kaba u la ong ruh ba ka la biang nadong shadong, “Mynta bym pat don syiar te lah ban ong ba ka biang, hynrei ha ka jingiohi jong ngi kita ki jingshna ba la pyndep ruh kin ym lah dalei lei ruh ban iada na ka jingjaboh ka umbah umdih lada yn pyntreikam noh ia ka" ong u bah Peter.
Utei u nongialam ka KSU u la ong ba ki Rangbah shnong bad ki sengbhalang kiba pyrshah ia katei ka kompeni mynta ki la duh jingshaniah ia u bah James bad ki la kynnoh ba u la kylla ia la ka nongrim hynrei ki iaroh ia u bah Donkupar Sumer uba dang ieng beit ha ka nongrim jong u haduh mynta.
“Ngi lyngngoh ban iohi ba tang mar ia shong ha ka shuki EM jong ka Trade u bah James Sylliang u la duh thiah duh dem namarba u kwah eh ban plie noh ia ka Agrovet, ngim tip don aiu ha lyndet ia kata ruh, ngi la ioh jingtip ruh ba u la leit ban ia kynduh ia ki heh katei ka kompeni wat shaduh Kolkata ban ia kren ia katei ka kam" ong biang u bah Peterson.
Haba ia kren bad ki nongthohkhubor ki Rangbah Shnong katei ka thaiñ kynthup ki nongialam sengbhalang, u Secretary jong ka Meghalaya Poultry Association u bah Alban Syiem ki la kyntu jur ia u CEM ba un ym laisen khaii ia katei ka kompeni bad ki la byrngem ba lada jia ba ka KHADC kam sngap ia ka jingkyrpad jong ki kim banse ban iaid noh sha ka Aiñ ban ujor da ka PIL.Katkum ka jingong katei ka kynhun ki Rangbah shnong ki la ong ba katei ka kompeni kaba ri syiar ( Breeding Farm) ka don ar jaka kawei ha Tduh Umsiang bad kawe pat ha Mawthei hynrei ka don pat tang kawei ka laisen khaii katba ka pyntreikam pat ar jaka.
Ki la ong ba dei hadien ba ki la iohi ba u EM Trade bah James Sylliang u la duh thiah duh dem namar ka jingkwah plie ia katei ka jaka ri syiar ki la duh jingshaniah bad ki sngew artatien ban leit ia u ruh uba bat ia ka kam khaii ka District Council kumta ki la leit ban ia kynduh beit beit ia u CEM ka KHADC.Shillong, 26 Risaw:U nongialam ka Maitshaphrang Movement u Bah Michael N Syiem hynne ka sngi u la ong um shym la ialeh pyrshah ia ka Dorbar Shnong Jaiaw Laitdom namar haba ki khot ia u ban pynshai halor ka Public Interest Litigation (PIL) u la phah ia ka shithi sha ka EC ka Dorbar Shnong Jaiaw Laitdom ha ka 22 tarik Risaw da kaba iathuh ia baroh ki daw balei um shym la wan sha ka jingialang.
“Ngam shym la iaid pyrshah ia ka Dorbar Shnong namar ba nga la pah ia ka shithi jingpyn shai ia baroh ki mat hynrei nga la ioh pdiang pynban ia ka shithi ha ka 23 tarik Risaw ba la weng ia nga kum u president ka Seng Samla bad ruh kum u executive member ka Dorbar Shnong Jaiaw Laitdom" la ong u Bah Syiem haba kren sha ki nongthoh khubor mynta ka sngi.
U la ong ba ha ka 24 tarik Risaw, la pynlong ia ka jingialang kyrpang na ka bynta ka dorbar bah kaban long ha ka 30 tarik Risaw hynrei ym shym la shah ia u ban kren ha kane ka jingialang haba u leit ban iashim bynta.
“U  chairman ha kane ka jingialang u la ai ia ka jingbthah ba ym shah iano iano ban kren lait noh tang kito kiba la bthah ban kren"  la ong u Bah Syiem.
U la ong ba imat u la shah weng kum u dkot ka executive committee naduh kane ka Dorbar namar ba u la dawa ban iathep vote da kaba shu thep ban jied ia ki nongkitkam shnong.
Katkum ka shithi ba la sha ka EC, u Bah Syiem u la pynshai ba um shym la ujor PIL pyrshah ia ka District Council kum u executive member ka Dorbar Shnong Jaiaw Laitdom  hynrei u la ujor kum u riew shimet.
U la ong ba shwa ba un ioh ia ka lad ban pynshai ha ka dorbar, u la shah pynrem bun bah na ki briew kynthup na ka Synjuk ki Nongsynshar Shnong ka Bri U Hynniewtrep bad namar ba ki briew kiba don ha ka dorbar ki don bynta ha kane ka synjuk, ka long lehnoh ei ia u ban pynshai.
U la buh jingkylli ia ka Executive Committee ka Dorbar (Jaiaw Laitdom) ba lada ka jingpynshai jongu ka iahap, ka don jingmut aiu ka jingpynrem ia u kumba la paw ha ki lad pathai khubor.
U la ong ba “Lah ban pynkynmaw ba hadien ba ka High Court ka la sloit ia ka bor jong ki rangbah shnong, nga la thoh bunsien ha ki kot khubor ban pynkhlain ia ki Dorbar Shnong ban long kum ka  Local Self Government  da kaba ai lad ia ki paidbah ban jied ia ki rangbah shnong da kaba shu the4p vote khlem ia long politik.
“Ka elekshon rangbah shnong hangne la shu jied da kaba rah kti bad tang kito kiba lah ban sawa sur jam kim shah jied na ka por sha ka por bad la don ki khep ba ki rangbah shnong ki pyndonkam bakla ia ka bor ha kaba ki briew ki la shah pynduh reshon, ki skhim bad kiwei ki kam tait shnong", la ong u Bah Syiem.
“Kane ka jingjied rangbah shnong kam dei da ka lynti ka synshar paidbah bad kan ialam sha ka jingpyndonkam bakla ia ka bor" la ong u Bah Syiem.
U la ong ba lada ka  Synjuk Ki Nongsynshar Shnong ki kwah ban pynkup bor  ki dei ban shim ia ka rai ha ka jingiaid paidbah kaban long ha ka 30 tarik Risaw ha kaba ia ki rangbah shnong dei ban jied da kaba shu thep vote.
“Da kane ka rai kin lah ban pynkup bor ia ki Dorbar Shnong bad iada ia ki hok jong ki paidbah" u la ong.
U la ong ba ki kynthei ruh dei ban ailad ban iashim bynta ha ka elekshon ban jied ia ki rangbah shnong kumba leh ia ki MLA bad MDC, MP.Ha kaba iadei bad ka PIL u la ong ba un sa kren kham hadien ban iashai bha.
Jowai, 25 Risaw:Uwei u nongtuh ba triem bha, uba la tuh ruh ia kawei ka kali na Phramer ha kine ki sngi ba la dep, u la shah kem noh ha ki pulit ka Phramer Traffic Cell hynnin ka sngi Saitjain.
Utei u nongtuh u dei uba la tip kyrte ng kum u Dam ehi Dhar uba dei na ka shno ng, Mulieh 19 snem ka rta.
Utei u Damehi u la tuh ia kawei ka Bolero Pick Up na Phramer kaba dei jong u ma BM Shadap ha ka por 3:30 am ha ka 20 tarik une u bnai.
U la phet krad da katei ka kali bad u la poi ha ka shnong Nangbah ha ka por sngi ha kawei pat ka sngi ha kaba u la tynrah ia kawei ka khynnah bad ka la mynsaw.
Hadien kane utei u nongtuh u la kular ban leit shim pisa ban siew khnang ban kin pyllait ia u khlem kano kano ka jingujor sha ki pulit.
Phewse, utei u nongtuh u la leit sha ka iing u ma Riyo Myrshiang ha ka shnong Mynso ha kaba u la kyndang ia ka iing jong u da u Lyngka bad tuh ia ka pisa 23 hajar ha ryngkat ki jain phong jong u.
Dei namar ba u la phong ia kitei ki jain bad wan poi sha Phramer ba utei u ma Riyo Myrshiang u la bat ia u ban ialam sha Thanad ha Phramer, hynrei mar synpoi ha katei ka thanad shwa ban hiar napoh kali, u la rynsied ban phet krat bad dei da ka jingiarap ki paidbah khamtam ki VDP ka shnong Phramer, la ioh ban bat bad ki pulit ki la kem ia u.
Utei u briew u dei uba donkti ban tuh naduh ka shnong la jong.
U la thuh na iing ka kong Ailin Dhar kaba na ka juh ka shong jong u- na Mulieh, u la donkti ruh ha bun ki kam tuh.
Shillong, 26 Risaw:Katba ha Garo Hills ki dang pyndonburom ia ka sngi iap jong u Capt WA Sangma u Myntri Rangbah ba nyngkong ka Meghalaya, lashai (28-10-2015) pat sa uwei u nongialeh Hills State na kane ka ri, u Bah BB Lyngdoh (ba ju khot ieid Bah Bring) kan dei sa ka lyngkhuh sngi khlad jong une u rangbah sain pyrthei ka jylla.
U Bah Bring u la khlad noh ha ka 27 tarik Risaw, 2003 ha Shillong Civil Hospital.
La kha ia u Bah Bring ha ka 22 tarik Rymphang, 1922 ha shnong Laitlyngkot bad u la khlad noh ha ka rta kaba 82 snem.
Kum ban shu pynkynmaw, une u riew sain pyrthei (statesman) u la long u nongseng ia ka MLA skhim kaba ju tip kum ka SRWP kaba pyn treikam ha u snem 1991 ha ka por ba u long u Myntri Rangbah ka jylla bad ka dang pyntreikam haduh kine ki sngi.
Ym katta, u la long ruh u nongprat lynti ia ka sorkar khlehkhawlang (coalition government) ha India da kaba ia synshar mar ar snem bad u Capt WA Sangma bad aiti da ka mon sngewbha khlem don kano kano ka jingialeh politk.
Nalor kata, u dei u nongiasaid ban wanrah ia ka NEIGRIHMS, ban sain dur ia ka Shillong Bypass kaba la urlong mynta hadien ba la khapngiah palat ka sor Shillong nalor kiwei pat.
Na ka bynta kane, ka BB Lyngdoh Memorial Committee (BBLMC) ryngkat bad ka jingiatreilang bad ki khun ki kti, kiba haiing hasem jongu kumba ju leh man u snem, mynta ka kynti ruh kan pynlong ia ka jingrakhe kyrpang ia kane ka sngi khlad ba khad ar (12th Death Anniversary) lem bad ka jingpynkup burom ia ki katto katne ki nongtrei bad ki nongialam ba kham pawkhmat jongu kiba la khlad bad kiba dang don kumjuh ha ka 31 tarik Risaw, 2015 ha dorbar hall ka Ilaka Laitlyngkot, por 11 baje mynstep.
U MLA ka Sohra u Bah TW Chyne un long u kongsan ha katei ka sngi.
Ka Komiti ka kyrpad ia kito kiba ju iajan bad ia ieid bad don kajuh ka jingsngew ia utei u rangbah ba kin sngewbha ban iawan lang ha katei ka sngi watla kim shym la ioh satia ban pyntip na ka daw ka jinglyngkot ka por, la ong Babu Kular Khongjirem u secretary cum convener ka BBLMC.Shillong, 26 Risaw:U General secretary ka AICC u V Naraya nasamyla ong ba ka jingkhang tih maw tih shyiap ka Kashari Megha laya High Court ka la ktah jur ia ki briew jong ka jylla khamtam ki Khasi bad Jaintia Hills.
“Ym don ba ujor dorkhas ha ka Kashari ban khang tih maw tih shyiap hynrei sngewsih ba ka dei ka hukum jong ka Kashari kaba pynmih kaba ktah pat ia ka kamai kajih jong kim paidbah ka jylla.
Ka sorkar ka la shim ia ki lad ki lynti khnang ban iada ia ki paidbah na ka jingshah khang lad ha ka kamai jongki bad ka sorkar ka dei ban ai jingshai jingtip sha ki paidbah ia kaei ka kam ba kan leh.
Ka sorkar kan ujor ia kane ka hukum ka Kashari bad lada ka High Court kam sngap, ngin ujor sha ka Supreme Court “ la ong u Narayanswamy.
U la ong ba bun bah ki mat kiba ktah ia ka jylla bad kawei ka dei ka jingkhang tih dewiong ka NGT kaba dei kawei ka mat kaba jur bha ha kaba ki briew ki la shah ktah bha ha ka jylla.
U la ong ba ka sorkar ka la phah ia u Advocate General ban leit iasaid ia kane ka kam sha ka NGT ha kaba ka sorkar kan thaw skhim ban iarap ia ki briew ban iada ia ka mariang.
“Ka seng ki nongtih dewiong ki la iatreilang bad ka sorkar ban weng noh ia ka jingkhang ka NGT ia ka jingtih dewiong.
Kane ka dei ka kam kaba khia bha bad ka la don ka jingong ba ka sorkar kam shym la leh eiei hynrei sngewsih ba ka don ka jingiaphah khubor kaba bakla hapdeng ka sorkar bad ki paidbah ka jylla namar ba kaei kaei kaba ka sorkar ka la leh kam poi sha ki paidbah", u la ong.
U la ong ha ka jingiakren, la ban jur ba ka sorkar jylla ka dei ban ai jingtip sha ki paidbah da ka jingthoh shaphang ki lad ki lynti ba ka la shim ban weng ia ka jingkhang tih dewiong ka NGT.Shillong, 26 Risaw:U heh ka AICC ba peit ia ka Meghalaya u V Narayanasamy u la kyn noh ba ka seng Bharatiya Janata Party (BJP) ka la pyrshang ban bsuh khlieh sha kane ka dong mihngi da kaba pyndonkam da ka buit bad ki seng trai ri.
"Ka BJP ka pyr shang ban rung khlieh sha kane ka dong mihngi lyngba ki seng trai ri" la ong u V Narayanasamy haba kren sha ki nongthoh khubor hynne ka sngi ha Shillong hadien ba la iakynduh bad ki nong ialam ka party Congress.
Kane ka jingkren jong u heh ka AICC ka long hadien ba ka  Congress ka la iakynduh jingeh hadien ba la shah rem kput ha ka elekshon MDC sha ka Garo Hills Autonomous District Council (GHADC) kaba ioh tang 7 ngut na ka 29 ngut.
Ka jingmih na ka elekshon ka GHADC ka dei ka jingkhyllied khmat ia ka party ba kan trei kham bha ha ka jylla.
“Ngi la khmih lynti ba ka party kan leh bha hynrei sngewbok ba ngi jop tang 7 ngut", u la ong.
U la ai daw ba ka jingshah rem ka dei namar ka jingshah byrngem ha ki kynhun lehnoh, ki seng bhalang ban nym iashim bynta da kaba kynnoh ia ka Congress.
Ki nongkyrshan ka Congress kila shah byrngem ban leit thep vote, la ong  heh ka AICC.“Ka jingpynphriang khubor ki seng lehnoh, ka jingkyntait iashim bynta ki sengbhalang, ki dei ki katto katne ki daw ba ngi la rai ban nym thaw ia ka executive committee ha kane ka kynti", la ong u Narayanasamy.
U la kyntu pat ia ki Congress ba kin trei tyngeh ban pynjop biang ia ka party na ka bynta ka elekshon shiteng samoi na Nongstoin.
Shillong, 26 Risaw:U General Secretary ka AICC ba peit ia ka Meghalaya u V Naraya nasamy, u la bthah ia sorkar jylla ba ialam da u Myntri Rangbah ka jylla u Dr Mukul Sangma ba kan tynruh ia u Lat ka jylla u V Shanmuganathan ban pynsted ban pdiang noh ia ka Village Administration Bills  (VAB) ba la phah da ka KHADC bad ka JHADC.“Ngin kyrpad ia u Myntri rangbah ka jylla bad ki myntri sorkar ban iakren bad u Lat ka jylla ban pynsted noh ban pdiang ia ka VABs  ban pynkup bor ia ki Rangbah Shnong", la ong u Narayanasamy ha ki nongthoh khubor hynne ka sngi Nyngkong ha Shillong.
U la ong ba ka bor jong ki rangbah shnong bad ki bor shnong ym lah ban pyntlot da kano kano ka hukum jong ka Kashari.
Shwa ia kane, ka Synjuk Ki Nongsynshar Shnong Ka Bri U Hynniewtrep (SNSBH) ka la iakynduh ia u bad dawa ba dei ban tuklar ban pdiang noh ia ka VAB bad ban phah sangeh ia ka jingthmu ka sorkar ban tuklar ia ki kam jong ki rangbah shnong.
U heh ka AICC u la ong ba ka VAB ka dei kaba kongsan bha.
“Kane ka kam lah ban pynbeit da ka lynti ka jingiakren bad iatai bad ki rangbah shnong bad ban pynthikna ba u Lat ka jylla u dei ban pdiang noh ia ka", u la ong.
U la ong biang, “hynnin ka sngi ki nongsynshar shnong ki la iakynduh ia nga bad ki la iathuh ia ki rukom ba ki ju leh naduh mynshwa hynrei kynsan kynsan ki la shah khang lad ha ka kashari".
U la ong ba ka donkam ban iakren ban iarai lang kumno ban leh ia kane bad ban iapynbeit noh ia ka kynrum kynram.
Nongstoiñ, 25 Risaw: “Ka sur Maieid ka sawa ha nga man ka minit man ka kynta ba ngan ia khun elekshon" ong u bahduh Daiostar Jyndiang haba ia kren bad u Rupang ha ka sngi saitjaiñ jong ka taiew ha ophis ka seng HSPDP ha Nongstoiñ.
U bahduh u la ong ba ka jingpynbor u maieid Hoping ia u ban ia khun elekshon kam dei tang ka jingkren kaba shisien arsien hynrei ka dei ka jingkren kaba na ka por sha ka por, “U la sdang nyngkong eh ban pynbor ia nga ha u snem 2009 ba ngan ia khun elekshon MDC na Mairang Konstitwensi, nga la ong ia u maieid shano ki briew kin ithuh ia nga bad ngam don pisa hi ruh-hynrei ha katei ka por u Maieid u la ong lada me treh ngan leit kanbas ma nga" ong u bahduh.
U Rupang u la kylli na u bahduh kaei ka jingiadei jong u bad u bah Hoping kaba la pynlong ia u bah hoping ban ieit ia u haduh katta katta, “ Ha ka jingshisha ngam dei wat tang shi bahaing hasem ruh hynrei nga shu ia dei paralok, katei ka jingsdang ia dei paralok ba iajan ka dei naduh u snem 2007" u la ong.
“Hynrei shuwa ia kata ha ka por ba nga leit BA ha Sankardev nga ju leit jingleit lang bad u Maieid bad nga ju pyniarap ia kiba bun ki kam jong u, bad hadien nga la pyndep ia ka MA nga la ju leit ryngkat bad u Maieid ha ki por ba u leit kanbas elekshon, nga ju poi sha iing jong u borabor namar ba nga ia sah marjan bad u ha Shillong" pynkynmaw u bahduh ia ki por ka jingialong paralok jong u bad u Maieid.
Utei u samla rangbah na Mawthungkper u la iathuh ruh ba 8 snem eiei ki dei ki snem kiba u ju don beit ha ryngkat u Maieid watla ka jingithuh ithaw ka la dei lypa nadu ka por ba u dang leit klas ha Sankardev College.
Naduh kitei ki snem u la ong ba u ju don ha syndah bad u Maieid tad haduh ka minit kaba khadduh eh ba un ring mynsiem hapoh NEIGRHIMS Hospital.
U la pynkynmaw ruh ba shuwa ka jingiap jong u Maieid Hoping ka jingialang paidbah ba khadduh eh ba u la pynlong ka dei ha ka 12 tarik nailur shuwa ka dorbar synrai ka ing dorbar thaw-ain ka jylla bad katei ka jingialang ruh ka dei ha ka shnong utei u samla ha Mawthungkper ha kaba la don kawei ka prokram Sports.
Kumba long ha kine ki sngi la iohi ba ki briew kiba ia khun ia ka elekshon ki dei ki briew kiba heh spah bad kiba don kyrhai ka spah ka phew, utei u samla u dei tang u nongniah kali jogn u Maieid Hoping bad ka jingmih madan jong u ban iaid paidbah ban ia khun elekshon ka la pynkyndit ia baroh.
U Rupang u la kylli na utei u samla rangbah hato u don pisa ne em ban ia khun elekshon, “Ngam don pisa, ngam don spah, ngam don kali ruh" u la ong “Hynrei nga iai kynmaw sah haduh kine ki sngi ruh ba u Maieid u ju ong ha nga ba ha ka por ba u iakhun elekshon nyngkong eh ha u snem 1957 um don pisa eiei nalade wat haduh ka por ban leit thep kyrteng ruh, u la iathuh ia nga ba tang ka pisa ban thep kyrteng ruh um don pisa, hynrei la iarap da uwei u pastor ban siew ia ka T.100 tyngka kaba dei ka dor jong ka jingthep kyrteng" ong u bahduh.
Shuh shuh u bahduh u la ong ba u Maieid u la iathuh ia u ba ha ka por elekshon pat ki paidbah ki la ia synniang pisa ban pynmih na ka bynta ki jingdonkam, “Nga kynmaw sah haduh kine ki sngi ba u Maieid u ong ia nga, ba lada u dei u briew uba kwah ban kamai spah shiteng na ka sor Shillong ka la dei ka jong u, u maieid u ju isih bha ia kiba ieid spah , ngan bud ia ka nuksa u Maieid bad nga la sngew thikna halade ba ngan jop da kaba suk ha ka elekshon shiteng samoi" kren sngew skhem u bahduh ha ryngkat ka jinglung mynsiem ban kynmaw ia u Maieid Hoping.
Utei u samla ha ka jingiakren bad u Rupang u la ong ba ha ka jingshisha ka jingthmu jong u ban ia khun elekshon kam dei na bynta kane ka elekshon shiteng samoi hynrei ka dei ka jingthmu kaba u ia kren bad u Maieid Hoping na ka bynta u snem 2018 namarba u maieid u la ju pynpaw ha u la bunsien ba u kwah ban pyniakhun da u ha ka elekshon 2018 na Nongstoiñ Konstitwensi.
Shillong, 26 Risaw:Wat hadien ba la mih khubor ba ki nongtrei ka Dr H Gordon Robert Hospital, Jaiaw Shillong ki la kynnoh pyndonkam bakla ia ka pisa jong ka hospital da u Medical Superintendent (MS) bad u Accountant, hynrei haba kylli na ki nongtrei ki la kam ba kim tip eiei ia kane hynrei ki shu iohi tang ha ki kot khubor.
Haba pyrshang ban twad jingmut bad kylli na kiba bun ki nongtrei kane ka hospital, ki la pynpaw ba kim tip eiei hynrei ki shu iohi tang ha ki kot khubor.
U Rupang u la pyrshang kylli na kiba bun ki nongtrei, kumjuh ki doktor jong kane ka hospital, ki la kyntait bym bna eiei ia kane ka kam.
Ki la kam ruh ba kim tip mano ba pyrshah bad ba ai khubor.
“Ngi ruh shu iohi tang ha ki kot khubor ngim tip ia kaei kaei ruh", la ong uwei u nongtrei kane ka hospital.
La ioh ban kylli na ki katto katne ki doktor ruh hynrei maki, ka jubab ka long ba kim tip kim bna eiei.
“Ngim tip phi, kylli na ki doktor ba kham rangbah (senior doctors) lehse ki tip", la ong ki doktor haba pyrshang kylli u Rupang na ki.
Ha ka jingshisha, u Aministrative secretary ka Assembly u Pastor NS Phawa ha ka jingiakren kham mynshwa,u la kubur ba u la ioh ia ka jingujor na ki nongtrei ka Robert Hospital ia ka jingpyndonkam bakla ia ka pisa da ki bor ba dei peit jong ka hospital.
Kham mynshwa,ka KJP Assembly ka la aiti ha ka Administrative Office ba kan pule bniah hapoh shi bnai ia ka jubab ba la ai da Managing Committee (MC) Dr H Gordon Robert Hospital, Jaiaw Shillong halor ka jingpan jingshai jong ka KJP ia ka jingkynnoh pynkiew tulop hi ialade da kine ki ar ngut khlem ka jingai bor ka KJP kynthup u MS bad u AO.Katkum ka jingiathuh u Pastor Phawa, ka  la don ka jingthoh ha u bnai Iaiong mynta u snem ha kaba la don 6 ngut ki doktor na Dr H Gordon Robert Hospital kiba pynpaw ia ka jingbym sngew iahap ia ka jingleh jong u Medical Superintendent (MS) Dr DD Tariang bad ki don haduh 10 tylli ki mat ba ki buh.
Ia ka Managing Committee ka hospital la khlieh da u chairman u Pastor WC Khongwir bad u secretary pat la long da u Medical Superintendent ka hospital u Dr DD Tariang.
Lah ban kdew ba kham mynshwa ka Dr H Gordon Robert Hospital kala paw pyrthei ha ka kam pyndonkam bakla lyngba ka jingpan RTI jong ki katto katne ngut ki Khun Samla jong ka Balang Presbyterian kiba la sei madan ia ki jingkynnoh pyndonkam bakla ia ka pisa jong ka Hospital da u Medical Superintendent ka Hospital u Dr David Tariang bad u Administrative Officer u Bah KT Rynjah.
La kynnoh ruh ba kine ki arngut kila leh ia kane ka kam da kaba pyndonkam bakla ia ka bor ba ki bat ha kane ka Hospital khlem da khein snep ia ka KJP Assembly.
Kine ki samla kila sei madan ia ka shithi bala phah da ka KJPA lyngba u Rev.Dr.J.F.Jyrwa (Administrative Secretary), ha ka 29 tarik u Lber, 2011, kaba pyntip ba ka KJPA ka la rai ban pynkiew ia ka ‘Charge Allowance’ jong u Medical Superintendent (MS) na ka T.14, 000 hajar sha ka T.22, 000, katba ia u Administrative Officer ka long tang T.20, 000 naduh u bnai Lber 2011.
Hynrei kine ki arngut kiba khmih ia ka Hospital, kila pynkiew tulop hi dalade ialade khlem ka jingbit na ka KJP Assembly ha kaba la kynnoh ba u Dr David Tariang ula pynkiew iala ka tulop sha ka 1.70 lak tyngka bad u Bah KT Rynjah pat ula pynkiew sha ka 50000 tyngka ha ka shibnai.
La kynnoh ruh ba kine ki arngut kila pynkhein ia ka soskular Memorandum of Association (MOA) bad ia ki Kyndon jong ka Dr H Gordon Roberts Presbyterian Hospital Association (DHGRPHA).
Shillong, 27 Risaw:U general secretary ka AICC ba peit ia ka Meghalaya u N Narayan swamy u la kynnoh ba ka sorkar pdeng ba ialam da u Myntri Rangbahduh ka ri u Narendra Modi ka la pyrshang ban pyndkoh ia ka kyrdan kyrpang jong ki jylla ka Dong Mihngi ka India kaba ktah ruh ia ka jylla Meghalaya.
“Ia ka 14th Finance Commission,  ka sorkar pdeng ka la weng noh ia ka kyrdan kyrpang ia ka dong mihngi bad kane ka dei kaba sngewsih namar ba ka jingkiew jong ka dong mihngi ka dei na ka grant kaba 90 per cent kaba wan na ka sorkar pdeng ha ka kyrdan kyrpang", la ong u Nara yanswamy.
U la ong ba da kaba weng noh ia ka kyrdan kyrpang, ka Meghalaya bad ka dong mihngi kam ioh shuh ia ka jingbei pisa kaba 90 per cent na ka 100 percent na ka jinglut jong ki skhim sorkar pdeng.
“Kane kan ktah ia ka roi ka par jong ka jylla Meghalaya bad wat kiwei ki skhim ba pyntreikam ka sorkar jylla kin shah ktah namar ka jinghiran pisa" la ong u heh AICC.U la ong ba ia ka jingbei pisa na ka sorkar pdeng ia kane ka thain la pynwit bad wat na ka  NEC  ruh.
Katkum ka jingong jongu, ki skhim sorkar pdeng kiba ju bei pisa da ka sorkar na Delhi 90 per cent la pynhiar sha ka 50 per cent bad ki skhim ba pynhap ha ka kyrdan ba kyrpang ruh la pynduh noh nalor ba ka NEC kam lah ban treikam.
“Ia ka pisa kaba la dep mang mynshwa, ym shym la pynlait bad namar kane ka daw, ka dong mihngi ka la iakynduh jingeh ha ka liang ka pisa pilain", u la ong.
U la ong ba ki myntri sorkar pdeng ki ju wan jngoh ia kane ka jylla bad ki pynbna skhim man ka por hynrei kam shym la I dak eiei.
“Kane ka pyni ba u Myntri Rangbahduh ka ri bad ka sorkar NDA kam pushe eiei ia ka dong mihngi", u la ong.
U la ong ba ka BJP ka la pyrshang ban khang bam doh masi, pynkylla niam bad pyrshang ban weng ia ka jingbhah kam kyrpang ia ki briew jong ka dong mihngi.
“Kane ka dei ka jingjia ba sngewsih namar ba kim tip ia ka jinglong jong ki briew kane ka thain bad ka BJP ka wan ban bush khlieh sha kane da kaba pyndonkam da ki seng trai ri.
Shillong, 26 Risaw:“Ka iing jong ngi, la iarai ban pynieng ia nga hadien ba la iakren iasyllok bad kiba haiing bad kumjuh ki paidbah jong ka Nongstoin constituency ban buddien ban pyndep ia ki matti jong I Maieid (Hoping)", la ong u Pyrsa jong u Bah Hoping Stone Lyngdoh u Bah Doffley L  Nonglait haba iakren u Rupang lyngba ka phun ha kane ka sngi Nyngkong.
U Bah Doffley uba ju bud ha syndah jong u Ma Ieid Hoping, u dei u pyrsa jongu hi, bad u la buh kyrteng ialade lada ka HSPDP ka ibit ba un mih madan ha kane ka kynti sha ka elekshon shiteng samoi na Nongstoin hadien ba la khlad noh u Bah Hoping ha ki bnai ba la dep.
“Ha kine ki sngi la mih ka jingkylli ka jingiakren na ki paidbah ba ieid ba thoin la ka iing kan shimti ne em ban buddien ia ki matti jong u Bah Hoping, bad hadien ba ngi laiakren iasyllok ngi la sngew dei ban shim ia kane ka matti ba la ialam u Ma Ieid Hoping lada u paidbah u don ka jingieid ia ka iing jong ngi",la ong u Bah Doffley.
U la ong ba ha ka jingshisha ki paidbah bad bun ki briew kim pat mutdur ba ka elekshon kan long noh ha u bnai Naiwieng bad ki dang mut dur ba kan sa long haduh u Kyllalyngkot ne Rymphang.
“Ka jingpynbna kyndit ka tnad elekshon ia ka sngi thep vote ka la pynkulmal thlim ia ki paidbah bad ia kiba bun bad ngi la iashong jingialang kyrkieh halor kane ka kam", la ong u Bah Doffley.
“Mynta ka sngi nga la wan buh ia ka kyrteng kum uwei ban iakhun ia ka elekshon lada ka party HSPDP ka ibit", la ong u Bah Doffley.
“Lada ki paidbah ki trei, iatylli bad ki shi sur kumba long ia u Ma Ieid, ngan iaid shakhmat ban iakhun ia ka elekshon hynrei lada kim long ba iatylli ngan shong", la ong u Bah Doffley bad bynrap ba ka rai kaba kut kan shong ha u paidbah iano u ibit ban pynieng.
Ka HSPDP kan sa shong jingialang ha ka 29 tarik Risaw ban shim ia ka rai ban jied ia u kyrtong ban pyniakhun na ka bynta kane ka elekshon shiteng samoi na Nongstoin.
Kumba long mynta, ki kyrteng ba paw ban pan tiket na ka HSPDP ki long u MDC ka Nongstoin u Bah L Goodleaderson Nongsiej,  u nongniah kali barim u BahHoping, u Bah Daiostar Jyndiang nalor u pyrsa u Bah Hoping Bah Doffley.
Shillong, 26 Risaw:Ka Nongstoiñ Block Congress Committee ka la rai tylli kawei ban ai ia ka tiket ha kane ka elekshon MLA shiteng samoi sha u Dr.Adviser Pariong napdeng ki lai ngut ki kyrtong kiba la pan tiket.
Ha ka jingia kren bad u President ka Block Congress ha Nongstoiñ u bah Albinus Kharbani u la ong ba ka Block Nong stoiñ ka la mynjur ia ka kyrteng u Dr.Pariong ban ai tiket, hynrei dang hap pat ban rah sha ka District bad ka State ba kan myn jur ia ka kyrteng jong u.
Katkum ka jingthuh utei u President ka Congress na Nongstoiñ u la ong ba baroh lai tylli ki kyrteng jong ki kyrtong ba pan tiket yn pynpoi ha ka jingialang jong ka District ka ban long mynta ka miet bad kumjuh ruh ha ka jingialang jong ka State ka ban long lashai ka sngi.
Hynrei u la ong ba ha kaba iadei bad ka Nongstoiñ Konstitwensi baroh kawei ka sur ka la mynjur ban ai ha u Dr.Pariong bad kiwei pat ki kyrtong ba kynthup ia u ba Gabriel Wahlang bad u bah N.Nongdkhar ki la mynjur ban ai ka jingiatreilang ban kyrshan ia utei u kyrtong ba ka Congress ha Nongstoiñ ka la ibit.
Haba ia kren bad u Dr.Adviser Pariong pat u la ong ba haduh mynta ruh um pat kwah ban ong eiei namarba ka kam kam pat poi sha kaba kut , hynrei u la kubur ba napdeng baroh lai ngut ki kyrtong ka Nongstoiñ Block ka la buh ia ka kyrteng jong u hakhmat hynrei dang hap ban iaid lynti pat sha ka District bad sha ka State ba kan pynbna paidbah iano ka ibit ban pyniakhun ha kane ka elekshon shiteng samoi.
Baroh ki kyrteng jong ki lai ngut ki kyrtong ba pan tiket kata u Dr.Pariong, bah Gabriel Wahlang bad u bah N.Nongdkhar mynta ka la poi ha District bad yn shim ruh ia ka rai mynta hi ka miet.
Hynrei katkum ka tyllong khubor ba la ioh lum la ong ba katei ka jingialang jong ka District bad ka State ka long tang kum ka jingiaid lynti hynrei kan ym don shuh ka jingkylla da kumwei pat namarba ka Nongstoiñ ka la mon palat ia u Dr.Adviser Pariong bad ba katkum ka jingthoh kaba ka Congress na Nongstoiñ ka ai ka pynpaw ba la mynjur tylli da baroh ki dkhot katei ka seng ban ai ia ka tiket sha u Dr.Pariong.
Shillong, 26 Risaw:Mynta ka sngi u MLA/MDC ka seng Congress na Maw synram uba dei ruh u Chief Executive Member (CEM) ka KHADC u bah Pyn shngaiñ N Syiem u la leit ban ia kynduh jar jar ia u heh ka seng Congress uba peit ia kane ka jylla u V.Nara yanasamy ha Pinewood Hotel.
Katei ka jingleit ia kynduh u bah Pynshngaiñ ia utei u heh Congress ka la long tang marwei hi ban ia kren ia ka mat kaba ia tyngkhuh bad u kaba la pynmih da ka sorkar jylla kaba la wanrah ia ka Aiñ Ar maloi ne ka Prevention of Disqualification (Member of the Legislative Assembly of Meghalaya ) Act 1972 kaba la pynbeit thymmai mynta u snem ha ka Dorbar synrai ba dang shu dep ka ing Dorbar Thaw-Aiñ ka jylla.
Haba ia kren bad ki nongthohkhubor ha kamra treikam jong u ha KHADC hadien kumba katto katne por ba u la wan ia kynduh ia u Narayanasamy, u bah Pynshngaiñ u la ong ba ha katei ka jingiakynduh, u la batai bniah ia u Samy ba ka jingwanrah ka sorkar ia katei ka aiñ ka dei kaba la shu wanrah kyrkieh bad katei ka aiñ u la batai ha u Samy ba kam dei tang ka jingthew shimet pyrshah ia u lane kam dei ka ishu jong ka seng Congress hynrei ka dei beit ka jingpyrshah ia ka jaitbynriew, “Nga la ong ha u ba ka jingwanrah ban pynbeit thymmai ia katei ka Bill kam dei ba pyrshah ia nga hynrei ka dei ka jingleh pyrshah ia u paidbah" ong u bah Pynshngaiñ.
U bah Pynshngaiñ u la iathuh ruh ba ha katei ka jingiakynduh kaba tang hapdeng jong u bad u Samy u la pynpaw shai ha u ia ka nongrim ba u ieng haduh mynta ba un ym risaiñ dalei lei ruh na ka kam MDC.Haba la kylli hato ka dei ne-em ka jingshisha kumba la paw ha ki khubor ba kan don ka jingpynbor na ka seng Congress ia u ba un risaiñ noh na ka kam MDC, u bah Pynshngaiñ u la jubab ba haduh mynta um pat ioh jingthoh ne ioh jingtip ba ka seng Congress kan phah risaiñ ia u.
Haba la kylli biang kaei ka jubab ba u ioh hadien ka jingiakynduh jong u ia utei u heh Congress , u la ong ba um pat nang ong eiei ia katei ka kam bad u shu sngap khlem ai jubab, hynrei la ong pat ba na ki sur kren utei u heh Congress ka pynpaw shai ba katei ka kam kan dang jrong ha kaba kin dang don bun ki rynsan kiba hap ban dang ia kren bin pa bin hapoh ka seng Congress, “Ka phlim kan dang jrong ter shi ter, kin dang don bun ki rynsan ia kren halor katei ka bynta" ong u bah Pynshngaiñ N Syiem, CEM KHADC.Na ki jingkren u bah Pynshngaiñ la sngewthuh ba kate ka jingiakynduh heh Congress jong u kam dei shuh ka sien kaba nyngkong, namar ba u la ong ba katei ka mat kam dei shuh kaba dang thymmai ha u Narayanasamy ha kaba u la batai bniah ba ka por ba ka sorkar ka wanrah ia katei ka Bill ka dei ka por ba ka jaitbynriew ka dang don hapdeng ka saw ka sian.
“Ka Congress party ka hap ban pyrkhat bha bad pyrkhat janai ia katei ka kam" pynkut u bah Pynshngaiñ uba ong ruh ba ka jingbym ioh jubab jong u na u V.Narayanasamy ka kdew beit ba ia ka ripod jong katei ka jingiakynduh bad ka jingiakren kan poi beit beit ha shkor jong ka President Rangbah duh ka seng Congress ka Sonia Gandhi.
Shillong, 26 Risaw:U dkhot ka Hyn niewtrep National Council Liberation (HNLC) mynta ka sngi u la wan pyndem wait noh ha khmat ki pulit ka jylla.
Une u dkhot ka HNLC la tip kyrteng kum u Edmund Nongsiej ba ju khot sin kum u Mot, udei 35 snem ka rta u la wan pyndep hynne ka sngi ha u pulit SP (DSB) ka East Khasi hills khlem tiar khlem tar, la ong ka thymmei khubor na ki pulit.
Ki pulit ki la ong ba u Nongsiej na ka shnong Mawlai Wahumkhrah, Nongpdeng u la iasoh bad ka HNLC naduh u snem 2000.
Shillong, 26 Risaw:U Myntri Rangbah ka jylla u Dr Mukul Sangma u la pynbna ba ka komiti kaba la thung da ka sorkar ban pynkup bor ia ki Rangbah Shnong ba la khlieh da u Bah DD Lapang la pyndam noh.
“Ban pyni ia ka jingkut jingmut jong ngi, nga la rai ban pyndam noh ia ka komiti ba la khlieh da u Bah Lapang “ la ong u Dr Mukul.
U Dr Mukul u la iathuh ba la shim ia kane hadien ba la shong jingialang ka  Congress coordination committee ha kane ka janmiet sngi Nyngkong.
U Myntri Rangbah u la ong ba ka jingmut jong kane ka jingialang ka long ka tnad Home Affairs  ka sorkar pdeng ka la thmu ban pynsted ban pynlong kam noh ia ka  Village Administration Bills (VAB) jong ka  Khasi Hills Autonomous District Council (KHADC) bad ka Jaiñtia Hills Autonomous District Council (JHADC)  ban pynkup bor ia ki rangbah shnong.
Katkum ka jingong u Myntri Rangbah, lada u Lat ka jylla u la pdiang ia ka VAB, kan long ka ain.
"Hynrei nga iahap ia ka jingmut ba ki briew kiba mihkhmat ia ki dorbar shnong bad kiwei pat lem bad ka sorkar ki lah ban leit iakynduh sha ka tnad Home Affairs ka sorkar pden ban kyrpad ia ki ban pynsted ia ka jingpdiang ia ka VAB"  la ong u Dr Mukul.
U la ong ba ka jingialeit tynruh sha ka ka tnad kam pohiing ka sorkar pdeng ka long kaba donkam ban pynsted ia ka jingmynjur ia ka VAB.Ha kajuh ka por, u Myntri Rangbah u la ong ba hadien ba ka Ordinance la pynmih da ka sorkar, ka la don ka jingsngew ba kam donkam namar ba ka VAB ka la pdiang da ka district council.
Hadien ba la iap ka Ordinance ka sorkar kam shym la thaw ain shuh halor ki Rangbah Shnong.
"Ngi la kren shai hapoh ka iing dorbar thawain ba ngim nym wanrah da ka ain ban bteng ia ka Ordinance.
Kane ka pyni ia ka jingmut jong ka sorkar ba kam kwah ban thaw ain ia ki rangbah shnong"  la ong u Dr Sangma.
Shillong, 26 Risaw:Ha ka 21 tarik u Nohprah ka kynhun tem na USa ka Fire House kan wan ban pynshongshit ha sor Jowai ha ka 21 tarik u nohprah, 2015 bad katei ka tamasa tem put kan sdang naduh ka por 5 baje janmiet ha ka madan phutbol jong ka shnong Panaliar ,Jowai.
Ka Dorbar Shnong Panaliar Jowai ka la pynbna paidbah ba ka la pyllait paidbah ia ka tiket ia ki paidbah ki ban wan sha katei ka jaka pyn shongshit ka Fire House.
Ha ka jingiadei bad kane ka Dorbar Shnong  ka khot bad wer ia baroh ki riew ieit jingrwai khamtam ia ki jingrwai jong ka kynhun u Firehouse.
Ka Dorbar shnong Panaliar ka pyntip ruh ba ia ki tiket ruh kan die katkum ka jingngiam jong ka madan.
Kum ban shu pynkynmaw ba kane ka dei ka sien kaba nyngkong eh ha ka khana pateng jong ka Ri Lum Janitia ba ki kynhun nongrwai na bar Ri ki ba long ruh kiba pawnam kin wan ban iuh kjat ha kane ka nongbah Jowai.
Ia ki tiket lah ban ioh na Shillong, Jowai, Khliehriat bad ha ophis ka Dorbar Shnong Panaliar.
Ka dor jong ki tiket ka long T.700 tyngka ha madan bad T.2000 tyngka ha Gallery.
Kane ka long katkum khubor ba la pyllait da u bah C.Phawa General Secretary Dorbar Shnong Panaliar Jowai.
Shillong, 27 Risaw:Ka Khun Hynniew trep National Awakening Movement (KHNAM) mynta ka sngi ka la leit aiti ia ka dorkhas ha man ka thliew iing ki myntri sorkar bad u Myntri Rangbah ka jylla ba ki dei ban hiar shuki noh namar ka jingbym lah ban ai ka jingiada ia ki bor synshar shnong bad ka jingtuklar ia ki bor jong ki.
Ka KHNAM ka la pynlong ia ka jingiaid paidbah da ki ar shaka ne motor bike ha kylleng ka sor Shillong shi bynta ban pyrta shnong ban iawer ia ki paidbah ban iamih ban leit sha ka jingiaid paidbah ban long ha ka 30 tarik Risaw.
Ia kane ka jingiaid paidbah da ki ar shaka la sdang na madan Student na Jaiaw ban kyrshan ia ka Synjuk Ki Nongsynshar Shnong ka Bri u Hynniewtrep kaba la khot pynlong ia katei kajingiaid paidbah kaba heh ha katei ka sngi.
Kumba 30 tylli ki ar shaka la iaid paidbah kylleng ka sor bad ki dkhot ka KHNAM ki la leit ai ruh ia ka dorkhas ha man ki thliew iing jong ki myntri sorkar ba ki dei ban hiar shuki noh.
“Ka jingthmu ba kongsan jong ka jingiaid paidbah da ka ar shaka ka long ban pynpaw ia ka jingpyrshah jur ia ka jingleh phlan duman ka sorkar jylla hapoh ka jingialam u Myntri Rangbah u Mukul Sangma bad kane ka dei ka jingkyrsiew thiah ia ka jaitbynriew" la ong u working president ka KHNAM u Bah Adelbert Nongrum haba kren hynne ka sngi shwa ban ia iaid paidbah da ka ar shaka.
U la ong ba lyngba kane ka jingiaid paidbah da ka ar shaka, ka long ban pynkynmaw ia ki paidbah ba kin ia mih paidbah ha katei ka sngi ba la khot da ki nongsynshar shnong.
“Ngi dawa ba u Myntri Rangbah bad ki myntri jongu ki dei ban iehnoh ia ka shuki namar ba ki paidbah ki long ki langknia hapoh ka jingsynshar kane ka sorkar" la ong u Bah Nongrum.
U la ong ba u Mukul Sangma u dei u shiah jong ki paidbah bad ka imlang sahlang ka thar namar ka jingdon jong une u shiah bad kaba bha tam ban lait na ka jingthar jong ki paidbah ka long ba ki dei ban weng noh ia ki.
“Ngin leit sam ia ka dorkhas phah hiar shuki ia baroh ki myntri sorkar Khasi bad u Myntri Rangbah" u la ong.
U la kyntu ia ki nongsynshar shnong ba kin nym iapein bad ka jingdawa jongki watla u Myntri Rangbah un khot iakren bad ki ruh ha ka 30 tarik Risaw.
Nongpoh, 27 Risaw:Hadien ba la mih ka jingpyrshah na ki sengbhalang, seng long kmie bapher bapher ia ka jingthmu buh ktem ki shipai Assam Rifles ha Umran, Ri-Bhoi, mynta pat sa ka KSU Umran unit ka la pynpaw ia kane ka juh ka sur.
Kane ka jingpyrshah ka KSU ka long hadien ba kiwei ki  kynhun ki la dep pynpaw ia ka jingpyrshah naduh mynshwa.
U President ka KSU Umran Unit u Bah Banteilang Mukhim   u la ong ba ka seng ka ai ia ka jingkyrshan ba pura ia ka seng jong ki longkmie Umran kiba la pynpaw iaka jingpyrshah pyrshah halor ka jingthmu jong ka Assam Rifle ban buh ktem hapoh jong katei ka shnong.
U la ong ba ka seng ka la ioh jingtip ba ki kot ki sla ki la don hapoh ophis ka DC Nongpoh bad ka seng ka la dawa na ka DC Ri Bhoi ka Dr.Pooja Pandey ba kam dei ban pdiang ia kane ka jingthmu buh ktem ki shipai.
U la ong ba ka seng kan ieng pyrshah ruh lada don kano kano jingbishar paidbah kaba dei katkum ka section 9(A), bad da lei lei ruh kum ka seng kan nym ailad ia kum katei ka jingthmu jong kane ka tnat shipai.
Shillong, 27 Risaw:Ka BJP Megha laya kam pat lah rai satia la kan sei kyrtong ne em na ka bynta ka elekshon shiteng samoi jong ka Nongstoin kaban long ha ka 21 tarik Naiwieng ban wan.
Haba iakren bad u president ka BJP Megha laya u Bah Khlur Sing Lyngdoh hynne ka sngi, u la ong ba ka party ka dang don hapdeng ka jingpyrkhat bad kumba ka long mynta ka dang ap ia ka khubor na ka BJP mandal na Nongstoin.
“Ngi la ai bor ha ka BJP Mandal Nongstoin ba kan iapyrkhat halor kane ka kam bad kin iashong jingialang lashai ban iakren ia kane ka kam", la ong u Bah Khlursing.
U la ong ba ka jingbym pat rai ka party ban pynieng ne em ka dei namar ba ka dang sngew tlot ba kam pat don ktem bha kaba biang ha ka Nongstoin hynrei lada ka ioh ia ki briew ba biang, kan sa pyrkhat.
U la ong ba ki nongialam ka party ha ka jylla kin shaniah ha ka jingstad ka BJP Nongstoin ba kan leh ia kane bad hadien ba la ioh ia ka jubab na ka unit na Nongstoin kan sa leh ia kaba donkam.
U President ka BJP u la ong ba ka party kam pat rai ruh kan kyrshan iano lada jia ba kam nym sei kyrteng ha kane ka elekshon shiteng samoi.
Ka elekshon shiteng samoi ha Nongstoin la hap ban pynlong hadien ba la khlad noh u MLA jongka, u Bah Hoping Stone Lyngdoh na ka HSPDP.Ha kawei ka liang, ka Congress bad ka HSPDP ka la pynkhreh bha ia kane ka elekshon ha kaba la don ruh bun ki kyrtong kiba pan tiket.
Ka Congress ka don lai ngut kiba pan tiket kynthup kynthup u MLA barim u Dr Adviser Pariong, u MDC barim Bah Nesting Nongdhar bad u MDC shu sieh ba mynta u Bah Gabriel Wahlang.
Katkum ka khubor, ka party ka lah ban ai tiket ia u Dr Pariong.
Na ka liang ka HSPDP pat ka don lai ngut ba kynthup u pyrsa u Bah Hoping Stone Lyngdoh u Bah Doffley L Nonglait, u MDC Bah LG Nongsiej bad u nongniah kali jong u Bah Hoping, u Bah Daiostar Jyndiang.
Kumba ka paw, imat ka tiket ka party ka lah ban leit sha u pyrsa jong u bah Hoping u Bah Doffley.
Na ka liang ka KHNAM ka dang wad briew katba ka UDP kam pat kren eiei bad ka dang jar jar haduh mynta watla ka elekshon ka la don hajan eh sa tang shi bnai duna.
Shillong, 27 Risaw:Ka sorkar jylla lyngba u Joint Director ka School Education and Literacy, ka la pynmih ia ka jingbna ba ka ai shuti ia kito ki nonghikai skul Khasi Jaintia Deficit School Teachers Association (KJDSTA) kiba kwah ban leit sha ka jingrakhe pynkut dap 35 snem ka seng ha ka 30 tarik Risaw, 2015 ha Shillong.
Ha ka jingpynbna, ka la ong ba la ai shuti kyrpang ia kito ki nonghikai ban leit iashim bynta ha katei ka jingrakhe pynkut dap 35 snem ka KJDSTA ha ka 30 tarik Risaw tangba, kiba kwah ban shimti shuti ki dei ban ioh ia ka jingmynjur na ki bor pyniaid skul ne managing committee.
Ki skul kim dei ban khang ha katei ka sngi, la ong u Joint Director.
Ha kawei ka liang, ka KJDSTA ka la kyrpad ia ki bor pyniaid skul ba kin ai ia ka jingiatreilang bad ki nonghikai ban ai shuti ia kito kiba kwah ban wan iashim bynta ha katei ka sngi.
Ha kane ka jingrakhe pynkut, u Lat ka jylla u V Shanmuganathan un long kum u kongsan, la ong ka kyrwoh na ka KJDSTA.Shillong, 27 Risaw:Ki samla pule ka NEHU, ki la pyrshah ia ka rai ban pynduh noh ia kito ki samla pule bym pyndep ia ka NET bad ki la dawa na ka Human Resource Department  ba dei ban bteng ban ailad beit ia ki.
Ha ka dorkhas ba la aiti, ka la ong ba ka dei ban ailad beit ia kito ki bym pyndep ia ka NET (fellowship) bad ban pynheh ia ka jingsiew ia kiba leh ia ka fellowship.
Ka rai jong ka University Grants Commission (UGC) ban pynduh noh ban nym ailad ia kito ki bym pyndep ia ka NET (National Eligibility Test) fellowship kiba pule ia ka MPhil bad PhD  ka la pynlong ia ki samla pule ban iakhih ha ophis ka ITO.Ka la rai ban ban pynduh noh ia ka  fellowship ha ka  7 tarik Risaw halor ka nongrim ba ka skhim kam don ka jingtreikam kaba shai bad kaba biang.
Ka dorkhas jong kine ki samla pule ka la ong ba lada ki jingdawa kim urlong hapoh ka 28 tarik Risaw, 2015, kin sa khang tala ia ki ophis kiba don ka jingiadei kam bad ka UGC.Namar kane ka jingpyrshah ki samla, ka HRD ka la phah bishar biang ia kane ka kam sha ka expert committee ha kane ka sngi Thohdieng ba la dep.
Ha kane ka sngi u Blei, ka myntri ka HRD ka Smriti Irani ka la ong ba ka tnad kam shym la don jingkwah ban bteng ia kane ka skhim hynrei ka kwah ban pynhap ia ka hapoh ka Direct Benefit Transfer scheme.
Shillong, 27 Risaw:Ha ka sngi sdang jong ka Dorbar tlang ka KHADC kaba la sdang mynta ka sngi ka iing dorbar ka la kynmaw burom ia ki ar ngut ki MDC barim ka KHADC kiba la khlad noh dang shen na kane ka sla pyrthei.
Ka ing dorbar ka la kynmaw burom ia u bah Hopingstone Lyngdoh, MDC ka Pariong Konsti twensi bad ia u bah Marbok Kharpran MDC ka Sohryngkham Konsti twensi.
La pule ia ka jingkynmaw sngewlem ia kitei ki 2 ngut da u CEM ka KHADC u bah Pynshngaiñ N Syiem ha kaba u la pynsngew sha ka ing dorbar ba u bah Hopingstone Lyngdoh u dei u MDc barim uba la khlad noh ha ka 26 tarik u nailur, 2015.
U la long kum u MDC na Pariong Konstitwensi ha u snem 1958-67, 1967-72, 1984 – 89 bad 1989 haduh u 1994 bad la pynkynmaw ruh ba u la long u Chief Executive Member ka KHADC ha u snem 1984 haduh 1989.
U la long ruh u MLA naduh ka por ba u iakhuh elekshon haduh ka sngi ka jingiap jong u ha kaba u la bat ia kiba bun ki kam ha ka sorkar jylla.
La pule ruh ia ka jingkynmaw sngewlem ia u bah Marbok Kharpran , MDC ka Sohryngkham uba la khlad noh ha ka 15 tarik u risaw, 2015 bad uba la long MDC ha u snem 2009 haduh u 2014.
U CEM haba pule ia katei ka jingthoh u la ong ba kitei 2 ngut ki la noh synniang shibun eh ha kaba ia dei ban kyntiew ia ka District council.
Ia katei ka shithi sngewlem u la ong ruh ba yn phah sha kibahaing hasem bad kumjuh sha ki lad khubor.
Hadien ba la pule da u CEM ki dkhot ka iing dorbar ki la ieng iwei hadien iwei ban pynpaw ia la ka jong ka jingsngew halor ka jingduh noh ia kitei ki 2 ngut ki MDC barim.
U bah Morningstar Mawsor, MDC ka HSPDP na Mawshynrut haba ia shim bynta lem ha katei ka jingkynmaw sngewlem ia u bah Hoping u la ong ba u dei u briew uba angnud shisha ban pynbeit noh ia u pud u sam jong ka jylla Meghalaya kaba ia tyngkhuh bad ka jylla Assam.
Ia kane u la ong ba wat khyndiat por shuwa ba un iap ruh watla ha ka jinglong tymmen ka met pynban u la ong ba u dang ong ba yn ia leit jurip ia baroh ki pud ki sam da kaba shu iaid kjat bad u la ong ruh ba lada hap ban ia pyni da ka bor ruh kam pher, “Ka por jong u kam shah shuh hynrei ka mynsiem jong u ka thrang" ong u bah Mawsor.
U bah Jansing Tynsong, MDC ka Lyngkyrdem-Laitkroh Konstitwensi u la kren pangnud ia ka jingduh noh ia uwei na ki paralok ba ia jan eh bad u-uba dei u MDC barim ka Sohryngkham u bah Marbok Kharpran.
Haba pynkynmaw ia ka por ka jingiakynduh jong u mynba ki dang ia don lang ha District Council u bah Jansing u la set jubor ia ki ummat jong u watla ka dohnud jong u ka bthei da ki jingsngewsih.
U MDC ka Shella konstitwensi u bah Teiñwell Dkhar u la pynkynmaw ia ki jingnoh synniang u Maieid Hoping lyngba ki kam bah jong u kiba u la leh na ka bynta ka jaitbynriew bad kumjuh ruh ka District Council bad u la pynkynmaw ruh ia ki sngi ba u iohlad ban ia shongkai bad u bah Hoping kiba u la iathuh khana shaphang ki jingiaid kanbas jong u ha ka por elekshon bad kumjuh ruh ki jingiakynduh jong u ia u Maieid ha ki jingialang paidbah.
Shillong, 27 Risaw:Haduh ka tarik bad ka por ba kut noh jong ka jingpdiang ia ka aplikeshon jong ki nong pan tiket na ka seng HSPDP na ka bynta ban ia khun na katei ka seng ha ka elekshon shiteng samoi na Nongstoiñ Konstitwensi hadien ka jingkhlad kyndit u Maieid Hopingstone Lyngdoh, ki la don haduh saw ngut ki kyrtong kiba la pan tiket na katei ka seng.
Hashuwa ban kut noh ka por ban pdiang ia ka aplikeshon kaba buh por khadduh mynta ka sngi ha ka por 4 baje janmiet, ka kong Fenela L Nonglait ka pyrsa kur u Maieid Hoping ka la wan sha ka ophis katei ka seng ha Nongstoiñ ban wan buh aplikeshon bad ia ka aplikeshon jong ka la pdiang da katei ka seng.
Haduh mynta kiba la pan tiket na ka HSPDP ki dei ki briew kiba ia jan bha bad u Maieid bad kiba ju ia don ruh ha syndah syndah jong u ha ki por ba u dang don ha kane ka sla pyrthei.
Kitei ki saw ngut ki kynthup ia ar-ngut ki pyrsa kur jong u ka kong Fenela L Nonglait bad u bah Dofelly L Nonglait, uwei pat u dei u nongñiah kali jong u -u bahduh Daiostar Jyndiang bad sa uwei pat u dei u bah L.G Nongsiej u MDC ba mynta ka Nongstoiñ uba dei ruh u briew uba la poi sha ka kyrdan MDC lyngba ka jingbtin lynti u Maieid Hoping.
Kham mynshuwa ka kong Fenela L Nonglait ka la shah beh seng na ka HSPDP ha ka por ba ka leit ban ia donlang ha ka rynsan ialap elekshon MP Lok Sabha u kyrtong ka KHNAM u bah Paul Lyngdoh, hynrei khyndiat sngi mynshuwa ha ka 3 tarik u risaw ka la phah ia ka shithi ia suk sha ka seng HSPDP bad katei ka shithi ka la ong ba kam dei ba ka pan map lane da kawei pat ka jingmut hynrei ban pyndep ia ka jingthrang u Maieid Hoping ba kan ia suk noh bad ki paidbah ka HSPDP.Mynta ka sngi hadien ba la dep ban thep aplikeshon na ka bynta ka tiket ka kong Fenela L Longlait ka la ong ba ka la mih shakhmat ban pan tiket dei lyngba ka jingpynbor u paidbah ka seng HSPDP na Nongstoiñ namarba ki la wan sha ka bad ki la pynpaw ba ki kwah ba kan ia khun ma ka, “Ki la pynbor ia nga ban pan tiket, ki la ong ba lada ngam pan tiket lyngba ka aplikeshon kan ym don lynti ia ki ban ia kren ne ba kin phah ia khun da ka" ong ka kong Fenela haba ia kren bad u Rupang mynta ka miet lyngba ka phone.
Ka la kren shai ruh ba lada jia ba kam ioh tiket na ka seng HSPDP kan ym madan ban ia khun elekshon namarba kam kwah ba ka seng HSPDP kan pait kan pra namar jong ka bad kam kwah ruh ba kan long ka dawbah lada jia ba ka seng HSPDP kan pra.
Ka la iathuh ruh ba ha katei ka sngi ba la leit ban thep aplikeshon na ka bynta ka tiket la synran ia ka da kiba bunbah ki nongialam ka HSPDP na Nongstoiñ Area.
Haba la kylli lada jia ba ka ioh tiket HSPDP bad lada jia ba ka jop ha ka elekshon hato kan iehnoh ia ka Mawthadraishan,ka kong Fenela ka la ong ba ia mynta kam kwah ban kren jrong namarba ka ar snem ha Nongstoiñ kan dei beit tang ka jingpynkut sngewlem ia ka samoi treikam u Maieid Hoping hynrei ka 2018 kan iaid la ka jong.
Hadien ka jingthep kyrteng ka kong Fenela la ong ba kan dei ka kam kaba jwat bha ia ka HSPDP ban shim ia ka rai hano ban ai tiket bad dano kan ibit ban pynmih bujli ha ka jaka u Maieid Hoping.
Kitei baroh 4 ngut ki dei ki kyrtong kiba la pynpaw ba ki don ka jingangnud ban bud ia ki dienjat bad ki nuksa kiba u Maieid u la leh ia ka Nongstoiñ ha kaba baroh saw ngut na ki –ki la kam ba ki dang sahnud haduh mynta mynne ban pyndep ia ki jingangnud u Maieid Hoping.
Ka 29 tarik kan dei ka rai ba khadduh ia ka seng HSPDP ba kan shim ia ka rai rangbah ban pynbna dano kan phah ban mih bujli pat ha ka jaka u Maieid Hoping bad ha katei ka sngi pynbna hi kyrtong uba ioh ia ka tiket un leit ban thep kyrteng syndon ialade na ka bynta ban ia khun ha ka elekshon shiteng samoi ka ban long ha ka 21 tarik u Naiwieng, 2015.
Shillong, 27 Risaw:Ki samla shah ktah na ka jingleh thok sia lieh ia ka kam nonghikai ha kane ka jylla, ki la pynher shithi sha ka ophis jong u Myntri Rangbahduh ka ri u Narendra Modi da kaba kyntu ba un tuklar ia kane ka kam namar ki la shah lehbein ha kane ka sorkar jylla.
Ha ka shithi ba la phah sha ka ophis jong u Myntri Rangbahduh ka ri, ki samla ba pas ia ka eksamin nonghikai hynrei kiba shah pynduhkam, ki la ong ba ka sorkar jylla ka la pynlong ia ka State Eligibility Test (SET) ha u snem 2006 ia ki kam nonghikai Asst Teacher ha ki skul LP ka sorkar ha ka jylla, bad la pynbna ia ka resol ha u snem 2008 bad la pynlong ia ka jingthungkam ha u snem 2010.
Hynrei ia kane ka jingthungkam la lap ba la leh tuh da ka jingtohkit ka CBI ha u snem 2011 bad hadien kane, ka High Court, Shillong Bench ha katei ka por,ka la bthah ia u Principal Secretary ka tnad pule puthi ban thung ia ka High Level Scrutiny Committee (HLSC) bad kane ka komiti ka la pynduh kam 246 ngut ki nonghikai ba shu thung sia lieh ha u snem 2014 katkum ka jingpaw kyrteng ha ka kaiphod ka CBI.“Hynrei kaba sngewsih ka long ba dang don byllai ki nonghikai ba thung sia lieh kiba dang hikai ha ki skul sorkar haduh kine ki sngi", la ong kine ki samla ba shah pynduh kam jubor.
Kila ong ba ka sorkar jylla ka la pynkut ia ka jingim jongki da kaba bret sha kyndong wat la ki la pas ia ka eksamin bad kam shym la shah shkor satia ia ka jingud jingnam jongki haduh kine ki sngi.
“Ma ngi ki nonghikai kiba pas da ka lynti ngi la shah leh bein ha ka sorkar jylla bad bun na ngi la palat rta bym lah shuh ban wad kam sorkar bad mynta ngi kyrpad ia phi ba phin sngewbha ban tuklar ban pynioh ia ka jingbishar hok", la ong kine ki samla ha ka shithi sha u Myntri Rangbahduh ka ri.
Ka ophis jong u Myntri Rangbahduh ka ri ka la ioh pdiang ia kane ka shithi ha ka 1 tarik Nailur 2015 bad ka la ong ba kan leh ia kaba donkam.
Bhopal, 28 Risaw:U khynnah, uba don 7snemka rta, ula duh ei noh ia ki shympriah kti jong ka kti ka mon jongu, haba ka mobile phone, ka la bthei ha kti jongu, ha ka District Rajgarh, ha ka Lah Sngi U Blei.
Katei ka jingjia, ka la jia ha ka shnong Bilapura, kaba hap ha ka thanat jong ka Pachor District, ha ka por phra baje mynstep.
U Ajay, u khun jong U Hariprasad, u dang ialehkai bad ka mobile jong u kpa jongu, katba dang pyndait ha ka ding ilektrik bad katei ka phone, ka shu bthei kynsan, ha kaba ka la pynmynsaw ia ki shympriah kti jong utei u khynnah rit.
La leit ialam mar mar sha hospital ban ai jingsumar ia utei u khynnah rit.
Jowai, 28 Risaw:Ki pulit ka Infiltration kiba ap pahara ha kyrdop kaba don ha Umtyr-a , East Jaintia Hills ki la ioh ban kem haduh 7 ngut ki Khar-Bangladesh kiba la wan rung tuh sha India ban wad kam bylla sha thain Khliehriat bad Ladrym bai.
Ia kitei ki 7 ngut la ioh ban kem ha ka por 3:00 baje mynstep synia mynta ka sngi katba ki dang wan da kawei ka kali Tata Sumo kaba don ia u No.AS11AC- 2868 kaba niah da uwei u khar Muslim uba la tip kyrteng kum u Md.
Akadas Ali (38).
Kitei kiba la shah kem kidei kiba la tip kyrteng kum u Md.
Bilal Ahmed (30), u Md.
Jalil Ahmed (25), u Md.
Nazir Ahmed (30), u Md.
Abdul Hassan (20), u Md.
Shahid Ahmed (20), u Md.
Kawsar Ahmed (19) bad u Md.
Imran Ahmed (19) kiba dei ki nong shong shnong ka Sylhet District ha Bangladesh.
Haba ki pulit ki la tohkit ia ki, kitei ki Khar Bangla ki la pla ba ki la wan rung tuh sha India khlem ki kot ki sla na ka bynta ban wad bylla ja kpoh.
Ki pulit ki la register case pyrshah ia baroh kitei ki 7 hapoh ka kyndon 14 jong ka Foreigners Act.
Shillong, 28 Risaw:“Nga panmap ioh ba nga pynmong iano iano, ngan kren ia ka jingshisha bad wat la dei ba ngan shah rem elekshon ruh kam pher" ong u bah Adelbert Nongrum, MDC ka Jaiaw shuwa ban kren halor ka mat kaba u la wanrah kaba ia dei bad ka jingpynkylla rukom pule dak (Spelling) ki kur Khasi ia la ka jong ka kur ka jait.
“Shuwa ba ngan wanrah ia ka mat ia kren nga la da pyrkhat sani bha, nga la duh thiah duh dem" u la ong biang.
Utei u CEM barim ka KHADC u la kren sngewkhia mynsiem halor ka jingpynkylla ki kur ki jait ia ka rukom spel dak kaba la iohi ba ki la kynrei bha ha kine ki sngi, u la ong ba katei ka lah ban pynbakla pynban ha ka shongkha shongman.
U bahrit Adelbert u la ong ruh ba ka jaitbynriew ka nangsynjor katba nangmih ki sngi, hynrei ka dawai bha ban pynkoit ia katei ka jingpang ka dei ban wad ia ka daw tynrai , “Ka la dei ka por kumba rwai u bah Rana Kharkongor ba imat ka don ka daw" u la ong biang da kaba bynrap ba lehse katei ruh ka dei na ka daw kaba pyni ba ka Jaitbynriew ka la iaid laitlan palat.
U la sdang ban ai nuksa ha iing Dorbar ia ki kur kiba spel dak bakla ia la ka jong ka jait da kaba sdang na ka kur Sunn, “Ngan sdang shuwa na ka kur i pa jong nga, ka kur Sun; hynrei mynta ki don kiba pule ia ka Sunn bad ki don ruh kiba pule Sonnes" u la bteng biang.
U la kdew ruh ba nalor kitei ki don sa kiwei ruh kiba u la shu wanrah nuksa kum ka Suting ha kaba u la ong ba don kiba pule Sooting , Rani sha ka Ranee, Dohkrut sha ka Decruse bad kumta ter ter.
U bahrit Adelbert u la pynkut ia katei ka jingkren jong u da kaba ong “Ngan pynkut ruh na ka kur lajong, to ynnai ia bud tynneng ri Sepngi than eh katba ngi dang ia bam dohkhlieh, tung rymbai ioh poi man sa ka por ba nga ruh na ka jait Nongrum ngan kylla pynban sha ka Nongrome" ong u bahrit Adel.
U tei u nongmihkhmat ka Jaiaw u la pashat jingmut sha ka KHADC ba kan shimkhia bha halor katei ka kam.
La kyrshan ia katei ka mat ba la wanrah da u bah Adelbert Nongrum da u MDC ka Sohryngkham u bah Pyniaid Sing Syiem ha kaba u la ong ba ka District Council haduh mynta kam don ia ka rikod jong ki kur ki jait bad kane u la ong ba kane ka jingpynbakla ia ka rukom spel dak kan pynbakla pynban ha ka shongkha shongman ha ki ar ki lai pateng ki ban wan.
U la kdew ba ki don ki kur kum ka Myrboh kiba ju pule ruh Marboh, nangta ki Phanbuh ki pule Phankon, u la kyntu ia ka KHADC ba kan shim ia ka lynti ba baroh ki kur ki dei ban long ryntih kawei ha ka jingpule dak.
Katba u bah James Ban Basaiawmoit, MDC ka Mawkhar u la ong ba ha ka ktien Khasi ym ju don C; hynrei kaba lyngngoh pat ba ki don ki ba ai jait Chyne ruh ha ka jaka Khaiñ, “Ka District Council ka dei ban thoh sha DC ophis ne sha ka sorkar ba kam dei ban dang ai Schedule Tribe sha ki briew ki bym dei na ka kur ka jait Khasi paka" ong u bah James Ban uba la pynkynmaw ba la don ka por ba ki don ki briew kiba rah shithi ha kti bad ki kylli na u shano une u briew u sah bad haba u la peit la thoh da ka jait Cunville , “Nga la jubab ia u bad nga la ong ia une u briew phi lah ban lap tang hapoh Amerika" pynkut u bah Ban.
Shillong, 28 Risaw:U Myntri pyniaid kali ka jylla u Bah HDR Lyngdoh u la pynkut ia ka jingrakhe kut ba 75 snem ka skul Mairang Presbyterian Academy Secondary School ha kane ka sngi Balang ha Mair ang.
Ha kane ka jingrakhe pynkut la don lang u MLA u Bah  Metbah Lyngdoh,  bad kiwei.
Haba kren ha kane ka jingialang u Bah HDR Lyngdoh u la iaroh ia ka bor pyniaid jong ka skul  Mairang Presbyterian Academy Secondary School ia ka jingkitkhia jongki ban shakri kum ki nonghikai ban kyntiew ia ka pule puthi ha ka thain.
U la ong ba ka jingtrei shitom jong ki nonghikai lah ban paw lyngba ka jingpas bha jong ki khynnah ka skul.
U la ong ba donkam ban don ruh ka jingiadei kaba jan hapdeng ki nonghikai, ki kmie ki kpa bad ki khynnah skul ban pynkhlain ia ka pule puthi.
U la kyntu ia ki khynnah skul ban kut jingmut ban pule bha khnang ba kin sa longbriew.
U Bah Metbah Lyngdoh u la iaroh ia ki skul ba la seng da ki mishoneri ha ka thain Mairang ban kyntiew ia ka pule pithi.
Shwa ia kane, u Bah HDR Lyngdoh u la pynlait ruh ia ka kot sahkynmaw ka skul katba u Bah Metbah u la pynlait ia ka jingrwai ka skul.
Ki bor pyniaid ka skul ki la ai drokhas ruh ha u Bah HDR Lyngdoh ba un iakren bad ka sorkar ban ai ki jingdonkam jong ka skul.
Ha kane ka sngi la ioh ruh ia ka jingshad, ka jingrwai na ki khynnah skul, ki khynnah skul barim ruh bad la sam ia ki khusnam bad syrnot sha ki nongjop ha ka jingiakop bapher bapher.
Shillong, 27 Risaw:Kumba shongshit ka jing iaknieh tiket Cinema ka la jia ruh hapoh ophis ka seng HSPDP ha Nongstoiñ, ha kaba ki lad khubor ki la iathuh ba myn hynnin ka sngi ka ophis ka HSPDP kaba don ha Nongstoiñ ka la kulmar thlim ha kaba la mih ki jingiatainia, ki jingiania bad ka huri hura ha kaba ki paidbah ki la kynnoh ruh ba la mih sa ki ‘tien sih ‘tien sang na katei ka ophis.
La iathuh ba ka daw ka dei namar ba la jur palat ka jingiaknieh tiket hapoh katei ka seng na ka bynta ka elekshon shiteng samoi ha Nongstoiñ.
Haba ia kren bad u General Secretary ka HSPDP Central Body u bah Witting Mawsor uba dei ruh u MLA ka Mawshynrut Konstitwensi, u la kubur ba ka don kaba kum kata ka huri ka hura hapoh ophis treikam ka seng bad u la ong ba kane ka ju jia la ha kano kano ka seng ruh.
Katkum ka jingiakren bad u bah Witting Mawsor u la ong ba ka jingmih ka huri hura bad ka jingkulmar hapoh ophis ka HSPDP ka dei na ka daw ba kawei ka kynhun ka kwah ban pynthut ia kawei pat ka kynhun ban wan thep aplikeshon na ka bynta ka tiket.
Haba kren halor ka jingai tiket ia uno uno u kyrtong u bah Witting Mawsor, u la ong ba katkum ka riti synshar jong katei ka seng kam ju dei ban pynbna ia u nongioh tiket ha khmat u paidbah,hynrei yn shong –pyrkhat da ki nongialam ba kham rangbah jong ka seng hano ki ibit ban ai ia ka tiket.
U la iathuh ba lashai ka sngi kan don ka Central Executive Committee jong ka seng HSPDP ha iingsah u bah Ardent Miller Basaiawmoit ban pyrkhat na ka bynta ka kam tiket ha Nongstoiñ bad ha ka 29 tarik ki nongialam rangbah katei ka seng kin hiar sha Nongstoiñ ban ia shong pyrkhat na ka bynta ka tiket.
Na ka sur ia kren bad ki nongialam ka seng HSPDP, la sngewthuh ba mynta ki nongialam rangbah katei ka seng ki la don lypa ia ka jingthmu ban ai ia ka tiket sha u pyrsa u Maieid Hoping u bah Doffelly L Nonglait, hynrei ka jingeh kaba ki ia tyngkhuh mynta ka dei ba ki pyrkhat sa tang ia u bah L.G Nongsiej u MDC ba mynta na Nongstoiñ konstitwensi shano kin bret ia u namar ba ki la shim ba u bah LG Nongsiej nalor ba u dei u MDC, u dei ruh u President jong ka Nongstoiñ Town Area bad u dei ruh u briew uba la rim bha ha ka seng HSPDP.Hynrei la sngewthuh shai pat ba ia ka aplikeshon jong ka kong Fenela L Nonglait kawei pat ka pyrsa kur jong u Maieid Hoping ki nongialam katei ka seng kin ym ia kren shuh hynrei la sngewthuh ba kin buh noh sharud namarba ki la shim kam dei ka dkhot ba pura jong ka seng HSPDP.Haba la kylli na u bah Witting Mawsor, hato ka kong Fenela ka lah ne-em ban wan thep kyrteng hapoh ka seng HSPDP namarba ka la shah beh seng, “Ka kong Fenela ka dei ka Doktor jong ka Aiñ, nga tharai ka kham sngewthuh kham bha ia kata" ong u bah Witting.
Haba la kylli biang hato ka kong Fenela haduh mynta ka dang dei ne-em ka dkhot jong ka seng HSPDP, “Kumba long haduh mynta kam dei shuh ka dkhot jong ka seng HSPDP" ong u bah Witting Mawsor.
La kylli biang hato haba ym dei ka dkhot ka seng HSPDP ka lah ne-em ban aplai tiket, “Ha ka riti Synshar ka seng tang u dkhot ba pura ka seng, ne u Primary Member uba lah ban pan tiket" u la jubab biang.
Na kitei ki jingiakren la sngewthuh ba ka HSPDP kan ym kyllaiñ eiei ruh em ia ka aplikeshon ka kong Fenela hynrei yn shu kyntait beit sharud.
Hynrei na kiwei pat ki lad khubor la iathuh ba wat shuwa ka 29 tarik ka sngi ba ki nongialam rangbah ka seng HSPDP kin hiar sha Nongstoiñ, hynrei katei ka seng ka la don jingmut lypa ban ai tiket sha u bah Dofelly L Nonglait, hynrei la ong ba ka la mih ka jingbyrngem na u bah LG Nongsiej ba un phet seng noh kumta wut wut katei ka seng ka la lum ia ka jingialang CEC jong ka lashai ka sngi.
Shillong, 27 Risaw:Ka Nongstoiñ Block Congress Committee ka la pynthikna ba ka tiket na ka seng Congress ha Nongstoiñ na ka bynta ka elekshon shiteng samoi ka ban long ha ka 21 tarik u naiwieng kan leit beit sha u Dr.Adviser Pariong.
Haba ia kren bad u President ka Block Congress na Nongstoiñ u bah Albinus Kharbani u la ong ba kumba ju long shisien ba la mynjur da ka Block ia uno uno u briew ka tiket ka ju leit beit sha u.
“Ka jingialang jong ka district ka la dep, ka la pdiang kumba la mynjur da ka Block Congress na Nongstoiñ kaba sah mynta ka dei sa tang ha ka MPCC, kumba ju long hi shisien ba ka block ka la mon ka tiket la ju ai beit sha uta" ong u bah Kharbani.
Haba kren shaphang ka elekshon u bah Kharbani u la kob ba ka seng Congress kan jop beit da kaba suk ha katei ka elekshon namar ba u Dr.Pariong u la don lypa ki vote bank kiba khlaiñ bad u la kob ruh ba lada jia ba um jop mynta ka kynti ha ka elekshon shiteng samoi un ym jop shuh artad lano lano ruh.
Katkum ka jingiakren bad utei u heh ka seng Congress na Nongstoiñ la sngewthuh ba ka Congress mynta ka kynti kan shim kabu ban pynkhlain ia ka Party jong ka namarba ka la sngewthuh lypa ba kan don ka jingiapait hapoh ka seng HSPDP hadien ba la pynbna ia ka kyrteng u kyrtong jong ka.
Wat la utei u nongialam ka seng Congress um shym la kubur ba kate ka seng ka peit ngor iano ban leit kynrup pynsted tang shu pynbna kyrtong ka HSPDP hynrei la sngewthuh ba ki la don lypa ki nongialam ka HSPDP kiba la byrngem ban phet seng lada bakla ai tiket bad ia kitei kiba la byrngem ka Congress ka dang kliaw ia ka por kaba biang ban kynrup ia ki.
U la pynkynmaw ba ha ka elekshon ba la dep ha u 2013 ha ka por ba u Dr.Pariong u la ia khun pyrshah ia u bah Hoping u la ioh 8500 tam ki vote katba u bah Hoping u la jop ia u da kumba 2500 vote eiei.
Ha ka elekshon MDC u la pynkynmaw ba u Dr.Pariong u la ioh 9500 vote hynrei u la bah L.G Nongsiej ka HSPDP u la jop salit ia u.
Shillong, 28 Risaw:Ka jingialang ba kyrkieh jong ka Synjuk Ki Nongsynshar Shnong ka Bri u Hynniewtrep kaba la long mynta ka janmiet, ki la pynpaw ia ka jinglyngngoh bad ka jingsngewbitar ban iohi ba u myntri Rangbah ka jylla u Dr.Mukul Sangma u la thad madan ha ki kotkhubor ia ka shithi kaba u la thoh sha ki.
Haba pynrem jur ia katei ka jingleh u myntri rangbah ka Synjuk ka la kynnoh ba katei ka dei ka jingthmu jong u ban ialam bakla ia ki paidbah ba kin ym wan sha ka jingiaiaid proseshon paidbah ka ban long ha ka 30 tarik mynta u bnai.
Ki la kynnoh ruh ba katei hi ka jingleh u Mukul ka pyni ba um don jingkitkhlieh bad um long ruh uba tbit ban bat ia ka kam nongialam bad kumjuh ruh ki myntri sorkar jong u.
Ki Rangbah shnong ki la ong ba u Mukul un iohi ha ka 30 tarik mynta u bnai ia ka jingkthang ka mynsiem duk u suk bad ki paidbah jong kane ka jylla ka ban long ruh ka sngi sah kynmaw ha ka khana pateng jong ka ri India kaba laitluid.
Ka la pynrem ruh halor ka jingbym shimkhia u Mukul na ka bynta ban pynlong aiñ noh ia ki ar tylli ki Bill ba la pass da ka KHADC bad JHADC kaba ia dei bad ki kam synshar khaddar.
Ka la kynnoh ba ka shithi kaba u Mukul u la pynbna paidbah ha ki kotkhubor ka pyni ba um dei uba tbit ban ialam ia ka jylla bad na kata ka daw ka la rai ban iaid beit shakhmat ia ka proseshon kaba la buh ban long ha ka 30 tarik mynta u bnai bad ka la pynskhem ruh ia ka jingdawa jong ka ba u Mukul, ryngkat ki synran jong u, ki dei ban hiar noh na ka shuki myntri sorkar.
Jowai, 27 Risaw:Kawei ka longkmie kaba la tip kyrteng kum ka kong Julimem Dkhar (46) snem kaba dei na ka shnong Wapungshnong, East Jaintia Hills ka la shah pyniap dusmon bad la suba ba u lok jong ka hi uba la tip kyrteng kum u Dwis Phawa na ka shnong Mupyut, West Jaintia Hills uba la leh ia kane ka kam pohjait ban dkhat jubor ia ka jingim jong ka lok la jong.
Ka khubor na ki kur bad ki hynmen para jong katei ka longkmie, ka la iathuh ba dei ha ka miet sngi U Blei ba katba katei ka longkmie ka dang peit kai TV ha iing ka kong Tngen Phawa – kaba dei ka paramarjan jong ka, utei u lok ba runar jong ka u la wan ban patan ia ka.
Naduh katei ka khyllipmat katei ka longkmie ka la jah rngai noh.
Ha ka step kaba bud ki riew paidbah ki la iohi ia ka snam kaba lang ha jan phyllaw iing jong ka bad dei na katei ka daw la suba ba ka la shah pyniap.
Ka Dong Wapungtre, ha ryngkat ki kur ki kha ki la leit wad ia ka hynnin ka sngi bad mynta ka sngi pat ka Dorbar shnong ka la khang shnong Syndon ban ia mih paidbah ban leit wad ia katei ka longkmie.
Ki paidbah kiba kynthup naduh na Wapungskur ruh ki la ia mih ban ia leit wad ia katei ka longkmie.
Ha ka por janmeit 3:30 pm eiei ki la lap ia ka metiap jong kaba kaba sahkut ha shiteng synrang halor ki tnad dieng ha ka jaka khlaw shnong jong ka shnong kaba la tip kum ka Riat – Rtiang.
Kiba haiing hasem jong katei ka longkmie ki la dep ban ujor sha ki pulit ka Ladrymbai naduh hynnin ka sngi Nyngkong bad hadien ba la lap ia katei ka metiap, ki pulit ki la wan ban shimti ia katei ka metiap bad ia ka post Mortem Examination yn sa pyndep lashai ka sngi.
Utei u lok jong katei ka longkmie u Dwis Phawa u la jah rngai noh naduh ka meit sngi U Blei bad ki pulit ki dang thwet ban iohkem ia u.
Hadien ka jingshah pyniap katei ka longkmie, ki riew paidbah na katei ka shnong ki la suba jur ba ka lok barim jong u ruh kaba na katei ka juh ka shnong ka la shah pyniap ha ka juh ka dur da kaba suit da ka um khluit.
Shillong, 28 Risaw:U MDC ka Umsning Konstitwensi u bah Donkupar Sumer u la ther tyngeh hapoh ing Dorbar ka KHADC pyrshah ia u MDC ka Mawhati uba dei ruh u EM ba peit ia ka tnad khaii pateng ka KHADC ( Trade) ha kaba u la kynnoh ba u EM ka Trade ha ka por ba u dang shong ha ka liang pyrshah u dei uba ju kren bha hapoh ing Dorbar pyrshah ia ka jingai laisen khaii ia ka Meghalaya Agrovet, hynrei mynta pat ha ka por ba u la long EM u bah Sumer u la ong ba u la ialam bakla ia ki paidbah ha kaba u la kdew ruh ba ka la don ka jingkynnoh ba u EM ka Trade u la kwah ban plie noh ia ka Meghalaya Agrovet kaba dei ka pham ri syiar jong ka kompeni Amrit.
Haba kren hapoh Iing Dorbar u bah Sumer u la ong ba baroh ki Rangbah Shnong katei ka thaiñ ki la pyrshah jur ia katei ka jaka ri syiar namarba ka pynjaboh ia ki umbam umdih bad wat katkum ka jinglap ka tnad PHE ruh kaba leh ia ka Test u la ong ba la ai ripod ba katei ka um kam long ban dih namarba kan ktah ia ka koit ka khiah ki paidbah kiba dih ia ka.
Katkum ka jingkrne u bah Sumer u la ong ba katei ka kompeni nalor ba ka pynjaboh ia ki tyllong um bam umdih , ka la pynkhein ruh ia ki kyndon aiñ jong ka tnad khlaw bad tnad iada mariang ka sorkar, ka pynduh kam duh jam ruh ia ki samla kiba thmu ban sdang ia la ki kam bad kiwei pat ki jingduhnohnong.
“Da lei lei ruh ka KHADc kam dei ban ai laisen ia katei ka kompeni" ong u bah Sumer.
Ha kajuh ka por u la dawa ba ka KHADC ka dei ban pynshitom ia kito ki ophisar jong ka kiba leit ban jurip ia katei ka jaka ri syiar ha ka 10 tarik u jylliew, 2015 ha kaba u la ong ba ka jingleit jong ki ka pyni ba ki don ha ka liang jong ka kompeni naba ha ka por ba ki leit jurip ki la pyndonkam da ka kali jong u Director katei ka kompeni bad katei u la ong ba ka pynsuba sniew ia u paidbah ioh ba kam don shuh ka jingtohkit kaba khuid.
U la pynkynmaw ruh ba ha ka 22 tarik u naitung, 2014 ma u ryngkat bad u MDC ka Mawhati bad ha ryngkat ki paidbah ki la mih paidbah ban khang tala ia katei ka kompeni hynrei u la pynpaw ia ka jinglyngngoh bad u la kynnoh ba u MDC ka Mawhati uba die u EM ka Trade mynta u la ialam bakla pynban ia u paidbah.
Katba u bah James Sylliang ,MDC ka Mawhati u la pynshai ba katei ka jingkynnoh ka long ka ba lamler bad ka bym don nongrim ha kaba u la ong ba ki ophisar ka KHADC kim shym la leit tohkit da ka kali katei ka kompeni hynrei ki leit da ka kali ophis bad ia ka bai umphniang ruh la shim na u Secretary sha ka Executive Committee.
U la pynshai ruh ba ka jingkynnoh ba u duh thiah duh dem naba kwah plie noh ia katei ka kompeni ka dei ka bym don nongrim naba u la ong ba um lah ban shu leh donbor lada katei ka kompeni ka biang ia ki kot ki sla hynrei ia mynta u la ong ba ka jingtohkit bniah ka dang iaid shakhmat, hynrei lada ka biang u la ong bay n ym don bal ah ban khang naba kan shem jingeh ia ka Council ban jubab sha ka kashari lada jia bay n ym ailad ban pynthymmai ia ka laisen.
Ha kaba iadei pat bad ka jingkynnoh u President ka KSU Umsning Circle ba u bah James u la leit sha Kolkata ban ia kynduh ia ki heh ka Agrovet, u la kyntait bad u la ong ba u la leit sha Kolkata na ka bynta ki kam shimet jong u hi, hynrei kam don kaba kum kata ka jingiakynduh.
U la ai por shi taiew ia u President ka KSU u bah Peterson Kylla ba un sei ia ki sakhi ki satar kiba biang ban pyni ba u leit ia kynduh ia ki heh Kompeni ka Agrovet.
Shillong, 28 Risaw:Ki nongkyrshan ka Congress na Nongstoin ki la pynpaw ba kin pynrem ia u kyrtong ka party lada ioh u MDC shu sieh u Bah Gabriel Wahlang ha kane ka elekshon shiteng samoi na Nongstoin.
Kane ka jingpyr shah jong ki nongkyrshan ka long hadien ba la don ka jingthmu da ki nong ialam ba halor ka party kynthup u Myntri Rang bah ka jylla ban ai tiket  ia u Bah Gabriel Wahlang.
U Bah K.L Lyng doh bad u bah KS Tym puiñ ki la ong, “Long kumba iuh tdong bseiñ ban ioh jingtip ba ka la don ka jingleh donbor jong ki nongialam jong ka seng ban phah ia ka kyrteng jong u Bah Gabriel sha ka AICC kum u kyrtong ha ka ilekshon shiteng samoi ka Nong stoiñ konstitwensi".
Ki la ong ba ka jingialang jong ka  MPCC hynnin ka miet ha iingsah u  Bah DD Lapang u president ka MPCC, ka la rai ban ai tiket beit ia u Bah Gabriel Wahlang namar ba u dei u briew ba ki kham iajan bha.
"Ngi kum ki nongkyrshan bad ki dkhot ka Block Congress Committee (BCC) bad  ki President jong ki Primary Unit na baroh laiphew khyndai tylli ki primary unit kiba la kyrshan ïa ka kyrteng jongU Dr.A.Pariong, ngi dap da ka jingkyndit kaba khraw bad pynrem la ka don ka jingleh donbor," la ong kine ki rangbah.
Ki la ong lada ka MPCC kam burom ia ki paidbah kin ialeh pyrshah beit ia ka hukum ka party.
Ki la ong ba u Bah Gabriel Wahlang um shym la ioh ia ka jingithuh na mano mano ha Nongstoiñ, bad lada u ioh tiket kan dei beit kum ka jingthombor bad ka jingniew beiñ jong ki nongialam ia ka sur u paidbah, la ong u bah Lyngdoh bad u bah Tympuiñ.
Jowai, 28 Risaw:Ka tnad PWD kan maramot noh ia u surok bah National Highway NH-44 naduh Mukhla-shaduh Puriang kaba jrong haduh 22 km naduh mynta ka sngi Palei.
Ka jingsniew jong katei ka surok ka la wanrah jingeh kaba khraw ia ki paidbah kiba iaid ba ieng lyngba utei u surok bah.
Na ka liang u Depu ty Commissioner ka West Jaintia Hills District, u Arun Kumar Kembhavi mynta ka sngi u la iathuh ba ka Central Division ka tnad PWD kan sdang noh ban maramot ia katei ka surok naduh mynta ka sngi Palei.
Halor kane, na ka liang u DC u la iathuh ruh ba ka bor District ka la dep ban pynkreh ia ki jingdonkam baroh ban peit ba katei ka jingmaramot ia utei u surok kan nym wanrah satia ia ka jingthut ha ka iaid ka ieng ki kali bad ki paidbah.
Na ka liang u DC u la kyntu ruh ia baroh ki nongiahkali ba kin long kiba kohnguh ia ka rukom pyniaid kali jong ki pulit traffic kiba don ha kitei ki jaka bad ruh ba ki nongniah kali kin nym iaknieh khnang ba kan nym wanrah ia ka jingdheng kali.
Na ka liang u DC u la ong ba ka jingmaramot ia utei u surok kan shimpor shibnai ban pyndep.
Shillong, 02 Rymphang:U Myntri tnad Soil and Water Conservation ka jylla u Bah Ronie V Lyngdoh, u la ong ba ki briew ha kane ka jylla Meghalaya, kim shym la shim ba ka rep ka riang ka dei ka kam kaba biang ban riewspah, hynrei ki rep, namar ba kim banse na ka jingbym don kiwei ki lad.
Haba kren mynta ka sngi ha ka jingpynlait ia ka FARM North East-II, ba pynlong da ka Caritas India ha Shillong, u Bah Ronie u la ong, “Ki briew ha kane ka jylla ki shim ba ka kam rep kam riang kam dei ka jingjied, hynrei ka dei namar bym don lad, ki trei ia ka rep".
“Ki don ruh kiba shem jingeh ban phah skul ia ki khun ki kti namar ba ka kam rep jongki, kam dei ka lad kamai kaba lah ban bsa ban pahuh, hynrei ki shu ioh tang ka bam ka dih", la ong u myntri.
Kane ka jingbym long ka rep ka riang kaba lah ban kamai spah, ka la pynkhohnioh ia ki briew ban shim ia ka kam rep kam riang kaba biang ia ki.
“Ka long namar kata, kaba donkam eh ia ka sorkar bad ia ki tnad bapher bapher ba kin shim khia ban pynlong ia ka kam rep kam riang kum kawei na ki lad kaba lah ban pynriew spah ia ki nongrep", la ong u Bah Ronie.
U la ong ba ki don ki briew ha ka konstitwensi jongu, kiba die noh ia ki jaka puta namar ba kim long bha ban rep ban riang.
“Ym tang kane ka jingeh, hynrei ki nongrep ha kane ka jylla, ki shem jingeh bha ban ioh ban pyniaid iew ia ki mar rep mar riang jongki, nalor don ki shnong ha kaba kim don surok kali bad ki hap ban kit da ka met", la ong u myntri ka tnad Soil and Water conservation.
Ha kawei ka liang, u la ong ba ha kane ka juk ha kaba ka jingkylla ka mariang ne ka climate change ka dei ka mat kaba ktah bha ia ka pyrthei, ka donkam ban pynshlur ia ki nongrep ban rep da ki jingthung jingtep kiba khlem pyndonkam dawai namar ba lehse bun na ki briew ki ioh jingpang bampong bad kiwei, namar ba ki jingbam ba bam ki jur palat ki dawai.
“To, ngin pynlong ia ka kam rep kam riang kum kawei ka kam kaba khring ia ki briew ban long kaba ioh nong bad kaba khraw", la ong u Bah Ronie.
U Bah Ronie u la pynlait ruh ia ka mishon jong ka Caritas India kaban pyntreikam na ka bynta ban kyntiew ia ka kam rep ha kane ka jylla bad ka dong mihngi ka Facilitating Agricultural Regeneration Measures (FARM) Northeast phase-II.Shwa ia kane, la ioh ruh ia ka jingkren na u James K Sangma,MLA uba la ong ba ka long kaba donkam ban phaidien biang ia ka rukom rep kaba rim namar ka jingma na ka jingkylla ka mariang ha kine ki sngi.
“Ka rep ka riang kan long kaba kongsan ban pynneh ia ka mariang",la ong u James bad bynrap, “Ngi dei ban pynbun ia ka jingpynmih ia ki mar rep da kaba pynneh bad sumar artad ia ka mariang".
Kiwei pat kiba kren ha kane ki long u Bah Robinus Syngkon, u MLA bad parliamentary secretary ba peit ia ka tnad soil, uba la pynpaw ba lyngba ka Caritas India, kan lah ban pynkylla ia ka rep ka riang bad ka jingeh jong ki nongrepp.
Katba u Bah AL Hek u chairman ka MIDC, ula ong ba ka Caritas kan dei kawei na kynhun treikam kaba khraw ban kyntiew ia ka ioh ka kot jong ki nongrep ha ka jylla.
“Kiwei ki seng ne kynhun ki treikam tang da ka ktien hynrei kane ka Caritas ka la pyni da ki kam, namar ba ka kam ka kren kham jam ia ka ktien", la ong u Bah Hel.
Kiwei kiba la kren ki long u Fr.Paul Moonjey,Fr Varghese kiba dei ki nongpyniaid jong kane ka Caritas India, kiba la batai ia ka jingtreikam bad ka jingiaid lynti jong kane ka seng naduh u snem 1962 haduh kine ki sngi khamtam ban shakri ia ka dong mihngi ha ki liang bapher bapher.
Ka Caritas India la seng ha u snem 1962 ka la pyntreikam ia kane ka Facilitating Agricultural Regeneration Measures (FARM) Northeast phase-II kaban long lai snem ha kane ka Dong Mihngi ka India.
Ka la don ki seng ba iatreilang 15 tylli na ki jylla bapher bapher jong ka Dong Mihngi bad ia kane ka FARM Northeast II yn pyntreikam ha Assam, Arunachal Pradesh, Meghalaya, Manipur, Mizoram, Tripura bad Nagaland ban kyntiew ia ka kam rep kam riang ban pyntrei da ki 14 tylli ki diocese ha ki 200 tylli ki nongkyndong jong 15 tylli ki district ha kane ka Dong.
Shillong, 1 Rymphang:Ki longkmie jong ka seng Congress ha kane ka jylla kaba la tip kum ka Mahila Congress, ki la pynlong ia ka jingiakhih ha Congress Bhawan ban pyrshah ia ka jingkynthoh bad ki jingkren jong u nongialam ka BJP u Vinay Katiyar pyrshah ia ka nongialam jong ka seng Congress ha ka ri ka Priyanka Gandhi.
Ha katei ka jingiakhih ki la don da ki spah ngut ki Mahila Congress kiba la wan ban ia shim bynta ha kaba la iohi ba ki la rah plakad ban pynpaw ia katei ka jingpyrshah jong ki.
Hadien ka jingialang kaba long ha Hall jong ka Congress Bhawan bad haba ia kren bad ki nongthohkhubor ka President Mahila Congress ha ka jylla ka kong Jop Shylla, ka la ong ba ka kynhun ki longkmie Congress ki pyrshah ia ka jingkynthoh jong utei u nongialam BJP ka dei namar ba ma ki ruh ki sngew don ka jingkitkhlieh ia ki kynthei, naba kane ka jylla ruh ka dei ka jylla kaba niew kor bha ia ki kynthei.
“Ngi sngew mong ba u Vinay Katiyar un shu kren pyrshah ia ka nongialam jong ngi" ong ka kong Jop Shylla haba ia kren bad ki nongthohkhubor.
Lah ban kdew ba u nongialam ka seng BJP u Vinay Katiyar, ha ka jingialap elekshon ha Uttar Pradesh u la ong ba ka seng BJP ruh ka don bunbah ki thei bhabriew kum ka Priyanka Gandhi ki ban leit ialap elekshon na bynta ka seng bad u la kdew ruh da kaba ong ba ka myntri sorkar pdeng ka Smriti Irani ka dei kawei na kiba bhabriew hi kum ka Priyanka.
Dei namar katei ka jingkren u Vinay ba ki kynthei Congress ki la bitar ia utei u nongialam BJP kaba la pynlong ruh ia ki ban mih madan ban pyrshah.
Ki nongthohkhubor ki la kylli na ka kong Shylla, ia ka daw kaba la pynlong ia ki thei Congress ha ka jylla ban mih shakhmat ban pyrshah ia ka jingkynthoh u Vinay ia ka Priyanka Gandhi katba ki la sngap jar pat ia ki kam thombor bad lehbor ia ki kynthei kiba la jia ha ka jylla ha kine ki sngi kynthup naduh ka jingshah leh be-i-jot ka kynthei 14 snem ha kaba la kem ia u bah Julius Dorphang MLA ka Mawhati bad kumjuh ruh kaba la jia ha Raj Bhavan ha kaba u la Lat u la shah kynnoh kynshlein kynthei.
Ka kong Shylla ka la kham leh phoi haba ki nongthohkhubor ki la kyll ia katei ka jingkylli bad ka la jubab da kaba ong ba u Julius Dorphang u la phla ba u la leh ia katei ka kam bad u la pdiang ruh ia ka jingshah kem katba kaba la jia pat ha ing u Lat ka la ong kumno ka Congress kan mih pyrthei haba kita ki briew kiba la ngat ha katei ka apot ruh kim shym la ujor, hynrei dei u Lat hi uba la sngew ba u la leh bakla na kata ka daw u sa risain noh “Dei namar ba u la sngewthuh ia ka jingbakla lajong u sa risaiñ ruh" ka la ong.
Haba ki nongthohkhubor ki la kdew ia kiba bun ki jingshah lehbor ia ki kynthei khynnah ha ka jylla kiba katei ka kynhun ki longkmie ka seng Congress kim shym la mih pyrthei ne wat ban ang tang sh ikyntien ruh hynrei kyndit mynta haba ka Priyanka ka shah kren ki mih ban pyrshah, ka kong Shylla ka la kynnoh ba katei ka jingbym mih pyrthei ki longkmie Congress ka dei namar ba kim biang bad kim ler ki nongialam kiba bat ia ka tnad kaba peit ia katei ka bynta.
