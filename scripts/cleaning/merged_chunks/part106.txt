La ioh jingtip ba nalor ki 6 ngut kiba la weng ia ka jingkyrshan kynthup ia u bah Mitchel Wankhar, bah Victor Ranee, kong Macdalyne Mawlong kiba dei ki EM, nalor u bah Lambor Malngiang, bah Latiplang Kharkongor bad u bah Gigur Myrthong, sa u bah Pynshngain N Syiem bad u bah Alvin Sawkmie ruh ki lah ban weng noh ka jingkyrshan.
Ha KHADC ka UDA kaba don 19 ngut ki MDC, mynta ka la sah 9 ngut kynthup 7 UDP, 2 HSPDP, 1 NPP.“U CEM u tip bha ba um don shuh ha ka jingbun paid hadien ba la weng ki 6 ngut ki MDC bad ka shong ha u ban leh", la ong u bah Lambor.
Ia ka People Democratic Alliance (PDA) la thaw kaba kynthup ki MDC ka NPP bad PDF nalor ki MDC shimet katba ia ka Regional Democratic Alliance (RDA) ka kynthup ia ka UDP bad HSPDP.Hynrei um pat lah ban ong eiei la kin iathaw EC noh da kaba thymmai ne kin iathaw lang bad ka Congress.
“Ngin iashong pyrkhat kaei kaba dei ban leh", la ong u bah Lambor.
U la ong ba ka jingweng ia ka jingkyrshan na ka UDA kam dei na ka bynta ka jingmyntoi shimet bad u la kyntait ba kan don ka jingktah ia ka shuki chairman ka State Planning Board ha ka jylla.
“Ngi iakhih ym ia ka jingmyntoi jong nga shimet hynrei ngi iadon lang ka PDF,NPP", la ong u chairman ka PDA, u bah Lambor Malngiang.
U Secretary bar ri jong ka America, U Mike Pompeo, u kren shai mynta ka sngi ba ki shipai ka America, ki lah ban hiar thma ha Venezuela, lada ka don kano kano ka jingdonkam bad katei ka long ban kyrshan ia U Juan Guaido, uba ia khun ban pynhap noh ia U President Nicolas Maduro, uba dei mynta U President jong ka Venezuela.
U Pompeo, u la kren shai mynta ka sngi, ba U President Trump, u shai bha, ba ki shipai ki lah ban shim bynta, lada ka don ka jingdonkam bad katei ka dei kaba ka United States, kan leh.
Kano kano ka jing ia pyni bor jong ka America, kan wan rah ia ka jing ia pyni bor hapdeng ka America bad ka Russia, kaba kyrshan tyngeh ia U President Nicolas Maduro.
Kat haduh mynta ka sngi, la iathuh ba ki don 100ngut ki briew kiba la mynsaw bad u don uwei uba la iap bad la iathuh ba U President Maduro, u don mynta ha ka jingphet rieh ialade, ha kaba u don ha ka Fort Tiuna, ha kaba la pahara ia u, da ki shipai jong ka Cuba.
Kham mynshwa, la iathuh ba U Maduro, ula mut ban mih noh ban leit rieh ialade sha Cuba, hynrei, ka Russia, ka la phah ba un sah beit ha katei ka Ri bad U Pompeo, u kren shai ba ka Russia, kam dei ban tuklar ia katei ka jingjia, namar ba ka dei ka jaka, kaba hap ha ka thain jong ka America.
Shillong: Ka kyrwoh khubor ba la phah da ka hospital NEIGHRIMS mynta ka sngi, ka kynnoh ba ka tnat Cardiology, kam treh satia ban iarap ia ki nongpang kiba duk, kumba la bthah da ka tnat ka koit ka khiah jong ka sorkar India bad ki don ar tylli ki jing ujor ba la phah da ka ophis jong u myntri rangbahduh, namar ba ki nongpang ki hap ban siew ha ka dor kaba rem, na ka bynta ban thied dawai bad kiwei de ki tiar kiba ki donkam, ba kin hap ban thied na kito kiba die khutia.
Halor katei ka phang, la iathuh shuh shuh ba U  Director, NEIGRIHMS, ula lum ia ka jingialang jong ki tnat bapher jong katei ka hospital, khnang ba yn ioh ia ki sten/pacemakers lyngba ka Amrit pharmacy, hynrei namar ba ka HoD Cardiology kam shym la ia trei lang, kumta ym lah satia ban pynurlong ia katei ka jingthmu.
La iathuh shuh shuh, ba dang shen, la wah ia ka jingpynbna, ha kaba ki nongpang, ki dei ban thied ia ki jingdonkam jongki, na Amrit Pharmacy, ha kaba katei ka pharmacy, ka la kular, ba kan pynbiang ia kitei ki dawai hapoh ka 48 kynta, lada jia ba kim don ha ki dukan dawai.
La ong shuh shuh ba ki bor pyniaid ka NEIGRIHMS, ki la pan ia ka jing ia trei lang jong ka HoD Cardiology la ar snem kynthih, halor katei ka phang, hynrei katei ka tnat kam shym la shah shkor satia bad ka iai pynbor ia ki nongpang, ba kin thied ia ki tiar ban shah sumar ha ka dor kaba rem.
La ong ruh ba ki nongdie, ki don ka jing ia sylla bad ki nongtrei jong ka HoD, ba kin thied ia ki tiar ha ka dor kaba rem, wat la ka dei kaba la khang da ka sorkar.
Hynnin ka sngi, la iathuh shuh shuh ba U Director ka NEIGRIHMS, katba u dang iaid ha hospital, ha ka por 9.30 mynstep, ula lap ia uwei u briew, uba kit saw tylli ki pla ba don da ki  stents/pacemakers, uba mut ban leit sha Cath Lab bad la lap ia utei u briew, da ki pulit pahara jong katei ka Hospital bad katei ka la pynthikna ba ka don ka jingdie tuh ia kitei ki tiar sha ki nongpang kiba duk, ha ryngkat ka jing ia sylla bad ka tnat HOD bad la kynnoh ruh ba U  HoD Cardiology, U Dr.Animesh Mishra, ula sngew kutlad halor kitei ki jingshah kynnoh bad mynta ula pynshit ia ki nongpang ba kin ujor pyrshah ia ki bor pyniaid jong ka Hospital.
U Director NEIGRIHMS, u khot namarkata ia ki paidbah, ba kin ia treilang, na ka bynta ban pynduh jait ia kane ka jingdie tuh ia ki tiar sumar nongang shi syndon ha katei ka Hospital.
Shillong: Ki 6ngut ki MDC, haba weng ia ka jingkyrshan na ka Executive Committee ba la ialam da U bah Teinwell Dkhar, ki la pynsngew ba ki sngewsih shibun, haba ia ki jingiakren jongki halor ki jingeh ba ki ia kynduh ba U CEM, um shym la pynshah shkor satia.
La ong ruh ba ki don shibun ki mat, kiba la shu rai hi, khlem da ia syllok lem bad ki bad kitei ki MDC, ki sngewsih ba katei ka ktah jur ia ka jinglong jingman jongki ha khmat jong u paidbah ba bun balang bad na kitei ki daw, ki la rai ban weng noh ia ka jing kyrshan ia ka EC ba la ialam da U bah Teinwell Dkhar, naduh hynnin ka 30tarik Iaiong 2019.
Na kitei ki 6ngut, ki don 3 ngut kiba long ki Executive Member bad kitei ki kynthup ia U Bah Mitchell Wankhar, u bah Victor Ranee bad ka kong Macdalyne S Mawlong.
Kiwei pat ki long U bah Latiplang Kharkongngor, Bah Gigur Myrthong, Bah Lambor Malngiang.
Ka rukom hi kane namar kata ka daw dei ban pyn ieng tang ar tylli ki party trai ri ban ia khun ia ki shuki ha KHADC….
Kine ki ba mih noh ki dei kita ki mdc ki bym pat don bha ia ka kyrdan pule artat ruh kiba khwan myntoi bad ruh kiba kwah ban ioh bor hi halade… Ka MDC dohlab….15 ngut ki shipai kiba iakhun pyrshah ia ki ehrang Maoist ha Gadchiroli ha ryngkat bad u nongniah kali, ki la iap ei mynta ka sngi, haba u bom, uba khlain bor bha, ula bthei ha ka surok bah  Dadapur ha Gadchiroli district, Maharashtra.
ka kali kaba la ingkhong, na ka jingbthei kaba la pynbthei da ki ehrang Maoist.
Katei ka jingbthei, ka jia ha ka nohsngi, katba ki shipai ki dang iaid ban khynra ia kitei ki ehrang Maoist bad ha ka por ba ki ar tylli ki kali jong ki shipai, ki dang iaid lyngba ka surok ha Korchi, kaba don kumba 250 Kilometre na Nagpur, ki ehrang Maoist, ki la pynbthei da u bom uba khlain bor bha.
Ki don ruh sa shibun kiwei pat ki shipai kiba mynsaw.
La ngeit ba ka jinghiar thma jong ki Maoist mynta ka sngi, ka long hadien ka jingshah siat iap jong ki 40ngut ki Maoist, ha ki shipai, ha ka 22tarik Iaiong jong u snem ba ladep, hajan Bhamragarh ha katei hi ka district.
Kham mynshwa mynta hi ka sngi, la iathuh ba ki ehrang Maoist, ki la thang ia palat lai dorjon ki kali ha  Kurkheda, Gadchiroli.
Kitei ki kali kiba shah thang, ki dei ki kali jong u kontraktor, kiba trei ia ka surok Purada-Yerkad jong ka surok bah National Highway 136, hajan ka shnong Dadapur.
Ha ka jing iakhun kaba sdang  jong ka Semi final jong ka Champions League hynnin ka miet, ka Tottenham, ka la shah pynliem da 1-0 pyrshah ia ka Ajax, ha kaba ia ka kol, la ioh thep da U Donny van de Beek, ha ka minit kaba 15 jong ka jingialehkai.
U President  Nicolas Maduro jong ka  Venezuela, ula dep pynkhreh ban phet noh ialade shabar jong ka Ri, hynrei ka dei lyngba ka bor jong ka Russia, kaba la bthah ia u, ba un nym mih satia na la ka jong ka Ri.
U Secretery bar ri jong ka America, U  Mike Pompeo, u iathuh ba ka la don ka liengsuin, kaba ap lypa ia u, ba un leit  sah noh sha Cuba, hynrei ka sorkar jong U  Vladimir Putin, ka la bthah ba un shong beit ha katei ka Ri.
Ka jingiakhih, ka la long kaba jur shi katdei ha katei ka Ri, na ka bynta ban weng ia U President Maduro, ha kaba ia ka jing ia  khih pyrshah la ialam da U Juan Gaido, ha kaba ula khot ia ki shipai ba kin ialeh pyrshah bad ban weng noh ia U Maduro.
Ha ka jing iakhih pyrshah ha ka nongbah Caracas, la iohi ia u paidbhur, uba ia mih ha surok ban ialeh pyrshah ia ki tup ki man jong U President Maduro bad la iohi ruh ia ki shipai, kiba don sha ka liang U Maduro, kiba tur da ki tup bad tynrah ia ki paidbah kiba ieng bad kiba ia lum lang ha surok.
Na ka liang U President jong ka America, U Donald Trump, u ai ka jingkyrshan ia u nongialam liang pyrshah, ha kaba u thoh ha ka twitter jongu “Nga dang peit bha ia ka jingjia ha Venezuela bad ka  United States, ka kyrshan bad u paidlang ka  Venezuela lem bad ka jing laitluid jongki".
U Mike Pence, Vice President jong ka America, u ong ia ki liang pyrshah ba kin iaid shakhmat ha ka jing ia khih jongki, ha ka jingialam jong U Blei ‘Go with God.
’.
Shillong: U President ka BJP Meghalaya, u bah Shibun Lyngdoh u la ong ba ka BJP kam wanrah shuh ia ka Citizenship Amendment Bill (CAB) 2016 ha Rajya Sabha, dei namar ba ka sngap ia sur jong ki paidbah.
“Ka BJP ka la sngap ia ka jingud ki paralok ka NDA naduh u Myntri Rangbah ka Meghalaya, kiwei ki jylla kane ka Dong Mihngi bad na kata ka daw, ki khlem rah shuh ia ka CAB ha Rajya Sabha", la ong u bah Shibun haba kren mynta ka sngi.
U la ong ba haba kan wan biang ha ka bor ha kane ka kynti ruh, kan iakren kan pynshai bad kan pynsngewthuh ia ki paidbah ia ka CAB.“Ka la buh ha ka mat elekshon ia ka CAB lada kan wan biang ha ka bor hynrei kan iakren kan pynsngewthuh ia ki paidbah halor kane", la ong u bah Shibun.
U la ong ba ia ka CAB dei ban pule bha ia ki jnit ki jnat kiba don ha ka, ym ban shu pyrshah na sla.
“Ngin sa iakren bha ban pule ia ki jnit ki jnat (content) ka CAB namar kam bha ban shu kren ha madan, ban shu ia hylla ha madan, kam nym poi shano shano, ngi dei ban iakren ban pule bniah ia ki jnit ki jnat namar ba ha ka por elekshon ka la mih ka jingpyrshan ban ialam bakla ne propaganda tang ban iapyrshah ia ka BJP", la ong u bah Shibun bad bynrao ba ka CAB ka dei kaba donkam ha ka ri baroh kawei.
Ha kajuh ka por, u la kam ba u kyrtong MP ka BJP na Shillong Parliamentary constituency u bah Sanbor Shullai, u don ka jingkyrmen ban rah ia ka thong hakane ka kynti.
Ka jingthep vote ia ka Lok Sabha ka la dep haka 11 tarik mynta u bnai bad katkum ka jingong u president ka BJP Meghalaya, ka jingiakhun kan long hapdeng ka Congress, ka MDA bad ka BJP.“Ka BJP ka don jingkyrmen ban jop ha kane ka kynti na Shillong,Ngin iakhun ia ka Congress bad MDA", la ong u bah Shibun.
U la ong ba ka BJP ka khlain bha mynta ha ki bynta ka Khasi Hills, Jaintia Hills bad kumjuh ka la kiew bha ha West Khasi Hills.
“Ngin ap ia ka jingniew ha ka 23 tarik Jymmang, bad ngi don ka jingkyrmen ban jop", u la ong.
Nongpoh:Ki pulit jong ka Ri-Bhoi, ki la thwet ia ki saw ngut ki runar ba la tip kyrteng kum u Sadhan Jamatia,Naba Baruah,Sono Ram,Suresh Boro, namar ki dei kiba la pyniap ia uwei u nongap pahara ha kudam ka FCI, ha 10mer, Ri Bhoi District, ia uba la tip kyrteng kum u Dismarlin Lyngdoh Lyngkhoi, ha ka miet jong ka 24 tarik iaiong.
Kitei ki saw ngut ki dei kiba trei ha ka kompeni Saikia, kaba na Assam.
Kiwei pat ki lad khubor ki iathuh ba na ka liang jongka KSU bad FKJGP Mawlai unit, ki la leit ia kynduh ia ki heh jongka FCI bad kyrpad ban thep kam noh ia uwei u ba ha iing jong utei u pulit home guard, khnang ba kan khamsuk ka kurim jong u namar ka hap bsa hi ia ki 5ngut ki khun bad iba rit duh i dang 3bnai ki la ong.
Shillong: Ka FKJGP Riwar Mihngi Circle ka sngew bynniaw jur ia ka jingpynlip ding thurmur ka MeECL ha ka thain Pynursla bad kiwei ki shnong ka thain Riwar Mihngi.
Haba pyntip halor kane, u Information secretary ka FKJGP Riwar Mihngi, u bah Evanfield Khonglam u la ong ba ka jingpynlip ding khlem ka por kaba thikna, ka la pynjynjar ia ki paidbah kiba shaniah nadong shadong ha ka bording naduh kiba trei karkhana, kiba shet jingshet, ki Khynnah skul bad kiwei.
U la ong ba katkum ka jingpyntip, u SDO ka ophis MEeCL, Pynursla, ka jingpynlip ding na ka bynta ka thain ka long naduh ka por 9 AM haduh 12 PM bad naduh 7PM haduh 8PM.Hynrei ka long kaba lyngngoh namar ka ding ka ju lip bunsien naduh 9AM bad la pynmeh 12 PM, nang ta 1PM la pynlip noh bad la pynmeh haduh 3PM.U bah Evanfield u la ong ba la pynlip biang 5PM bad ka meh 7PM duna eiei.
Nangta la pynlip biang 7 PM haduh 8PM.“Ka Seng ka pynrem jur ia kane ka jingleh thurmur ka MEeCL bad ka da kyrpad jur ia u MLA ka thain, u bah Prestone Tynsong uba long u symbud myntri rangbah, uba don ha ka liangsynshar ba un leh eiei na ka bynta kane ka jingeh ki paidbah ka thain", la ong u nongialam ka FKJGP.U la ong ba ka Seng ka pynrem jur ia ka ophis MEeCL ka bym shym la pynioh transformer shuh ia ka shnong Nongshyrngan kaba la duh ding mynta la shi bnai tam.
U Bah Evanfield u la ong ba ka seng ka la iakren bad u SDO ka MEeCL shaphang kane ka kam ha kane ka taiew bala dep bad u SDO ula pyntip ba la dep pan ia u transformer na bynta kane ka shnong hynrei haduh mynta ruh ym iohi dak eiei ba uta u transformer un poi.
Tura:Kawei ka khynnah kaba tip kyrteng kum ka Tengsime M Sangma 22 snem ka rta,ka la sdien phasi ialade ha hospital ha ka por janmiet eiei.
La ong ba ha Garo ka shait jia bha,ba ki khynnah ki shait shim ia ka jingim lade namar ba kam ju don ka kynhun ban iarap haba ki don ha ka jingkutlad ka jingim.
Shillong:Ka KSU Nongthymmai unit ka la iakynduh ia ki nongtrei jong ka reliance jio ha office jongki kaba don ha Fire Brigade bad ki la dawa ruh ba ka dei ban thungkam ia ki khynnah samla ka jylla bad kila ai por ruh 1bnai ia ka compani jio ba kadei ban ai jingtip ne pyllait sha ki paidbah ia ki kam kiba lait haka kompani ne ka seng kan pyni da ki kam.
Shuh shuh na ka liang jong u general secretary ka seng kata U bah Richard Makhiew ula ong baka seng kala leit ban dawa kumtei, namar ka jingbun palat ki khynnah ba la nang la stad bad ki bym la ioh kam ioh jam.
Hadien jongka jingialang naka liang jong ki nongtrei kila ong ba kin sa pyntip lada lait kam bad ki la ong ruh ba ia ki kam la thung beit da ki heh na shabar bad na kata ka daw kim ju kham tip eiei.
Tura:Kitei ki 2ngut khynnah kynthei ki la lait salit na ka kti ki runar.
Katkum ka jingiathuh ki pulit la ong,ba kitei ki 2ngut ki la shong da ka bike bad u bakha jongki ba dang 15 snem ka rta bad ialeit sha ka shnong Pipulbari ba don ha West Garo hills, ba jngai kumba 15kms naka shnong Garobadha ha South West Garo Hills.
Utei u bakha ula ieh iaki hangtei da kaba ong ba un sa wan shaw biang iaki,hadien kata la don ki katto katne ki briew bala sdang wan tur shaki.
Haba kila iohi kumtei kitei ki khynnah kila pyrta namar ba kila suba sniew iaki bad mar kumta ki paidbah jongkatei ka shnong kila leit sha katei ka jaka bad ynda ki la poi kito ki briew kim don shuh.
Ia utei u bakha jongki, la aiti noh ha ki pulit namar la suba ba ula die iaki bad ka jingtohkit ruh ka dang iaid shakhmat ki la ong.
Nongpoh: Ka jingap khmih lynti da ki paidbah ban iohsah noh ha ki iing baduk, kaba la pynmang kyrpang da ka sorkar kmie ban tei ha shnong Umbuda, Nongpoh, kam pat la urlong kat haduh kine ki sngi, hynrei la iohi pynban ba kat nangmih ki sngi kitei ki iing ki la nangjot nangjot bad mynta lei la lap ba kitei ki iing kim long shuh ban pyndonkam ha ka ban shong briew.
Lah ruh ban kdew hangne ba katei ka Project, la tip paidbah kum ka ‘Houses for Urban Poor’ ia kaba la mang pisa kyrpang da ka sorkar kmie bad kaba la phah pyniaid ha ka sorkar jylla ha ka jingmang tyngkata kaba la kot sha ka T.7.80 klur.
Hynrei ka long pat kaei kaei kaba sngewsih ban tip, ba ka jingap khmieh lynti da kito ki briew ba duk kiba don ha ki shnong bapher bapher hapoh ka Nongpoh Town Committee bad kiba dei ruh ki briew ki bym don iing don sem ban iohsah ha kitei ki iing, kam pat la urlong haduh kine ki sngi, kata hadien bun bun snem ba la tei ia kitei ki iing.
Haba ioh ban iakren bad u Bah C.B Syiem, Rangbah shnong ka Umbuda bad uba dei ruh u Chairman ka Nongpoh Town Committee, u la ong ba ka jingpynslem ka sorkar ban pyntreikam noh ia kitei ki iing baduk, ka la pyndiaw ym tang ia ki nongialam shnong, hynrei kaba pynsngewsih palat ka dei ia ki paidbah, namar na ka por sha ka por bun ki paidbah kiba sah ha thain Nongpoh, ki la wan ud sha ki nongialam na ka bynta ban iohshong noh ha kitei ki iing kiba la shna da ka sorkar.
Shuh shuh, u la ong ruh ba ha kine ki snem kiba la leit, na ka liang ka bor shnong lane NTC, ki la leit bunsien ban pyntip sha ka sorkar na ka bynta ban pyntreikam noh ia kitei ki iing, hynrei sngewsih ba na ka liang ka sorkar, i kumba kam shem la shimkhia ei ei ruh em.
Ki la don ki khep kiba wat ka shnong ka la leit ban pan na ka sorkar ban pyniaid noh ia kitei ki iing, hynrei ia kata ruh ym shem la don mano mano ba patiaw lane ban shimkhia, hynrei mynta lei lei la iohi ba bun na kitei ki iing, kim long shuh ban pyndonkam, namar la iehshrah bun bun snem, ha kaba ki la shah bam kruin bad shah tap da ki phlang ki kynbat, ong u Bah C.B Syiem.
La iohi ba jan baroh na kitei ki iing kiba la dep ban tei mynshwa, mynta kim long shuh ban pyndonkam bad kumba ka long ia mynta hi la lap ba katei baroh, ka la long pynban tang kum ka jingpynsyrwa kai ia ka pisa paidbah, namar kat haduh kine ki sngi ym pat la lah ban aijingmyntoi ia ki briew baduk kiba sah ha ka thain Nongpoh.
Lah ruh ban kdew hangne, wat u MLA ka Nongpoh u Bah Mayraldborn Syiem ha ryngkat bad u Bah E.Kharmalki, Director ka Urban, ki la leit ban jurip ia kitei ki iing na ka bynta ban pynbha bad shna noh ia kiwei pat ki bym pat dep.
Guwahati: Ka Pragya Singh Thakur, kandidet jong ka seng BJP, kaba ia khun na Bhopal jong ka Madhya Pradesh, ka la kren ha ki khyndiat sngi ba ladep, ba lada ka BJP, kan wan biang ha ka bor ha ka sorkar ha Delhi, kumta kan khang shi syndon ia ka jingbam doh masi ha ka thain shatei lam mihngi bad kumjuh sha ka thain shathie ruh kumjuh, ba kynthup ia ka Goa.
La iathuh ba ka Pragya, kam shym kren paidbah satia halor katei ka jingthmu jong ka seng BJP, hynrei, ka kren ha ki nongbud kiba hajan jongka bad ki nongtrei ba shaniah jong ka seng BJP.Ka Pragya, ka la kynthoh ruh ha ki khyndiat bnai ba ladep, ha kaba ka kynnoh ba U Manohar Parrikar, myntri rangbah ba la khlad noh jong ka Goa, ula shah pynshitom ha U Blei, namar ba u ailad ban die bad ban bam doh masi ha katei ka Jylla.
Shillong: Ka Khasi Students’ Union War Jaintia Circle hapoh ka jingialam jong u samla Laitphar Syngkrem, President bad u Samla Kindly Khyriem, Finance Secretary, myn hynnin ka sngi ka la leit ban ujor bad dawa na u Officer Incharge jong ka tnat Home Guard ia ka jingkieng Dawki.
Ka Seng ka dap da ka jingsngewkhia kaba jur hadien ba ki la ioh ka jingujor na ki paidbah ba don ka jingkit khia kaba palat ia ka 9 metric ton lyngba kane ka jingkieng Dawki.
Ka jingeh kaba kongsan ka long ba ki nongshong shnong sha kane ka thain Dawki, ki don tang kane kawei ka jingkieng kaba dei budlum ha ka leit ka wan, ka khaii pateng, ka jingleit ai jingsumar sha Shillong bad lada kane ka jingkieng ka dkut kynsan kan buh ha ka jingeh bakhraw.
Kawei ruh kane ka jingkieng ka dei kaba lah rim bha naduh ki snem 1931 bad kumta ym dei ban khein shngain, hynrei dei ban iada bad tehlakam bha ia ka khnang ban lait na ki jingeh namar haduh mynta kam pat don satia da kiwei ki lad ki lynti lada jia ba khein kynsan kane ka jingkieng.
Ka Seng ka buh ka jingdawa ia kiba dei peit ba ki dei ban pyrkhing bha ha kaba iadei bad ka jingkit jingbah lyngba kane ka jingkieng ban ym shah ia kino kino ki kali kit mar mata palat ia ka 9 metric ton.
Na ka liang u Officer Incharge u la kular ban shimkhia bad ban ym shah nangne shakhmat ban kit tam, lyngba kane ka jingkieng bad ma u ruh ha ka jingiakren bad ka seng ula kubur ba ka don ka jingkit tam ha kine ki sngi ba la dep.
Ka Seng ka pyrshah jur bad kan sa leit jurip biang ha kano kano ka por, ong ka kyrwoh na u General Secretary Samla Lurman B.Talang.
Shillong: Ki kotkhubor mynta ka sngi ki thoh shaphang ka jingweng jing kyrshan noh jong ki 6ngut ki MDC, ka Khasi District Council, ia ka Executive Committee ba ialam da U bah Teinwel Dkhar.
Kitei ki kynthup ia lai ngut ki Executive Member bad kitei ki long U Bah Mitchell Wankhar bad U bah Victor Ranee, na ka seng NPP bad nangta sa ka kong Macdalyne Mawlong, na ka seng PDF, katba sa kiwei pat kiba weng ia ka jing kyrshan ki long U Bah Gigur Myrthong, na ka seng NPP bad U bah Lambor Malngiang bad U bah Latiplang Kharkongngor baroh arngut ki MDC shimet.
Lyngba ka jingweng jong kitei ki 6ngut, ka jingdon ki dkhot ha ka EC jong U bah Teinwell Dkhar lane ka Peoples Democratic Alliance (PDA), ka la hiar sha ka 13ngut.
Ki kotkhubor kim shym la thoh satia ia ka daw, halor ka jingweng noh jong kitei ki 6ngut ki MDC, tangba la sngewthuh kumba ki don bun kiba bynniaw, ia ka jing ai bhah jong U bah Teinwell Dkhar, CEM kaba tang T.50lak sha uwei U MDC na ka bhah, kaba ki ioh na ka sorkar India.
Nga iohi ba ki mdc ki pyrkhat ia ka pisa ym ia ka counsil.
imat ki la thied ia ka vote.
Ka phalang ba ka jaidbynriew kam kham kor ban ia ka spah.
Ki ialap elekshon  pat ba ka jaidbynriew ka wan ha khmat ban ia ka spah.
Imat kim ioh tulop.
Namar ym pat ju jia koit pat ba Ka EC ha KHADC ban leh shiliang khmat kum mynta…ka bha ba wengKumne hi kine ki politic( khasi) jong ngi khasi da lam khmat u dkhar/ne u wei pat u jait bynriew ym don ba nud ang wad da u leh bor katno ktno ruh….
Shillong: Ka seng JSU War Jaintia Circle hynnin ka sngi, ka la leit ia kynduh ia u Chief Engineer Distribution jong ka Meghalaya Electric Corporation Limited.
Ha kane ka jingleit kynduh ka seng bad u CE ki lah pynpaw ia ka sur u paidbah, ia ka jingdkoh treikam ka MeECL ha ka thain Amlarem sub division, namar ka jingduh bor ding electrik kaba khah khah ha ka thain baroh kawei khamtam ha ki shnong Nongtalang shaduh Dawki,Bakur bad Elaka Darrang baroh kawei.
Ka jingduh ka bor ding elektrik khah khah khamtam ha ka por slap bad haba jur ka lyer ha kitei ki jaka ka lah ktah ia ka shnong ka thaw baroh kawei bad ka seng lah dawa na ka bor MeECL bad na ka bor sorkar ba ki dei banpynbiang ia ka bor ding ha ka por ba biang.
Na ka liang ka seng ki lah kyrpad na u CE ka MeECL ba un pynkynriah noh ia ka por pynlip bor ding (load shedding) ha katei ka thain da kaba yn pynlip noh ha ka por 12 baje mynmiet haduh 4 ne 5 baje mynstep.
Ka daw ba ki nongshong shnong ki kwah ban kynriah ia ka por namar ki shnong ha kane ka thain kim ju kham ioh bor ding ha ka por ba biang na ka daw ba pynthut u slap ka lyer bad lada ki hap ban ioh bor ding ruh, ka por ka lah kut noh, namar ka lah dei sa ha ka por pynlip ding, kum ba ka long mynta ka por ba ka MeECL ka ju pynlip bor ding ha ka tei ka thain ka dei naduh 9 baje mynmiet haduh 12 baje shiteng miet bad kane ka lah pynthut bha ia ki nongshong shnong ka thain baroh kawei bad bun na ki kynnah pule ki hap ban pule kot ban pynkhreh ia ka eksamin bapher bapher ha ki college bad ruh ka pynthut ia ka por bam bad shuwa ka por ban thiah.
New Delhi: U Subramaniam Swamy, uba dei u nongialam jong ka seng BJP, ula ujor pyrshah ia U Rahul Gandhi, ha kaba ula kynnoh ba U Rahul, u dei u nong England bad um dei satia u nong India.
Halor katei ka phang, ka Priyanka Gandhi Vadra, kaba dei ka General Secretary jong ka seng, ka la kyntait ia katei ka jing kynnoh, ha kaba ka la ong “Ka India baroh kawei ka tip ba U Rahul, u dei u nong India.
U Rahul, u dei uba la khia bad uba la heh la san ha India.
“The whole of India knows that Rahul Gandhi is an Indian.
People have seen him being born and grow up in India.
Kya bakwaas hai yeh?" kynthah ka Priyanka Gandhi mynta ka sngi.
Na ka liang jong ka tnat kam poh iing, ka la thoh mar mar sha U Gandhi, ha kaba la dawa ba u dei ban pynshai hapoh ar taiew halor katei ka jinglong nong England jongu.
Ka tnat kam poh iing, ka iathuh ba ka la ioh ia jing ujor na U  Dr Subramanian Swamy, ha kaba ula ujor ba ka don kawei ka kompeni, kaba kyrteng ka  Backops Limited, kaba la ithuh da ka sorkar  United Kingdom ha u snem  2003, kaba don ha s 51 Southgate Street, Winchester, Hampshire SO23 9EH bad kaba U Rahul, u dei U Director bad U Secretary jong ka kompeni.
La ong shuh shuh ba ha katei ka jing ujor, la pyni ba ka sngi kha jong U Rahul, ka dei ha ka 19-6-1970 bad ba u dei ruh u nong England bad la ong shuh shuh ba ha ka por ba pynduh noh ia katei ka kompeni ha ka 17-02-2009, la pyni hi ba U Rahul, u dei u nong England, ong ka shithi na U BC Joshi,  Director of citizenship jong ka tnat kam poh iing.
Shillong: Ka kynhun jong ki nongtrei bylla sngi hapoh ka shatri jong ka Workers Power of Meghalaya kan lum ia ka lympung bah ban ia mir ban ia tai ban ia thir halor ka hok jong ki nongtrei bylla sngi.
Ia kane ka lympung bah ka ba dei ka convention ka ba ar yn pynlong ha ka 4tarik u jymmang 2019 ha madan jong ka Bharat Scouts and Guide, Laban naduh 9 baje mynstep.
Ha kane ka convention baroh ki 18 tylli ki union lane ki seng bapher bapher jong ki nong trei bylla na ka jylla Meghalaya kin wan ban iashim bynta.
Kin don ruh ki riew shemphang na Nongbah Delhi, Chattisgarh, bad ruh na jylla Assam kin ia don lang ban batai bad kren bniah halor ki phang kiba iadei bad ki jingeh ki ba ki nongtrei bylla sngi ki ia kynduh jan man la ka por ha ki jaka trei jong ki.
Kan don ruh ka Help Desk, ha kaba ki nong trei bylla sngi ki lah ban ioh ki jingiarap lyngba ki jing ai jingmut kumjuh ruh ki jing pynshai halor ki kam ki ba iadei bad ka hok jong ki nongtrei kum ka jingioh ia ka shuti ha ka por ba pang, ka jinglong ryntih ha ki kynta trei kam ka ba long 48 kynta ha ka shitaiew lane 8 kynta shisngi, bad ym dei ban palat ia kata, kumjuh ruh halor ka hok ba ki nong trei ki dei ban ioh ia ka ESI, lane ka Employee State Insurance Scheme bad ka Provident Fund, bad ruh ka Maternity leave.
Haba kren bad ki nong pathai khubor, mynta ka sngi u president jong ka Workers Power of Meghalaya, u Bah Kenneth Swer u la ong ba ha kane ka kynti kaba ar jong ka lympung la khmih lynti ba baroh ki 18 tylli ki Union kin wan ban ia shim bynta lang.
“Ngi khmih lynti ba baroh ki 18 tylli ki Union ki ba don hapoh ka shatri jong kane ka Federation jong ngi kin wan ban ia don bynta lang," la ong u bah Kenneth Swer ha ka ba u la bynrap, “Ngi iawer ruh ia ki paidbah khamtam kito ki ba trei bylla sngi ba kin ia wan ban sngap bad ioh jingmut halor ki phang kiba iadei bad ka hok ki nong bylla sngi.
".
Shillong: Baroh ki Volunteer ka Homeguard ki pynrem jur ia kito ki riew thrang snam kiba la nud ban shim ia ka jingim jong u paralok jongki, u bah Dismarlin Lyngdoh Lyngkhoi.
Na ka liang ki volunteer ki phah ia ka jingsngewlem sha baroh kiba haing hasem bad kam lah ruh khlem da ai khublei ia ka seng HYC kaba la ai ia ka jingiasnohkti lang bad ngi.
Ki kyrpad ia ka pulit ban kem mardor bad ban pynshitom jur katkum ka ain ia ki runar.
Ka TULBA Sohryngkham Unit ka sngewdei ban ai ka jingkyrshan lem ia ia ka kyrwoh ba la phah da ki Samla katei ka thain bad ba la pynmih lyngba u Rupang myn ha ka sngi kata ka 24 tarik mynta u bnai 2019, ha kaba iadei bad ka jingpynlip bording ba khah khah bad bym shongnia jong ka Me.
PDCL ha Sohryngkham.
Ka Seng ha kiba bun ki kam jong ka ban kyntiew ia ka sum ka sain ka roi ka par khamtam ha ki thain nongkyndong, ka ju iakynduh ia ki paitbah na ka por sha ka por bad la iohsngew ruh ia ka ud ka nam uba bun ba lang.
Ha kane ka kynti ruh la pynsngew ha ngi ka Seng ia kane ka jingleh bymsuidniew na kane ka tnat treikam kaba la pynlip bording haduh arsien shi sngi kata naduh 9 baje mynstep haduh 12 baje mynsngi bad 7 baje haduh 8 baje mynmiet.
Kane ka la ktah bad pynthut shibun ia ki kam ki jingtrei kiba bun la hap pyndonkam da ka bording elektrik.
Kumta ka Seng ka shim kane sien jam ban ia tynrong lem ia ka khia ka shon jong kane ka thain da kaba buh ka jingkyrpad rit ba phin sngewbha ban pynduna noh ka por pynlip ding bad ruh tang shisien shi sngi kumba long lem sha kiwei ki jaka ruh.
Ngi kyrmen ba kane kan treikam noh mardor lem kumta ka Seng kam banse ban shim pat da kiwei ki lad ki lynti ban pynioh ia ka hok ba dei jong u paid nongshong shnong ka Sohryngkham hi baroh kawei.
Malcolm Kharpran, Secretary.
Shillong: Ka klob ialehkai ka Indian Super League ka Bengaluru FC kan pynlong ia ka jingjied nongialehkai ha kane ka nongbah jong ka U-13 bad U-15 na ka bynta ki khynnah shynrang ha madan MFA, Polo Shillong naduh ka 1-4 tarik Jymmang.
Kiba kwah ki dei ban wan ha ka por 11am haduh 5PM ha madan MFA ha kaba ia ka Form dei ban wan shim lashai ka sngi na ophis ka Meghalaya Football Association kaba don ha madan Jawaharlal Nehru Stadium, Polo Shillong.
Ka jingpyrshang ia ki U-15 kan long ia kito kiba kha hapdeng 2005 bad 2006 bad kan long ha 2 tarik ha madan ka MFA naduh ka por11:00am haduh 5:00pm.
Ha ka 3 tarik, ka jingpyrshang ia ki U-13 kan long ia kito kiba kha hapdeng 2007 bad 2009 naduh ka por 11:00am haduh 5:00pm.
Kito kiba la shah jied ha ka jingpynialehkai ne pyrshang ba nyngkong kin hap ban wan biang ha ka 4 tarik hapdeng ka 6:00am bad 12 noon.
Ki klob, ki skul, ki seng ki lah ban phah ne ialam ia ki nongialehkai sha kane ka jingpyrshang tangba ki dei ban biang ka rta jong ki khynnah.
Ki dei ruh ban wanrah ki kot ki sla kum ka syrnot skul, ki dur, Aadhaar, syrnot sngi kha (original) ha ka por ba ai kyrteng.
Ia ki jingtip ba kham bniah phun ha I kong Ibaiahun Kurbah ha u 9436796417.
Shillong: U president ka NPP u Dr WR Kharlukhi u la kyntait ia ka jingmih khubor hamsaia ba ki nongialam ka NPP kim kit khia na ka bynta u kyrtong monlang ka Meghalaya Democratic Alliance (MDA) u Dr Jemino Mawthoh ha kane ka elekshon MP ba la dep.
“Nga shu iohi ha kot khubor ia kane ka jingkynnoh hynrei ka dei tang ka khubor hamsaïa, ka bym shisha eiei", la ong u Dr Kharlukhi, haba kren sha ki nongthoh khubor myn hynnin ka sngi.
Haba iada bad kyntait ba kam don kano kano ka jingleh arsap jong ka NPP, u President ka NPP, u la ong, “Nga ruh nga la leit kyrshan bad ïalap elekshon bun jaka ia u kyrtong monlang ka MDA", bad bynrap, “ka dei tang ka khubor hamsaia".
Halor ka jingkynnoh ba ki don ki MLA bad ki MDC ka NPP kiba khlem shim khia ia u kyrtong ka MDA kynthup u symbud myntri rangbah uba dei u nongialam ka NPP, u bah Prestone Tynsong, u Dr Kharlukhi u la ong, “Katkum ka jingtip jong nga, u bah Prestone ula leit ïalap elekshon bad kam dei ba u khlem leit", la kam u Dr Kharlukhi.
Lah ban kdew ba ka la don ka jingsuba ba ki don katto katne ki MLA bad MDC kiba don ha ka MDA, ki bym shim khia ban kyrshan ia u kyrtong monlang u Dr Jemino Mawthoh ha kane ka elekshon MP ba dang shu dep.
Ka UDP na thaiñ Khatarshnong ha Sohra, ka la sei madan ia kane dang shen, ha kaba ka la kynnoh ba u MLA u bah Gavin M Mylliem na ka PDF, u la leh sting bha khlem da trei ne bthah ia ki nongkyrsha ka PDF ba kyrshan ia u Dr Jemino.
U snar nongialam jong ki ehrang ISIS, U  Abu Bakr al-Baghdadi, ula mih pyrthei biang mynta, hadien ba ula jah rngai la san snem kynthih bad u da byrthen, ba un pynhiar kput, na bynta jong kito ki ehrang kiba la shah pyniap ha Sri Lanka bad ula kam ruh ba ka jinghiar thma jong ki ehrang ha Sri Lanka, ka dei halor ka jingshah hiar thma bad shah jop ki ehrang ha Syria.
Utei u snar ki ehrang ISIS, u kren khadduh ha ka iingmane ki Muslim ha Mosul, Iraq ha U Naitung 2014.
Ha ka video kaba 40 second, U Baghdadi, u la kren shai bad ki ehrang jongu, kin pynhiar kput ia ki ri sepngi, halor ka jingshah jop jongki ha Syria bad ula ong ba ka jinghiar thma ha Sri Lanka, ka dei shi bynta jong katei ka thma.
La iohi ia utei u ehrang, uba 47 snem, ba u buh hajan bad ka suloi  Kalashnikov bad u shong syngngeit ha ka kynroh.
Wat tieng lada ngi iap hapdeng ka hok, lada ki briew ki le bieng leh khoh ia ngi ha pdeng ka jingleh hok leh tip briew tip blei wat tieng ngin sa ioh ia ka Bainong ka ba suk ha Dwar jong U Blei… ONCE UPON A TIME THERE WAS HUMANITY… Khublei shibun Shihajar Ngooh and Amen….
Shillong: Ka sorkar jylla kala rai ban thaw ia ka tnad Directorate ka Dairy Development ban kyntiew ia ka pynmih dud masi ha ka jylla.
Haba pyntip ia kane hadien ba la wai ka jingialang ka kynhun myntri myn hynnin ka sngi, u myntri tnad kam pohiing ka jylla u James K Sangma u la ong ka kynhun myntri ka la pdiang ia kane bad ia mynta kan thung shwa tang ia u director marwei.
“Ngi la ioh pdiang ia ka jingmang pisa T.215.48 klur tam ia ka Milk Mission na National Dairy Development Corporation ka sorkar pdeng mynshem snem ban kyntiew ia kam ri masi khem dud bad kiwei ki kam ba iadei bad kane", la ong u James.
Kane ka Milk Mission ka long ban pynshlur ia ki nongrep ban ri masi dud ha ka jylla bad halor kane, ka la thaw ia ka tnad la kajong kaban peit tang da uwei u director ha kaba ka la mang ruh T.12 lak shi snem ka ban long tang ka tulop jong u director.
U la ong ba ka jingthaw ia kane ka tnad kam nym don kano kano ka jingktah namar ba ka jinglut shi snem ka long tang T.12 lak.
Halor ka MeECL, u myntri u la iathuh ba ka sorkar ka la rai ban long nongbah khlieh na ka bynta kane ka kompeni pynlah ba kan treikam kaba long T.630 klur.
“Mynshwa ka sorkar ka hap ban bah khlieh 800 klur hynrei ka la dep shim T.170 klur bad mynta ka long sa T.630 klur kan bah khlieh ia kane ban siew ia ka sut", u la ong.
U la iathuh ba ka ram ka dang don bun ha ka NEEPCO bad ha kiwei na ka jingthied bording bad ka sorkar ka dang pynkhreh ban pynkhlain ia ka MeECL.U la pynpaw ia ka jingsngew khia ia ka jingpynlip ding bad ka sorkar ka kwah ban pynduna ia ka jingpynlip ding.
U la ong ba ka jingaiti ha ki kompeni shimet ban lum bai thang ding da kaba khot tender bad kane ka la treikam ha ki katto katne ki bynta ka jylla kynthup ha Khasi bad Garo Hills.
Nongstoiñ: U wei u samla uba la tip kyrteng kum u Goldenstar Langrin napoh ka Shnong Mawmarin West Khasi Hills, u la shah kem noh ha ki pulit ka Nongstoiñ Police Station,hadien ba u la shah kynnoh ba u la leh beijot ia kawei ka khynnah samla ba dang 15 snem ka rat.
Katkum ka tyllong khubor la ong ba katei ka jingjia ka la jia ha ka 25 tarik mynta u bnai ha kapor 8.30 pm eiei ha kaba u tei u Goldenstar u la batbor ia katei ka khynnah samla hapoh ka kali Sumo kaba don ia u number ML 05-K-1264 ha kawei na ki jaka kaba hap hapoh ka shnong Mawkhlam-Nongpyndeng.
Shillong: Da ka jingthmu ban pyniasoh ia ka jingpule bad ka jingmad dalade (experience) bad kumjuh ban plie ka lad ia ki khynnah pule ban ioh ia ka jingtip da kaba mad hi marmet , ka Department of Tourism and Travel Managment jong ka skulbah Martin Luther Christian University, ka la pynlong ia ka Community Camp ha ka shnong Kongthong naduh ka 24 tarik haduh ka 26 tarik u bnai Iaiong 2019.
Ka shnong Kongthong ka jngai kumba 60 kilometar na sorbah Shillong.
Kawei ka jinglong jong ka shnong kaba khring bha ia ki nongjngoh kai pyrthei ka dei ka rukom tynrai kaba bud ha kane ka shnong ha kaba ki briew ha kane ka shnong kim ju pyndonkam da ki kyrteng haba ki khot iwei ia iwei, pynban ki shu ia siaw lane pynpah da ki sur haba ki khot briew.
Man iwei pa iwei i briew ha Kongthong i don la ka jong ka jong ka sur kaba la ai ha ka por ba kha bad la pyndonkam beit da kata ka sur haba khot ia ita i briew.
Namar ba kane ka shnong ka don ha ranab lum, ju iohsngew ia ki jingkynud sur ba bang shikaddei eh haba ki briew ki khot iwei ia iwei.
Kane ka jingleit jong ki khynnah sha kane ka shnong ka la iarap ia ki ban iohi bad sngewthuh ia ka tnat jngoh kai pyrthei kaba la pyniaid hi da ka shnong (community based).
Ia ka kam jngoh kai pyrthei ha kane ka shnong la pyniaid da ka Indigenous Agro Tourism Cooperative Society ryngkat bad ka shnong hapoh ka jingpeit jong uwei na ki nongshong shnong, U Bah Rothel Khongsit.
Kum shibynta jong kane ka Camp la pynlong ruh ia ki cultural prokram ha kiba la iashim bynta da ki khynnah pule bad ki nongshong shnong.
Kine ki prokram ki la khring ruh ia ki nongshong shnong jong ki shnong kiba marjan kum na Mawlang, Mawsohmat bad na Khrang.
Ki nongshong shnong ki la ong ba kane ka dei ka sien ba nyngkong eh ia ki ban ioh kum kane ka jaid prokram bad ba ka long ruh ka prokram ba heh tam ban long ha ka shnong jong ki.
Ki khynnah pule ki la ioh ban batai ia ki nongshong shnong shaphang ki Customer Service Skills bad ki Sustainable Tourism Practices.
Ryngkat bad kine la pynlong ruh ia ki jingiakynduh bad jingiamir jingmut bad ki nongshong shnong halor ki homestay kiba iarap ban pyniar ia ka kam jngoh kai pyrthei bad kiba long ruh ha kajuh ka por ki lad kamai jakpoh.
Jowai: Ka Reserve Bank of India, Shillong myn hynnin ka sngi ka la wan ban ai jinghikai ia ki paidbah haba iadei bad ka kam pisa pilain bad ka kam kamai kajih ia kaba la tip kum ka ‘Field Level Financial Awareness Event’.
Ia katei ka jinghikai paidbah la pynlong ha Lad-Mukhla, Thadlaskein Block, West Jaintia Hills District.
Ia kane ka prokram la plie paidbah ia ka da u General Manager ka RBI, u Paoboi Gante bad haba kren ha ka jingialang u la batai shibun kiei kiei kiba ai jingmyntoi ia ki paidbah halor ka rukom buh bad kynshew pisa ha ka bank.
Na ka liang ki sahep jong ka RBI, ki la ai jinghikai ia ki paidbah lyngba ka Power Point Presentation halor ka rukom treikam ka RBI, halor ka rukom buh pisa ha ki bank bad ruh ban long kiba phikir na ki E-mail, ki SMS, ki Phone na ki riew thok kiba bun sien ki paidbah ki ju ngop bad duhnong ei ha kiba kum kitei ki riew thok.
La batai ruh kumno ba kin ioh jingiarap na ka RBI lada don kino kino ki jingeh jong ki ha kaba iadei bad ka rukom kynshew pisa ha ki bank.
La batai ruh kumno ban ithuh ia ka pisa kaba shisha bad ia ka pisa thok bad kumno ban phah pisa lyngba ka UPS, BHIM, USSD bad kiwei kiwei.
Nalor ki heh jong ka RBI, ia katei ka program la wan ban iadonlang ruh da ka kong B Blah kaba dei ka Block Development Officer, ka Thadlaskein C&RD Block, ki sahep na ka NABARD kiba kynthup ia u District Deputy Manager, bah N Kharlukhi bad LDM bad Kharbuli nalor ki sahep na ki bank bapher bapher bad kumba 180 ngut kiwei pat kiba kynthup ia ki nongrep bad ki dkhot naki SHGs ha ryngkat ki nongkhaii kiba rit bad ki longkmie.
Nongstoiñ: U wei u rangbah u ba la tip kyrteng kum u bah Shaldingwell Sangriang, u ba dei ruh u Rangbah Shnong jong ka shnong Mawkynjoiñ West Khasi Hills, u la ioh ban kem im ia ar tylli ki khun khla kiba dei ki la thapsim.
U tei u rangbah hadien ba u la ioh bat ia kitei ki khun khla, u la ri ha la iing.
Hadien katto katne sngi ba u la ri ia kitei ki khun khla u la ia kynduh ia ki dkhot jong ka seng treimon sngewbha kaba la tip kum ka Nongstoiñ Nature Club (NNC) bad u la iathuh ia katei ka jingjia bad kitei ki dkhot ka NNC, mar mar ki la ai jingpyntip noh ha ki bor kiba dei peit bad sha ki nongthoh Khubor.
Hynrei kaei kaba la pynkyndit ia ki nongthoh khubor ka long wat haba la pyntip sha ki bor ka Wildlife, hynrei la wan mih pat da ki briew ka tnad Forest kiba khlem biang ki tiar ki tar bad katei ka jingwan mih ki briew ka Forest, ka dei namar ba ka Ophis Wildlife ha Nongstoiñ ka dkoh ha ka jingtrei kam namar ka jingbym don tikna ki nongtrei, kumta kitei ki mrad ki dang sah hi ha ka kti jong u tei u rangbah.
Shillong: U Sanjib Bhattacharjee ula ai jingujor ba ha ka 26 tarik iaiong ha ka por 5:30pm eiei, u nongniah taxi ba don ia u no ML-05D-8018, ula byrngem ia utei u nongshondur, ba un pyndap lut ia ki dur kiba ula dep shon ne un mad ia ka jingeh.
Ka daw ka long namar ba ula shondur ia utei u nongniah taxi ha ka por ba um treh ban kit ia kawei ka briew ba don jingduna dkhot met.
Shillong: Ka sorkar jylla ka la pynkiew ia ka jingai grant ia ki skul miet bad ia ki skul step sha ka T.20 hajar ia ki Secondary School bad T.40 hajar ia ki klas VI haduh VIII.U myntri ka tnad kam pohiing ka jylla, u la iathuh myn hynnin ka sngi, ba ka rai jong ka sorkar ka long ban pynheh ia ka jingai grant ia ki skul miet bad skul step jong ki Secondary School bad Upper Primary kiba don 15 tylli ha ka jylla baroh kawei.
Kiba bun kine ki skul ki don katto katne ha East Khasi Hills, East Garo Hills, South West Garo Hills, West Garo Hills, North Garo Hills.
“Ngi la rai ban pynkiew ia ka jingiarap sha ka 20 hajar ia ki secondary kiba kynthup ia ka IX bad X bad T.40 hajar ia ki klas VI-VIII", la ong u James.
U la ong ba ka sorkar ka la pdiang ia kane bad ka jingpynkiew kan treikam noh.
Katkum ka jingong u myntri, mynshwa ki ioh grant kiba rit bha don kiba 11 hajar, 3 hajar bad ki don lajong ka rukom ai grant hynrei mynta la pynryntih.
Ha kajuh ka por, u la iathuh ba ka sorkar kan shna jaka iaid ne shongkai (Park) ha jaka sorkar ha Maxweton ha Kench Trace, Laban.
Kane ka jaka ka heh kumba 7 akar eiei.
Kawei pat ka rai ka long ka jingpynkiew ia ka jingsiew ia ki nongsaid ain ha ki kashari katkum ka jingai jingmut ka National Legal Services Authority.
Ka sorkar ka la pdiang ruh ban bteng ia u KM Momin kum u Principal ka Food and Craft Institute, Tura, uba la shong thait.
U  Probinson Timung, ula shah shoh ha ki Khasi Pnar, hadistrict jong ka Assam, ha kaba ula shah shoh da ki tiar ba nep, ong ka khubor ba la pynmih ha ka newsportal jong ka North East Now.
La iathuh ba ka don ka jing ia kynad ha ki bynta jong ka Nongjrong, kaba hap ha  Hamren police station, kaba don ha khappud ka Meghalaya bad ka Assam bad kitei ki samla Khasi, ki la pom da ka wait ia U Timung, katba u dang wan phai na ka lyngkha jongu bad katei ka la jia ha ka por 6baje janmiet hynnin ka sngi.
U Timung, ula lait phet bad u leit rieh ialade ha Tapat, kawei na ki shnong Khasi, ha kaba ula iap ler, namar ba ka la mih palat ka snam bad  nangta la ialam ia u sha Hamren Civil Hospital.
Halor katei ka jingjia, U JI Kathar, uba dei u nongialam ka seng All Party Hills Leaders Conference (APHLC), ula phah ia ka jing ujor sha U Additional deputy commissioner ka West Karbi Anglong district, ha kaba u dawa ban thaw ia ka komiti jingiasuk hapdeng ki Karbi bad ki jaitbynreiw Khasi Pnar.
Shillong: Mynta ka sngi, ka la don ka jing kulmar, ha ka por ba pynlong ia ka dorbar Shnong ha Shella, namar ba ka la don ka jing ia pyni bor hapdeng ki paidbah bad ki pulit, ong ka khubor.
Ki paidbah kiba ieng shriak ha baranda ka iing dorbar jong ka Shella, katba ki pulit ki don kiba ieng sha pyrshah jong ka iing Dorbar.
La iathuh da ki lad khubor, ba ki pulit mynta ka sngi, ki la leit sha ka iing dorbar jong ka Jasir Shella, ha ryngkat U Bah L Kynjing, MCS uba dei U SDO, Sohra, ha ryngkat ka jingdon lang U Bah AS Mukhim, Magistrate, Bah P Syiem MPS, Bah B Kharjana MPS ha ryngkat bad 70ngut ki pulit.
Ka khubor sorkar, ka iathuh ba katba ki pulit ki dang pahara ha khmat jong katei ka dorbar, ha ka por 10.40 baje mynstep, ki la don ki riew paidbah, kiba don kumba 200ngut bad kitei ki don  da ki tiar kiba nep, kum ki tari, u sohmynken dung, ha kaba la ialam da U bah Wantei Kupar Swett bad U bah Tobias Tiewdop, ha kaba ki la sdang ban ialeh pyrshah ia ki pulit kiba pahara ha khmat katei ka iing dorbar bad ha katei ka jing ialeh pyrshah, ki la don 5ngut ki pulit kiba mynsaw bad ba la hap ban leit phah sumar ha ka CHC ha Ichamati bad hadien ba la ai jingsumar malu mala, la pyllait noh ia kitei kiba mynsaw.
Ki pulit ki la ioh ar tylli ki ejahar halor katei ka jingjia, ong shuh shuh ka khubor.
Shillong: Ka Seng Nongrep, Khasi-Jaintia Farmers’ Association (KJFA) ka la kha tnat ha Mawkynrew Block da kaba pynskhem ia ka Unit jong ka ha Jongsha ha ka 27 tarik mynta u bnai, Iaiong, 2019.
Ha ka jingialang jong ki nongrep jong ka thain Jongksha, Dienglieng, Mawjrong, Lynshing, Mawkynrew bad na kiwei kiwei ki shnong.
La pynskhem ia kane ka Unit da ki nongkitkam jong ka KJFA central Body.
Ki nongkitkam jong kane ka Unit ki dei Chairman u Bah Langbor Nongpluh, Vice-Chairman u Bah Marphrad Khiar,  Secrtary u Bah Firstborn Nongrum, Assistant Secretary u Bah Tholy Longshiang bad Treasurer i Kong Presibon Rynjah.
La pynskhem ruh ia ki Executive Member jong ka Unit.
Ka jingialang kaba la long ha kane ka sngi ka la rai ruh ban khot ia ka jingialang jong ki nongrep kaba kham heh hadien.
Lah ban kdew hangne ba kane ka Unit, ka la dep pynlong ia ka jingialang jong ka ha ka 26 tarik jong u bnai ba la dep bad ki la iakren halor shibun ki jingeh kiba ki nongrep jong ka thain Block Mawkynrew ki iakynduh.
Ki nongrep kiba la poi sha ka jingialang ki la iaphylliew jingmut ruh halor kumno ban weng noh ia kine ki jingeh.
Ki la sngew dei eh ba marwei marwei kim lah ban leh ei ei ban weng ia ki jingeh hynrei ki la pynpaw ka jingkyrmen ba lehse, da kaba iatylli lang ki nongrep lyngba ka seng, ia ki jingeh lah ban jop bad ba ka sorkar ruh kan kham shah shkor ia ki jingeh jong ki.
Te haba pynkut iawai, “ka tyngkan, ka peit ka khmih" shuwa ban ryngkoh, kadei ka kyntien nyngkong nyngshap naduh ka longrympei u khun khasi khara!Khublei shibunB:N:- U nongthoh u pdiang iaki jingkynthoh ne ki jingmut ba la pynsngew hakane ka bynta!!!Shri.Dap B.Syngkrem.
Ka Telangana Board of Intermediate, ka don ha ka jingshah kynthah kaba jur, halor ka jing thurmur ka jing pynmih result jongka, ha kane ka sien bad halor katei ka jingthurmur, ka Board, ka la beh kam ia uwei u nonghikai bad ka dain kuna sa ia kawei pat ka nonghikai bad ka daw ka long namar ba  ki bakla ban ai marks, ha kaba ki ai da u ‘0’ ha ka jaka ban aid a u 99.
Na ka liang jong ka komiti kaba lai ngut, ba la thung da ka sorkar, ka la ai ia ka kaiphod, halor katei ka jingleh torit bad halor katei ka kaiphod, ka  Board of Intermediate Education (BIE), ka la shim ia ka rai ban pynsaja ia ki nonghikai kiba leh torti.
Ka BIE, hynnin ka sngi, ka pynbna ba ka la dain kuna T.5hajar pyrshah ia ka Uma Devi, kaba dei ka nonghikai jong kawei ka skul Private, kaba khein marks, ia ka Navya, kaba dei ha ka sobjek Telegu, kaba ialeh ia ka klass 12 bad katei ka la aid a u ‘0’ ha ka jaka ban ai ’99.
Ka Uma, ka la shah beh noh ruh na ka kam hikai na ka skul jongka.
Ka BIE, ka la beh kam ruh ia U  Vijay Kumar, u nonghikai jong kawei ka skul, uba trei kum u scrutiniser bad u bym shym la peit bniah satia ia katei ka jingbakla khein marks ka Uma.
Ka la don ka jing iakhih jong ki kmie ki kpa, ki samla pule bad ki liang pyrshah, ha kaba ki dawa ban pynshitom ia ki bor pyniaid jong ka Board, ia ka  Globarena Technologies bad ka  IT company, namar ba ki don bynta ha katei ka kam leh torti.
La iathuh ba ki la don 20ngut ki khynnah skul, kiba la pyniap ialade bad katei ka la pynlong ia ka sorkar Jylla, ba kan phah korek biang ia ki jubab jong ki 3lak ngut ki khynnah, kiba pheil ha kane ka eksamin ba ladep.
Shillong: Ka Nationalist People Party (NPP), Meghalaya  ka la kyntait war ia ka jingkynnoh ka Congress, ba ka NPP ka long kum u suri kup snieh langbrot ka BJP.“Naduh ba sdang, ka NPP kam ju long kum kita ki suri kup snieh langbrot kumba la  kynnoh ka Congress", la ong u President ka NPP u Dr WR Kharlukhi haba kren sha ki lad pathai khubor mynta ka sngi.
Ka Congress ka la kynnoh ba ka NPP ka dei tang u suri kup snieh langbrot, hadien ba u President ka NPP u Conrad K Sangma, u la leit synran ia u Myntri Rangbahduh ka ri, u Narendra Modi ha ka por ba u thep kyrteng kum u kyrtong MP na Varanasi Parliamentary constituency, ha Uttar Pradesh dang shen.
“Ngi dei ha ka National Democratic Alliance (NDA) namar ba ka BJP ka khlem wanrah shuh ia ka Citizenship Amendment Bill (CAB) 2016 ha Rajya Sabha", la ong u Dr Kharlukhi.
“Hynrei namar ba ka BJP kam shym la pynlong ain ia ka CAB ha Rajya Sabha, ka NPP ka la rai ban don bad ka NDA.Te kam don kano kano ka jingong ba ngi rieh ne suri kup snieh langbrot", u la ong.
Haba kylli aiu kan leh lada ka BJP kan wanrah biang ia ka CAB, u la ong, ka NPP kan ieng ban iakhun pyrshah beit namar ka ieng na ka bynta ban iada ia ki paidbah ka dong mihngi.
U iathuh ba ha ka 29 tarik Kyllalyngkot 2019, ka jingialang baroh ki seng na ka dong mihngi hapoh ka jingialam u Conrad K Sangma ha Guwahati, ka la rai ban pyrshah ia ka CAB bad ha ka 9 tarik Rymphang, ka jingialang bah ka NPP, ka la shim ia ka rai ba lada pynurlong kam ia ka CAB, yn weng noh na ka NDA.Ha kawei ka liang, u President ka NPP) u la kynnoh ba ka jingkynthah ka Congress ia ka NPP, ba ka dei ka suri kup snieh langbrot, ka dei ka jingjler sain pyrthei namar ba ka la nang ring sdot ialade.
“Kane ka dei ka jingthoh bad jler saiñ pyrthei ka Congress bad ka jingmih ka MDC elekshon, ka la paw ba ka la jan duh jait ha Jaintia Hills bad kyrmen ba ki paidbah kin ai kajuh ka jubab ia ka Congress ha ka 23 tarik Jymmang jong kane ka elekshon MP".
Shillong: Ka jingpynlong ia ka dorbar Shnong Shella, ka la iaid beit iaid ryntih mynta ka sngi, ong ka khubor na ki nong pyniaid jong ka dorbar Shnong Shella.
Ka dorbar kaba la sdang ha ka por 11baje mynstep, ha kaba don kumba 400,500ngut kiba leit shong dorbar, ka la pynthymmai ia ki nongkitkam jong ka dorbar Shnong bad katei ka kynthup ia U Bah Wantei Swett, kum U Secretary, U bah Sharlan Dop kum U Treasurer bad U bah Robert Kharrubai, kum U Asstt Secretary bad la pynskhem ruh ia ki dkhot jong ka Executive Dorbar, kiba wan mihkhmat na ki Kher bapher.
Ki lad khubor, ki iathuh shuh shuh ba ha ka por 11baje mynstep, ha ka por ba ki paidbah, ki leit ban rung sha iing dorbar, ka la don ka jing khanglad da ki pulit, kiba ieng ha khmat ka khyrdop jong ka iing dorbar, hynrei, haba ki paidbah, ki la tur shakhmat, ki pulit ki la ailad ia ki paidbah, ba kin rung shapoh ka iing dorbar bad katba ki rangbah, ki dang ia shong dorbar, la iathuh ba ki don bun sa ki kynthei kiba dang pahara ha ki maw kyndon ha khmat jong ka iing dorbar.
Hynrei ha ka por 12baje nohsngi, haba la wai ka dorbar bad haba ki paidbah, ki la sdang ban ia leit phai noh, ki pulit ki la ktah kti bad bom lathi ia ki kynthei kiba don ha khmat ka dorbar bad katei ka la pynsat sia ia ki rangbah kiba don ha iing dorbar, ha kaba ki rangbah, ki la sdang ban ia kawang maw, ia kawang shuki shabar ka iing dorbar, sha ka liang ba ki don ki pulit.
Hynrei kham hadien, haba ki pulit ki la kynran dien, kumta ka jing ia kulmar ka la kut noh, ong shuh ka khubor bad kam don satia ka jing mynsaw na ki riew paidbah.
Katei ka dorbar, ka dei kaba la pynbeit naduh kham mynshwa, ha kaba ki nongshong shnong jong ka Shnong Shella, kiba don shabar shnong ruh, ki la leit ban ia shim bynta lang.
Shillong:Ki khynnah ka Shillong Lajong sa shisien pat ki la lah ban khur nam jop sa shisien pat ha kane ka jingiakhun ba saw jong ki khlem pat da shah pynliem teng shisien ruh ha ka jingiakhun ba la long myn hynnin ka sngi ha ka Hero Junior League, hadien ba ki la lah ban pynliem ia ka Guwahati Town Club da shi kol ha ka jingialehkai ba la long ha Nehru Stadium ha Guwahati.
Ia katei ka shi kol, na ka bynta ka Lajong la lah ban thep da u Wadajied K.Ryngkhlem ha ka minit ba 60.
Da kane ka jingjop, ki Khynnah ka Lajong ki don hakhlieh duh ka miej iakhein point da 13point na ki san sien iakhun.
Ka jingiakhun ban wan jong ki pyrshah ia ka GTC, kan long ha ka 4tarik u Jymmang ha Shillong.
Shillong:Ka IInd Mawutieng Invitation Football Tournament ba la pyniaid da ka Mawutieng Sports and Cultural Club ha madan Thohlyndit, Sohryngkham ka la nangjam shaphrang ha kaba ka Kharumnuid FC bad ka Laitlum FC ki la khur ia ka jingjop.
Ha ka jingialehkai ba nyngkong ka kynhun ialehkai Kharumnuid FC ka la pynliem ia ka Riwar United FC.Haba phai sha ka jingialehkai kaba la long hapdeng kitei ki ar tylli ki kynhun kala long shisha kaba iakhaid bha wat la baroh arliang ki players ki la lah ban pyni ia la ki jong ki sap ban iohrah ia ka thong.
Tad haduh ba kut ka kylla step ki la iakhaid da mar shi kol.
Haba bteng ia ka kylla miet ki la pyrshang tyngeh ban ioh thep kol biang hynrei kim shym la lah ban pynurlong.
Kumta lah rah noh sha ka tie-breaker ha kaba ka Kharumnuid FC ka lah khur ia ka jingjop da 4-3 kol.
Ha ka jingialehkai ba-ar ka kynhun ialehkai Laitlum FC ka la pynliem da 2-0 kol ia ka Dream Clippers.
Ia kitei ki kol lah ioh ban thep da u Wanlambor Kharkongor ha ka 21 minit bad u Pyntngenlang Kharumnuid ha ka 67 minit.
Na ka liang ka synjuk ka pyntip ba kan pynialehkai ia ka 1st Semi-final ha ka 4th Jymmang, 2019.
Ha kane ka sngi ka King XI (Smit) kan iakhun pyrshah ia ka Young Star FC (Shillong) ha ka por 2.00 baje janmiet.
Ka synjuk ka khot ka wer ia baroh ki riew ieit phutbol ban ia wan ban sakhi da la ki jong ki khmat ia kine ki jingialehkai.
Ka bai rung na ka bynta ki nongpeitkai ka long tang 30 tyngka marwei.
Shillong: La ioh jingtip, ba ki don ar tylli ki trok, kiba shah thang mynta ka sngi, dang step phyrngab hajan kudam jong ka Food Corporation of India (FCI), ha Mawlai.
La iathuh ba kitei ki trok, ki shah thang ha ka por kumba ar baje eiei mynta ka step.
U Rupang.
com, u dang wad ia ka khubor ba bniah halor katei ka jingjia.
Shillong: Ka Citizenship Forum hapoh ka jingialam u Samla Banshai Marbaniang ha ryngkat da ka jingiatreilang bad ka HYC Mawsynram Circle ka khot ka iawer ia baroh ki Rangbah Shnong, ki Mulor lem bad kiwei kiwei ki riew rangbah kynthup ruh haduh ki khun samla kynthei bad shynrang kiba shong ba sah hapoh u pud u sam jong ka Mawsynram C&RD Block lem bad kiwei ruh ki shnong kiba marjan kiba dang hap hapoh ka jingkhmih jingpeit jong ka MeECL Mawsynram Sub-Division ba kin iapoi khlem pep shapoh ka jingialang kaba la pynbeit ha ka 4 tarik u Jymmang (May) 2019 ka ban long hapoh ka Hall jong ka Mawsynram Higher Secondary School (MHSS) naduh ka por 12 baje mynsngi.
Hapoh kane ka jingialang ngin ioh ban iatai bad phylliew jingmut na bynta shibun kiei kiei ki mat kiba kongsan naduh ka jingpyndonkam ia ka bording elektrik bad ruh kiwei ki bynta kiba kynthup ha ka liang jongka roi ka par lyngba ka jingkhmih jingpeit jong ka Sorkar Jylla.
Jowai: Ka AMPSTA ha ka Executive kaba la long ha Khliehriat, ka la rai ban ai por ia ka sorkar jylla 3 bnai ban pynskhem ia baroh ki nonghikai kiba Primary School bad kumjuh ia kito ki nonghikai ha ki Deficit School ki bym pat shym la regularize da ka tnad Education jong ka jylla.
U Ma Kyrmen Shylla, myntri ka sorkar Jylla, haba kren ha ka jingialang ka AMPSTA, ha ka Sngi Saitjain ha Khliehriat:RupangHa kane ka sngi Saitjain ba la dep, ki Nonghikai Primary School hapoh ka Lama jong ka All Meghalaya Primary School Teachers’ Association (AMPSTA) ki la pynlong ia ka Beinnial Conference ka ba 7th ha Good Shepherd Secondary School, Ladrymbai ha kaba u myntri ka tnad Revenue bad Disaster Management etc, u ma Kyrmen Shylla u la long u kongsan ha ka jingiadon ryngkat u ka kong P.Dkhar kaba dei ka SDSEO bad ruh u Superintendent of Police ka East Jaintia Hills, Vivekananda Singh Rathore.
Ha ba kren ha kane ka Conference ki Nonghikai, u bah FC Shullai u la ong ba ka sorkar jylla ka dei ban ithuh noh lane pynskhem ia baroh kito ki nonghikai ki bym pat ioh regularization.
U bah Shullai u la ong ruh ba ki don ki Nonghikai jong ki Deficit School ki bym pat regularized bad kane ka la jia hangne ha Khliehriat.
Ha ka jingshisha, ka bor ban leh ia kane ka shong tang ha ka District School Education Officer.
U bah Shullai u la kynthoh tyngeh ruh halor ka jingshah kynnoh ‘Tainted’ ki nonghikai ha kaba u la ong ba katkum ka CBI report kaba nyngkong kam shym don kita ki ‘Tainted’ katba kane ka paw tang ha ka CBI report kaba ar, kaba la dep submit sha u Chief Secretary ka jylla.
Kawei pat ka jingdawa ki nonghikai ka long ban pynioh tikna ia ka tulop jong ki nonghikai.
“Ngi ki nonghikai ngim ju ioh tulop tikna bad ngam tip na kaei kadaw ba wat ha ia ka Sanction kaba na ka bynta u bnai March April bad May ruh ym shym pat ioh haduh mynta.
“Lada ngim ioh tulop kaba tikna ban pynbiang ia ka iing ka sem jong ngi, kumno kin khmihlynti ba ngi lah ban ai ka jinghikai kaba janai sha ki khynnah skul", la ong u bah Shullai.
Ka CPF ruh kam pat treikam pura bad u la kyntu ia ka sorkar bad ia ka tnad ba dei peit ia ka pule dangle ba kin pyntreikam pura ia ka CPF bad ha ka juh ka por ban pyntreikam ia ki scheme shongthait lane ka Retirement Benefits.
“Dei ha u snem 2003 ba ngi la ujor sha ka iing bishar High Court bad hadien 10 snem, ka iing bishar ka la pynmih ia ka hukum ba ka sorkar kadei ban pyntreikam ia ka Retirement benefits sha ki nonghikai.
U MLA ka thain bad uba dei ruh u myntri sorkar, u ma Kyrmen Shylla haba kren u la kyntu ia ki nonghikai ba kin ai ia ka jingiatreilang bad kane ka sorkar hapoh ka jingialam u Conrad Sangma khnang ban pynurlong ia baroh ki jingdawa bad ban weng ia ki jingeh jong ki nonghikai.
“Ki nonghikai ki dei ki nongsain dur ia ka lawei bad kum ka sorkar ngi don ka jingkitkhlieh kaba khraw ha kaba iadei bad kino kino ki jingeh jong ki nonghikai", la ong u ma Shylla.
Varanasi:Katkum ka Election Commission, ka jingdon jingem U Modi ka la long haduh 52% ban ia nujor bad ha ka elekshon 2014.
Ki jingdon jingem jong u baroh haduh ka 31/3/2019 ka poi T.38,750 ka pisa kaba don ha kti bad ha bank ka don tang T.4143 bad sa T.1.27klur ka pisa kaba u buh fixed deposit ha SBI bank.
Ia kitei baroh la tip ha ka por ba hap pyni ia ki jingdon jingem haka por ba leit buh kyrteng shuwa ban sdangka election.
Ula ong ruh ba um don case eiei kaba pyrshah ia u.
Ha u 2014 ka jingdon jingem jongu tang T.32,700 kum ka pisa ba don ha kti, ka bank balance T.26.05 lakh bad fixed deposit Rs 32.48 lakh.
Kolkata: Ka Mamata Banerjee, myntri rangbah ka West Bengal bad kaba dei ruh ka nongialam jong ka TMC, ka la ther tyngeh mynhynnin ka sngi ia U Narendra Modi, myntri rangbah duh ka Ri.
Ha ka jingialang paidbah ha East Midnapore, ka Mamata, ka la kynthoh, da kaba ong ba ha ka jingim jongu, ym shym la burom satia ia la ka jong ka tnga.
“Phim shym la burom ia la ka jong ka tnga, kumta kaei ka burom kaba phin ai ia u paidlang jong ka Ri" ong ka myntri rangbah.
Ka Mamata, ka la ther ia U Modi, namar ba ha ka kot thep kyrteng jongu, um tip satia ia ki jingdon jingem jong ka tnga jongu.
“U Myntri rangbahduh, ula thoh ba um tip ia ki mar ki mata, kiba ka tnga jongu ka don.
Ngam kwah ban kynthoh ia kitei ki phang, hynrei ka jingleh, ka la hiar dor palat bad ka la pynbor ba ngan kren paidbah" ong ka nongialam TMC.Ha kawei pat ka khubor, U Nitish Kumar, myntri rangbah ka Bihar, uba dei ruh U President ka JD(U), ula kren shai mynta ka sngi, ba kam don kano kano ka bor ha ka pyrthei, kaba lah ban knieh noh ia ka bhah kyrpang bad u da maham ia ki paidbah, ba kim dei ban shah ialam bakla ha kitei ki rukom kren pynbieit da mano re mano.
Ha ka jingjia mynta ka sngi, ka Smriti Irani, kaba dei ka kandidet jong ka seng BJP na Amethi, ka la leit jngoh dalade ia ki iing kiba la bam duh da ka ding ha ka shnong Purab Dwara bad la iohi ruh ba ka Irani, ka la mareh lang ban leit tong um, na ka bynta ban tem ia ka ding, kaba dang klang ha kawei na ki iing ha katei ka shnong.
Ha kawei pat ka khubor, U Sunny Deol, kandidet BJP na Gurdaspur, ula ia kynduh ia U Narendra Modi, myntri rangbahduh ka Ri ha Delhi.
Shillong: Kum shi bynta ban kyntiew ia ka rep ka riang jong ka thain Mawlai bapher bapher u MDC ka Mawlai u bah Teibor Pathaw u la lum ia ka jingialang ha ka 27 tarik u iaiong 2019 ban peit ia ka bit ka biang bad ban wad lad lynti ban wanrah ki lad jing myntoi na ki lad sorkar.
Ha kane ka sngi ladon lang ki nongialam ka M19 SSO kynthup ia ka women’s Wing bad Youth Wing, ha ryngkat ki briew pawkhmat ka shnong Mawlai.
U bah Teibor Pathaw u ba la ai ia ki symboh jingtip bad ki lad ki lynti bad kular ban ai ka jing ia trei lang ban iarap haba ki ia kynduh jingeh bad pan ruh jingia trei lang ban law ia ki sohkyrdot jingkhuslai kaba Kila dep ban mad jingeh.
Ki shnong ki ba wan ban shim bynta ha kane ka sngi ki long ka Umrynjah, Umjathang, Mawsiatkhnam,Nongkalew,Umsaw bad Mawtawar.
Na ka liang ki nongrep ki la pynpaw ia la ki jingeh kaba ki ia kynduh kaba shu kut tang ha ki jing khuslai ha la shimet, namar ba ym don mano mano ban sngewlem ia ki jingeh jong ki.
Ha kane ka sngi la thaw ia ka " Synjuk ki Nongrep ka Mawlai Pyllun".
Shillong: U symbud myntri rangbah ka jylla u bah Prestone Tynsong u la ong ba teng teng ki skhim sorkar kim shym la poi sha ki briew kiba dei hok bad ka poi pynban sha ki bym dei.
Haba kren myn sngi thohdieng, kaba dei  ka sngi kut jong ka jingialang ki nongri dohkha ha State convention Centre, u bah Prestone u la ong, “Sngewbha ai ka jinghikai bha ia ki Field Demonstrator (FD) ha man ki block ban iarap ia ki nongri dohkha bad dei ban ai jingshakri kaba hok ban ioh jingmyntoi ki nongrep ba dei shisha".
U la ong, “Namar ba teng teng tang ba iadei bad u FD kiba don jaka tang 1 inshi ki ioh jingiarap ba ri dohkha".
U la ong ruh ba ka Mission teng teng kam poi shano shano ruh namar ba ki nongrep ba shisha kim ioh jingmyntoi.
“Ka pynkhuslai namar ba kiba dei hok ban ioh kim ioh", u la ong.
U la iathuh ba ka la don ruh ka Farmer parliament mynshem snem ha kaba ki la don ki rai ba ka sorkar ka dang eksamin na ka bynta ki nongrep.
Ha kajuh ka por, u la iathuh ba naduh 2019-20, ka sorkar ka la pyntreikam ka Mission kaba ar ban kyntiew ia ka kam ri dohkha ha kaba la mang T.367 klur na ka bynta 5 snem.
Ha kane ka jingialang, u la iathuh ruh ba u la ioh die haduh T.60 hajar na ka jingdie ia ki dohkha na ka pung kaba rit jongu kaba u don ha Umsning, ri-Bhoi.
“Ha ka por ba khang dohkha ban wanrah nabar mynshem snem, nga kynmaw ka dor ka dohkha ka kiew ar shah lai shah", u la ong.
“Nga don kawei ka pung dohkha ha Umsning ha kaba nga la sei ia ki dohkha na pung mynshem snem bad ngi la die ha iew Rynjah ha ka dor T.300 bad ngi kamai T.60 hajar namar ba ki briew ki kwah ban bam ia ki dohkha kiba im kiba shu sei na pung", u la ong.
U la ong ba ka kam ri dohkha ka dei ka lad kamai kaba biang tam namar ba ka suk bad ka kabu ia kito ki bym donkam bym donjam.
Ka dorbar pyllun kaba 7 jong ka kur Doloi kan long ha ka 30tarik Iaiong  2019 ha Warmawsaw ha ing jong i kong Bisolin Doloi, naduh ka por 10 baje mynstep.
Ka kyrwoh na u general  secretary  jong ka kur u ma  Center  Doloi,  ka khot bad wer ia baroh ki para kur kiba sah sha jngai bad shajan ba kin sngewbha ban shim iakane ka khubor kum ka jingpyntip ban ia wan khnang khnang ha katei ka sngi khnang ba yn lah ban pyndep ia kiba bun ki kam ba donkam jong ka kur baroh kawei.
Shillong: Ka Khasi Students’Union Bangalore Unit ka la pynlong ia ka 2nd Meghalaya Freshers’ Meet cum Cultural Program ha ka 28 tarik u Ïaiong 2019 ha JSS Campus, Indian Institute of Nursing, Bangalore.
Ha ka jingialang ba la pyniaid da ka samla Sweety Syiemlieh, la wan ia shim bynta shitrhem da ki samla pule Khasi na kylleng ka jylla Karnataka.
U kongsan ha kane ka sngi u long u samla Donald V Thabah, General Secretary KSU CEC bad u symbud kongsan u dei u samla Biangbor Lyngdoh Paliar, Organising Secretary KSU CEC.Ha ka jingialang, la ioh jingkren na kine ki ar ngut bad na ka kong Elizabeth Nongbri, kaba long ka longkmie Khasi, kaba treimon sngewbha ha Bangalore.
La ioh jingkren ruh na u samla Pynkmenlang Sanmiet, President KSU NEHU Unit, samla Rymphang Nongsiej, President KSU Bangalore Unit bad u sama Emosjohn Nongsiej, General Secretary KSU Bangalore Unit.
Baroh ki nongkren ki la ai mynsiem ia ki samla pule Khasi ha Bangalore ba kin long kiba adkar ha ka iaid ka ieng, ba kin minot thop ha ki jingpule ki jong ki khnang ban wanrah burom ia ka iing ka sem, ka jaidbynriew bad ialade shimet ruh kumjuh.
Ki la kyntu kynpham ruh ia baroh ki Khasi ha Bangalore ba kin long kiba ia tylli bad kiba kloi ban iarap para Khasi ha kano kano ka khep.
Shuh shuh ki la kren ruh ia ka jinglong kyrpang jong ka Jaidbynriew ha ka liang ka riti ka dustur, ka ktien ka thylliej bad ka mynnor jong ka Jaidbynriew kaba ai ia ka snap kaba kyrpang ia ki Khasi.
Ki la sneng ruh halor ka jingdonkam ban pynduh noh ia ka jingiasngew pher thain bad niam para Khasi bad ban sngew kawei kum ki khynriam, ki pnar, ki bhoi, ki war, ki maram, ki lyngngam bad ki diko kiba pynlong ia kawei ka Jaidbynriew Khasi kaba iar.
Ka KSU Bangalore Unit ka la pynkup burom ruh ia ka samla Bamelari Lyngdoh kaba la ioh ia ka khusnam Gold Medallist ha ka Master of Social Work (specialised in Medical & Psychiatric Social Work) na ka Alva College Moodbidri, Mangalore University.
Ka KSU ka la ai khublei ruh iau samla Iada Martin Marbaniang, u ba la pyndep ia ka exam IPS na ka jylla Karnataka.
Une u samla u dei u Khasi uba nyngkong ban ioh ia katei ka kyrdan na Bangalore bad mynta u la trei kum u Superintendent of Police ha kane ka jylla.
ki nongialam ka KSU CEC ki la pyntip ba ki la buddien halor ka jingdawa jong ka KSU Bangalore Unit ban tei noh ia ka Meghalaya House ha Bangalore bad ka sorkar Meghalaya ha u bnai Jymmang 2018, lyngba u Myntri Rangbah ka jylla Meghalaya u la pynbna ba ka jingshna ia katei ka iing kan urlong ha u Risaw 2018.
Ha ka jingbuddien ka seng la ioh jingtip na u ma Coming One Ymbon ba la ithuh bad jied ia jaka ban shna ia katei ka iing ha khapsor Bangalore bad ka donkam satang ban mynjur u myntri rangbah ia katei ka jaka.
Ka Meghalaya House ha Bangalore kan iarap shibun ia ki Khasi ha Bangalore lada ki bahaiing ki donkam ban wan ia kynduh ia ki.
Kumjuh ruh kan iarap ia kito ki paradoh parasnam kiba thmu ban wad jaka pule ne trei ne kino kino ki kam ha kane ka sorbah.
Ka State Bank of India (SBI), ka don ka jingthmu ban pynkylla ia ki rukom trei kam jongka, naduh ka 1tarik Jymmang bad kata ka long ba kan pyn ia snoh ia ki jingshim bad ki rukom thep pisa jong kito kiba don account bad katei ka Bank sha ka jingtip jong ka  Reserve Bank of India (RBI’s) bad katei kan pynrit ia ka sut jong ki nongshim ram bad kito kiba don pisa hapoh shilak ha SBI, kin ioh ia ka sut kaba kham heh.
Ki jingkylla, ki long ba lada don pisa hapoh T.1lak, ka SBI, kan ai sut 3.50 percent, lada don pat palat ia ka T.1lak ka sut kan long 3.25 percent.
Nangta ka SBI, kan pyniaid ia ka sut na ka jingthep pisa bad ka jingai ram ruh, nangne shakhmat thik, kat kum ka ain jong ka RBI.Ki Bank ha ka jingshisha, ki ju ai ram ha ki kyndon jong ka  Marginal Cost of Fund Base Lending Rate (MCLR) lane ka jingbuh dor ia ka sut, katkum ka jingsngew  shaniah ia kito kiba shim ram na Bank bad kim ju pyntrei kam ia ki ain jong ka RBI sha ki nongshim ram, hynrei ka SBI mynta kan pyniaid da katei ka ain bad ka sut kan kham duna nangne shakhmat.
Lyngba ka jing pynkylla jong ka RBI, ia ka dor jong ka sut, mynta ka SBI, ka la nang pynduna ia ka sut sha ki nongshim ram, kaba long da 10 basis point lane  0.10 per cent ia kiba shim ram shna iing, kaba hapoh T.30lak, katba kiba shim palat ia ka T.30 lak kin hap siew ha ka dor kaba  8.60-8.90%.
Ka SBI, ka la nang pynhiar ruh ia ka MCLR jongka da 5 basis point lane 0.05 percent bad mynta ka long 8.50 percent na ka bynta shisnem.
Ki nongialam Congress bun-synrap jingmut, ki dei ban kylli shuwa na u Dr.Mukul Sangma, balei um shym pyntreikam ia ka Inner Line Permit (ILP) haba u dang long Chief Minister, namar ka High Level Committee (HLC) kaba thung da ma u hi, kaba la buh Chairman ia nga, ka la dep phah sha u naduh u November 2012, ba katei ka kynhun HLC ka dawa beit ban pynrung noh ia ka ILP ha Meghalaya.
Ban shu pynkynmaw, u Dr.Mukul Sangma, Chief Minister, da ka Notification kaba 4.9.2012 ula jied hi bad pynmih ia ki kyrteng jong 4 ngut ki Minister jong u, Bah P.Tynsong, Dr.R.C.Laloo, Bah H.D.R.Lyngdoh bad Kong Ampareen Lyngdoh kum ki dkhot katei ka HLC.Nalor kitei ula thung sa 3 ngut ki MLA, 3 ngut ki CEM ka jylla, 3 ngut ki Khlieh Nongsynshar Hima, 3 ngut na ki kynhun Civil Society kyrpang bad sa 3 ngut na kawei-kawei ka seng NGO, kiba kynthup ia ka KSU, JSU, FKJGP bad 6 tylli kiwei pat.
La thung ruh ia u Bah Jopthiaw Lyngdoh IAS kum u Secretary katei ka Committee.
Nga la lyngngoh haba la mih katei ka hukum ha thmit jong ka election 2013, ha kaba nga la ong ia u Dr.Mukul ba kan bha ba kan shimti ia kane ka kam da ka Sorkar thymmai, kaban sa wan shen, hynrei um shym sngap.
Haba la hukum u Khlieh, nga la lum ia ka jingialang jong kitei ki kynhun baroh ha Meghalaya Secretariat bad hadien 3 sien ba la iashong, tang kawei ka sur jong ki babun ka la mih, ba la donkam noh ia ka ILP ha ka jylla.
Kumta la phah sha u Dr.Mukul ia ka jingsngew katei ka kynhun HLC.Tangba ban ym long shiliang iano-iano, ia ka jingsngew jong ki katto-katne ngut kiba ai jingmut la kajong ruh la phah lang.
la phah ruh ia ki kot memorandum ba la iohpdiang da ka Komiti.
Kaba pynkyndit pat ia baroh ka long ba ha ka election 2013 ba la wan biang ka Congress bad u Dr.Mukul Sangma ruh ula shimti sa shisien kum u Chief Minister, balei um shym pynrung bad pyntreikam ia ka ILP? Ha ka jaka ka ILP u Dr.Mukul ula pynrung pynban da ka ain, Shongwai Ing 2013 (Landlord and Tenancy Act 2013), kaba dap da ki jingduna suda.
Kumta kane ka long tang ban pynkynmaw ia ki nongialam Congress, ia kaei kaba baroh ki dang iakynmaw lut bad ha kajuh ka por ban kylli na ki, la ki don aiu eh kaba long kyrpang, kat haduh ba ki da dawa ban khot ia ka Dorbar kyrpang ka Assembly ban iakren halor kane ka kam.
Lada dei ban ther ia ka jingbakla u Mukul te baroh kiban iahab jingmut ban khot noh mar-mar.
U  Archbishop ka Colombo, U Cardinal Malcolm Ranjith, ula pynlong mynta ka sngi ia ka jingknia mass, ha ka iingmane kaba don ha syndah jong ka jaka sah jongu hi bad ia katei ka jingknia mass, la pyni paidbah ha ki telebishon bad pynsngew paidbah ha ki radio ha kylleng ka Sri Lanka.
Ki kristan kiba shim bynta na la iing, ha ka por ba pyni paidbah ia ka lehniam knia mass ha Sri Lanka, ba la pyniaid da U Archbishop ka Colombo.
“Ngim lah ban pyniap iano iano ha ka kyrteng jong U Blei, ka la dei ka jingjia kaba sngewsih tam kaba la jia" ong U Archbishop ha katei ka lehniam kniamass, ha kaba la don lang U  President katei ka Ri, U Maithripala Sirisena, U myntri rangbahduh, U  Ranil Wickremesinghe bad U President barim, U  Mahinda Rajapaksa.
Hadien ka jinglehniam, la don ruh ka jingthang mombati ban kynmaw ia kitei ki briew kiba iap bad kiba mynsaw ha ka jinghiar thma ki ehrang.
Ka Sri Lanka, ka don 22 million ngut ki briew.
U Archbishop, u iathuh ba ka don ka jingmaham ba kin don biang ki jinghiar thma ha ki iingmane bad kumta u pyntip ba yn nym don ki jingiaseng Sngi U Blei.
Ia ki Muslim ruh, la bthah ba kin ia duwai sngi thohdieng, ha la ki jong ki iing namar ba ka don ka jing suba, ba ki dang don kiba thmu ban hiar thma, da kaba pynbthei bom.
Wat la kim don ki jingiaseng, hynrei ki baje ki tied ha baroh ki iingmane lem bad ki jingthang mombai.
U kpa bad arngut ki khun shynrang jongu, kiba donkti ha kaba hiar thma ha ka sngi Easter ha Sri Lanka, ki la shah siat iap, haba ki shipai katei ka Ri, ki la leit hiar thma ia ka iing jongki, ha ki ar sngi mynshwa.
Ka iing kaba ki don ki shikpa shibun, ha kaba ki ia leh thma bad ki shipai.
Katei ka jingjia, la pynthikna da ki pulit jong ka Sri Lanka mynta ka sngi bad la iathuh ba U Zainee Hashim, U Rilwan Hashim bad u kpa jongki, U  Mohamed Hashim, uba dei ruh uwei na kiba don bynta ban saphriang khubor ha ka social media, ba dei ban hiar thma bad pyniap lut khoit ia kito ki riew pyrshah niam.
Kitei ki lai ngut, ki dei napdeng ki 15ngut kiba la shah siat iap ha ka Sngi Thohdieng, ha ka thain mihngi jong katei ka Ri.
Ka Sri Lanka, ka don mynta ha ka jing peit siar kaba jur bha bad la iathuh ba ki don 10hajar ngut ki shipai, kiba pahara ha kylleng ka Ri bad kiba dang thwet ia ki ehrang Islamic State kiba don ha kylleng ka Ri.
Na ka Jingpynthei bom jong ki ’riew pyntriem ba khieñduh ha kane ka Easter Sunday ba la dep ha Sri Lanka, ka AJYWO Central Body, ka la dawa jur na ka Sorkar Meghalaya bad ki Dorbar Shnong ba ki dei ban kyndit bynriew noh na ka bai oh thiah ban peitngor bha ia ka rung ka mih bad ka shong ka sah beaiñ jong ki briew kiba nabar ha ki shnong ki thaw bad ruh hapoh u pud u sam jong ka Jylla baroh kawei khnang ban yn lah ban kiar ne iada na ki jingma kiba ap ia ka Jylla bad ki trai ri trai muluk rit pait ha kiba bun rukom.
Ka Meghalaya, kadei kawei na ki jylla ka Ri India kaba suk bha ban shah hiar thma na ki kam pyntriem jong ki ’riew kheiñduh (suicide bomber terrorists) kumba la jia ha Sri Lanka, Spain bad ha kiba bun ki bynta jong ka India bad ka pyrthei.
Ka Sorkar Meghalaya ka dei  ban kyndit bynriew noh mynta.
Ka jingbym shim khia ka Sorkar Jylla mynta la 47 snem ba ngi la ioh Jylla, ban thaw ia ki aiñ kiba pyrkhing ban tehlakam ia ka jingwan tuid kyrthep bad shong sah ki briew kiba nabar hapoh ka Jylla ka long ka daw bah ka ban buh  ha ka jingma ia ka Jylla na ki kam pyntriem kiba lah ban jia ha kano re kano ka por bad ruh ka ban sa ktah ia  ki trai ri trai muluk rit pait hadien habud" ong shuh u Bah Reachingson Siangshai, Vice President jong ka AJYWO Central Body.
Ka Jaintia Hills, khamtam ha East Jaintia Hills kadei kawei na ki thiañ ha ka Jylla Meghalaya kaba jur bha ka jingwan  kiew kyrthep jong ki nongwei ki bym ithuh ithaw shuh.
Ngim tharai ba ka Sorkar Jylla lane ki Dorbar Shnong kum ha ki thaiñ Jowai, Phramer, Ladrymbai, Khlieriat, Sookilo, Sutnga, bad  Elaka Narpuh bad  kiwei kiwei de ki thaiñ ba kin ioh jingkheiñ lane tip lut ia kine ki nongwei,  la ki dei ki ei? Ki wan nangno? Ki sah haei? Ki wa leh aiu hange ha Jaintia Hills bad kumta ter ter" ong shuh shuh u kyrwoh na AJYWO.Ka AJYWO ka la ong shuh shuh ba, na kawei ka sorkar sha kawei pat, ka por jong ki, ka  kut tang ha ka ia kawang ktieh kawei ka political party ia kawei pat.
Ym don kano kano ruh ka sorkar kaba patiaw ia ka iap ka im jong kit rai ri trai muluk rit paid jong ka Jylla haduh mynta kaba  la treh shisha ban wanrah ia kita ki aiñ kiba pyrkhing na ka  bynta ban tehlakam ia ka rung ka mih, bad ka shong  ka sah be-aiñ jong ki nongwei ha ka Jylla.
Shaei ki 60 ngut ki nongmihkhmat jong ka Jylla kiba ngi lah jied? Don aiu shalyndet kaba pynlong ia ki ban kyllaiñ jelabi barabor na ka por sha ka por halor ka jingiaid dawa jong ki sengbhalang ka Jylla ban thaw ia kiba kum kita ki aiñ ba satar  na ka  bynta ka jingmyntoi jong ki  trai ri trai muluk rit pait ka jylla.
Kaba sngewsih mynta ka long ba, lada kum ha kane ka dur, ka Sorkar Meghalaya ka trei kam na kawei ka sorkar sha kawei pat mynta la 47 snem, kat kum ka rukom long rukom man mynta, kan ym slem shuh ba ka ka jylla Meghalaya ba kan sa kylla long kum ka Jylla Tripura.
Ban thaw ia ki aiñ ba ia dei na ka bynta ka tulop, allowances, bad kiwei kiwei de kiba dei na ka bynta ka jingmyntoi jong ki nongmihkhmat jong ngi, ka shim por tang ha ka shisien shong Assembly katba ban thaw ia ki aiñ ki ban iada ia ki trai ri trai muluk rit paid jong ka jylla mynta la 47 snem ba ngi ioh la ka jylla ruh ka sorkar kam pat  lah satia.
Tang ia ka Meghalaya Residents Safety and Security Act-2016 ruh kaba la sdang shna naduh u snem 2014 ruh, haduh mynta ym pat lah ban pyntreikam ia ka.
Ko Sorkar Meghalaya! Ynda ngi la long kum ka Tripura bad ynda lah wan ka sorkar hange ha Meghalaya ka bym dei shuh ka jong ki trai ri trai muluk ka Jylla, hangta phin sa iohi ba tang ha ka shikyllipmat kin sa thaw ia ki aiñ ba pyrkhing jong ki bad pyntrei kam pura ruh ia ki na ka bynta ka jingbha ka miat jong ki briew jong ki hi, ki  bym dei shuh kit rai ri trai muluk jong ka Meghalaya.
Shwa ba ka um kan poi ha ryndang, ka AJYWO ka kyntu iaki Dorbar Shnong ba kim dei shuh ban dang iai ap sah tang ha kita ki aiñ tehlakam mynder ri jong ka sorkar Meghalaya ki bym ju dep thaw shuh lano lano ruh, hynrei ki dei ban pyndonkam la ka bor bad ka iktiar jong ki ban shim hi ia la ki jingkit khlieh ha ka ban peit ngor bad tehlakam bha ha la ki jong ki jong ki shnong ki thaw ia ka rung ka mih, ka trei ka ktah bad ka shong ka sah beaiñ jong ki nongwei kiba wan kiew kyrthep man la ka sngi khlem kut shuh sha kane ka jylla jong ngi, pynkut u kyrwoh na ka Seng.
Mr.Reachingson SiangshaiVice President,AJYWO Central Body: Jowai.
Ka seng ajywo kala dei ban leh kyrkieh da ka kam,sam da ki notice ha kylleng ki nongkyndong bad kyrpad ban pynlong da ka public meeting ha kylleng ki shnong, khnang ba ki paid ka bri u hynniew trep hynniaw wasa kin ioh jingpynshai ,khnang ba kan ym mih jingkulmar ha dien,.
U Zenith Sangma, nongialam jong ka seng Congress, ha ka sngi thohdieng, ula kynnoh pyrshah ia U Conrad K Sangma, nongialam ka seng NPP, ba u la shet kylla ia u paidlang ka Jylla bad ka daw, ka long namar ba u leit synran ia U Narendra Modi, ha ka jingthep kyrteng jongu ha Varanasi.
U Zenith, u thoh ha ki social media, ha kaba ula ong ba U Conrad, u shu kren tang na jrong, ban ong ba ka NPP, kam don bynta satia bad ka seng BJP  bad U Zenith, ula ong ba U Conrad, mar ia kut ka elekshon ha ka Jylla, ula leit sha Varanasi ban kyrshan tyngeh ia u kpablei jongu, U Narendra Modi.
Ki trai shnong ka Jylla lem bad ki rit paid, ki duwai jur, ba ka BJP, kam dei shuh ban wan ha ka bor, hynrei U Conrad, u leit ban kyrshan ia ka jinglong kandidet jong U Narendra Modi.
Nangta U Zenith, u kynthah ruh halor ka rai jong Conrad, ha kaba iadei bad ka  Citizenship (Amendment) Bill, da kaba u ong ba U Conrad, u ju ong ba ka NPP, kan mih noh na ka jing ia treilang bad ka BJP, lada jia ba yn mynjur ia katei ka ain ha Parliament bad halor katei, U Zenith, ula ong “Hato kan dang don jing myntoi ban wad ia u doktor, ynda haba u nongpang u lah iap".
Ka sor bah Guwahati, mynta ka don ha ka jing peit siar kaba shyrkhei bha, namar ka jingsyier ia ki kam lehnoh jong ki ehrang ISIS, kumba la jia ha Sri Lanka.
Ha ka jingkren ha kawei ka news portal na Guwahati, U Commissioner of Police, Kamrup (Metro), Deepak Kumar, u iathuh ba ki pulit, ki la pynkhreh bha ha baroh ki kut pulit bad nangta sa ka jing pahara ka la iaid bha, khamtam ha ki jaka khappud jong ka Jylla.
La iathuh shuh shuh, ba ki pulit syntiat, ki don mynta ha la ki jong ki kam bad ki dang wad bniah halor ka jinglong jingman ha ka sor Guwahati bad kiwei de ki bynta ba marjan.
Ki nongialam liang pyrshah, hynnin ka sngi, ki la leit ujor sha ki bor pyniaid elekshon, halor ka jingbuh ia ka kyrteng BJP, ha ka jaka kabadon ka shap Lotus bad katei ka dei, ha ka jaka ba pyni paidbah ha shwa jong ka sngi thep vote ha Barrackpore Constituency jong ka Jylla West Bengal.
Ki nongialam jong ka seng Congress, ba kynthup ia U  Abhishek Manu Singhvi bad U Ahmed Patel, ha ryngkhat ki nongialam ka Trinamool Congress, ba kynthup ia U Derek O’Brien bad U Dinesh Trivedi, ki la ia kynduh ia U  Chief Election Commissioner, U Sunil Arora ban ujor halor katei ka jingleh jong ka tnat elekshon.
La iathuh ba ha ki mashin EVM, ki don ki shap jong ki kandidet ha ryngkat bad ki kyrteng jong ki kandidet lem bad ki dur, hynrei, ha ka jaka kaba don ka shap jong U Lotus, la pyni ia ka dur bad ka kyrteng jong u kandidet bad nangta sa ka kyrteng jong ka seng ruh, ha kaba la thoh BJP.U Dinesh Trivedi, uba dei u MP jong ka seng Trinamool, na katei ka Constituency, ula kren shai ba katei ka dei ka buit ban tuh ia ki vote na ki mashin EVM.Na ka liang ka elekshon komishon, la iathuh ba ka la thoh sha U Chief Electoral Officer, ka West Bengal bad hangta la iathuh ba kitei ki mashin EVM, ki dei kiba la pyndonkam ha u snem 2014 bad ka jingdon ka kyntien BJP, kam da thaw eh, ba ka mut ia ka kyrteng jong ka seng sain pyrthei.
Ha ki khyndiat sngi ba ladep, U Kanye West, ula pynlong ia ka jingrwai niam ha kawei jaka phlang ha Coachella bad mynta katei ka jaka phlang, ka la kylla long ka jaka kaba remdor shi katdei, namar ba kito ki nongshim bynta ha katei ka jing ia seng bad U Kanye, ki la tyrwa ban die ia u phlang, uba ki ia shong ha katei ka sngi, ha ka dor kaba remdor shi katdei.
U Kanye, ula pynlong ia ka jing ia rwai niam, ha ka Sngi U Blei ba ladep, ha Indio, California, ha kaba ula rwai ia ki jingrwai niam ha katei ka jing ia seng kaba kyrpang.
La iathuh ba ha ki por kiba mynshwa, la ju shim bynta, tang kito kiba iajan eh bad u, hynrei ha ka 21tarik mynta u bnai, ki la don 50hajar ngut kiba leit ban ia shim bynta bad hadien katei ka jing iaseng, kito kiba leit ki kam ba katei ka jaka, ka long kaba la kyrkhu bad wat u phlang, uba ki ia shong, u dei u phlang, uba khuid bad kumta kitei ki la pyrshang ban tyrwa die ha eBay.
Na ka bynta shi kham u phlang lem bad ka bai phah da ka dak, ka shongdor $7.90 bad don ruh kaba shongdor $435 bad ha katei ka song ki don ruh sa ki muja kti lane kaba ki ong  ‘Jesus Walks’ kaba shongdor $50, kaba la die ha katei ka sngi ba pynlong jingiaseng da U Kanye.
Ex.Rev.K.LangrinNgi ju lap ba ha ki jingiaseng jong ki Khristan ha kine ki sngi ki Nongmane Blei ki ia mane ia ki Phadar, ki Pastor bad ki nongialam ym ia u Blei.
Hato phi tip balei ia u Abraham la khot u Kpa jong ka jingngeit ne Father of Faith? La khot ia u Abraham kum u Kpa jong ka jingngeit namar ka jingngeit jong u ka long kaba khraw katta katta bad ba ka jingmane Blei jong u ka long kaba shisha ym kum ka jong ngi.
Baroh ngi tip ia u Abraham u don u khun ba la khot Isaak ba la kha na ka Sara ha ka por ba la tymmen bha.
Ynda u Isaak u la sdang samla, u Blei u la kwah ban tynjuh ia ka jingngeit jong u Abraham bad ban iohi ia ka jingmane Blei jong u da kaba u la pan na u Abraham ban knia ainguh ia u Isaak ha ka duwan.
Ha ki dkhot 2 bad 3 u Blei u la ong, To shim noh mynta ia la u khun, u khun marwei jong me, u Isaak, ia uba me ieit eh, to khie leit ruh sha ki lum Moraiah, to knia ia u hangta kum ka jingianguh thang halor uwei na kita ki lum ia uba ngan iathuh ha me.
Te u Abraham u la khie dangstep eh, bad u la teh ia ka jin halor ka kadda jong u, bad u la shim lem bad u ia ki arngut ki samla jong u, bad ia u Isaak u Khun jong u…Ka jingiaid lynti ka long kaba jrong eh.
Ha ka sngi kaba lai u Abraham u la iohi ia uta u lum ba u Blei u la iathuh.
U Abraham haba u la iohi ia uta u lum uba long ka jaka ban knia ia u Isaak, u la hukum ia kita ki arngut ki samla ba kin nangshong hangta.
Ha ka dkhot 5, u Abraham u la ong ha kita ki samla jong u, to sah noh ma phi shane lem bad ka kadda, te ma nga lem bad une u samla ngin ialeit shaduh shatai bad ngin ia mane; hadien kata ngin ia wan kylla pat sha phi.
Katba kita ki arngut ki samla ki nang iashong hangta, u Abraham lem bad u Isaak, tang arngut ki la ialeit kiew ia uta u lum.
U Abraham u la bat ia ka tari ha ka kti, katba u Isaak pat u kit ia ki dieng ban thang.
Ynda la poi ha kata ka jaka ba la ong da u Blei, u Abraham bad u Isaak ki la tei ia ka duwan da kita ki dieng.
Mar ia dep, u Abraham kum u briew uba la iap ha ka jingieit ia la u khun marwei, u la khum ia u Isaak, u la buh ha ka duwan bad u la shim ia ka tari ha ka kti ban dung iap ia la u khun.
Katba u Abraham u dang pynkhreh ia kita kiei kiei baroh, u Blei u dang peit ia u.
Bad hangta u Blei u la iohi ia ka jingngeit bad jingmane Blei kaba shisha shisha jong u Abraham.
Kumta u angel u Trai na bneng u la ong, ko Abraham, to wat buh ia la ka kti ha uta u samla, lymne wat leh ei ei ruh em ia u…….
U Abraham u la khmied ia la ki khmat, bad haba u la peit shadien jong u, u la iohi ia u khunlangbrot ba la suhsat ki reng, ba la pynkhreh da u Blei ban knia ha ka jaka jong u Isaak.
Te u Abraham u la loit noh ia kita ki jingkhum jingteh ia u Isaak, nangta u la shim ia uta u langbrot ba la pynkhreh da u Blei hi bad u Abraham u la knia ha ka jaka jong u Isaak.
Te ynda la dep knia baroh arngut ki la leit phai ban iakynduh ia kita ki arngut ki samla khlem mynsaw.
Halor kane ka jingjia ngi ioh ia ka jinghikai shaphang ka jingmane Blei kaba shisha ne true worship.
Halor kane ka jingjia, don tang khyndiat eh kiba sngewthuh bad tang khyndiat eh kiba tip ia ka jingmane Blei kaba shisha.
Bun bah ki Khristan ki ialeit sha iingmane pynban kim ju mane ia u Blei.
Ha iingmane ki iarwai jam ia ki sur kiba bang, ki duwai jam, ki sngap ia ki nongiathuh khana, ki ai jingainguh, pynban kim ju mane ia u Blei.
Kiba bun ki Khristan ha kine ki sngi shwa ba kin leit sha jingiaseng, ki ju kylli – Mano ban iathuhkhana? Bad ynda la wai jingiaseng, katto katne ki bein ia u nongiathuhkhana bad katto katne pat ki iaroh.
Bun ki iaroh ia u nongiathuhkhana uba stad bad ki klet ban iaroh ia u Blei.
Kumta ha ka jaka ban leit mane ia u Blei ki leit mane pynban ia u nongiathuhkhana.
Don ruh napdeng ki nongiathuhkhana kiba ju sngewtynnad ban kawang ktieh iano iano ha ka jaka ban ai jingiasyllok ia ki paidbah.
Napdeng ki nongsngap ruh ki sngewtynnad eh ia u nongiathuhkhana uba nang ban thaw da ka khlieh, hynrei ia uta uba kren beit na ka ktien u Blei ki ong- Ngi la ngiah ban sngap namar kata ka la rim eh.
Balei ki Khristan kiba leit jingiaseng ki leh pop ynda la mih na iingmane? Ka daw ka long ba ki pyrkhat ba u Blei u don tang ha iingmane.
Bad haba u Chairman u ong, to ngin ia pynwai noh ia ka jingiaseng, ki paidbah ki pyrkhat ba la wai ka jingmane Blei.
Kumta ynda la mih na iingmane ki sdang sa ban ia lorni, bishni bad saindur ban leh ia ki bun jait ki pop pyrshah ia ki para briew namar ki pyrkhat ba u Blei u don tang ha iingmane.
Ki briew mynta ki long kum kato ka kynthei Nongsamaria kaba iakren bad u Jisu (Ioan 4:20) “Ki Kpa jong ngi ki ia mane Blei halor une u lum".
Hynrei u Jisu u ong ia ka (Ioan 4:20) “Ki nongmane Blei kiba shisha kin ia mane ha ka mynsiem bad ha kaba shisha.
Kumta ka long kaba bakla ban pyrkhat ba u Blei u don tang ha iingmane bad ba ka jingmane Blei ka long tang ha iingmane.
Ka jingleit sha ki jingiaseng bah ka long tang ka jingiakynduh paralok bad ban pyni riam thymmai bad ban pynsngewbha ia ki Phadar, ki Pastor, ki Tymmenbasan bad ki nongialap.
Ka long kaba bakla ba kiba leit sha iingmane kin shu peitkai ia u chairman, ia u nongpule bad duwai, ia ki nongrwai choir bad ia u nongiathuhkhana.
Naba ka jingmane Blei kaba shisha ka long ba ngi long ki nongmane bad u Blei pat u nong peit ia ngi.
U Blei u sngewtynnad katta katta lada ngi mane ia u da ka mynsiem kaba shisha watla ngi don ha kamra tang marwei ne arngut.
Ka ktien Mane (Worship) ha ka Bible ka paw nyngkong eh ha (Jen 22:5) kumno ba ka jingmane jong u Abraham ka long ka jingmane kaba shisha ia u Blei, ba u Blei u da sngewtynnad katta katta bad ba u sa ai nam ia u Abraham U Kpa Jong ka Jingngeit (Father of Faith).
Ia ka jingmane Blei kaba shisha la pynshong nongrim kumne:-(1)Lyngba ka Jingpynpaw u Blei:- Ia ka jingmane Blei kaba shisha ym shym la pynshong nongrim na kata ka jingsngewtynnad ia u nongiathuhkhana, ne ia ki nongrwai ne jingput jingtem.
Hynrei ia ka jingmane Blei kaba shisha la pynshong nongrim na ka jingpynpaw u Blei.
Hangno u Blei u pynpaw ia ki Khristan mynta? Ha ka Bible kaba long ka ktien jong U.Namarkata, ka jingmane Blei kaba shisha ka dei kata kaba ka jingiathuhkhana ka long katkum na ka Bible, ki jingrwai ki long katkum ka Bible bad ki jingdwai kin long katkum ki jinghikai jong u Jisu.
Lada bakla ia kane ngi la bakla ha ka jingmane Blei.
(2)Lyngba ka jingpynkhreh:- Ia ka jingmane Blei kaba shisha ym shym la pynshong nongrim na ka jingleh kyrkieh ne kaba shu leh tang dep khlem da pynkhreh.
Ha ka dkhot -3, u Abraham haba u la ioh ia ka jingpynpaw u Blei, watla ka long kaba eh sat ia u ban pdiang, pynban u la pynkhreh ban pdiang.
Ka jingpynkhreh jong u Abraham ka long ba ka u la khot ia ki arngut ki shakri jong u ban ialeit lang, ki diengiap ban thang, u la teh jin ia ka kadda bad u la ialam ia la u khun.
Te kumno pat ba ma ngi ngi ngin pynkhreh haba leit sha ki jingiaseng ne jingmane Blei.
Ka long ba kita kiba dei ban iathuhkhana to kin da pynkhreh bha, kita kiba rwai to kin da pynkhreh bha, kita kiba duwai to kin da pynkhreh bha, kita kiba sngap to kin da pynkhreh bha ban ai jaka ia ka ktien u Blei.
Lada ngim pynkhreh ka jingmane Blei jong ngi ka long kaba thala.
(3)Lyngba ka jingpyniakhlad bad ka pyrthei:- Ha ki dkhot -4,5, la iathuh ba u Abraham ha shuwa ba ma u bad u Isaak kin leit kiew sha u lum ban mane Blei, u la pyniakhlad bad iehnoh noh ia ki arngut ki shakri jong u.
Balei ba u Abraham um shah ia kita ki shakri ban ialeit lang sha uta u lum? Namarba u tip ba lada kin ialeit lang, kin long ki nongpynwit ia u ban knia ia u Isaak.
Ha ka jingmane Blei kaba shisha, lada don ba pynwit, kata ka jingmane kam long shuh kaba shisha.
Ka jingmane Blei kaba shisha ka dei ban long laitluid khlem jingpynwit mano mano ruh.
(4)Ka Jingaiti lut:- Ha ki dkhot 6-10 la iathuh ba u Abraham u la aiti lut ia la u khun ba la kha marwei sha u Blei.
U Abraham u la long kum u briew uba la iap katba u dang rah ia la ka kti bad ka tari ban dung iap ia la u khun namarba u la aiti lut sha u Blei.
Ka jingmane Blei kaba shisha ka long kaba rem dor katta katta ba ym lah ban thied da ka spah.
Khnang ba ngin ioh ia ka jingmane Blei kaba shisha ngi dei ban long kita kiba la iap ha ka jingkwah brai ka pyrthei bad kiba la aiti lut kum ki nongialehkai phutbol haba ki don ha madan.
U Blei u kwah ia ngi ba ngin aiti sha u 100% ym tang 50%.
Kata ka mut ki nongiathuhkhana ki dei ban pynkhreh 100% bad ki nongsngap ruh kin sngap 100%.
(5)Ka jingpynbna:- Hadien ba u Abraham u la iohsngew ia ka ktien na bneng ban yn pyniap ia u Isaak bad ba u la leit shim ia u langbrot ban knia ha duwan, u la pynbna ia kata ka jaka “Jehobah-Jireh" lane kaba u Trai hi un ai.
Da kaba un leh kumta u la pynbna ia u Blei bad ki jinglehbha jong u.
Hangne u Abraham u la pynbna ba u Blei u long uei bad kiei kiei ki jingleh jong u.
Ia kata ka jingmane jong u Abraham u la khot “Praise and Worship" lane ka jingiaroh bad jingmane.
“Praise is Proclaiming what God has done and worship is proclaiming who God is".
Hangne ngi sngewthuh ba ngi iaroh ia u Blei namarba u la leh bha ia ngi, ba u long uba donbor bad uba khrawtam.
Kumta dei ia u Blei ba ngi dei hok bad ia ka jingiaroh ha ka jingmane Blei, hynrei ym ban iaroh ia u nongiathuhkhana.
Ngi mane ne worship ia u Blei namar ba ngim lah ban ialeh pyrshah ia u lano lano ruh.
Ha ka jingmane Blei to ngin pynbna ia ki jingleh bha jong u bad ba u long uba donbor halor baroh …….
Haleluiah.
Q.kiei ki jingmih na ka jingmane Blei kaba shisha?(1) Ban pynioh pat ia kaba la duh noh:- Ha ki dkhot 11, 12 u Blei haha u la iohi ia ka jingmane kaba shisha jong u Abraham, u la ai pat ha u Abraham ia u Isaak khlem kano kano ka jingmynsaw.
U Abraham ha ka jaka ba un duh noh ia la u khun baieit, mynta u la ioh pat.
U Jisu u la aibor ia ki Apostol ban leit ialap bad ban leh kambah bad ki la lah shisha.
Uta u Domdoi na ka shnong Umyiap mynshuwa ruh u la ioh ia ka bor ban pyntyllun ia u maw da ka jingdwai.
Hynrei ma ngi mynta ngim donbor shuh ban leh wat tang iwei i kam phylla.
Ka daw ka long namar ka jingmane Blei jong ngi ka la long kaba thala thalein.
Hato ngim kwah seh mo ban iohi pat ia kaba la duh?(2) Ka jingpynskhem:- Hadien jong ka jingmane Blei kaba shisha jong u Abraham, u Blei u la pynskhem ia ka jingiateh jutang bad u, ba un kyrkhu ia u Abraham bad ia u symbai jong u kat ki khlur ka sahit bneng.
Kan long kumjuh ia ngi lada ka jingmane jong ngi ka long kaba shisha, u Blei un pynskhem ia ka jingiateh jutang bad ngi, ba ngin ioh pat ia ka bor ba ngi la duh bad ba ngin ioh ban leit sha bneng.
Ban pynkut ia kane ka khubor ngan pynkynmaw ia ka jinghikai jong u Jisu shaphang ki arngut ki nongmane Blei (Lk 18:9-14) – u pharisi bad u nongkhrong kiba la ialeit lang sha ka Temple ban duwai.
Uta u pharisi u la duwai kumne, “Ah Blei nga nguh ia Me ba ngam long kum kiwei ki briew kiba shim da ka bor, ki bym hok, kiba klim, lane kum une u nongkhrong".
Nangta u la nang niew ter ter ia ki kam ba bha lajong, “Nga shah jingit arsien shi taiew, nga ai kaba shiphew na kiei kiei baroh katba nga don".
Uta u nongkhrong pat um nud wat tang ban khmied ia la ki khmat namar ba ki briew ki peit ibein ia u, u da thap ia la ka shadem bad u la duwai, “Ah u Blei to isynei ia nga uba pop".
U Jisu u ong ba u pharisi u la leit phai khlem ioh ei ei katba u nongkhrong pat u la ioh ia ka jingpynksan.
Kiba bun na ki nongmane Blei ha kine ki sngi ki long kum u pharisi kiba leit sha iingmane da ka jingsarong bad jingibein ia kiwei ia kiba u Blei um sngewtynnad ban iohi bad ban peit.
To ai ba kane ka khubor ba nga la thoh sha phi kan long ka jingkyrsiew thiah ba phin kyndit bynriew noh da kaba pynthymmai noh ia ka jingmane Blei khnang ba ngin ioh pat ia ka bor bad ba u Blei un sngewbha pat ia ngi.
Amen.
Ki pulit syntiat jong ka India bad ka Bangladesh, ki don ha ka jing peit siar kaba jur bha ha kine ki sngi, halor kawei ka mesej kaba la thoh da ki ehrang Islamic State, kaba ki la byrngem ban hiar thma shen ia ka thain shatei lam mihngi.
Ki heh pulit syntiat na Bangladesh, ki pynsngew ba ki la iakren bad ki pulit na India bad ki la rai ba kin syntiat bha ha kine ki sngi, halor kawei ka jingthoh, kaba ong  ha ka ktien Bengalee ‘Shigroi Asche Inshallah’ (Da ka mon U Blei, ngin sa wan shen)’.
Katei ka jingthoh ka don ia ka logo jong ka  Al Mursalat, kaba dei ka kyntien arabic bad kaba mut ia ka(JMB), kaba la hiar thma tyngeh ha  Holey Artisan Bakery ha Dhaka lai snem mynshwa.
Ki pulit syntiat ki shim ba katei ka jinghiar thma, ka thew na bynta ka Bangladesh bad sha ki bynta jong ka thain shatei lam mihngi jong ka India, ha kaba la shim ba ka  JMB, ka trei kam bha.
Katei ka dei ka seng lehnoh, ha kaba ki dkhot kiba dang shu rung thymmai, ki dei na  Bangladesh, West Bengal bad na Assam.
“Ngim shym la kyntait satia, ba kan lah ban don ka jinghiar thma shen ha Bangladesh bad ha ki bynta ba marjan kum ka West Bengal bad ka Assam bad kumta ngi shim khia bha ia kane ka jingthoh.
Ngin nym leh ia kajuh ka jing bakla, kaba la leh da ka Sri Lanka" ong u heh pulit na Bangladesh.
Ka dei ka jingjia kaba la kham slem, hynrei ki jingshisha, ki dang wan paw pyrthei ha kine ki sngi bad kata ka long halor ka nusip jot jong ka Linda Hannon, kaba dei ka samla barim jong U Elton John, ha kaba ka la hap ban iam pait dohnud dohnam, haba U Elton, ula pynpep ha ka minit kaba khadduh jong ka sngi ba kin ia kyntiew kurim.
Ka Linda, 75 ka iathuh ha ka makasin Mirror, ba ka jing pynkhreh, ka la biang lut nadong shadong, na bynta ka sngi ia poi kha jongki, hynrei, ka la kyndit kumba iuh tdong bsein, haba tang khyndiat taiew, shwa katei ka sngi, ba U Elton, uba la buaid jawsheh, ula phone ia ka shiteng miet bad ula rai ban sangeh noh ia katei ka jing ia poi kha jongki.
La iathuh ba hadien ba ula leh kumta, ula don ha ka jing kulmar jingmut kaba jur haduh katta katta, ha kaba ula don jingthmu ruh ban pyniap noh ialade.
Nga shait kynmaw “U shu sngap mynthi bad um ju kren eiei, hynrei nga tip kham hadien ba um thikna ialade, la u dei u shynrang ne u kynthei".
Ka iathuh shuh shuh ba ka la pynbor ia u, ba kin iaid beit shakhmat ia ka jing ia thoh, namar ba ka ophis pyniathoh, ka la buh tarik, na bynta katei ka kam bad ka kmie jongu ruh, ka la dep thied ia u kek, hynrei U Elton John, ula kyntait khatduh iawai.
Ka Linda ka kam ruh ba U Elton, ula thaw jingrwai ia ka, hadien ba ula pynsangeh ia ka jingiathoh shong kurim bad katei ka jingrwai, ka dei kaba ula ai kyrteng Someone Saved My Life Tonight bad ka iathuh ba ki kyntien, kiba ong ‘You almost had your hooks in me, didn’t you dear?’, ka dei kaba u thew shaphang jongka.
U Elton, 72, kham hadien, ula ia shong bad ka samla na Germany, ka Renate Blauel, hynrei hadien saw snem ki la ia pyllait sanshyieng noh bad katei ka dei ha u snem 1988, ha kaba ula sngewthuh ialade, ba um dei ban ia poi kha bad ki kynthei, hynrei, u dei ban ia poi kha bad u para shynrang.
Mynta U Elton u ia poi kha bad u para shynrang, U David Furnish bad ki la ia don 2ngut ki khun.
Ka phlimT.1,186 klur ha kylleng ka pyrthei.
Ka phlim, ka la lah ruh ban pynliem ia kaka dei kaba ioh kamai bun eh, ka la ioh T.398 klur ha u snem 2015.
Ha ka pyrthei baroh kawei, ka phlim ka ioh kamai T.2,130klur tang hapoh ki ar sngi bad mynta la pyni ha ki 46 tylli ki iew ba heh jong ka pyrthei, ba kynthup ia ka India ruh.
Ka China, ka dei kawei na ki Ri, kaba pynmih kamai bha ia katei ka phlim thymmai kaba long T.10,75klur, ha kaba ka sdang da ka jingioh lum kaba T.747klur ha katei ka Ri.
Da ka jingjop jong ka Liverpool hynnin ka miet ia ka Huddersfield Town, kumta ka Liverpool, ka la wan ha khmat duh ha ka jingialehkai jong ka English Premier League, da kaba ka ioh 91 point.
La ioh thep kol, na ka liang jong ka Liverpool, da U Nabi Keita ha ka shi minit jong ka jingialehkai, nangta sa U Sadio Mane ha ka minit kaba 23 bad kaba 66 bad U Mohammed Salah, ha ka minit kaba 45+1 bad kaba 83.
Ka Manchester City, mynta ka ioh 89 point bad ka wan ba ar ha ka jingiakhun ha ka League bad ka City, ka la pynliem ia ka Manchester United da 2-0, ha ka jingialehkai ha ka Sngi Balang, ha kaba la ioh thep ia ki kol, lyngba U Bernardo Silva ha ka minit kaba 54 bad nangta sa U Leroy Sane ha ka minit kaba 66.
Ka Tottenham Hotspur, ka wan ba lai, da kaba ka ioh 70, ka Chelsea ka wan ba saw, da kaba ka ioh 67 point.
Ka la mih ka jing ia siat kaba jur hynnin ka sngi, hapdeng ki ehrang pyrshah ia ki shipai jong ka Sri Lanka bad katei ka dei ha ka por ba ki shipai ki leit kynra ia ka nongbah Sainthamaruthu, 200 mer na Colombo, ban thwet ia ki ehrang, kiba don kti ban pyniap ia 253ngut ki briew ha ki hotel bad ki iingmane bapher ha ka Sngi U Blei ba ladep.
Ha katei ka jingjia, la iathuh ba ki don bun na kitei kiba la pyniap noh ialade bad nangta ki don sa kiwei pat kiba pynphai kuli ia ki shipai kiba leit tur sha katei ka jaka kaba ju shna ia ki bom bad ki sopti ban pyniap ialade.
Ki shipai ki ngeit ba katei ka dei ka jaka, ha kaba kito ki hynniew ngut ki ehrang, ki bam smai ruh ialade, ba ki kyrshan ia u snar duh jong ki ISIS, U  Abu Bakr al-Baghdadi, ha shwa ba kin leit hiar thma sha ki hotel bad ki iingmane.
Na katei ka jaka la ioh kurup ia 150 tylli ki tiar pynbthei, shi lak tylli ki bearing, ki riam jong ki ehrang ISIS, ki laka bad ka drone camera.
Ki lad khubor, ki iathuh shuh shuh ba la lap ia 15 tylli ki met iap na katei ka jaka ia siat bad 6 tylli, dei ki metiap jong ki khynnah rit.
Ka jing ia siat hapdeng ki shipai bad ki ehrang, ka la sdang naduh ka miet jong ka Sngi Thohdieng bad la iathuh ba ki don na kitei ki lehnoh, kiba la pyniap ialade, hadien ba kim lah shuh ban ia pyni bor pyrshah ia ki shipai.
La iathuh ba ki don ruh 3ngut kiwei pat kiba mynsaw.
Katei ka long katba kum ka jingioh khubor mynta ka step Sngi Saitjain.
Shillong: Ka Joint Action Committee jong ka shnong Mawlai, ba la khot da ka HYC Mawlai Circle, ka la rai ban pynlong ia ka jingdeng lama iong mynta ka sngi, ban pyrshah halor ka jingshah pyniap bein jong U bah Dismarlin Lyngdoh Lyngkhoi, u pulit Home Guard, ha ki nongniah trok, kaba la jia ha ka miet jong ka 24tarik Iaiong 2019 ha ka kudam jong ka FCI, ha 10 mer, Ri Bhoi District.
Ka JAC, ka dawa ia ki pulit ba kin kem mardor ia kitei kiba donkti ha katei ka kam pyniap ba triem ia U bah Dismarlin bad la iathuh ba ka JAC, kan ia kynduh ha ka Lah Sngi U Blei, na ka bynta ban buh tarik, na bynta ka jingialang bah ha Mawlai, ban pyrshah jur halor katei ka jingpyniap ia U bah Lyngkhoi.
New Delhi:  Ha kane ka elekshon Lok Sabbha 2019, ki don haduh 80ngut ki kandidet, kiba lum pisa online, na kito kiba sngew dei, na ka bynta ban pan jingiarap, ba kin iakhun ia ka elekshon.
Kitei ki lum pisa lyngba kawei ka seng, kaba kyrteng Our democracy.
in, kaba la seng da U  Anand Mangnale, ha ryngkat bad u nongthoh khubor ba rim, Bilal Zaidi.
U Kanhaiya KumarU Zaidi, u iathuh ba ka rukom siew, ka dei tang na ka bynta kito kiba don account ha India bad ki lah ban siew pisa sha katei ka seng.
Na ki 80ngut ki kandidet, kiba lum pisa, ki don 78ngut ki nongialam  kiba kyrshan bad iarap ban lum pisa lem ia kitei ki kandidet bad la iathuh ba haduh ka 23tarik Iaiong 2019, ki la lah ban pynmih pisa T.1.6klur, ha kaba la bei pisa da ki  8934ngut ki briew bad na kitei kiba ialeh elekshon, ki kynthup ia 51ngut kiba iakhun na ki tiket jong ki seng, katba 27ngut kiba iakhun kum ki kyrtong shimet.
Ka jingpoi ka pisa haduh mynta, la iathuh ba ki kandidet shimet, ki ioh lum tang T.4.65lak, katba kaba tam nangtei, kaba long T.1.59klur, ka lei sha ki 51 ngut kiba iakhun na ki parti bad la iathuh ba u kandidet jong ka seng CPI, U  Kanhaiya Kumar, ula ioh lum haduh T.70lak bad kaba dei ruh ka jingioh lum pisa kaba bun tam na kitei ki kandidet haneng.
Ki don 18ngut ki kandidet na ka seng  Communist Party of India (CPI) bad ka  Communist Party of India – Marxist (CPM), kiba lum pisa ialade na katei ka online, katba ka   seng Aam Admi Party (AAP) and Bahujan Samajwadi Party (BSP) ki don mar san ngut ki kandidet.
Nangta sa ka Congress, ka don 2ngut ki kandidet kiba lum pisa online bad uwei na kitei u dei U  Nana Patole, uba ialeh pyrshah ia U  Nitin Gadkari, uba ia khun na Nagpur bad utei ula ioh lum pisa haduh T.81,750.
U Dr Ashok Tanwar, uwei pat u kandidet jong ka seng Congress, u dei uba ialeh na  Sirsa constituency bad utei ula ioh lum pisa T.2,300.
Na shibun kiwei, U Tej Bahadur Yadav, uba dei u shipai BSF, uba la shah beh kam, namar ba u ujor ia ka jingsniew ka bam kaba la ai ia ki shipai ha ka kam, ula ioh lum T.16,751 bad utei u iakhun pyrshah ia U Narendra Modi myntri rangbahduh na Varanasi.
Shillong:Kito kiba smat peit video bha ha kine ki sngi ha ka youtube, ki shait iohsngew ia ka jingkren kaba ong “If you like my channel please tell to your friends but if you don’t like please tell me so that i can make it the best (lada phi sngew ieid ia kane ka channel iathuh ia ki paralok jongphi, lada phim sngew ieid, sngewbha iathuh ianga, ba ngan thaw sha kaba bha tam)" bad kitei ki dei ki video kiba la pynmih da U bah Storyteller Lyndon.
U Bah Storyteller Lyndon, u dei uba na ka shnong Wahkaji, South West Khasi Hills District bad ki video jongu, ki ju mih byllai ha ki mobile jongphi bad kitei ki kynthup ia ki jingrwai niam, ki khana lyngkot, ki biria bad shibun kiwei kiwei.
Na shibun kiwei pat, ki don ki video, kiba ki nongpeit ki sngew tynnad bha ban peit bad kitei ki kynthup ia ka khana shaphang “Nga ar met na u khyllah jait" bad nangta sa U Ma Tap Nep.
Ban tip kham bniah, halor ka jing donsap jong utei u rangbah, U Rupang.
Com, ula iakren bad U Bah Storyteller Lyndon, ha kaba ka jingiakren, ka long kumne harum –Rupang: Katno snem phi la sdang mynta ban pyndonkam ia ka social media kum ka youtube lane kiwei kiwei pat? Nga ngeit phi sdang shwa da kaba phi thep ia ki jingrwai Khasi bad ki jingrwai niam ha ka youtube bad ha ki snem aiu, phi sdang ia kitei?SL:Nga la sdang iaki Social Media naduh ka snem 2008 bad iaka Youtube nga sdang ha u 2009 hynrei nga shu shna kumto khlem upload video, dei ha ka 19 tarik February 2017, nga la sdang ban Monetize iaka Channel bad ha kato ka por nga dang don tang 37 Subscribers bad nga la sdang ban Upload Video, da kaba ring katba lap katba shem bad sdang ruh ban upload ki jingrwai.
Rupang:Mynta ngi iohi, phi la shna shibun ki drama lyngkot, ki khana lyngkot, ha kaba phi pynmih ha ka you tube, haba kumta ki bun bha ki nongpeit kai? Kumba katno ki don na bynta kawei ka video lyngkot?SL:Ka kam Video kadei ka Hobby jong nga kumta nga shait shna ki drama lyngkot hynrei ka jingbun jongki nongpeit pat ka shong ha ki jait Video;ki don ki Video kiba shimiet ki nongpeit ki poi 35/40 hajar bad wat haduh shilak ruh hynrei ki don pat kiba tang 30 hajar etc.Haduh mynta ka Total View jong ka channel jongnga ka la kot sha ka 53 Million tam ki viewers bad 83,000 tam subscribers.
Rupang:Phi ju siew ia kito ki nongialehkai kiba ju iaid lang bad phi kylleng kylleng? Naduh kaba ring, haduh kaba shna lane edit ia ki video, phi leh hi, ne phi don da ki nongtrei? Ki don katno ngut ki nongtrei jongphi baroh haduh mynta bad la phi siew tulop ne phi shu siew beit katba kum ka jingdonkam?SL:Naduh kaba thoh khana, Camera man Director bad Editing nga leh hi, shaphang ki artists, nga siew ka jingsiew ka long beit tang por donkam.
Rupang:Kiei ki video jongphi, kiba iaid iew bha ha kine ki sngi, lehse kum u ma tapnep lane kiwei pat? Katno ngut eiei ki don kiba peit ia kitei ki video kiba iaid iew bha bad la kitei kiba peit ki dei tang na Ri Khasi ne na India ne na kylleng pyrthei ruh?SL: Ki Video kiba la iaid iew bha ka dei ka “Nga armet na u Khyllah jaid", Bud sa “U Matapnep", bad katto katne ki jingrwai kum ka jingrwai “na ki daw balei" ka lah kot 1.1 million views.
Ki Nongpeit hi ki bun napoh Meghalaya, wat la ki don na USA, UK, ITALY, GERMANY bad kiwei kiwei.
Hynrei kiba bun da khein kyllum te 79% na India bad 21% nabar India.
Rupang:Ha ka you tube, phi ju ai jingmut ruh ia kiwei, ba kin kamai pisa na ka you tube, haba kumta ka jingbuh video ha ka you tube, ka don ruh ka jing kamai pisa? Lehse katno kaba phi shait ioh antad ha ka shibnai, lane kaba kiwei ki lah ban ioh lada ki leh ban pyndonkam ia ka sap jongki?SL:Ka jingbuh Video ha Youtube ki don ar jait kaba kamai pisa da kaba shu Upload kumto hadien ba lah ioh approve ia ka channel.
Ka jingioh na Youtube kam long stable namar ka shong haki bnai ba ioh bun view, don ki bnai kumto 1500dollar, don ki bnai ba ioh 1200 dollar,1000 dollar kumta terter.
Ka jingioh hi ka shong haka Channel standard level kata ka dei ha ka jingbun ki Subscribers bad ki views ha ki video.
Ka jingbuh Video lane Film ha Youtube ki don ar rukom kawei kadei ka free views, hynrei ngi shu ioh share 46% na kaba mih na kato ka Video bad ngi lah ban check ia ka earning man ka 12 kynta na youtube studio, hynrei ka don pat ka pay per view ha kaba u nongpeit u hap ban siew shwa ban peit iaka video,ka jingiaid bad ka jing bym iaid ki video ka shong ha ka quality.
Rupang:Ngi iohi ruh ba mynta ki don kiba pynmih ia ki phlim lyngba ka you tube bad kaei ka jing iohi jongphi, ia ka lashai jong ka kamai kajih, ka jingsei ia ka sap ka phong jong ki samla jongngi, lyngba ka you tube bad khamtam iaphi, uba la dei uwei na ki riew shemphang ha kane ka lain, kaei kaba phi don jingthmu shuh shuh nangne shakhmat?Nga iohi ba ka Youtube ka iarap shibun iaki Samla donsap ban kamai ja kpoh,hynrei ka Youtube ruh kam dei kaba suk, namar ngi ki khasi ngi rit pait, lait noh tang kito kiba lah ban ai Subtitle te ki don jingkyrmen, nga ialade hadien ka SILVER Button lane Awards ha ka 100k subscribers ngan sa pynkylla noh iaka rukom shna video ban long worldwide.
Ki don shibun bah kiba nga lah pynshna youtube Channel bad ki lah don ruh kiba lah sdang kamai, watla ki dangrit ka jingioh.
Rupang:Kaei ka jingai jingmut jongphi ia ki news portal ruh kum U Rupang, ba kin khring ia ki nongpule ha sor bad ha nongkyndong bad ha kylleng ka pyrthei ruh?SL:Ha ka jingiadei bad ki Portal news kum u Rupang,nga don ban ai jingmut ban monetize ia kane ka Site ha Adsense lada phim pat monetize.
Hynrei da phi lah dep ka donkam iaphi ban promote iaka site jongphi lyngba ka Google Adwards bad ban pynmih ruh iaki khubor haka ktien phareng,khnang ba ki briew kylleng ka pyrthei kin sngewthuh,namar kumba 100Millions ngut ha man la ka minute ki briew kylleng ka pyrthei ki wad iaki kynja news ha net,te lada phin ioh bun ki Visitors ka earning jongphi ruh ka heh,namar nga ialade ruh nga don ka website ha Blogger ba nga kamai daki jinghtoh.
Rupang:Namar ba phi don ha kane ka lain, phi tharai, ki don katno ngut ki Khasi, kiba la lah ban kamai pisa lyngba ka social media, kum ka facebook, twitter, you tube lane kiwei pat ki lad bad katno ki kamai antad ha ka shibnai?SL:Ban kamai na facebook,Twitter,Instagram etc,ngi ki khasi ngimlah laitnoh tangki Celebrities kiba lah don followers da ki Millions namar ka jingsiew ruh ka rit,hynrei ka Youtube,Blogger ets kidei ki best social Media platform ban kamai pisa.
Hynrei tang kawei kaba nga kwah ka long ba ki samla kin concentrate ha ki Social Media na ka bynta ban kamai pisa, lyngba ki affiliate programme, blogger, youtube etc.ban adjust iaka jingkyrduh kam kyrduhjam.
Khublei shibun ehU Blei un kyrkhu iaphi.
Shillong: Hapoh kane ka hynriew snem ba la leit, ka la don ka jingkiew kynsan ka jingshna pung dohkha jong ki riew shimet ha ka jylla sha ka 21,821 tylli bad 61 tylli ki pung shnong.
Na kane ka jylla kala ban pynmih 8 hajar metric tonne (MT), kaba kiew 150 percent ha kine ki 40 snem.
Haba kren ha ka jingialang bah ki nongri dohkha hynnin ka sngi ha State Convention Centre, u Additional Chief secretary u KN Kumar, ula ong ba kane ka jingkiew ka jingpynmih dohkha, ka long ha kine ki 6 snem naduh ba la pyntreikam ia ka Meghalaya Aqua Culture Mission naduh 2012 ha ka jingmang pisa kaba T.161 klur.
Shwa ia kane kata ha kine ki 30 snem tam, ka jylla ka pynmih tang 4800 metric tonne (MT).
Mynta hapoh ka Mission kaba ar ne Meghalaya Aqua Culture Mission 2.0 kaban long 5 snem, la mang T.378 klur bad T.55 klur lah dep ioh ia ka pisa na ka sorkar pdeng.
Ka sorkar kala buh thong ban pynmih sa 15000 metric tonne (MT) ha kane ka san snem ban wan.
Haduh mynta ki don 22 hajar ngut ki nongrep ba ri dohkha kiba ioh jingmyntoi na kane ka mission.
Ha kajuh ka por, u la kyntu ia ki nongri dohkha ban thaw noh ia ka seng jong baroh ki nongri dohkha ha ka jylla, khnang ba kin lah ban leh ia ki kam na ka bynta ka jingbit jingbiang jongki.
Ia kane ka dorbarbah ki nongri dohka la plie da u myntri ba peit ia ka kam ri dohkha, u bah Comingone Ymbon uba la pynpaw ba kane ka dorbarbah kan ai jingmyntoi shibun ia ki nongri dohkha ban kyntiew ia ka ioh ka kot bad ka kamai kajih jongki.
La don lang ki heh ki hain ha kane ka sngi ba kynthup ia u P Sampat Kumar, Commissioner & Secretary, Fisheries, Secretary, Fisheries ka I R Sangma bad ka Director, Fisheries kong A L Mawlong.
Shillong: Ki nongialam ka UDP Sohra khamtam na ka thain Khatar Shnong ki la artatien jur ia ka rukom leh jong u MLA ka Sohra uba dei na ka PDF u bah Gavin M Mylliem ha kaba iadei bad kane ka elekshon MP kaba dang shu dep shen.
Haba iakren bad uwei na ki nongialam ka UDP Khatarshnong u bah Riskhem Prang mynta ka sngi, u la kam ba kumba la ioh jingtip na ki nongkyrshan bad ki nongialam ka PDF na ka thain Khatarshnong, u MLA um shym la kitkhia ban trei na ka bynta ban kyrshan radbah ia u kyrtong ka Meghalaya Democratic Alliance (MDA) u Dr Jemino Mawthoh.
“Ngi la ioh jingtip ha kaba u MLA u la bthah ia ki nongkyrshan bad ki nongialam jongu ba kin leh katba ki sngew bit khlem da bthah ba kin kyrshan ia u kyrtong ka MDA", la ong u bah Riskhem.
“Ka jingioh sngew ia kane ka sur na ki paidbah, ka long kaba sngewsih bad ki nongialam ka MDA, ki dei ban shim khia ia kane", u la ong.
U Bah Riskhem u la kam ruh ba napoh napoh ka la don ka jingleh arsap u MLA ka Sohra da kaba phah kyrshan ia u kyrtong ka Congress.
Ha ki jingialang paidbah ruh um ju wan mih hynrei u la shu aiti ha ki briew jongu bad kane ka jingbym don ka jingiakitkhia lang bad ka jingleh arsap, ka la pyllong artatien ia u kyrtong ka MDA ban bat nam tam na Sohra.
“Watla katta, ngin sa peit ha ka result ha ka 23 tarik Jymmang ban tip haduh katno u kyrtong ka MDA un khur vote na Sohra", la ong u bah Riskhem.
Lah ban kdew ba katkum ka jingtip la don ka jingartatien na kiba bun ki jaka ha kaba ki don katto katne ki paralok ka MDA kum ka NPP, PDF ki bym ai ka jingkyrshan kaba pura ia u kyrtong monlang u Dr Jemino uba iakhun na ka shap ka UDP ha kane elekshon MP ba dang shu dep.
Beh noh iaka PDF naka mda ban liem syndon saka sorkar.
Kat haduh mynta ka janmiet, ki Pulit ka Ri Bhoi kim pat la ioh ban kem ia ki nongniah trok kiba la donkti ha ka ban shoh pyniap ia u Bah Disnarling Lyngdoh, u Pulit Home Guard bad uba dei u Nongap pahara (Security) ha ka kudam buh marbam (FCI) kaba don ha Mawsmai, Jerobad Ri Bhoi.
Lah ruh ban kdew hangne, ba u Bah u Disnarling Lyngdoh, u la khlad noh hynnin ka sngi ha Robert Hospital Shillong, kata hadien ba u la mynsaw jur hadien ba u la shah tied bad shah bom dusmon ha ka kynhun ki nongniah trok mynha ka miet Sngi Palei.
Haba iakren bad u Bah C.Syrti, Superintendent of Police ka Ri Bhoi, u la iathuh ba kat haduh mynta ki pulit kim pat iohkem ia kitei ki runar, namar kitei ki runar kiba la donkti ha katei ka kam bymman ki dang phet rieh bad ym pat tip haei ki don.
Hadien ba la ioh ia ka kyrteng jong kitei ki runar, hynne ka sngi ki Pulit ka Ri Bhoi ha ryngkat ka jingiatreilang bad ki Pulit ka Assam, ki la leit ban wad bniah ia ka kyrteng bad ka jaka sah kaba pura, khnang ban iohkem noh ia kitei ki runar.
Shisien ba ki briew ki la phet, ka kham jynjar bad shimpor ia ki Pulit ba kin iohkem noh mardor, hynrei watla katta ruh ki Pulit ka Ri Bhoi kin trei shitom ban iohkem noh ia kitei ki runar, u la bynrap ruh da kaba ong ba mynta ki Pulit ka Ri Bhoi ki la phah da ka (Look Out Notice) sha ki Pulit ka Assam, khnang ba ki Pulit ka Assam kin kem ia kitei ki runar kiba la donkti ha ka ban shoh bad pyniap dusmon ia u Bah Disnarling Lyngdoh.
Watla kitei ki runr ki la pyrshang ban phet rieh na kti ki Pulit, hynrei da ka jingiatreilang hapdeng ki Pulit ka Ri Bhoi bad Assam, nga kynmen skhem ba shen ngin sa ioh ban kem noh ia kitei ki runar, u la bynrap.
Lah ruh ban pynkynmaw hangne, ba ki la don haduh 4 ngut kiba la shah kynnoh donkti ha katei ka kam pyniap briew ki kynthup ia u Sadhan Jamatia, u Sunaram Boro, u Suresh Boro bad u Noba Baruah, ha kaba ia kitei ki saw ngut ki pulit ki la pynngat ha ka kyndon ain pyniap briew 302/34 IPC.Ka Mynsngat — Khanduli Development Committee (MKDC), kawei na ki seng kaba peit ia ka roi ka par bad ka bha ka miat jong ka thaiñ Nartiang baroh kawei, ha ka jingialang kaba la long ha ka 18/4/2019 ka la shong pyrkhat bha ia ka jingiakynthoh bala mih ha ki katto katne ki kot khubor ha ka 22nd & 23rd March, 2019, halor ka jingthoh “Ka Nartiang Constituency kadei kaba shah iehbieñ tam ha ka roi ka par bad ka koit ka khiah," ka seng da ka jingsngewrem ban iohi ba  kum kine ki jait khubor kin mih, hato ym shym la ioh i ia ka jingkylla jong ka Constituency ha kine ki san snem bala dep naduh ba ngi ioh ia U Ma Sniawbhalang Dhar kum u Local MLA.Haba ngi phai sha ki snem bala dep haka ne ka Constituency kadei kaba dang sah dien tam ha baroh ki liang khamtam ha ka leit ka wan, hakaba don beit tang u wei u surok rong na Ummulong shaduh Khanduli, katba sha ki dong ki shnat bad ki shnong khamtam ka Namdong A, Tamu, Sanaro, Thadmynri Moobakhon (Surok shnong) ter ter, yn shym la don surok, ki nongshong shnong ki la hap ban iaid ha ka ktieh khamtam ha ka por Lyiur dei tad naduh u snem 2013 shaneng hapoh ka jingialam jong u Local MLA (S.Dhar) ka la pynioh syndon ia ka jingthrang jong ki nong shong shnong da u Surok rong (Black Topping) sha baroh ki Shnong bad ki dong bapher bapher lait noh satang katto katne ki Shnong ba dang don haka jingpyntreikam (Work under Progress) tang hapoh kumba 3 snem naduh ba ioh jingjop.
Haka ba iadei bad ka Namdong PHC, ki Sub- Centre ngi la ia kynduh bad u Local MLA bad ki heh jong ka Department kiba la kular ban shim khia ban pynbha shuh shuh ia ka jingdonkam jong ka PHC bad ban upgrade ia ka sha ka C.H.C.Halor ka C&RD Block Namdong ngi la iakren bad u MLA, haka ba u la iathuh ba ka Block Namdong ka la don hapoh ka list hynrei ym shym la lah ban pyntrei kam namar ba ka sorkar ka dang don ha ka jingduna ka fund (Pisa), ym kumba la pynmih haki khubor bala dei ban plie noh ha u snem 2014-15 hynrei dei tang ka jingsngewthuh bakla ia ka jingmang (proposal) jong ka Sorkar, bad kane ruh ka dei kaba la shim khia hi da u MLA ka thaiñ.
Na ka liang kiwei pat ki department bapher bapher u MLA u la kular ban shim khia ban pynstet ia kine kiei kiei baroh.
Ka MKDC (Mynsngat — Khanduli Development Commiottee) ka pynrem jur halor kane ka jingpynmih khubor bym don Nongrim jong u MDC ka 10-Mynsngat-Khanduli u ma Dawan Lyngdoh.
Kumjuh ruh ka MKDC ka pynpaw ia ka jingsngewnguh U MLA Nartiang Constituency Ma S.Dhar ba u la trei shitom met bad mynsiem ban wanrah shibun ka roi ka par tang hapoh kine ki san snem (2013- 2018) bala dep.
Ngi kyrkhu kyrdoh bad kitbok kitrwiang ia u, ba un nang lah shuh shuh ban bteng ia ki jingtrei shitom bad ka jingangnud jong u ban pyndep ia ki kam ba dang sahteng.
Kyntang ia wai ka MKDC ka kyntu ia ki nong shong shnong jong ka Nartiang Constituency ba kin long kiba stad bad ban ym ngeit bieij ia kum kane ka jingthoh ba pynjah burom ia ka Constituency tang namar ban ioh jingmyntoi shimet haka kam Politik.
Sa shisein ka MKDC ka khot ka wer ia ki paid Shynrang bad Kynthei, ki riew paw khmat kane ka Constituency kumjuh ia u MDC (ba dang shu shah jeid shen)ban ia trei lang khnang ba ngin ioh ia ka roi ka par haka Constituency ym ban shu kynthoh haki kot khubor hynrei ban kynmaw baka kam kan sawa kham jam ban ia ka ktien, ong ka kyrwoh ba phah lyngba u Publicity Secretary ka Seng U Ma Embhahlang Sariang.
Mawrynkneng : Ka  jingialehkai Top Four kaba dei ka  Elimination Round jong ka 10Mawryngkneng Greater Football League 2018-19 hapdeng ka Mission SC pyrshah ia ka Nondawah SC ka la long shisha kaba pynhun ia u paidbah nongpeitkai  namar baroh artylli ki kynhun ki long kiba khlain bor bad ha kaba kut jong ka jingialehkai ka Mission SC ka la pynliem noh ia ka Nongdawah SC da 3-2 kol.
Ha ka phai sha kane ka  jingialehkai  ha ka kylla step ka dei ka kynhun Mission SC kaba la pynkhih jar nyngkong lyngba u  Wanpynshngain Synnah  ha ka minit ba 25’ lyngba ka jingbuh bol bha da u Biket Nongkhlaw.
Hynrei ka Nongdawah khlem da duh mynsiem ka la iakhun tyngeh bad dei tang ha ka minit ba 28’ ka la ioh ban pyniakhaid  lyngba u Robert Khongjoh  bad ka la ioh lad ban bynrap sa kawei pat ha ka minit 31’ lyngba u Dibin Nongspung  bad tam kylla da 2-1 ia ka Mission.
Bad ka Nongdawah ka la ioh sa kabu ban thep ia ka kol b lai lynba u Dibin u ba ioh pynher shakhmat marwei ia ka bol hynrei u la shah woh kjat ha Dancing Mukhim bad u referee u la mareh  beit beit u la sei bluit da ka red card bad beh shisyndon  ia une u player shabar.
Kane ka jingshah beh player jong ka Mission ka la pynioh bor shuh shuh ia ka Nongdawah bad ioh nam tam da 2-1 haba kut jong ka kylla step.
Haba wan phai sha ka kylla miet ka Nongdawah ka la sdang leh jem namar ba la ioh ka nam tam hynrei ka Mission wat tang shiphew ngut briew ruh ki la iakhun dohiap bad kane ka la seisoh da kaba ki ioh ban pynkhih pyniakhaid biang lyngba u Kenstar Warshong ha ka minit ba 50’ jong ka jingialehkai.
Bad ka Nongdawah SC ka la nang duh bor shuh da ka jingshahbeh noh u Stephen Pale namar ka jingioh Yellow arsien ka jong u.
Hynrei shuwa ban pynkut u referee u mut  pynwai ia ka wisil ba khatduh ban jam pat sha ka Extra time  hadien ba la rah ia ka additional time kaba 2 minit kyndit kyndit ka Mission lyngba u rangialehkai kynsai jong ka u Pynbha Suting u la ioh ban khyrwit tyngeh  ia ka bol hapoh ka area jong ka kol ban btin  syndon ia ka Mission SC sha ka Semi-Final jong ka MGFL 2018-19.
Ha kane ka jingialehkai u rangialehkai ka Misson  Kenstar Warshong  u la ioh rah ka nam Man of the Match.
Ha ka jingialehkai Semi-Final jong ka 2Division jong ka MGFL Ka Thangshalai SC ka la pynliem ia ka Mawiong SC na thain Diengpasoh da 3-1 kol.
Ia kane ka kol jong ka Thangshalai la khyrwit tang u Bickyson Kharkongor u la ioh hattrick bad u ba ioh ban thep na bynta ka  Mawiong SC la thep da u Risuk Malniang.
Da kane ka jingjop ka Thangshalai ka la jam syndon sha ka Final jong ka 2Division jong ka MGFl bad kiew kyrdan syndon sha ka First Division jong ka MGFL jong ka aiom ban wan.
Ha kane ka jingialehkai  u Bicky Kharkongor ka Thangshalai u la ioh ia ka nam Man of the Match.
Kum shi bynta ban pynneh pynsah ia ki riti ki dustur, ka Ophis u Syiem ka Hima Mylliem ha ka sien ba nyngkong eh ka la rai ban pynlong ia ka Cultural Festival ne ka tamasa pynneh kolshor kaba ar sngi kaba ban sa long ha madan Marngar, Ribhoi District ha ka 3 tarik bad 4 tarik, u bnai ban wan.
U Basan ka Raid Nongkseh, u Bah Nathaniel Thangkhiew ha ka jingiakren bad ki lad pathai khubor mynta ka sngi thohdieng u la iathuh ba ia kane ka tamasa kaba ar sngi yn pynlong da ka Raid San Shnong jong ka Hima Mylliem ha ryngkat ka jingiatreilang bad ki 15 Raid kiba don ha ka them Ribhoi kiba dang hap haph ka jingpeit jingkhmih jong ka Hima Mylliem.
U la iathuh ba ia kane ka tamasa yn sa plie paidbah da u Chief Executive Member (CEM) ka Khasi Hills Autonomous District Council (KHADC) u Bah Teiñwell Dkhar.
U iathuh ruh ba ha kine ki ar sngi yn sa pyni ia ki jingshad tynrai jong ki Raid bapher bapher ka them Ribhoi kiba kynthup ia ka Shad Pliang, ka Shad Dung Konar, ka shad Rah Kynthei, ka shad Kynrup Khla bad ka Shad Dumahi jong ka Raid Mikir.
Shuh shuh u la iathuh ba ha kane ka tamasa kan sa don ruh ka khalai nusib (lucky draw) ban pynmih pisa na ka bynta ka Latho Manik Syiem LP School kaba don ha ka shnong Pahamsohbar jong ka Ribhoi District.
Shillong: Ka Seng  FKJGP Seng Kmie, ha ka jing ia lam jong U General Secretary ka Seng u bah Dundee Cliff Khongsit, ki la leit ban ia kynduh ia ki ophisar heh jong ka FCI Regional Shillong mynta ka sngi, ha kaba na ka liang jong ka Seng ka la kyntu ia ki ophisar jong ka FCI ba kim dei ban shim sting ia kane ka jingja ia kaba u nong ap phara jong ka FCI ha Khanapara u bah Disnarlin L Lyngdoh basah ha Mawlai Mawroh u laduh ei ia la ka jingim ha ki riew thrang snam.
Ka Seng ka kyntu ruh ia ka FCI ba ka dei ban shim ia ka rai ba ka dei ban pyn sangeh noh shwa ia ka jing phah kit ia ki mar ha u tei  u kontrakor, ba pyniaid ia ki trok kat kaba ym pat lah ban aiti ia ki nong ngiah trok ki jong u kiba donkti ha katei ka jingja.
Ha kawei pat ka khubor, ka KSU Mawlai Circle ka pynrem jur ia ka jing shah pyniap u Rangbah Khasi uba trei ha ka tnat Home Guard hangthie ha Mawsmai Ribhoi District ha ki nongniah trok kiba na Assam, kaba la jia ha ka miet 24tarik Iaiong 2019, ha kaba ki la shoh la bom kat haduh ba utei u Rangbah un da duh noh syndon ia la ka jing im kaba kordor ka jong u.
Na ka liang ka Seng ka kyntu jur ia ka Police department ba kan thwet jur bad bad kem mardor ia kitei riew thrang snam bad ban pyn ngat ha ki kyndon pyniap briew khnang ba kum kitei ki jingjia kin ym jia shuh hadien habud ia ki para doh para snam jong ngi kiba trei ba ktah haki jaka bapher bapher jong ka Bri U Hynniewtrep.
Na ka liang ka Seng ka maham ruh ia baroh ki bar jylla kiba wan ban kamai jakpoh bad wan trei wan ktah hapoh u pud u Sam jong ka Bri U Hynniewtrep, ba  ki dei ban burom ym ban wan pyni bor ia ki trai Shnong.
Katkum ka jingioh jingtip jong ka Seng ba kane ka jingjia ka la jia naduh 11baje mynmiet, hynrei kaei kaba lyngngoh pat ba uwei pat u Home Guard uba iatreilang bad u ba um shym la pyntip sha ki bor jong ka aiñ ne ban ai jingiarap ia utei u rangbah tad haduh ba une u rangbah uba hapdeng ka jing mynsaw kaba jur da lade u la pyntip shala kiba ha iing hasem ban wan shaw ia u mynstep ban ialam sha jaka ai jing sumar.
Kumta ka Seng ka ban jur ba dei ban weng kam shi syndon ia u Depot Incharge u bym shim la shimkhia ha ka ban iarap bad ban pynpoi ia utei u rangbah mar mar sha ka jaka ai jing sumar, ong ka  kyrwoh na u Samla MacDonald Jitem Publicity Secretary KSU Mawlai Circle.
Ka jingialang kaba la long hapdengka Ophis jong u Syiem ka Hima Mylliem bad ki nongmihkhmat na ka Raid Sadew Laitjem mynta ka sngi thohdieng, kam shym la poi shaei shaei namar ba kane ka jingialang ka la shu kut khlem da lah satia ban shim ia kano kano ka rai.
Ka jingkhot iakren jong ka Ophis u Syiem ka Hima Mylliem ia ki 11 ngut ki nongujor na ka Raid Sadew Lajem ka long halor ka jingpynmih hukum jong ka ophis u Syiem ka Hima Mylliem ha ka 11 tarik u bnai Rymphang, 2019 ban pynduh noh ia ka Raid Sadew Laitjem.
Nalor kine ki 11 ngut kiba la shah khot iakren ha ka ophis jong u Syiem Mylliem, ki don pat sa ki paidbah nongshong shnong ka Raid Sadew Laitjem kiba la wan synran lang ia kine ki 11 ngut kiba la rung lang hapoh ka Conference Hall ryngkat bad kine ki 11 ngut.
U Bah Lionel Nongkhlaw ha ka jingiakren bad ki nongthoh khubor, u la iathuh ba kane ka jingkhot iakren jong u Acting Syiem ka Hima Myllliem, u Paiem Ainam Manik Syiem ia kine ki 11 ngut ki nongujor kam shym la poi shaei shaei ruh hadien ba kiwei pat ki bym shym la shah khot ban iadon lang ha kane ka jingialang ki la shah beh noh napoh ka conference Hall.
Na ka liang u Acting Syiem ka Hima Mylliem, u Paiem Ainam Manik Syiem u la pynshai ba ka jingbym lah ban shim rai eiei ha kane ka jingialang ka dei namarba ki paidbah kiba wan synran lang ia kitei ki 11 ngut ki la wan tur sha ka ophis jong ka Hima Mylliem da ka jingkhluit bad shuh shuh u Acting Syiem u la kynnoh ruh ba kine ki 11 ngut kiba la shah khot ki la kyntait wat ban soi ia ka kyrteng ha ka register ba la pynkhreh da ka Hima.
N:B:- U nongthoh u pdiang iaka jingkynthoh ne kyntu halor kane ka jingthoh bala pynmih.
Khublei ShibunShri.Dap B.SyngkremNongthohPhone:.
Nongpoh: Ki artylli ki kynhun sengbhalang ha Ri Bhoi, kiba kynthup ia ka FKJGP bad HYC, ki la pynrem jur halor ka jingshah shoh u Bah Disnarling L.Lyngdoh, ha ki kynhun ki nongniah trok ha ka FCI Godown kaba don ha Mawsmai, Jerobad ha Ri Bhoi.
Ki nongialam jong kitei ki arseng, kiba kynthup ia u Bah John Nongrum President ka HYC ha Ri Bhoi bad u Bah Luistar lyngdoh, General Secretary ka FKJGP ha Ri Bhoi, ki la pynpaw ba kum ki nongialam seng hi kim lah ban pdiang halor katei ka jingshah shoh ia utei u Rangbah tad haduh ba un da khlad syndon na pyrthei.
Ym tang ba ki pynrem ia kitei ki briew kiba donkti ha kaba bom ia utei u rangbah, hynrei kitei ki nongialam seng, ki la pynrem jur ia u Md.
Makbul Hoque, incharge jong katei ka FCI, namar ka jingbym shimkhia jong u ban leh ia kaba donkam.
Ki la kynnoh ruh ba ka daw kaba la pynlong ia utei u rangbah ba un khlad ka dei namar ka jingbymshimkhia da utei u Md.
Makbul Hoque, namar jin lada u shimkhia ban pyntip sha ki pulit lane ban rah sha ki jaka sumar ha ka por kaba biang, kam wanrah ia katei ka jingjia kaba sngewsih, namar katei ka jingjia ka la jia naduh hynnin ka miet hynrei ki pyntip sha ki pulit tad haduh ba ki bahaiing jong utei u rangbah ki wan shimti ia ka met jong u ban pynkit sha Hospital.
Shillong: Ka iew Patharkhmah ka long kawei ka iew ba heh tam bad ba la slem bha na ki iew ha western Ribhoi.
La pynshongshit shongshngain da ki nongwan iew jong ki spah tylli ki shnong jong ka thain naduh Lailad, Dongki ingding, Mawdem, Bilahari, Bakhlapara, Ranibari bad ka ju long iew beit shi sien shi taiew da ka jing wan jong ki mahajon na ki dong bapher bapher jong ka them Ribhoi bad kiwei pat ki jaka na lum khasi.
Kaba shongshit ka long ba da ka jingdon bynta lang ki mahajon na kiwei pat ki jaitbynriew ka la nangpynheh shuh shuh iaka lad ban ia thied jingthied.
Ki para lok khasi na ki thain West khasi,East khasi ruh ki wan ban die iaki tiar ki tar jongki bad ki wan thied ruh ia ki mar ba pynmih na kane ka thain Western ribhoi ban kit sha Shillong ne shawei shawei ruh.
Haba u nongthoh khubor u la ioh ban iakren bad katto katne ki nongwan iew,ki la pynpaw ba ka jingkhap ngiah ka jaka ieng kali, ka dei namar ba haduh mynta ymdon ki jaka ieng ba kham kylluid.
Nangta,ka jaka ban pynlang ia ki niut ruh kam da don bad nangta ki painkhana paidbah ruh kim biang khnang ban pynlong iaka iew kaba i khuid i suba.
Ki la pynpaw ba lada ki bor ba halor kum ki bor sorkar ki don ka lad ban iarap kan da long ka jingkyrkhu ba khraw.
Nongstoiñ: Kiba ha ïing jong kawei ka longkmie kaba la 65 snem, na ka shnong Nongsba, myn hynnin ka sngi ki la leit ban ujor ia u wei u briew u ba la tip kyrteng kum u Melkhi Dkhar 20 snem halor ka jingkynnoh ba u la leh beijot ia katei ka longkmie bad ba u la thmu ruh ban leh beijot sa ia ka khun, hynrei kala lait phet noh.
Shuh shuh la ong ruh ba u tei u briew u ba na ka shnong Miangshang Kyntoit Kutraw u la leh beijot ia katei ka longkmie ha ka miet jong ka 21 tarik mynta u bnai ha ka por kumba 11:00 PM ha ka jaka sah jong ka longkmie ha ka shnong Nongsba.
Na ka liang jong ki pulit ka Women Police Nongstoiñ hadien ba ki la ioh pdiang ia katei ka jingujor ki la register ruh ia ka case katkum ka case number 40(04)2019 u/s 354/511/376IPC bad ki dang pynlong ka jingtohkit bniah halor katei ka bynta bad dang thwet ruh ia u tei u briew.
Shillong: U MLA ka BJP ka South Shillong, u bah Sanbor Shullai u la kynthah ba kam don jingmut ban jied ia ki seng riewlum ne ia ka Congress, namar ba u la kam ba ka sorkar ha Delhi yn wan biang ka BJP.“Ha ka por mynshwa, ki paidbah ki la jied ia ki seng riewlum kum u MP sha Parliament hynrei um ju ioh kren, u shu bam soh ot sha kyndong", la kam u bah Sanbor haba kren mynta ka sngi.
U la kynnoh ruh ba u MP ka Congress na Shillong, u bah Vincent H Pala um ju kren eiei ha Parliament hynrei u shu shong.
“Lada ki jied biang ia u bah Pala, un shu shong sha kyndong namar ba ka Congress kan nym wan shuh ha ka bor ha ka ri", la kam u bah Sanbor.
U la kam ba lada un jop kum u MP, un long u khun khadduh u Narendra Modi.
“Lada nga jop kum u MP ngan long kum u khun khadduh u Modi", la kam u bah Sanbor.
U la ong ba lada ki paidbah ki stad, ki dei ban jied ia u kum u kyrtong ka BJP ha kane ka kynti na Shillong parliamentary constituency.
“Lada stad ki paidbah kin jied ia nga namar ba lada ngan jop, nga nud ban tar ia ka Citizenship Amendment Bill (CAB) lada kin wanrah ha Parliament", la ong u bah Sanbor.
U la ong ba lada kan pyntreikam ia ka CAB ha ka dong mihngi, un ialam ban pyndam syndon I ka BJP hynrei lada ki pyntreikam kam dei ban wanrah ha dong mihngi.
Ha kajuh ka por, u la kyrshan ia ka Inner Line Permit (ILP) ha ka jylla kumba la dawa da ki sengbhalang.
“Ngi la donkam ia ka ILP kumba long ha kiwei ki jylla.
Ki jong ngi ynda la poi ka um ha ryndang ki iakhih, ki iasdang ban kyndit, balei kim pyntreikam naduh u snem 1972", u la ong.
U la ong ba ka jingbym leh eiei ki sorkar barim, ka la pyllong ia ki seng bhalang ban iakhih.
“Kan iarap shibun ban pyntreikam ia ka ILP haba peit leit ia ka jingjia kylleng na ka jingwan rung ki briew nabar", la ong u bah Sanbor.
Itanagar:U jumai uba la khie ha ka por 1.45 mynstep hynnin ka sngi, ha ki bynta jong ka West Siang, ha Arunachal Pradesh, ula pynjulor ia bun tylli ki iing ki sem bad ka jingtwa ki khyndew bad kah ia ki lynti ki syngkien jong ka thain Darak hi baroh.
Na ka liang jong ka District Disaster Management, ka la ong ba ki jaka ba kham julor ki long kumba 10km radius ha ka shnong Darak bad ki surok bala shah ktah ki dei kiba leit na Darak sha Poyom,Darak sha Bogo bad Darak sha Potom.
Mawryngkneng: Ka jingialehkai Football jong ka Mawryngkneng Greater Footballn League 2018-19 ka la poi sha ka bynta kaba khatduh jong ka Tournament ha kaba ha ka 1st Division ka jingialehkai ka la poi sha ka Top Four Round bad ka 2 nd Division sha ka Semi-Final.
Ki kynhun kiba poi ha ka Top Four Round jong ka First Division ki long ka Mawmang SC (23 Pts),Pdengshnong SC (19 Pts), Mission SC (16 Pts) bad ka Nongdawah SC (15 Pts).
Na ka liang jong ka Mawryngkneng Cultural & Sports Club ka pyntip paidbah ba ka jingialehkai top four kan sdang mynta ka sngi da kaba sdang da ka Elimnation Round kata ka long hapdeng ka Mission SC pyrshah ia ka Nongdawah SC ha ka por 2 baje janmiet.
La khmih lynti ba ka jingialehkai hapdeng kine ki ar kynhun kin long shisha itynnad namar baroh artylli ki team kiba khlain kiba bad kidon ki player nabar kiba pawnam hapoh ka jylla bad ki player ba pawkhmat na Mission SC ki long u Rustom Khyriem, Kynsai Lhuid, bad Brolington Warlarpih bad ki rangialehkai kiba ba pawkhmat ka Nongdawah SC ki longh u Dibin,Stephan Pale,Atlanson bad Fullmoon Mukhim.
Kumba phaidien hapdeng kine ki arkynhun ki la iakynduh ha ka league stage ka Mission SC ka la da ka jop salit da 2-1 kol.
Ha ka 2nd Division ki kynhun kiba poi sha ka Semi-Final ki long ka Thangshalai SC Mawiong SC, Mawyndep SC bad ka Thad Nongtyrkhang SC.Ka jingialehkai Semi-Final banyngkong kan long mynta ka sngi hapdeng ka Thangshalai SC pyrshah ia ka Mawiong SC ha ka por 12 baje mynsngi.
Shillong: Ka lumpung ialehkai phutbol ki khynnah hapoh 12 snem jong ka East Khasi Hills, kala kut ha kane ka sngi Balang ha madan JN Stadium, Polo Shillong.
Ha kane ka jingiakhun, ki thei ka Mawphlang Block ki la rah ia ka nam lahduh katba ha ki shynrang la rah da ka Mylliem Block.
Ia kane ka jingialehkai U12 – District Level CMYDS Football Tournament 2019 jong ka East Khasi Hills District la sdang naduh ka 22-24 tarik Iaiong.
Ka Mawphlang kala pynliem ia ka Khatarshnong block da 3-0, ha kaba ka Antisha Nongneng kala thep ia kine ki 3 kol ha ka 4, 44 bad 49 minit.
Ka Mylliem pat kala pylliem ia ka Mawkynrew ha ka jingiakhun ki shynrang, da 2-0 kol.
Ia kine ki kol la thep da u Nehemaiah Warbah ha ka 15 bad 21 minit.
Ia ki takma, khusnam bad syrnot la sam da u bah Arki Nongrum – CEO MFA, bah Daniel Dan – DSO East khasi Hills, bah Bobby L Nongbet – Head Coach East Khasi Hills, bah Rohit Nongspung – Coach JNS Grassroots Centre.
Uwei u samla Khasi uba la tip kyrteng kum u Disnarling L.Lyngdoh bad uba Homeguard bad long kum u Nongap pahara (Security) ha ka kudam buh marbam (FCI) kaba don ha Mawsmai, Jerobad Ri Bhoi, u la khlad noh hynne ka step na sla pyrthei, kata hadien ba u la shah bom bad shah tied jem ha ka kynhun ki nongniah trok bar jylla, myn hynnin ka miet ha ka phyllaw jong katei ka FCI kaba don ha katei ka shnong.
Ka jingtip kaba la iohlum na ki Pulit ka Ri Bhoi, la iathuh ba katei ka jingjia ka la jia myn hynnin ha ka por 10:30 baje ei ei mynmiet bad utei u samla uba la khlad noh u long kum u nongap pahara ha ka jaka rung sha katei ka FCI.Haba kren bad u nongthohkhubor, u Bah C.Syrti, SP ka Ri Bhoi, u la ong ba ia ka daw halor katei ka jingshah shoh ia utei u Homeguard ym pat lah ban tip, namar ka jingtohkit kan dang iai shakhmat bad khamtam eh ban kem ia kitei ki runar kiba la donkti ha katei ka kam bymman.
U la iathuh ruh, ba katkum ka jingujor da u Md.
Makbul Hoque, incharge jong katei ka FCI, la ong ba ha kaba nyngkong la mih ka jingiania hapdeng utei u samla Khasi bad Naba Baruah bad uba dang shet jingshet hajan jong kitei ki kali, hadien kata pat la mih sa kiwei pat ki draibar kiba la shoh ban tied jem ia utei u samla Khasi haduh ba un da mynsaw jur.
La iathuh ruh ba ia utei u samla uba la shah shoh naduh ka por 10:30 baje hynnin ka miet, hynrei la pynkit pat sha jaka sumar haduh hynne mynstep ha ka por 7 baje ei ei mynstep sha Roberts Hospital, Shillong bad hadien katto katne por u sa khlad noh na kane ka sla pyrthei.
Shuh shuh, la iathuh ruh ba kiba la suba donkti ha katei ka kam runar, ki kynthup ia u Sadhan Jamatia nongniah jong ka trok AS-01-DD4997, u Boro nongniah jong ka Trok AS-01-DC-2007, u Suresh Boro nongniah jong ka trok AS-01-DC- 4427 bad u Noba Baruah nongniah jong ka trok AS-01-DD-4997.
Watla haduh mynta ngim pat iohkem ia kitei ki suba donkti ha katei ka kam runar, hynrei ki Pulit kin trei shitom bad ban buddien tyngeh na ka bynta ban iohkem ia kitei ki runar kiba la suba donkti ha katei ka kam pyniap briew, ia kitei kiba la donkti ha katei ka kam ki pulit ki la pynngat ha ka kyndon pyniap briew 302/34 IPC.Shillong: Mynta ka sngi  ka 25 tarik u iaiong 2019  u MLA ka Mawlai  u bah ProcessT Sawkmie  u la lum ia ka jingialang ia baroh ki Rangbah shnong bad ki nong kit kam shnong jong ka dong Mawlai baroh kawei ha Umsohlang  (Mawlai Water Work) haba ladon ryngkat ruh u S.E Electrical u bah Marngar  u ba dei ban khmih ia ka Umsohlang bad u S.E jong ka Greater Shillong Water Supply Scheme u bah S.Lyngdoh.
u MLA u la khot ia kane ka jingialang hadien ba la don bun ki ud jing nam na ka liang ki paidbah jong ka shnong Mawlai namar ka jing kyrduh um.
U MLA ryngkat bad ki Engineer  bad ki nongkit kam shnong, ki la bishar bniah ia ka rukom ringum bad pynkhuid um ha Umsohlang bad ki lashem ba ka um kaba ai sha ki paidbah ka long ka ba khuid ban dih, hynrei ka jingioh ki paidbha ia ka um ba jaboh ka long tang ki daw ba ki pipe ki laduh lut halor kine u MLA u ong ba ki pipe kin sa pynthymmai lut ha ki sngi ki ban wan.
Na ka liang  u social  media coordinator Meghalaya u bah A Massar  ula pynpaw ba ka lad ban iada ia ka Umsohlang bad kiwei ki tyllong um ka long ban pynkhlain shuh shuh ia ka rukom shalan um na ka Mawlai Water Work namar tang shu ymdon shuh ka Mawlai Water Work ka phud Umsohlang kan sa long kum ka nala ba ijli.
Hynne ka janmiet ha ka por 7 baje ei, ka la don ka jingbthei Tyndong lyer shet jingshet kaba shyrkhei bha ha Umsning bad kaba la pynher syrngiew lut ia ki paidbah bad khamtam eh ia kito ki iing kiba don marjan, na katei ka jaka kaba la jia katei ka jingbthei.
Ka tyllong khubor kaba la ioh ban lum, la iathuh ba kitei ki saw tylli ki iing shongwai kiba la julor na katei ka jingbthei ki Cylinder Gas, ki dei jong ka Kong Baiahunlang Mylliemngap bad na katei ka jingbthei ka la wanrah ia ka jingjulor kaba khraw bad kaba la kot sha ki phew lak tyngka.
Ka jingtip kaba la iohlum, la ong ba ka daw kaba la pynlong ia katei ka jingbthei kitei ki Cylinder Gas, ka dei hadien ba ka la don ka jingkem ding ha kawei na ki kamra bad nangta katei ka ding ka la pur sha kitei ki lai tylli ki kamra bad kumta hi tang khyndiat por sa bthei kitei ki Cylinder Gas.
