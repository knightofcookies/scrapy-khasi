Don ki jaka ba ki nongkyrshan ki mih na ka UDP ki rung sha ka NPP don pat kiba mih na ka NPP ki rung sha ka UDP.Don ki jingjia ruh ba ki phet na ka Congress ne na ka BJP, PDF, HSPDP, KHNAM bad kiwei kiwei ki poi sha ki party kaba kim poi pyrkhat ba kin treilang.
Kane kadei ka bor jong ka politik ha Meghalaya.
Mano ba lah ban mutdur ba ka Congres kaba don 20 ngut ha ki saw snem shiteng mynshwa kan ym don MLA shuh mynta.
Ym tang katta kaba kham i thamula ka long ba na ki 12 ngut ki MLA kiba phet sha ka Trinamool Congress ha ki khyndiat snem, imat na katei ka kynhun ruh kan pharia bun tnad namar ki don katto katne kiban leit sha ka NPP, nangta sha ka BJP bad ruh sha ka UDP.Kumta lah ban ong ba tang na ka sem Congress kata ruh tang na ki 12 ngut ki la sam MLA sha bun tylli ki seng sainpyrthei.
Mynta lada phai pat sa sha ki 5ngut ki MLA kiba sah kiba khlem phet lang bad kitei ki 12 ngut, kine ruh mynta imat kin krad la ka jong ka jong.
Kumba ka paw hi lai ngut ba kynthup ia ka MLA Laitumkhrah Kong Ampareen Lyngdoh ka lah ban poi sha ka NPP, kumjuh u MLA ka Shillong West Bah Mohendro Rapsang bad kumjuh u MLA ka Rambrai Bah Kimfa Marbaniang.
Ki arngut kiwei pat kumba ka paw hi kata u Bah PT Sawkmie MLA ka Mawlai bad Bah Mayralborn Syiem MLA ka Nongpoh ki lah ban poi sha ka sem UDP.Na ka bynta jong ki hi ka sah sa tang ka por shaei kin leit.
Sa kawei pat ka party kaba ngat lang ha kajuh ka apot kadei ka HSPDP kaba dei kawei na ki party riewlum kaba la rim tam ha ka jylla.
Kane ka party kaba don arngut ki MLA ha u 2018 imat ka hap ban leit sha ka elekshon 2023 khlem MLA hadien ba arngut ki MLA jong ka ba kynthup ia u Bah Samlin Malngiang bad Bah Renikton L Tongkhar ki la khih mynta ban leit sha kiwei pat ki party.
Ka HSPDP watla ka donlang ha ka sorkar ba mynta bad baroh arngut ki l aioh ban shong mar shiteng samoi ia ka shuki Myntri Sorkar pynban la ïohi pat ba baroh arngut kim kwah shuh ban don ha ka party ba ki jop ha u 2018.
Kumba ka paw sha ka pyrthei hi u MLA ka Sohïong Bah Samlin Malngiang un leit bad pyniasoh sha ka NPP bad u Bah Renik pat un leit ïasoh sha ka UDP khyndiat bnai shwa ka elekshon.
Sa kawei pat ka party kaban duh mar shiteng ki MLA kadei ka PDF, ka party kaba jop haduh saw ngut ki MLA ha u snem 2018.
Lada baroh ki iaid.
eit kumba pynkhreh arngut na kitei ki MLA kin leit sha ka National Peoples Party bad ki arngut pat ki lah ban neh hajuh.
Kitei ki arngut kiban mih ki kynthup ia u Bah Hamlet Dohling ba dei MLA ka Mylliem bad Myntri ha ka sorkar jylla katba uwei pat dei u MLA ka Umsning Bah Jason Lyngdoh Mawlong.
Kumba long haduh mynta ki don ruh ki khubor ba kin don ki MLA kiba lah ban mih noh na ka NPP bad iakhun noh na kiwei ki party tangba kane haduh mynta ym pat lah ban pyntikna ba ka lah ban long.
Lehse tang ka por hi kaban batai.
Hynrei haba iadei pat bad ka BJP kaba dei ka party ba thaw lang ia ka sorkar synrop kam pat don kino kino ki MLA kiba lah ban mih pynban tang lada u MLA ka Mawphlang Bah Eugene Lyngdoh u la kyntait ban aireng biang.
Haduh mynta hi lda shu peit imat ki party kiban ioh nong kan dei eh ka NPP kaba lah la kumno kumno ban khring kumba 8-10 ngut ki MLA na kiwei ki party katba ka UDP ka lah ban khring kumba 5 ngut ne tam, BJP kumba 2-4 ngut.
Tabgba watla ka jingiatan bad ka jingiakhring ka shongshit katne katne ym lah pat ban tip ba na kitei kiban jop thymmai katno ngut pat kiban wanphai biang sha ka bor.
Lada dei ba jop tang kumba 75 persen ruh lehse ka la dei ka samoi kaba bha hynrei kumba ka ju jia hi man ka elekshon ka nem sniew ka syllad naphang ym Duna ia ka mar shiteng kaba mut mar shiteng ki MLA ki ju rem noh.
Ym lah ba tip mynta ka samoi 2023 nalor ba k pawnam kum u snem ka jingiaphet seng lehse ka lah ruh ban long ka samoi ba thaw rekod kum u snem ba bun ki MLA kin jop lane ka lah ban long ba bun ki MLA ki lah ban rem.
Kane baroh ka shong ha ka jingtreikam bha jong ki bad khamtam ha i shympriah ba khlaiñbor shisnem san snem jong ki paidbah nongshong shnong ka jylla.
Shillong, Naiwieng 10: Mynta ka sngi u Commissioner bad Secretary jong ka sorkar Meghalaya ba dei peit ïa ka tnad sam bor ding u P.Bakshi IAS u la pynmih ïa ka jingpynbna ba la khang ïa kano kano ka jingsangeh treikam ha ki kam kiba donkam ki paidbah.
Ha ka kyrwoh kaba la pynmih mynta ka sngi ka long ba ïa kane ka jingpynbna sorkar la pynmih ha ka kyrteng jong u lat ka jylla bad kane kan treikam noh mardor na ka bynta hynriew bnai lynter.
Katkum ka bor bala pynkup bor ha ka kyndon (1) jong ka kyndon kaba 3 jong ka Meghalaya Essential Maintenance Act, 1980 ka (No.23 1980) da kaba pule ruh na ka Meghalaya Essential Maintenance (Amendment) Act, 2003.
Mawkyrwat, ‘Naiwieng, 10: Ki 444 tylli ki longïing kiba na ki san tylli ki shnong kiba hap ha ka thaiñ Nongjri jong ka Ranikor C&RD Block kin sa ïoh mat ïa ki jingkyrkhu bad jingmyntoi shibun lyngba Jal Jeevan Mission (JJM) ka skhim umbam umdih kaba dei kaba ha ka thup jong ka Nongjri-Nonghyllam Combined Water Supply Schemes (N-NCWSS) ha ka jingmang pisa kaba T.8,94,87,780/- klur tyngka ba la buh ïa u maw-nongrim mynta ka sngi da u bah Pius Marweiñ, MLA/MDC jong ka Ranikor Constituency uba long kum u kongsan.
Lah ban kdew ba ki san tylli ki shnong kiba la dep ban pruit dak ban pynpoi um lyngba ka Nongjri-Nonghyllam Combined Water Supply Schemes (N-NCWSS) kaba hap ha ka JJM ki long ka shnong Nongjri, Nonghyllam, Rajaju, Poitbli bad Nongumsur kiba dei ki shnong hapoh jong ka South West Khasi Hills District.
U bah Pius Marweiñ, MLA/MDC jong ka Ranikor Constituency haba kren ha ka jingïalang u la ong ba kane ka sngi ka dei ka sngi jong ka jingshah jingkynmaw na ka bynta ki san tylli ki shnong namar mynta ka sngi la buh ïa u maw nongrim kum ka dak jong ka jingkyrmen ïa kaei ba ki paidbah ki la angnud la khamslem ha kaba ïa dei bad ka umbam umdih kaba paka ne na ka skhim jong ka sorkar.
Hooid! ki la don kiba la sdang ban pyrshang ban tih ïa la ki jong ki pukri um ha ki jaka la jong la jong hynrei kum ka jingdonkam na ka bynta ka jingbha lang jong baroh ki nongshong shnong kumba na ka liang u Myntri Rangbah jong ka Ri India, u la pynbna ba ka thong ban pynpoi um ha manla la ki thliew ïing ka long shwa u snem 2024 bad kynthup ruh ïa ka Jylla Meghalaya ka jong ngi kumjuh ruh hapoh jong ka South West Khasi Hills ha kaba ha kine ki bnai bad ki snem, shibun ki shnong ki la ïoh ban pynpoi um haduh ki tyngkong ïing jong ki lyngba ka Jal Jeevan Missions Scheme (JJM) bad kane ka dei lyngba ka jingtrei shitom u Myntri Rangbah bad kumjuh ruh u Myntri ka tnad umbam umdih bad ka ophis treikam jong ka tnad umbam umdih ki don ka jingthmu ban leh ïa kata ha ryngkat ka jingtrei shitom ban pynpoi um.
Kumta, kane ka sngi ka long ka sngi ba don jingkyrmen na ka bynta ki 5 tylli ki shnong ha kaba da ka jingangnud jong ki la slem bah, mynta ki la ïohi ïa u maw-nongrim na ka bynta ka skhim umbam ha kaba shen ynsa pyntrei noh khnang ba kan long ka jingkyrkhu ïa ki paidbah.
“Ka jingurlong mynta ka sngi ban buh ïa u maw nongrim ka dei lyngba ka jingtrei shitom jong ki paidbah jong ki 5 tylli ki shnong, ki Myntri Shnong, ki ‘riew rangbah, bad kumjuh ruh ki ophisar sorkar", ong u bah Pius.
Namarkata, u la ong ba ym tang ba ngin kut tang ban buh ïa u maw-nongrim ha kane ka jaka hynrei ka jingpyntreikam bad ka jingpynlong kam khnang ba 444 tylli ki longïing kin ïoh jingmyntoi.
Ha kajuh ka por u la kyrpad ruh ïa ki paidbah nongshong shnong ba haba ynsa pyntreikam ïa kane ka skhm ki dei ban long ki briew kiba don ka mynsiem ban sumar ïa ka mei mariang khamtam eh ïa ki tyllong um ba ymdei ban leh jakhlia pathar ïa ki um ki wah hynrei dei ban tyngkai ïa ki khnang ba kan long ka jingmyntoi bad ban ïoh ring ïa ka um kaba khuid ha ki shnong ki thaw kumba la mang.
U la buh ruh ka jingkyrpad ba lada nangne shakhmat yn sdang ban pyntreikam, kum ki paidbah nongshong shnong ki dei ban long kiba ai ka jingïatreilang lyngba ka jingai ka kti ka mon ka kti ka diang ha ki bynta baroh khnang ba ka kam kan long kaba ïaid beit ïa ryntih khlem kino kino ki jingpynthut.
Katba ha ka jingkren jong u bah L.G.M.Kharmih, MCS, Sub Divisional Officer (SDO) ka Ranikor Civil Sub Division u la ong ba lada ka jingdon jong ki pipe um ha ki shnong ki thaw ki bun hynrei khlem ka jingïaid jong ka um kam long ka jingmyntoi.
Kumta lyngba kane u pynphalang bad pynkynmaw ba lada ki wah duid bad ki wah heh ha ki por ba mynshwa ki ïaid shaid shaid bad ki heh bha ha ka jingdon jong ka um hynrei mynta pat ki la sdang ban ïohi ba ki um ki la sdang rngad bad ki la sdang ban jah suki suki bad ki wah heh ruh ki la nang rit kane ka long ka jingma kaba khraw.
Namarkata, u la kyrpad ryngkat ka jingai jingmut ba ha ki jaka ba shong ki um kum ki nongshong shnong ki dei ban peit da kaba kin sngewbha ban pyllait na ka kam dewbilat, bad ha ki jaka ba shong bha ka um kum ki nongïalam shnong ki dei ban pynmih ki kyndon shnong ban mana bad khang ban pom ïa ki dieng, ki siej hynrei pynmih pat da ka hukum ba ki paidbah ki dei ban thung kham bun ki dieng, ki siej hajan ki wah khnang ba ka um kan neh bad ba yn ïoh ban pynpoi um ha ki pipe um lyngba ki tyllong ba la mang ban ring um.
“Ai ba ka jingim ryngkat bad ka um kan neh ym tang ha ki ha kane ka pateng ba mynta hynrei kan neh ha ka mariang lyngba ki dieng ki siej bad ba ka pateng ka ban sa wan ruh kan ïoh kyrhai ka umbam umdih kaba biang", ong u bah bah L.G.M.Kharmih.
Ha kane ka sngi la pynïaid ïa ka jingïalang da u bah S.Najair, Executive Engineer ka PHE Mawkyrwat bad bud sa ka jingkren ïa ka phang jong kane ka sngi.
La ïoh ruh ka jingkren lyngkot na u u bah B.B.Shylla, Secretary ka Shnong Nongjri bad na u bah Listen Marweiñ kiba dkhot jong ka Nongjri-Nonghyllam Combined Water Supply Schemes, u bah L.G.M.Kharmih, SDO ka Ranikor Civil Sub Division.
Nongstoiñ, Naiwieng, 10: Ka jingwan ïuh kjat jong u Conrad Kongal Sangma Myntri Rangbah ka jylla ha Rambrai ha ka sngi balang, ban sieh ïa u maw nongrim jong ka C&RD Block bad ban plie ruh ïa ka ophis treikam jong u Block Development Officer ha ka kamra jong ka ïing u bah Kimfa S.Marbañiang MLA ba mynta, ka la pynkmen bad pynsngewtynnad ïa ki paitbah nongshong shnong bad ruh ïa ki sengbhalang kiba treikam ha ka thaiñ Rambrai.
Nalor kata kaba kham pynkmen shuh shuh ïa ki paitbah ka long ba u Myntri Rangbah u la kren shai kdar ha katei ka sngi ba la dep thung ïa u bah E.Lyngdoh kum u BDO ba pura jong ka Block bad naduh ka shiphew tarik u la sdang ban trei kam noh ha katei ka ophis ba thymmai.
Kumta, mynta ka sngi ki nongïalam ka Federation of Khasi Jaiñtia & Garo People ba la ïalam da u bah Jiedstarland Lyngkhoi President ka FKJGP Rambrai circle, da ka jingkyrmen kaba skhem ki la leit sha katei ka ophis da ka jingthmu ban leit ai khublei ïa u BDO u ba nyngkong tam jong ka Block ba thymmai.
Hynrei, haba ki la poi ha katei ka ophis ym shym la lap satia ïa u BDO bad ka ophis ruh ka dang khang tala.
La lap ba don tang uwei u tymmen u ba haba ïakren ruh ym da sngewthuh bha namar ba um da nang bha ïa ka ktien Khasi.
Kumta kitei ki nongïalam ka seng kim banse ban wanphai thylli noh na katei ka jaka.
U bah Jiedstarland Lyngkhoi haba ïakren bad u nongthoh khubor hadien ba ki la wanphai na katei ka jaka, u la ong ba ka seng kam shym poi pyrkhat ba u Myntri Rangbah u shu kren kai hynrei lada ki tip ba u shu kren kin ym pynlut kai ïa ka por ban leit sha katei ka ophis.
U la ong ruh ba wat la katta ruh na ka liang ka seng ka ai khublei ïa u Myntri Rangbah bad ka sorkar ba ka la lah ban pynurlong ïa ka Block kaba ki paitbah ka thaiñ ryngkat ka jingïatreilang.
Utei u nongïalam ka seng u la ong ruh ba na ka liang ka seng ka kwah eh ba u BDO un don ha ophis man ka sngi, namar ki don haduh shispah khyndai tylli ki shnong ha ka thain kiba don kam ban wad jingïarap na katei ka ophis.
U la ong ba lada ka sorkar ka sngewkhia bad ka don ka jingkitkhlieh na ka bynta ki paitbah, ka dei ban pynshai ruh ba la ka la don ne em ka jaka bad shna ïa ka ophis jong ka Block ba pura bad haduh katno ngut ki nongtrei kin don.
U la kyntu ïa ka sorkar lada kam pat don pisa ba thikna ban shna ïa ka Block ophis, kam dei ban shu wan pynbiej kai ïa ki paitbah wat lada dep ban plie ruh.
Mawkyrwat, ‘Naiwieng, 10: U Superintendent of Police (SP), South West Khasi Hills District u la pynbna paidbah lada lap ba don ki kali kiba ïaid bad kiba la pynkylla ne bujli ïa ki tiar ki tar beaiñ na kaei kaba la don lypa bad kaba lah ban poi sha u pud ban shah daiñ kuna bad shah pynshitom kat kum ka Motor Vehicles Act (Amendment) 2019, Motor Rules Act 1989 bad ka hukum jong ka Iingbishar ba ha khlieh jong ka Ri India.
Katkum ka jingpynmih hukum la mana ban buh bujli ïa ki pipes pynmih-tdem (performance silencer/loud silencer), ki lait ki bym ïoh jingbit ban teh kum ki lights bad lights-bars, ki lait saw lane or lait jngum/ki lait kiba khih ne blinker kiba ïasyriem bad ki kali jong ki VIP, ban buh ïa ki air-horns, tah ki ïit ïong, ki ‘custom plate number’ bad kiwei de ki jait tiar ki bym ïa hap katkum ka Regional Transport Office (RTO).
Ka jingpyndait ne tah ïa ki tiar ki bym long katkum ka jingbthah bad ka jingñiah thur-mur ïa ki kali khlem u seatbelts bad khlem ki jing-da-khlieh ne helmets ka lah ban wanrah ka jingbym ryntih bad ka bym ïa hap katkum ki aiñ.
Ka ophis u SP ka la ai jingmut ïa ki trai kali bad ki nongñiah kali ban weng shi syndon ïa kiba kum kitei ki tiar na ki kali jong ki hapoh ka 15 sngi naduh ba pynmih ïa kane ka jingpynbna hynrei lym kumta ka Traffic Branch ryngkat ki Officer In-charge’s ne ki In-charge’s na kiwei kiwei de ki station kin daiñ kuna ïa ki trai bad ia ki nongñiah kali ki bym bud ïa ki jingbthah.
Nongpoh, Naiwieng 10: Ka Trauma Centre kaba don ha Nongpoh Civil Hospital haduh mynta ka dang ieng kynjreng khlem pat lah ban pyrulong kumba la thmu da ka sorkar jylla.
Kane ka Trauma Centre ka dei kaba la trei da ka sorkar jylla bad ba lah ban pyndep mynta la bun phew snem bad kaei kaba la iohi ne lap ka dei ka jingbym pat lah ka sorkar ban pyndep ïa ka jingkular na ka bynta ban plie ne pyntreikam noh ïa kane ka jaka ai jingumar kumba ka dei ban long ne mang kyrpang da ka sorkar.
Haba kren halor kane ka Trauma Centre kaba don ha Civil Hospital Nongpoh, lada lah ban pyntreikam kan long shisha ka jingmyntoi na ka bynta ki paidbah ka Ri Bhoi District bad wat ha ka jylla hi baroh kawei.
Ka daw ka long ba ka Nongpoh ka dei ka Head Quarter jong ka District bad ka surokbah National Highway-6 ruh ka dei ka surok kaba pynïasoh ïa bun tylli ki jylla ba ki nongleit nongwan ki ïaid lyngba kane ka surok bad teng teng pat lada don ka jingjia ba sgnewsih kum ka jingkylla kali ba don kiba mynsaw la hap rah sha Shillong ne Guwhati na ka daw ka jingbym biang ki tiar ki tar ne ki jingsumar.
Haba buddien halor kane ka Trauma Centre, dang ha u snem 2020 ba don don ïakhun ïa ka khlam COVID-19 ka la don ka jingkular na ka sorkar jylla ba dei ban plie bad pyntreikam noh ïa kane ka trauma centre bad phewse haduh mynta ka jingangnud ki paidbah kam pat shym la ulrong ha kaba kane ka Trauma Centre ka dang sahkut tang ka jingtei khlem da lah pat ban pyntreikam kum kata ka jaka ai jingsumar ba la tip ha ka ktien Nongwei, ‘Trauma Centre’.
Halor kane ka jingthmu ban plie noh ïa katei ka Trauma Centre kaba dei naduh u snem 2020, ka dei ruh hadien ba la pyntip ha u snem 2020 da u MLA ka Nongpoh, u Bah Mayral Born Syiem ba u la dep ban phah jingthoh bad ïa kren naduh u Myntri ka tnad ka koit ka khiah bad ruh sha u Myntri rangbah kiba la kular ban plie noh ïa katei ka Trauma Centre.
Kumba la ïathuh ruh da u Bah Mayral Bron Syiem ha u snem 2020, la pynpaw ruh namar ka jingdon ka khlam COVID-19 la pynsangeh shuwa ban plie paidbah noh ïa katei ka Trauma Centre ban yn plie noh kham hadien bad kata ka jingthmu ban plie noh ïa kane ka Trauma Centre haduh kine ki sngi kam pat shym la urlong bad katei ka jingtei ka dang sahkut khongreng ba la pyndonkam noh kum ka ophis u District Medical & Health Officer ka Ri Bhoi.
Kum ban kdew, ka Trauma centre ka la donkam ban treikam noh ha Ri Bhoi ha kaba la don ka jingjia ba sgewsih kum ka jingmynsaw kaba ktah na ka jingkylla kali, ka jingkhiie u jumai, ka eriong bad kiwei kiwei ki jingjia ba jia kynsan, ha kaba lada don katei ka Trauma Centre kan ïarap shibun ban ioh ka jingsumar haba don kiba mynsaw ne kiba shitom.
Jowai, Naiwieng 10: U Deputy Commissioner ka West Jaiñtia Hills bah B.S.Sohliya (IAS) mynta ka sngi ula aiti bad pyllait ïa ki kopi jong ki Draft Electoral Roll sha ki nongmihkhmat jong ki saw tylli ki Constituency na ki Political Party kiba kynthup ïa ka Jowai, Nartiang, Raliang bad Mowkaiaw Assembly Constituency.
Ïa ka jingïalang la pynlong ha Conference Room DC ophis haka jingdonlang ka Additional Deputy Commissioner kong D.D Syngai nalor kiwei de, ha kane ka sngi u DC ula pyllait ruh ïa ka SVEEP awareness Video halor ka Special Summary Revision ba la shim bynta da ki kynhun ‘Chi ïung.
’Na ka liang u Deputy Commissioner haba ai jingkren ula kyntu ïa baroh ban long kiba ïatreilang katkum ka Draft Electoral Roll ba la dep pynmih bad ban pyntikna ruh ïa ki nongthep vote kiba la don ïa ka rta kiba la kynjop 18 snem haduh ka 01.01.2023 kum ka (qualifying date) ki dei ban pynrung kyrteng ïalade.
Ka kong D.D Syngai, ADC (Election) kala pynsngew ba ka jingpynkhreh ïa ka Electoral Special Summary kan sdang naduh mynta ka sngi 9 tarik u Naiwieng bad kan bteng haduh ka 8 tarik u Nohprah 2022.
Kala pyntip kino kino kiba la dap 18 snem ki lah ban pynrung kyrteng ïalade da kaba pyndap ha ka form 6, 6A, 7 bad ka form 8.
Shuh shuh kala ïathuh ki nongshong shnong kiba la dap 18 snem shaneng katkum katei ka tarik 01.01.2023 (qualifying date) ki lah ruh ban pynrung ha ka 1st April, 1st July lane ka 1st October, 2023 bad ban ujor lada bakla ha ka kyrteng ha Form-6.
Ïa kane ka Special Campaign yn pynlong kymjuh ha ka 18th, 9th, 25th bad ka 26th November, 2022 ha kaba ki nongtrei BLO’s kin sa leit mih sha manla ki Polling Stations bad ban leh burom kumjuh ïa ki nongthep vote ba thymmai.
Ha kaba ïadei bad ka jingpynkylla ïa ki kyrteng lah ban leh da ka online lyngba ka www.
nvsp.
ha ka juh ka por ki lad ban download ïa u Voter Helpline App.
Nongpoh, Naiwieng 10: U Deputy Commissioner ka Ri-Bhoi District u Arpit Upadhyay mynta ka sngi u la pynlait paidbah ïaki kyrteng jong ki nongthep vote (Draft Electoral Roll) jong ki 5 tylli ki Assembly Constituency ha Ri-Bhoi District ba kynthup ïaka 8-Mawhati.9-Nongpoh, 10-Jirang, 11-Umsning bad 12-Umroi bala aiti ruh sha ki seng saiñ Hima bapher bapher ha Ri-Bhoi haka jingïalang kaba la long ha Conference Hall jong ka ophis ka Deputy Commissioner.
Ha katei ka sngi ka jingpynlait ïa ka Draft Publication jong ka Electoral Roll ha Ri-Bhoi la don ryngkat da u Bah T.Lyngwa Electoral Roll Observer, Kong B.K Ranee, MCS, ADC cum Electoral Registration Officer, Bah R.Kharbihkhiew, ADC, ERO, Bah W.R Massar, EAC, Bah E.K Dkhar EAC bad ki nongmihkhmat naki seng saiñ pyrthei bapher bapher ha Ri-Bhoi.
Haba kren ha katei ka sngi naka liang u Arpit Upadhay DC ba dei ruh u District Election Officer ka Ri-Bhoi District u la ong ba ka EPIC ka long kaba donkam ban pynshisha ruh ba ki paidbah ki dei ki nongshong shnong ba pura jong ka Ri India hadien ba kila ioh ka hok ban thep vote bad ban jied ïaki nongmihkhmat bad ka jingthmu jong katei ka Special Summary Revision jong ki Electoral Rolls ka long ba kino kino ki nongshong shnong kiba la kot ïaka 18 snem ka rta kim dei ban shah ieh bad ba kidei ban pynrung kyrteng ïalade kumba kadei ka hok jong ki.
U la kyrpad ruh ïa baroh ki paitbah khamtam kito ki ban sa dap 18 snem ka rta ha ka 01-01-2023 ban pynrung kyrteng ha ka Electoral Roll, bad ha katei ka sngi la ioh ruh ban aiti ïaki Draft Photo Electoral Roll sha ki nongmihkhmat jong ki seng saiñ Hima bapher bapher.
Jowai, Naiwieng 10: Mynta ka sngi ki paidbah na ka San Shnong Ïooksi Pyllun kiba ki kynthup ïa ka Priang, Umdeinlieñ, Iooksi Kyanmynsar Thlongmoo, Ïooksi Ïapkhla bad ka Tongkait kila mih sha ka jingïalang u ma Nehimaya Tyngkan kum u kyrtong MLA ka Congress na ka 4-Mowkaiaw Constituency kaba la long ha madan Ïooksi Kyanmynsar West Jaiñtia Hills District.
Kine ki paidbah naduh ki longkpa, ki longkmie, ki khun samla bad ki hep barit ka San shnong Ïooksi Pyllun kum ka dak ban ai jingkyrshah ïa u ma Nehimaya Tyngka na ka liang jong ki hadien ka jingïalang kila synñiang da ka pisa katba kot ka bor sha utei u nongmihkhmat kum ka jingkyrshan ba un ïaid shakhmat ban pynkhreh ïa ka jingïakhun MLA 2023.
Ïa ka prokram ha kane ka sngi la pynïaid da u ma Leonard Rabon President San Shnong ha ka jingïadonlang ki Waheh shnong na ka tei ka thaiñ, ki nongïalam ka seng Congress bad kiwei kiwei de ki riew rangbah kiba wan ban kyrshan ïa u ma Tyngkan.
Kum u kyrtong u ban ai reng ha kane ka Election 2023 na ka 4-Mowkaiaw Constituency u ma Nehimaya Tyngkan haba ai jingkren ula kyntu jur ïa ki paidbah na kine ki thaiñ kiba don hajan khappud bad ka Assam ba kin long kiba ïohi jngai haba jied ïa u nongmihkham uba trei hok na ka bynta ki paidbah ïa kiba ula angnud naduh mynshwa.
Ula kren ïa ki lai tylli ki bynta kiba long ruh ki jingkyntu ïa ki paid kane ka Constituency kata “ban sngap ïa kaba bha, ban peit ïa kaba bha bad ban kren ïa kaba bha" lada kum ki nongkyrshan ba radbah kin shim ïa kine ka bynta u kyrmen skhem ba ka jingjop kan wan ha kane ka kynti.
‘Kam long kaba eh ban jop ïa kane ka Election lada ki paidbha kin ai ka jingkyrshan da ka jingieid naduh ka mynsiem bad u ngeit skhem ba ka jingjop ha kane ka kynti kan wan ha ka dur jong ka jingieit jong ki paidbah ïa u".
Ula kyntu ïa ki paidbah wat sngew phylla ïa ka jingsam skim ki MLA namar ka dei ka kamram jong u nongmihkhmat hi ban sam bad ha ka juh ka por ka long ruh ka pisa kaba kila dep ban lum khajna da ka sorkar na ki paidbah.
Shuh shuh ula kren diaw ‘wat ki nongrep hapoh ka jylla kiba la dep ban rep da ka umsyep ïa ki mar ki mata hynrei kila hap ban leit khaïi pat ha ki por mynmiet da kaba ai nuksa ïa u sying, u synsar, u rnga, shynrai bad kiwei de balei kane ka jia? U ma Nehimaya ula buh jingkylli bad kane ka paw ka jingjur palat ka jingbam sap jong ka sorkar kaba la hap ban lute naphang bad ban lum khajna na ki nongrep ha ki lynti ki syngkeiñ da kaba pyndonkam da ki pulit.
Ula kynthoh jur ïa kane ka sorkar ba mynta kaba ïalam da ka NPP ba ka long tang ka ñiang kohnguh jong ka BJP, da kaba ai nuksa ba ka sorkar mynta kaba la wanrah ka jingpyntreikam ïa u Aadhaar card ha kaba ki paidbah kin hap ban link lut ïa ki passbook jong ki bad kiwei de ki jingdonkam.
Ula ong ruh kan sa poi ka por ba kane ka sorkar kan khang sa ïa ki mar ki mata jong ki nongrep kumba khang syndet ïa u Dewïong kaba la ktah ïa kiba bun ba lang kiba juh im ja na kane ka kam.
Ula kreh ha kaba ïadei bad jinglong jingman jong ka seng Congress da kaba ong haoid ki don ki MLA kiba la phet noh hynrei ki paidbah nongkyrshan pat kin ym phet satia da leilei, kumba long mynta ka sngi ha ka jingwan kyrshan jong ki ïa u ha ka jingïalang, ula pyntikna ba ha kane ka snem 2023 ki paidbah ka jylla kin ai ka jingsneng ïa kane ka sorkar MDA.Ula pynrem ruh halor ka jingleit hiar jong u myntri rangbah sha kylleng ki jaka ban leit sam skim, da kaba ong ba kane ka long tang ka jingpynbeit briew bad kaba la pyllut kai ïa ka pisa naduh ka rukom shna pandal bad ka bai leit bai wan.
Haba pynkut ïa ka jingkreh ula kyntu jur ïa ki nongkyrshan jong ka San Shnong Iooksi Pyllun ba kum u kyrtong u ban ïakhun ïa ka Election yn sa jah nangne ban wad ïa ki mawlyngnai na kylleng ki shnong bad ki kyndong kynshrot kiba hapoh hapoh ka 4 Mowkaiaw Constituency bad ban sakhi ruh ïa ki jingduna ha kiba bun ki liang hapoh kane ka thaiñ.
Kiwei de kiba ai jingkren ha kane ka sngi ki long u ma Rikut Parien President ka Congress West Jaiñtia Hills District ula pynkynmaw ha kawei ka sngi ba u dieng u bym skhem ki thiej haba wan ka eriong un sa shah khyllem syndon, kane ka thew ïa ki nongshong shnong jong kine ki san shnong lada kim don shwa naki ïa ka jingkyrshan ba pura kan long kaba eh ïa u ban ïeng skhem.
Ha ka juh ka por u kyntu ïa ki riew rangbah ka shnong ba kin long kum ki diengbah bad ki longkmie kin long kum ki pansngiat ksiar jong ka jaitbynriew da kaba kyntu wat pdiang klumar ïa ki jingai bym dei shisha ka hok ka kynti.
U ma Wanpoi Lyngdoh u ong ba ka 4 Mowkaiaw ka donbok shisha ban don kum kine ki nongïalam bad stad ki ban mih sha ka shynshar khaddar, kumta u kyntu ïa ki paidbah ban long kiba ïohi jngai ha ka imlang ka sah lang bad kyrmen ba ma Tyngka un poi sha ka thong ka jingjop.
Kiwei de kiba ai jingkren ha kane ka jingïalang kila kitbok kitrwiang ïa u ma Nehimaya Tyngkan ba un poi sha ka thong ka jingjop ha kane ka kynti 2023.
La pynphuh pynphieng shuh shuh ïa kane ka sngi da ki jingsdang tynrai, ki jingpule poitri, ki jinglehkai bad ki jingrwai bapher bapher na ki khun samla bad ki longkmie jong kine ki san shnong.
Khliehriat Naiwieng 10: Ka ophis District Legal Service Authority (DLSA) East Jaiñtia Hills District, ha ryngkat ka jingïatreilang bad ka ophis jong u Deputy Commissioner, hynnin ka sngi ka la pynlong ïa ka prokram sam dawai ei sha ki paidbah nongshong-shnong jong ka shnong Narwan, East Jaiñtia Hills District bad ha kajuh ka por ka la ïoh ruh ban pynlong ïa ka prokram ai jingpynshai sha ki paidbah ha kino kino ki kam kiba ïadei bad ka aiñ bad kane ka long ruh kum ka jingpynkup bor ïa ki nongshongshnong kiba katkum ka aiñ, ïa ka prokram la pynlong ha Madan Mooknor ha shnong Narwan.
Ka District and Sessions Judge cum Chairperson District Legal Services Authority (DLSA), East Jaiñtia Hills District, ka kong C.Dkhar ka la ai ka jingkhublei ïa baroh ki tnat bapher bapher kiba don hapoh ka district kiba la ïa wan ban ïa shim bynta lang ha kane ka prokram ka ba long ka jingmyntoi ïa ki paidbah, ka la ong ruh ba kane ka Pan India Awareness cum Outreach Campaign ba la pynlong da ka ophis DLSA ka dei ruh ka National Legal Services Authority (NALSA) bad hapoh kane ka district, ar tylli ki prokram la dep pynlong, kata ka prokram ba pynkupbor ïa ki nongshongshnong (Empowerment of Citizens through Legal Awareness) bad ka Outreach and Haq Hamara Bhi To Hai.
Ha kane ka sngi, ka kong C.Dkhar, ka la pynsngew ruh ba ka kam ka kaba kongsan jong ka ophis District Legal Service Authority ka dei ban ai ka jingshakri ïa kito kiba duk ba kyrduh kiba ha ka imlang sahlang ka ba ym donkam satia ban siew pisa, khnang ban wanrah ïa ka bibishar kaba hok bad kaba khuid kaba dei shisha katkum ka aiñ, nalor kata ka la ong ruh ba ka tnat DLSA kan ïai peit bniah ha kaba ïadei bad ka jingpyntreikam ïa ki skim sorkar bapher bapher ba pyntrei da ki tnat bapher bapher, khnang ba kan wanrah jingmyntoi ïa kito kiba dei hok shisha ban ïoh ïa ki jingmyntoi.
U Block Development Officer (BDO), jong ka Saipung C&RD Block, u Dr.R.Pyrtuh, u la ai ki jingpysnhai kiba bniah ha kaba ïadei bad ki jait skim bapher bapher kiba la pynrei da ka C&RD Block Saipung kiba kynthup ka skim MGNREGA, Pradhan Mantri Awas Yojana Gramin (PMAY-G), Members of Parliament Local Area Development Scheme (MPLADS) Special Rural Works Programme (SRWP), National Social Assistance Programme (NSAP), Chief Minister Special Development Fund bad ka Social Security Benefit Schemes.
Utei u BDO, u la kyntu ruh ïa ki paidbah jong ka Saipung C&RD Block ba kin wan mih sha ophis khnang ba kin dup ïoh shibun ki jingtip shaphang ki skim, ha kajuh ka por u la pynshlur bad ai mynsien ïa ki nong ïoh jingmyntoi ba ki dei ban register noh ïalade bad ka e-SHRAM bad kumjuh ruh ban pynrung kyrteng ha u Aadhaar card.
U Addl.Superintendent of Police, East Jaiñtia Hills District, u bah B.Jyrwa, MPS, ha ka jingkren ba lyngkot u la ai ka jingpynshai ha kaba ïadei bad ki kyndon aiñ jong ka NDPS Act, u District Child Development Officer, East Jaiñtia Hills District, u bah T.Kyndiah, u la kren bad ai jingpynshai halor ki aiñ kiba ïadei bad ka shongkha khynnah bad ki hok jong ki khynnah, ka Panel Lawyer, ka kong A.M.Nongtdu bad ka kong D.Lyngdoh, ki la kren halor ki jingeh kiba ju mih na ki longiïng longsem (Domestic Violence), ki aiñ jong ka POCSO, ka kong P.Dkhar ka la kren halor ki aiñ kiba ïadei bad kito kiba don jingduna ha ki dkhot met bad ki hok jong ki tymmen.
Ki tnat sorkar, kiba la ïa wan ban ïa shim bynta lang ha kane ka prokram ki kynthup ka ophis jong ka District Agriculture Officer, East Jaiñtia Hills District, ka ophis jong u District Medical and Health Officer, East Jaiñtia Hills District, ka tnat Labour bad ka ophis jong u Deputy Commissioner (Supply), East Jaiñtia Hills District.
Ha kane ka prokram, ka District and Sessions Judge cum Chairperson District Legal Services Authority (DLSA), ka kong C.Dkha ka la aiti ïa ka Work Orders sha ki lai ngut ki nong ïoh jingmyntoi kiba na ka skim PMAY-G Scheme bad ka Chief Judicial Magistrate cum Secretary of District Legal Services Authority (DLSA), East Jaiñtia Hills District, ka N.M.Momin, ka la aiti ïa ka work order jong ka skim MGNREGA sha ki bor shnong jong ka shnong Sahkai.
Ha kane ka Camp, la ïoh ruh ban pynlong ïa ka jingpynrung kyrteng Aadhaar, ban register kyrteng ha e- SHRAM bad haduh 192 ngut ki nongshong shnong ki la ïoh jingmyntoi na ka jingsam dawai ei lane ka Free Medical Checkup ba la pynïaid da ka ophis jong u District Medical & Health Officer, East Jaiñtia Hills District.
Khliehriat naiwieng 10: Ka ophis jong u District Selection and Promotion Committee, East Jaiñtia Hills District ka pynbna paidbah ïa ka Written Examination na ka bynta kito kiba thep ïa ka kam LDA, Duftry, Peon, Cleaners, Sweeper bad Chowkidar ba la buh ban pynlong ha ka 12 tarik mynta u bnai kaba dei ka sngi saitjaiñ yn pynsangeh shwa na ki daw bym lah ban kiar.
Shillong, Naiwieng 9 : U Myntri Rangbahka jylla u Conrad K Sangma mynta ka Sngi Balang ula ong ba ka sorkar kan sa bishar bniah halor ka hukum jongka Election Commission jongka India (ECI) na ka bynta ban pynkynriah kam ïa ki ophisar shwa ban long ka election MLA 2023.
“ Kat kum ka jingbthah ba la ai da ka ECI ka sorkar kan sa leh ïa kaba donkam namar ka ju long ka rukom ba man la ki election hap ban pynkynriah kam beit ïa ki ophisar kiba dei peit bad pynïaid khamtam ïa ka election khnang ba kan ym don kano kano ka jingleh shilliang khmat" ong u Myntri Rangbah.
U la ong “ Kane ka dei kaba ju jia bad hap leh hi man la ka election kam dei kaba ju jia kyndit kyndit namar man la ka election hap ban pynkynriah kam beit ïa ki ophisar khamtam lei lei kito kiba la don palat ïa ka 3 snem ha kajuh ka jaka hap ban pynkynriah noh ïaki shawei pat.
Kane ka dei kaba ka ECI ka la ju bthah hi man la ka election “ ong u Conrad.
Haba la kylli hato ka sorkar ka kwah ban pynlong ïa ka election shwa ban kut ka samoi, u Myntri Rangbah ula ong kam don kaei kaei ruh kaba kum kata ba kwah ban pynlong ïa ka election shwa ban kut ka samoi.
U la ong “ Ha ka jinshisha ka election kane ka la hajan hi lada phim kwah shuh ban ïalehkmen Khristmas.
Hynrei namar ka Khristmas ngi dang sngew jngai ïa ka.
Kane ka dei kaba la ju leh hi ban pynkynriah kam bad ka sorkar ka hap hi ban bud ïa kaei kaba la bthah da ka ECI" ong biang u Myntri Rangbah.
Kat kum ka shithi ba la phah da u Principal Secretary ka ECI u Narendra N Butolia ha ka 4 tarik Naiwieng la ong “ Ka Commission ka bthah ïa baroh ki jylla bad ki Union Territory ki ban leit sha ka election ha u 2023 ba ki dei ban pyndep ïa ka jingpynkynriah kam shwa ka 15 tarik Nohprah.
ïa kane ka hukum la phah sha baroh ki jylla bad ki union territory ki ban long election kata sha u Chief Secretary bad sha u DGP ka jylla.
ïa ka kaiphod ba la dep ban pynkynriah kam dei ban pynpoi sha ka ECI shwa ka 15 tarik u Nohprah.
Shillong, Naiwieng, 10: U nongïalam ka Liang Pyrshah u Mukul Sangma ha ka sngi Palei u la ong ba ka Sorkar Meghalaya Democratic Alliance (MDA) ba la ïalam da ka National People’s Party kam don skhim eiei hynrei ka la pyntreikam beit ïa kajuh ka skhim kiba dei hi na ka tyllong jong ka Integrated Basin Development and Livelihood Promotion (IBDLP).
U Mukul uba long ruh u Parliamentary Party Leader jong ka AITC u la kdew ruh ïa ki jingshah thok ha kaba pyntreikam ïa ka skhim FOCUS da ka MDA.“Ha ka por ka sorkar jong nga, ban pynthikna ba ki longing kin ïoh ïa ki lad jingïarap, ngi la wanrah ïa ka Integrated Basin Development and Livelihood Promotion project.
Ka skhim FOCUS ka dei shi bynta na kane ka Basin Development scheme," u la ong.
Haba kren ha ka jingïalang jong ka AITC ha Selsella, West Garo Hills district, u Mukul u la kynthoh tyngeh ïa ka Sorkar MDA da kaba ong, “ka Meghalaya Integrated Transport Project ka dei na ka bynta ban leit jingleit, na ka bynta ka khih ka kamai, ban pynïasoh ka iew ka hat na ka bynta ban kyntiew ïa ka rep ka riang.
Ka MITP ka la ïoh pisa haduh 120 billion dollars na ka World Bank.
Ka Sorkar MDA ka la kam ba ka la pynlut tang hapoh ar snem.
Hynrei, ngim shym la ïohi ïa kino kino ki kam pynroi kiba paw wat hadien san snem.
"“Nga la pynsdang ïa ka Women’s Economic Empowerment lyngba ka Financial Power scheme.
Nga la ai T.5,000 hajar sha ki kynthei ban plie ïa ki Bank Account," la pynkynmaw u Mukul ïa ki kam ba la leh mynba u dang long u Myntri Rangbah ka jylla.
“Hadien ba la ïoh bat ïa u lakam synshar ha u snem 2018, ka Sorkar ka la pynkylla lut ïa ki skhim.
Ka pisa ka dang don, hynrei ki paidbah kim shym la ïoh jingmyntoi eiei.
Lada ngi ïoh bat ïa u lakam synshar ha u snemn 2023 ngin sa pyntikna ban sam lut ïa ka pisa kaba dei hok jong u paidbah," u la ong shuh shuh.
U MLA ka Rangsakona u Zenith Sangma u la kyntu ïa ki paidbah ba ki dei ban pyndonkam ïa ka bor jingstad haba jied ïa ki nongmihkhmat ynda la wan ka Elekshon.
“Ha ka elekshon ka ban sa long ha u snem 2023, ngi dei ban shim ïa ka rai kaba dei shwa ban leit sha ki jaka thep vote khnang ban pynthikna ba ka shongsuk shongsaiñ kan ïoh jaka ha ka ri bad ki longdien kin ïoh ïa ka lawei kaba shngaiñ.
".
Mairang, Naiwieng 10: Ka Eastern West Khasi Hills District hynne ka sngi ka la ïoh ban rakhe ia ka jingdap shisnem ka jongka ha ka prokram ba la pynlong ha Madan Mot Tirot, Mairang Mission , Mairang ha kaba u Lamphang ka ïing Dorbar Thaw Ain ka jylla, u Bah Metbah Lyngdoh u la leit kum u kongsan ha ryngkat ka jingsynran lang u myntri ka tnat Water Resources ka jylla, u Bah Brolding Nongsiej uba la leit kum u symbud kongsan.
Kiwei kiwei pat kiba la iadon ryngkat ha kane ka sngi ki kynthup ïa u MDC ka Mairang-Nongkhlaw, u Bah Batskhem Ryntathiang, u MDC ka Pariong-Mawthadraishan, u Bah Jambor War, u Syiem ka Hima Nongkhlaw, u Pa’iem P.M Syiemlieh, u Syiem ka Hima Myriaw, u Pa’iem K.Syiem, u Syiem ka Hima Mawiang, u Pa’iem N.Syiem, u Deputy Commissioner ka Eastern West Khasi Hills District, u Bah W.Nongsiej, u Superintendent of Police ka District, u Bah M.B Syiem, ki ophisar jong ki tnat bapher bapher jong ka sorkar jylla, ki nongialam shnong, ki dkhot Seng Treilang (SHG) bad ki paidbah ka thain.
Ha ka jingkren ka jong u, u kongsan, u Lamphang ka ïingdorbar Thaw Ain ka jylla, u Bah Metbah Lyngdoh, haba pynpaw ïa ka jingsngewkmen ka jong u ban ïoh ïashimbynta bad ka jingrakhe ïa ka jingdap shisnem jong ka distrik, u la ong ba ka jingïoh distrik ka la long kaba seisoh namar jong ka jingkyrshan markylliang bad ka jingiatreilang da baroh ki paidbah nongshong-shnong bad u la ong shuhshuh ba ka jingrakhe ïa ka jingdap shisnem jong ka Eastern West Khasi Hills District ka pynioh ia ka lad ka kabu ban kynmaw ia ka jingtreishitom jong kito baroh kiba la pynurlong ia ka jingangnud ki paidbah ka thain ban ioh iala ka distrik ia kaba la plié ha ka 10 tarik u Naiwieng jong u snem 2021.
U Bah Metbah u la ong ruh ba ka jingthaw ïa ki distrik kiba thymmai ka long da ka jingthmu ban pynjan shuhshuh ïa ka synshar khadar sha ki paidbah nong shongshnong bad u la pynpaw ruh ïa ka jingkyrmen ban ïohi ïa ka jingkyntiew kyrdan jong ki ophis bapher bapher kiba don ha ka distrik ha ki por bad ki snem ban wan.
Haba kren halor ka jingshakri ba shitrhem jong ki nongtrei jong ki tnat treikam kiba pher bapher kiba don hapoh ka distrik, u Lamphang u la kyntu ïa ki ba kin kham trei shitom shuhshuh ha ka jingshakri jongki ia ki paidbah jong ka distrik ha ki snem ban bud.
Ha ka jingkren ka jong u, u Lamphang u la kyntu ïa baroh kiba la sakhi lang ïa ka prokram ba kin shim ïa ka jingkitkhlieh ban kyntiew kham shajrong ia ka distrik da kaba buhthong ruh ban pynlong ia ka kum ka ‘Model District’ ïa kaba kiwei pat kin kwah pyrthuh bud.
U Bah Brolding Nongsiej pat ha ka jingkren jong u, u la ong ba ka Eastern West Khasi Hills kadei ka District kaba thymmai bad ki paidbah kim pat dei ban khmih lynti than na kane ka District namar ka dang dei ban ïaid lynti bun ki jingeh.
Hynrei ka sorkar ka la ïaleh katba lah ban wanrah ïa ki jingdonkam bad kita ki longj ka ophis u DC, u SP bad kumjuh ruh ka ophis DTO kaba long ka jingdonkam jong ki paidbah.
U la khot ïa ki paidbah naduh ki nongsynshar Hima, ki nongsynshar Shnong bad ki ophisar sorkar ban ïatreilang na ka bynta ka roi ka par jong ka District baroh kawei.
Ha kaba ïadei pat bad ka jingkhmih lynti ki paidbah ban ïoh kam ïoh jam lyngba ka District thymmai, u MLA Mawthadraishan, u la ong ba ka sorkar kan thaw ki lad ki lad ki lynti ha ka ïoh kam ïoh jam da kaba wanrah ïa ki ophis treikam ha ka District, tangba kane kan kham shim por.
“Nga kyntu ïa ki paidbah ba kin long kiba ïai shah bad ban ailad ïa ka District ba kan khie kan san", al ong u Bah Brol.
Ha kane ka sngi, u kongsan u la ïoh ruh ban plié ia kiba bun ki projek shna surok bad u la pyllait ruh ïa ka kot lyngkdop ha kaba la thoh ïa ka jingiaid lynti jong ka distrik ha ki liang bapher bapher lyngba ka shisnem ba la leit noh naduh ba la plie ia ka ha ka 10 tarik u Naiwieng jong u snem 2021.
La pynphuh pynphieng shuhshuh ïa kane ka jingrakhe da ki jingrwai bad jingshad na ki riewdonsap ka thaiñ.
Lah ban pynkynmaw hangne ba ïa ka Eastern West Khasi Hills District la ïoh ban pynbna kum ka distrik kaba 12 jong ka jylla Meghalaya da u Myntri Rangbah ka Jylla, u Conrad K sangma ha ryngkat ka jingïadonlang kiwei de ki kynrem ki lyndan ha ka prokram kaba ishongkun ba la pynlong ha Madan Tiehpdang, Pyndeng-umiong, Mairang ha ka 10 tarik u Naiwieng mynshem snem.
Shillong, Naiwieng, 10: Ka Hynniewtrep Youths Council (HYC) ka la byrngem ban khang tala ïa ka ophis Main Secretariat lada ka Sorkar Jylla kam pyllait ïa ka baibam lane ka Scholarship jong ki samla pule hapoh shitaiew.
Kum ban shu pyntip hangne ba ka Sorkar Jylla ka la pynbna ba ka la pyllait ïa ka song pisa kaba 169 klur tam ha ka Sngi Balang ban siew noh ïa ka Pre-Matric bad ka Post Matric Scholarship sha ki samla pule jong ka jylla Meghalaya hadien ba kane ka kynhun bad ki samla pule ki la byrngem ban pynlong da ka jingïakhih mynta ka sngi Palei.
Ki samla pule ryngkat bad ki nongïalam ka HYC kiba la ïalum lang hakhmat ka Shillong Law College, ha Malki ki la byrngem ban pynlong beit da ka jingïakhih lada ka Sorkar Jylla kam bat ïa ka kular kumba ladep pynbna da u Myntri ka tnat Pule Puthi u Bah Lahkmen Rymbui.
U Secretary ka Education Cell ka HYC u Samla Enlang Sawian haba kren ha ka jingïalang bad ki samla pule u la ong, “ngin ai por tang shi taiew ïa ka Sorkar ba kan siew noh ïa ka Scholarship hynrei lym kumta ngin leit khang tala noh ïa ka Secretariat.
"U General Secretary ka HYC u Bah Roy Kupar Synrem uba la synran lang ïa ki samla pule ha kane ka sngi u la kynthoh ïa ka jingpynslem jong ka Sorkar Jylla ban siew ïa ka Scholarship jong ki samla pule bad ïa ka tulop jong ki nonghikai skul katba ka Sorkar ka kloi ban pynsyrwa ïa ka pisa da ki klur tyngka tang ban pynlong ïa ki tamasa ki bym ai jingmyntoi ïa ki paidbah.
Hadien ba la mih na Malki, ki nongïalam bad ki dkhot jong ka Hynñiewtrep Youths Council (HYC) ha ka Sngi Palei ki la pynkheiñ ïa ka Section 144 CrPC ba la pynjari da ki bor synshar ka East Khasi Hills District ha nongbah Shillong baroh kawei da kaba ïalum paidbah hakhmat u durmot jong u Kiang Nangbah uba don hajan ka Shillong Civil Hospital, ban pynrem jur ïa ka Sorkar Meghalaya Democratic Alliance (MDA) halor ka jingshah leh tohmet jong ki dkhot ka seng ha ki Pulit ha ka shnong Rambrai ha ka Sngi Balang.
Nangne, ki dkhot ka HYC ki la pynlong pat sa ka jingïaid proseshon da kaba pyrta shla ïa ki sur pynrem ïa ka Sorkar Jylla.
Ki Pulit bad ki Magistrate kiba la wan poi biang por ki la ïoh ban khanglad ïa ki dkhot ka HYC hashwa ban poi ha All Saints’.
Kum ban shu pynkynmaw, ki dkhot jong ka HYC ka West Khasi Hills District ki la shah pakhang lynti ha ki bor Pulit katba ki dang thmu ban pynthud ïa ka jingleit iuhkjat jong u Myntri Rangbah ka Jylla u Conrad Kongkal Sangma ha ka shnong Rambrai, West Khasi Hills Disrict na ka bynta ban buh ïa u mawnongrim ha ka jingpynbna ïa ka Community and Rural Development Block ba thymmai ïa ka Rambrai.
Katba ki dkhot ka HYC ki dang ieng harud surok ban pyrta ïa ka sur pynrem pyrshah ïa u Myntri Rangbah ki Pulit kiba la ap pahara ki la knieh ïa ki lama bad ïa ki plakad na ki dkhot jong ka seng kat haduh ba shipor ka la mih ka jingïapyni bor mar kylliang.
Kane ka jingïakhih jong ka HYC ka long shi bynta na ka jingdawa ïa ka Sorkar ban pyntreikam ïa ki khyndai tylli ki mat jingdawa hapoh ka Save Hynñiewtrep Mission.
Shillong, Naiwieng 10 : U Myntri ka sorkar pdeng uba dei peit ïa ka Road, Transport bad Highways u Nitin Gadkari ha ka jinggïalang ba la long ha nongbah Guwahati ha ka Sngi Balang u la bthah ïa ki bor ba dei peit ba ki dei ban pyndep noh kloi ban shna pynbha ïa ki surok bah kiba don ha Assam, Meghalaya Sikkim bad Nagaland.
U Myntri u la wan sha ka nongbah Guwahati ban bishar bniah ïa ka jingïaid shakhmat ka jingpyntrei ïaki surok bah (National Highway Project ha kane ka thaiñ shatei lam mihngi ka ri India.
\ Ha katei ka jingïalang na ka jylla Meghalaya la leit ban ïashim bynta da u Symbud Myntri Rangbah bah Prestone Tynsong.
Ha ka jingïalang la ïakren halor kiba bun ki mat khamtam ha kaba ïadei bad ka jingsiew pisa ban ïoh ïaki jaka puta ban shna ïa ki surok bah.
La ïakren ruh kumno ban pyntrei da ki kor ki bor bad ki buit thymmai jong kane ka juk ba mynta bad dei ban ïa pynbeit noh bad siew dep noh ïa ka bai jaka puta khnang ban sted ka jingpyntrei ïa ki projek.
U Myntri u la tohkit ruh ïa ka daw ba slem ban pyndep ïa ki surok ha ki saw tylli ki jylla khnang ba un sngewthuh kumno ban leh.
U la bthah ïaki bor ba dei peit ba ki dei ban pyntrei sted ïa ki project khnang ban pyndep ha ka por ba la buh.
U la ong ba dei ban don ka jingïatrei kaba jan hapdeng ki tnad sorkar pdeng bad sorkar jylla khnang ban sted ka jingpyntreikam ïa ki surok bah ha kane ka thaiñ.
U Gadkari u la ong ruh ba ka thong jongka sorkar ka long ban pyntrei 60 Km ki surok bah ha ka shisngi.
“ Hynrei ngi lah ban pyntrei tang 40 Km ha ka shisngi, wat la katta ruh ngi dei ban poi beit sha ka thong ban pyndep 60 Km ha ka shisngi".
Ong u Myntri.
Ha u snem 2021-22 ka jingpyntrei ïaki surok bah ka la kot sha ka 37 Km ha ka shisngi hynrei na ka daw ka khlam COVID ka la suki bad hiar sha ka 28.64 Km ha ka sngi sngi.
Ka National Highways Authority of India (NHAI) and National Highways bad ka Infrastructure Development Corporation Ltd (NHIDCL) ki dei kiba peit ïa ka jingpyntrei ïaki surok bah ha India.
Ki bor ba dei peit ki buh thong ba dei ban pyndep haduh 12,000 Km ka surok mynta u snem.
Ha u snem 2019-20 la lah ban pyndep 10,237 Km ka surok bad ha u 2020-21 la lah ban pyndep haduh 13,327 Km bad ha u 2021-22 kat haduh mynta dang lah ban pyndep tang 10,457 Km.
Shillong, Naiwieng 10 : Ka IndiGoReach ryngkat ka jingïatreilang bad ka Grameen Sahara ki la ïatreilang na ka bynta ban wanrah ïa ki kam ban kyntiew ïa ka ïoh ka kot ka imlang sahlang da kaba ai jingkyrshan ïa kumba 1,670 ngut ki kynthei na ki 24 tylli ki shnongrit kiba don ha jylla Assam bad Meghalaya.
Kane ka prokram ka pynkupbor ïa ki nongrep kynthei ba kin nang lah shuh shuh ban kyntiew ïa ki jingthung jong ki ba kynthup ïa ki musli musla, u shynrai, sying, sohmarit, bad sohmynken beb khnang ba ka jingïoh jong ki ha ka shisnem kan kham kiew.
Kine ki nongrep kynthei kidei na ki shnong kiba don ha ki thaiñ khappud ka jylla Assam- Meghalaya ha kamrup bad RiBhoi district.
IndiGoReach ka la ïatreilang bad ka Grameen Sahara, namar ba kane ka kynhun ka dei kaba ju trei bha na ka bynta ban kyntiew ïa ka ïoh ka ka kot ha ka thaiñ.
Lyngba kane ka jingïatreilang, ki la lah ban sdang ïa ka kam ban ai jingïarap ïa ki kynthei da kaba thaw ïa ka shlem ban ïarap ïa ki nongrep kynthei ban ïalap shaphang ki jingtreikam ba bha jong ki ka ban lah ban kyntiew ïa ka jingpynmih mar jong ki nongrep.
Haba kren shaphang kane ka sienjan jong ka CSR program, U Sukhjit Pasricha, Chief Human Resource Officer, IndiGo, u ong, “Ngi ngeit ha ka wan ka jingkylla kaba bha ha ki shnong ki thaw ban wanrah ïa ka jingkiew ha baroh ki liang ha ka imlang sahlang, kaban ïarap ruh ban kyntiew ïa ka ïoh ka kot jong ka ri.
".
Shillong, Naiwieng, 10: Hadien ar snem ka jingpynthud jong ka khlam jingpang Covid, mynta ka kynti, ki paid riewngeit jong ka Balang Catholic ka Shillong Archdiocese kin sa ïoh lad ban ïashim bynta ha ka Procession Eucharist kaba ju long ha Laitumkhrah.
U General Secretary jong ka Parish Pastoral Council (PPC) ka Laitumkhrah Parish u Bah Barnabas Nongbah ha ka jingïakren bad ki lad pathai khubor ha ka Sngi Palei u la ong kumba ju long ka rukom ïa ka proseshon la ju pynlong ha ka taiew baar jong u bnai Naiwieng.
“Yn sa sdang ïa kane ka sngi da ka Mass Bakhuid ha ka por 10:00 baje mynstep ha madan Kalbari ha kaba u Archbishop jong ka Jyllaniam Bah Shillong u Most Rev.Victor Lyngdoh un sa long u kongsan ha ka Mass Bakhuid bad ka proseshon Eucharist kan sa long ha ka por 1:30 baje nohphai sngi," la ong u Bah Barnabas.
Ha kaba ïadei bad ka jaka pynieng ïa ki kali jong ki parabangeit bad ki jingbthah ba dei ban bud, u la kyrpad sha baroh ki parabangeit ki ban wan ha katei ka sngi ba kin bud katkum ki jingbthah khnang ba ka jinglehniam kan long kaba ïaid beit ïaid ryntih.
U la ïathuh ba ka proeshon Eucharist ka ban long mynta u snem la antad ba ki paidriewngeit ki poi la kumno kumno 80 hajar haduh 1 lak ngut eiei kata na ki Parish jong ka Jyllaniam Bah Shillong, Jyllaniam Nongstoiñ bad Jowai.
Lah ban kdew hangne ba ka jingwan ka jingpang khlam COVID 19 ha u 2020 bad 2021 ka la ktah jur ïa ka rukom pynlong ïa ki jingshakri Blei ha kylleng ka pyrthei kynthip hangne ha jylla Meghalaya, ha kaba ki Balang Khristan ki ju don ki jingshakri Blei kiba don bun ki riewngeit.
Ka Balang Catholic ruh ka la hap ban sangeh ha kine ki ar snem ïa ka Procession Eucharist kaba la ju pynlong man la ka snem, namar ba kadei ka Procession kaba wan poi da ki phew hajar bad lak ngut ki riewngeit.
Hynrei mynta ka snem ba kane ka jingpang ka don shuh ne ka la duna, la rai ban pynlong noh kumba ju long ha ki snem shuwa ka COVID 19.
Shillong, Naiwieng, 10: U Bah Bindo M.Lanong uba long u nongïalam jong ka United Democratic Party (UDP) u la kren da kaba shai ba un ïakhun beit ïa ka elekshon sha ka Ingdorbar Thawaiñ ka ban sa long ha u snem 2023 na Nongkrem Constituency.
“Nga leit mynta sha Nongkrem namar haduh mynta ruh ym don u Candidate UDP, hadien ba la mih i Bah Ardent, namar wat ha ka ilekshon ba ladep 2018, ym shym don u UDP Candidate na kane ka Nongkrem Constituency.
U (Bah Lambor Malngiang) ba ki la pynkhreh mynta, um ju don ha ka UDP bad um dei ruh wat tang u Associate MLA jong ka UDP, kumba long i Bah S.K.Sun bad u Samuel Sangma, baroh ar ngut ki Independent MLA.Kumta wat ïa pyrshang riam ïa nga na Malki-Laitumkhrah, nga la rai skhem ban ym kynriah na ka jaka kaba nga la ïaid la shisnem, ban ïaleh pyrshah ïa u Candidate UDP-bula jong i Kong Pretty bad kiwei ki nongïalam ba mynta," ong u Bah Bindo ha u kyrwoh ba la phah sha ki lad pathai khubor.
Haba buh jingkylli ïa ka jingong jong ka Kong Pretty Kharpyngrope ba u la shna hi bad pynkheiñ hi ïa ki kyndon, u Bah Bindo u la ong, “i Kong Pretty bapli i bym pat da slem eh ha ka seng UDP, i la shu kren lymwir ha ki kot khubor , tang ban ïalam bakla ïa ki paidbah, hana ba nga shna hi ïa ki kyndon ha ka UDP bad mynta hana nga pynkhein hi.
Tip ki kyndon aiu kita?“Ngan da sngewnguh lada i kong Pretty Kharpyngrope, President ka Seng kynthei UDP in pynmih tang kawei ruh la biang, ïa kano-kano ka rai lane kata ka jingshna ïa ki kyndon ka UDP da ma nga marwei, ïa kaba nga pynkhein hi mynta," u la ong.
“Ha ka UDP, la ju don bun ki Committee kiba ai jingmut ïa bun ki jait kam.
Ym ju don ka Committee jong uwei u briew, uba lah ban shna hi marwei bad ban rai marwei, ha ki por ba la leit.
I Kong Pretty iba la ju don teng ha ka MDP bad iba la ïaleh ïa ka election 2008 na Malki- Nongthymmai Constituency, nga nang mut ba i la tip ïa ki rukom trei kam ka Seng, phewse i kren lymwir bad i kwah eh ba ngam dei ban pynwit ha Nongkrem Constituency, hynrei ban leit ïaleh na Malki-Laitumkhrah, kaba nga la dep mad," la ong shuh shuh u Bah Bindo.
Shillong, Naiwieng, 10: Ar ngut ki briew kiba la shah rahbor ha ka kynhun ki runar nonglute ki la lait im da ka jingïarap jong ki Pulit ka rilum Garo ha ka Sngi Palei.
Kum ban shu pyntip hangne, ki Pulit jong ka West Garo Hills District ki la pynlong ïa ka jingbuddien ïa kane ka jingjia hadien ba la register case ha Tikrikilla Police Station hapoh ka Section 364A/506 jong ka Indian Penal Code (IPC) hadien ba uwei u briew uba la tip kyrteng kum u Bikas Chetia na Guwahati, Assam uba dei nongniah taksi u la shah rahbor ha ka 4 tarik mynta u bnai na ka shnong Tikrikilla.
Hadien kane ka jingjia, ha ka 9 tarik mynta u bnai ki Pulit ka Goalpara ki la pyntip ba uwei u khynnah u la shah rahbor ha ki runar sha West Garo Hills District.
Halor kane ka jingjia, ki Pulit ka Lakhipur Police Station ki la register case hapoh ka Section 365/387/34 jong ka Indian Penal Code (IPC) bad ki Pulit kiba la pynlong ïa ka jingtohkit kaba bniah, ki la lap ksai ba ïa kine ki arngut ki briew la rahbor da kajuh ka kynhun runar kaba ïakhleh lang da ki runar na ka jylla Meghalaya bad na ka Jylla Assam.
Da kane ka jinglap ksai ba ïa kine ki arngut ki lanot ki runar la pynsah ha khlaw Dibru Hills Forest Reserve kaba don hajan ka Bamandanga ha Gaptuli ki Pulit ki la pynlong ïa ka jingkhynra ha ka Sngi Balang.
Kane ka kynhun runar tang shu ïohi ïa ki Pulit ka la synreit kuli naphang bad ki Pulit ruh ki la pynphai kylla ban ïada ïalade.
Shipor ka la mih ka jingïather kuli kaba mar kylliang kaba la neh haduh 3 minit eiei.
Hadien ba la sangeh ka jingïather kuli, ki Pulit ki la ïoh ban khang kdong ïa kane ka jaka ha kaba ki la lap ar tylli ki metïap kiba la thiah lyngktar ryngkat bad ki tiar siat bad ïoh pyllait im ïa ki arngut ki lanot kiba la shah rahbor.
Na kane ka jaka ki pulit ki la ïoh kurup kawei ka suloi AK, kawei ka pistol, kawei ka pla ba la thep 23 tylli ki kuli jong ka suloi 7.62 mmm, bad 9 tylli ki kuli jong ka pistol 9 mm bad kiwei kiwei de ki tiar.
Shillong, Naiwieng 10 : U Myntri Rangbah ka jylla u Conrad K Sangma u la ong ba ka sorkar kan ym ktah satia ïa ka Reservation Policy bad kan ïeh beit kumba ka long ne kan pynneh beit ïa ka Status Quo.
ïa kane ula ong ha ki nongthoh khubor ha ka jingïakynduh ha ka Sngi Balang hadien ba la wai ka jingïalang ka Kynhun Myntri.
“ Ngi la dep kren shai ba ngin y m ktah ïa ka Reservation Policy namar ka long ka mat kaba hap ban da bishar bniah bha bad kumta ngin pynneh beit ïa ka Status Quo kata pynneh beit kumba ka long mynta" ong u Myntri Rangbah.
U la kren shai halor kane hadien ba la kylli kumno ka sorkar kan leh halor ka jingdawa ki seng bhalang ban pynkylla ne bishar bniah biang ïa ka Reservation Policy ne ka polisi bhah kam bhah jam ha ka jylla namar la kynnoh ba ka la ai jingmyntoi tang ïa kawei ka jaidbynriew riewlum ha ka jylla.
Halor ka jingpynmih hukum ba dang shen jongka ïing bishar Supreme Court halor ka Reservation Policy ba ïa kane ka polisi ym dei ban pynneh slem, u myntri rangbah u la ong ba wat la katta ruh yn ym ktah ïa kane ka polisi bhah kam bhah jam ha ka jylla.
“ Nga tharai ka ïing bishar Supreme Court ka ai ka hukum halor ki jingïohi bad jinglap jongka ba lehse lada pynneh slem kan ktah namar ha kane ka juk ïabeh mynta lada dei ki rit paid ne ki heh paid ruh la ïabeh beit ïaka jingnang jingstad bad ka ïoh ka kot.
Kumta baroh ki jaidbynriew ki la ïalong mar kumjuh hi kumba la ïohi da ka ïing bishar Supreme Court, kumta ngam kwah ba kynthoh halor kane ka hukum ba la pynmih da ka ïing bishar ba hakhlieh duh" ong u Myntri Rangbah.
Shillong, Naiwieng 11 : Ka lympung ïalehkai football ba hynriew jong ka Sunfeast Cup Football Tournament 2022 ïa kaba la kyrshan da ka Sunfeast Bounce, kaba la sdang myn ha ka 26 tarik u Nailur, 2022 ka la kut noh ha kaba palat 2700 ngut ki nongïalehkai ki la sei bad pynpaw ïa la ki sap ki phong bad pyni ruh ïa ka jingsngewtynnad jong ki ïa ka jingïalehkai football.
Naduh ba la sdang ïa kane ka lympung ha ka snem 2015, ka lympung ïalehkai football ba don burom ka la lah ban ïarap ïa kumba palat 20000 ngut ki nongïalehkai ban pyni ïa ki sap ki phong jong ki.
U kapten barim ka India U Bhaichung Bhutia u la ïadon lang ha ka sngi ïalehkai final ha madan ïalehkai jong ka Sports of India (SAI) ha ka Nongbah bad u la sam ïa ka khusnam sha ka kynhun lahduh kata ka Manipur Marshals (U- 13) bad Manipur Marshals (U-16) kiba la long ki nongjop ha kane ka lympung ïalehkai ban ïakhun ïa ka Sunfeast Cup trophy.
Ka ITC Sunfeast ka pyrshang ban lum ïa ki khynnah kiba tbit bad kiba don ka jingthrang ban ïalehkai phutbol na ki skul bad ki club bapher bapher ha kine ki shibnai shiteng.
Kawei na ki shnat ba paw jong ka Sunfeast kata ka Bounce ka la pyrshang ban pynïasoh bad ki khynnah skul ka thaiñ bad ban pynsaphiriang ïa ka jingieid ïa ka jingïalehkai football lyngba kiei kiei kiba pynsngew tynnad bad ki jingïalehkai kiba shongshit.
Shillong, Naiwieng 10 : Ka lympung ïalehkai ba hehduh ha ka thaiñ lam mihngi ka ri India, ka North East Olympic Games 2022 la plie pyrda pura ïa ka hynne ka sngi Palei hapdeng ka jingiphuh iphieng ha SAI Sports Centre, NEHU, Shillong.
Katei ka lympung ïalehkai kaba sdang ha ka 10 tarik kan kut ha ka 16 tarik Naiwieng hapdeng ki 18 tylli ki jait jingïalehkai ïa kaba yn sa pynlong ha ki jaka bad ki madan bapher bapher.
U Myntri Rangbah haba kren ha kane ka jingïalang u la ong ba ka jingpynlong ïa kane ka lympung kadei shi bynta ka jingrakhe jong ka jylla ïa ka jingdap sanphew snem ka jingïoh la ka jong ka jylla kaba pura.
Haba kren shaphang ka jingpynlong ïa kane ka lympung, u Myntri Rangbah u la ong ba ki samla kidei ki rishot ba radbah jong ka ri lada ïalam ïa ki ha ka lynti kaba dei, hynrei lada ym lah ban ïalam ha ka lynti kabym dei kin kylla long ki diengpynkiang ba khraw tam ïa ka ri.
“Ki samla kidei ki rishot ba radbah jong ka ri, hynrei lada ym lah ban ïalam ha ka lynti kaba dei kin kylla long ki dieng pyngkiang kiba khraw tam," ong u Myntri Rangbah.
U la ong ruh ba khnang ki samla kin ïaid ha ki lynti kiba dei ka sorkar ka la thaw bun ki lad ki lynti na bynta jong ki.
“Da ka jingkitkhlieh halor kane, ka sorkar ka la thaw ki lad ki lynti ban ïalam ïa ki samla ba kin ïaid ha ka lynti kaba dei da kaba ngi wanrah ïa ka North East Olympic Games.
Ngi ai ka kabu ban seng kam lajong, la ka long ka sports polisi bad ka Youth Polisi, khnang ba ki samla kin pynleit jingmut," la ong u Myntri Rangbah.
Da kaba sngewkhia halor ka jinglong jingman jong ka jingim ki samla ha kiba kum kine ki por, u Myntri Rangbah u la kyntu ba kim dei ban tare sha ki kam kiba sniew khamtam na u drok hynrei ban pynleit jingmut sha ki kam kiban tei ïa ka lawei bad ka imlang ka sahlang.
“Lyngba kane ka rynsan, nga kyntu ïaphi ki samla khamtam jong ka thaiñ lam mihngi ba phi dei ban kiar na ki kam kiba pynthut ïa ka imlang ka sahlang, na u drok bad kiwei kiwei ki jingsniew hynrei phi dei ban pynleit jingmut ha ki kam kiban tei bad kiba ai jingmyntoi ïa ka jingim jong phi lyngba kum kine ki jingïalehkai bad khnang ba kan wanrah ruh ka jingshongsuk shongsaiñ ïa ka imlang ka sahlang hi baroh kawei," u la ong.
U Myntri Rangbah u la pdiang sngewbha ruh ïa baroh ki nongïalehkai kiba wan ban ïashim bynta bad kyntu ba kin ïalehkai bha bad ban pynleit jingmut bha khnang ba kin lah ban khur ïa ka nam jop.
“Nga ngeit skhem ba shisien ka sngi phin sa ïoh ban ïalehkai ha ka Olympic bad nga ngeit skhem ruh ba ba kiba haïing hasem jong phi kin sa sngew sarong na bynta jong phi," ong u Conrad.
U Myntri Rangbah u la kyrpad ruh ïa baroh ba kim dei ban ïathew lada ki lap kino kino ki jingduna ha ka jingpynlong ïa kane ka lympung.
“Nga kyrpad rit ba lada phi lap ki jingduna sngewbha ban map, ngi la pyrshang ban pynbit pynbiang ban pynïaid beit pynïaid ryntih bad nga ngeit skhem ba phin pdiang ïa kane," la ong u Myntri Rangbah.
U Bah Banteidor Lyngdoh haba ai jingkren u la ïathuh ba ka sorkar jylla ka la ïoh ban pynlong ïa ka Meghalaya Games, bad mynta ka kynti ka la ïoh ban pynlong ïa kane ka lympung ïalehkai kaba heh tam da ka thong ban ïarap kyntiew ïa ki nongïalehkai ka jylla.
U la ong ruh ba ïa ka jinglong jong ki samla lah ban ithuh lyngba ki jingïalehkai.
“Ki jingïalehkai kidei shi bynta jong ka jingim ki samla bad ym tang ban ïalehkai hynrei ka pynwan dur ruh ïa ka jinglong ba ki don bad dei ruh lyngba ki jingïalehkai lah ban ithuh ïa ka jinglong ba ki don," ong u Bah Banteidor Lyngoh.
U la ong ruh ba ka sorkar ka la shim bun ki lad ki lynti ban ïarap ba ki samla ïalehkai kin kiew shakhmat shaphrang ha ki jingïalehkai da kaba ai ki song jingïarap ïa kiba khur takma la ka long ha ki jingïalehkai hapoh ka jylla, ki national bad haduh ki international.
U la pyntip ruh ba ka sorkar mynta ka dang don hapdeng ka jingtei ïa ki stadium ïalehkai, ka jingpynbha ïa ki madan kiba don lypa da ka thong ban wanrah ka jingkylla ha ka liang ki kam ïalehkai hapoh ka jylla.
Ha kane ka sngi la ïoh ruh ban thang ïa ka sharak jong ka North East Olympic Games 2022.
Ha ka jingplie pyrda ïa katei ka lympung la donlang naduh u Myntri Rangbah ka Jylla u Conrad K Sangma kum u Kongsan, Bah Prestone Tynsong Symbud Mynri Rangbah, Bah Banteidor Lyngdoh Myntri ki kam ïalehkai, u TH Radhesyam Singh uba dei u President ka NEOA, Bah DP Wahlang, IAS Chief Secretary ka Jylla, ki Myntri jong ki tnad ïalehkai jong ki phra tylli ki Jylla ba ïashim bynta, ki ophisar, ki nongkitkam ka MSOA, ki nongkitkam jong ki State Assocoation, ki kynrem ki lyndan, ki nongïalehkai bad ki paidbah.
Shillong, Naiwieng 11 : Ka Manipur ka la khur ïa baroh ar ki takma Ksiar ha ki ar tylli ki kyrdan ïalehkai hynne ka sngi Thohdieng kaba dei ka sngi sdang jong ka jingïalehkai ñiah cycle jong ka 2nd North East Olympic Games 2022 kaba la pynlong ha khlaw Malki, katba ka Meghalaya ka la khur takma Rupa.
La pynïalehkai hynne ka sngi da ka elite bad ka junior cross country, baroh kidei ha ka liang ki shynrang.
La sdang ka jingïalehkai na khlaw Malki sha u Lum Shillong bad wanphai biang sha kajuh ka jaka.
Ha katei ka jingïakop ñiah cycle ka la don ka jingmynsaw ba malu mala hynrei ki nongïalehkai ki khlem kynran dien bad beh beit sha ka thong, ha kaba u Mesak Vanlalvena jong ka Mizoram u la ïoh ka jingai khublei na ki paidbah hadien ba u la pyndep ïa ka thong bad khur ïa ka takma rnong watla hapdeng ka jingjngem ka durkhmat.
Ïa ka takma Ksiar la ïoh da u Khundrakpam Ronel Singh jong ka Manipur, katba u Kevin John Khyllait u rangïalehkai pynher cycle pawnam ka jylla Meghalaya u wan ha ka kyrdan ba ar.
Ha ka liang ki junior, u AZ Thotmachan jong ka Manipur u la jop ïa ka takma Ksiar, katba u Pynshailang Khyllait jong ka Meghalaya u wan ba ar bad jop ïa ka takma Rupa bad u Vanlalruata jong ka Mizoram ïa ka takma Rnong ha ka kyrdan ba lai.
Ïa ki takma jong katei ka jingïalehkai yn sam lashai ka sngi Saitjaiñ, ïa kaba yn sa pynbud pat da ka jingïalehkai women’s cross country bad ka downhill jong baroh ar shynrang bad kynthei.
Jowai, Nailar 30: Ka West Jaiñtia District Sports Association (WJDSA), lyngba u Hony General Secretary jong ka u ma L.Laloo, ka khot Entry na ka bynta ka 11th U Chatisrter Kharkongor Memorial Trophy kaba dei ka 1st Division Football League Tournament, 2023.
La pyntip ruh ba ka bai Entry kan long 20500+750=3250 ryngkat bad ka bai players.
Ka tarik ba khatduh ban pynpoi ïaka ki application kan long ha ka 11.09.2023 sha u General Secretary WJDSA.Katba ki Team kum ka Nangbah Iawmusiang, Mosalyngkat, Sohmynting, Sabahmuswang, Mukhla Evergreen, Wahiajer, Luti Tuber Social Welfare, Demthring.
Mookyndur, Khliehïongriang, Shangpung Mosyiem bad Dulong kin sngewbha ban shimkhia.
Ka 2nd Window Inter Club Transfer naka bynta ka 1st Division, yn plie naduh ka 12 haduh 18 tarik September, 2023 tang naka bynta ki ba thymmai (Fresh), ong ka kyrwoh na u Hony General Secretary WJDSA.Jowai, Nailar 30: Ka jingïalehkai phutbol bala tip kum ka 6th Debo Shullai Memorial Trophy jong ka kyrdan 2nd Division Football Tournament 2023 bala pynïaid da ka West Jaiñtia District Sports Association (WJDSA) kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Lumpariat kala lah ban pynliem da 2-0 kol ïa ka Dongmihsngi, ïa ki kol na ka Lumpariat la thep da u P.Marboh haka minit ba 25 bad u Rihok Chyrmang haka minit ba 80+2.
Katba ha ka jingïakhun kaba ar ka Chutwakhu kala pynliem da 1-0 kol ïa ka West Madan Mustem, ïa katei ka shikol na ka Chutwakhu la kum thep bakla da u Rilangki Lyngdoh (own goal) haka minit ba 67.
Ka jingïakhun lashai ka sngi 31 tarik u Nailar kan long hapdeng ka NSA pyrshah ïa ka Mooknor Thadmuthlong haka por 12 baje mynsngi, katba ka Lion SC kan ïakhun pyrshah ïa ka Chilliangraij haka por 2 baje nohphai sngi.
Mawkyrwat, ‘Nailar 30: Ka jingrakhe ïa ka ‘National Sports Day 2023’ ba la pynlong da ka ophis jong u District Sports Officer (DSO), South West Khasi Hills District ba la pynlong hapoh madan Artificial Turf, MDSA, Nonglang, South West Khasi Hills District ka la long kaba shongshit bad i shongkun bha ha kaba haduh 600 tam ei ei ki khynnah skul ki la wan ïashimbynta.
Kumta ban rakhe ïa kane ka sngi ba kyrpang, ka ophis u DSO, South West Khasi Hills District ka la pynlong ïa kane ka lympung ïalehkai kaba la khot ka ‘2st Inter – School Invitation Mawpoiñ & Tug of War Competition 2023’ ka long kum ka dak jong ka jingïasnohktilang bad ka Ri India baroh kawei ha ka jingrakhe ïa ka sngi kyrpang jong u Major Dhyan Chand uwei na ki khlur ïalehkai hockey jong ka Ri.
Haba phai ha ka jingïalehkai, na ka liang ka ophis jong u District Sports Officer (DSO), South West Khasi Hills District ka la ïoh ban khot haduh 600 tam ki khynnah skul ha kaba 17 tylli ki kynhun na ka liang ki khynnah kynthei bad 16 tylli na ka liang ki shynrang.
Ki kynhun kiba la poi sha ka thong jong ka jingjop ha ka jingïalehkai Mawpoiñ ki long ha ka liang ki shynrang la jop da ka Modern Academy Higher Secondary School, Rangmaw da 47 la 43 poiñ pyrshah ïa ka Phlorosy Dew Secondary School, Nonglang katba jong ki kynthei pat la jop ka Little Star Higher Secondary School, Mawkyrwat da 42 la 25 poiñ pyrshah ïa ka Nonglang Secondary School, Nonglang.
Katba ha ka jingïalehkai ïa kop tan tyllai ne Tug of War pat ki long ka Nativity Higher Secondary School, Mawkyrwat ka la jop ïa ka Little Star Higher Secondary School, Mawkyrwat kaba dei jong ki kynthei.
Nangta, ha ka liang ki shynrang pat ka Nativity Higher Secondary School, Mawkyrwat ka la jop pyrshah ïa ka Rangthong Christian Higher Secondary School.
U bah T.Lyngwa, IAS, Deputy Commissioner, South West Khasi Hills District, haba kren kum u kongsan u la ong ba ryngkat ha baroh kawei ka Ri la rakhe ïa kane ka National Sports Day bad ha kane ka dong ka thaiñ bad la jied ïa ka Mawpoin bad Ïa-tan-tyllai kiba long ki jingïalehkai kiba kham pher bad kiba la rim da ka jingthmu ban kham pynbha bad pynkhie im biang ïa ki.
U la ai mynsiem ïa ki khynnah ban pynmlien ban ïaleh ïa kine ki jingïalehkai khnang ba kin ïoh ïa ka jingjop.
Ha kajuh ka por u la pynshlur ban shim khia ha ka jingïalehkai namar ym tang ba ka pynkhlaiñ ïa ka met ka phad hynrei ka ïarap ban pyllait ïa ki na ki jingmlien kiba sniew.
U la ïaroh ïa ka jingtrei shitom jong ki nonghikai kiba la shimkhia ha kaba kyntiew ïa ka jingïalehkai sports ha kane ka dong ka thaiñ bad u khmih lynti ba da ka jing don bun ki nongïashimbynta ha kine ki jingïalehkai yn lah ban pynkhie im pat ïa kine ki jingïalehkai kiba la rim bha.
Ïa kane ka lympung ïalehkai ba ar sngi, la pynhap pyrda noh da ka jingïadonlang u bah Damang Synkon, District Sports Officer (DSO), South West Khasi Hills District, ki ophisar sorkar, ki nonghikai bad ki khynnah skul.
Shillong, Nailar 30: Ka lympung ïalehkai jong ka NEHU Inter College Football Men Tournament ba la pynïaid da ka tnat bad dei khmih ïa ka kam lehkai jong ka NEHU, hynne ka Sngi Balang ka la ïoh ban pyndep ïa ka jingïakhun semi final hapdeng ki saw kynhun, ha kaba ka St.Anthony’s College bad ka Shillong College ki la khur namjop ban ïohrung sha ka wat kaba khadduh.
Kumban shu pynkynmaw, la sdang ban plie pyrda ïa kane ka lympung naduh ka 21 tarik u Nailar kaba la pynlehkai ha madan SAI, Football Ground, NEHU Permanent Campus.
Haba phai sha ka jingïakhun ïa ka semi final jong ki saw tylli ki kynhun ba dang sah, ha ka semi final kaba nyngkong hapdeng ka St.Anthony’s College pyrshah ïa ka Seng Khasi College, kaba la long ha ka por 9 baje mynstep ka la jam sha kaba kut ha kaba ka St.Anthony’s College ka la jop da 3-1 kol.
Haba phai pat sha ka semi final kaba ar kaba la long ha ka por 11 baje mynstep, hapdeng ka Shillong College pyrshah ïa ka Edmund’s College, ka jingïakhun ka la jam sha kaba kut ha kaba ki rangïalehkai ka Shillong College ki la khur ïa ka namjop kaba suk haduh 6-1 kol ban jam sha ka final jong kane ka Tournament.
Lyngba kane ka namjop kine baroh ar kynhun kin sa ïatyngkhuh ha ka final ban ïaknieh ïa ka namlahduh ka ban long mynta ka sngi, ka 31 tarik, Nailar, 2023 ka ban long ha ka por 10 baje mynstep.
Shillong, Nailar 30: Ka 10th North East Zone Shooting Championship 2023 kaba la sdang naduh ka 20 tarik Nailar, 2023 la ïoh ban pynhap pyrda noh hynnin ka Sngi U Blei ka 27 tarik ha Precision Indoor Range jong ka Assam Regimental Centre, Happy Valley, Shillong.
U P.Hanaman,IPS, u ba dei u dkhot jong ka Human Rights Cormmission, bad ruh u DGP barim ka Meghalaya kum u Kongsan katba u Col.
B.S.Rawat, Deputy Commandant, Assam Regimental Center kum u symbud kongsan lem bad kiwei kiba la shah khot sngewbha.
Haba ai jingkren ha kane ka sngi, na ka liang jong u Peter Hanaman u la ai khublei ïa nongïalehkai kiba la khur takma bad ai ka jingïaroh ïa ka jingtrei shitom wat hapdeng ka jing eh.
U la bynrap ruh da kaba pynpaw ba ka long kaba donkam ban pynlong ïa kum kine ki lympung khnang ban sei madan ïa ki nongïakop siat ba kynsai napoh ka jylla bad ruh na ka bynta ka thaiñ North East baroh kawei.
Ha kane ka kynti ba mynta, ki la don haduh 270 ngut ki nongïakop siat kiba mihkhmat na kine ki hynriew jylla jong ka thaiñ North Eastern States bad ki dkhot ka Assam Rifles Marksmen unit & Army Marksmen Unit, lait noh ka Sikkim bad Tripura kiba la ïashimbynta ha kane ka Championship.
Ka Assam ka la long ka lahduh ha kane ka jingïakop siat hadien ba ka la bat kyrdan ba nyngkong ha ka miej khur takma da 27 ksiar, 13 tylli ki rupa bad 13 tylli ki rnong.
Ka Mizoram ka la wan ha ka kyrdan ba ar, da 18 takma ksiar, 10 tylli ki takma rupa bad 9 tylli ki rnong.
Bud sa ka Assam Rifles Marksmen uni ha ka kyrdan ba lai da 12 ksiar, 3 rupa bad 9 rnong.
Na ka liang jong ka Meghalaya ka la khur 3 tylli ki ksiar, 6 rupa bad 4 tylli ki rnong bronze katba ka Manipur ka la khylliap ïa kane ka Championship da 10 tylli ki rupa bad 7 rupa.
Ka Nagaland ka la khur 6 tylli ki rupa bad 3 tylli ki rnong, ka Army Marksmen Unit (AMU) ka khur 6 ksiar, 4 rupa bad kawei ka rnong.
La ïoh ruh ban sam ïa ka khusnam ba kyrpang ha ka thup 10m Air Pistol Championship (Deaf Women) sha ka Upanksha Sarma na Assarm.
Bad ka jingsam ïaki Certificate da u Kongsan bad symbud kongsan sha katto katne ngut kiba la pyndep ïa ka NRAl National Judges Course (Rifle & Pistol).
La khylliap pyrda ïa kane ka Championship da kaba aiti ïa ka lama da u John F Kharshiing, President ka SAM sha u Merang Jamir, President ka Nagaland Rifle Association ka ban sa ïoh ban pynlong ïa ka 11 North East Zone Shooting Championship 2024.
Shillong, Nailar 30: Ka Meghalaya Basketball Association ha ryngkat ka jingïatreilang bad ka Sports Authority of India lem bad ka Basketball Federation of India ka la ïoh ban pynhap pyrda noh ïa ka lympung lehkai 3×3 Khelo India U-17 Women’s League ïa kaba la sdang naduh ka 27 tarik Nailar haduh 29 tarik, Nailar, 202 ha St.Anthony’s Higher Secondary School, Shillong.
Ki la don 9 tylli ki kynhun jong ki thei kiba la wan ban ïashimbynta ha kane ka lympung 3×3 Khelo India U-17 Women’s League kaba la pynlong ha St.Anthony’s Higher Secondary School.
ïa ka namlahduh la rah da ki thei jong ka Pinemount Warriors hadien ba ki la lah ban pynliem ïa ka Sacred Heart ‘A’ ha ka jingïakhun ïa ka final.
Katba ka kynhun lehkai Sacred Heart ‘B’ ka la ïoh ban wan ha ka kyrdan ba lai.
Ha kane ka sngi, u Fr.Anthony Kharkongor Principal jong ka St.Anthony’s Higher Secondary School u la long kum u Kongsan ha ka jingïadon ryngkatlang bad i Kong Yalinda Jyrwa Vice-President jong ka Meghalaya Basketball Association bad u Bah Wanlambok Iawphniaw, Joint Secretary jong ka Meghalaya Basketball Association lem bad kiwei ruh de.
Haba phai sha ka jingïalehkai ka Pinemount Warriors ka la ïoh ban thep palat da 18 basket point, katba ka Sacred Heart ‘B’ ka la ïoh ban pynrung tang 11 basket point, kaba la pynlong ïa ki thei ka Pinemount Warriors ban khur ïa ka namjop jong kane ka 3×3 Khelo India U-17 Women’s League kaba lai sngi ha St.Anthony’s H.S.S.La ïoh ruh ban sam ïa ki Certificate sha katto katne ngut ki thei ka jylla kiba la trei shitom ban kyntiew ïa kam lehkai Sports na ka bynta ki kynthei hapoh la ka jong ka jylla.
Kine ki kynthup ïa ka Larihun.
A.Warjri, ka Ewadaemi.
C.Challam, ka Cordiallicia Dkhar, ka Wertimon Dkhar bad ka Supriya L Swer.
Khliehriat, Nailar 30 : Ka Synjuk ki Waheh shnong-East Jaiñtia Hills District, ka pynpaw ka jingsngew diaw halor ka jingshah kren u Deputy Commissioner da ki ktien kiba khlemakor kaba long katkum ba la paw ha ki pathai khubor bad ruh ka jingshah kynnoh ba u DC bad u PSO jong u ki la ktah kti ïa uwei u nongñiah Mahindra Pickup.
La ong ba hadien ba la iohi na ki social media, ïa kaei kaba la jia, ki nongïalam bad ki dkhot jong ka Synjuk ki Waheh shnong-East Jaiñtia Hills District, ha ka sngi kaba bud ki la leit ban ïakynduh ïa u Deputy Commissioner, u Abhilash Baranwal bad pan jingpynshai na u halor kaei kaba la jiaKatkum u kyrwoh la ong ba, ka Synjuk ki Waheh Shnong-East Jaiñtia Hills District, ka sngewlyngngoh mar syn iohi ïa ka khubor bad kumta ha ka sngi kaba bud ki nongïalam ka Synjuk hapoh ka jingïalam jong u President, u bah H.Nongtdu, ryngkat ka jing ïa don lang u Dr.P.Nongtdu bad katto katne ngut ki riewpaw khmat jong ka thaiñ, ki la ïa leit ban ïa kynduh ïa u Deputy Commissioner ka East Jaiñtia Hills District, u A.Baranwal, ha kamra trei kam jong u bad ki la pan jingpynshai halor katei ka khubor kaba la mih ha ki lad pathai khubor.
La ong ruh ba hadien ka jingpynshai jong u Deputy Commissioner, ka Synjuk ki Waheh shnong bad ki riew rangbah ba paw khmat jong jong ka thaiñ, kila pynpaw ka jingsngew diaw ïa ka shah kren pyrshah u DC da ki kyntien ba khlemakor bad ong ba kane ka la pyni ïa ka jing bym burom shuh ïa ki riewrangbah, khamtam ïa u khliehduh jong ka district.
Ka Synjuk ka pynrem ïa kane ka jingjia kata khlem da thew ïa ki jingduna jongno jongno ruh bad ka kyntu ruh ba nangne shakhmat ba kam dei shuh ban dang jia kum kine ki jingjia.
Shuh shuh ka Synjuk ka kyrpad ïa ki para nong shongshnong jong ka district ba kin wan sha ka jingiasngewthuhjingmut ïa kaei kaei kaba la jia bad ruh ban klet noh ïa katei ka jingjia khnang ban wanrah ïa ka roi ka par bad burom jong ka district, pynkut u kyrwoh.
Ka jinglap da ka Khasi Hills Autonomous District Council ha ka sngi Ba-ar ba ka Iewduh ka la satah bad jur ka jingjaboh hapoh ïew ka la pynlong ïa kiba bun pat mynta ban buh ka jingkylli, balei ba katei ka iew kaba pynmih shibun ka khajna kam lah ban pynneh pynsah ïa ka jingkhuid.
Hato kane kadei na ka daw ba ki paidbah ba leit ba wan kim kheiñkor shuh ïa katei ka iew kaba ai kamai kajih ïa ki ne dei na kino pat ki daw.
Kawei pat ka jingkylli ka long ba ka Hima Mylliem ka don ïa ki pulit Syiem bad ki nongpeit bad nongpynkhuid ïa katei ka iew balei kam lah pat ban bthah ba man ki basa ki dei ban long kiba lehkhuid.
Lada ka pynmih ïa kane ka hukum na bynta baroh ki basa lehse ki dukan ba don ha kitei ki basa kin ym ailad ïa ki paidbah ba kin bret pathar ïa ki jaboh jabaiñ ha ki basa ne ha ki lynti syngkien ba hap ha u pud jong ki basa jong ki.
Lada leh kumne, lehse ki paidbah kin ym ïoh shuh ban leh mon namar baroh ki khmat jong ki nongshong dukan ki long kum ki cctv ïa ki nongleit nongwan.
Haba ïadei pat bad ka jingjyllei ki nongtuh nonglute lehse lah ruh ban kynnoh ba ka jingkhim palat ka lynti ïaid kjat kaba la sdang ban kyntur pud da ki dukan kadei ka dawbah kaba pynlong ïa ki nongtuh ba kin ïoh lad ban ïaid syndait bad sa ïoh ban knieh ïa ki pla pisa lane ki bek jong ki longkmie ha ka por ba ki ïaid lynti lane haba thied jingthied.
Ïa kane ka bynta ruh ka Hima Mylliem ryngkat ka KHADC ka hap ban shimkhia bha namar kan buh jingma wat ïa ki nongleit nongwan khamtam lada ka jia ïa ki kynthei khynnah.
Kumta myntag lada ïa kren kyllum ym tang ha Iewduh ba ka tuh ka thiem ka jyllei bad kumjuh ruh ka jingjaboh ka satah hynrei kadei kaba la jia jan man ki dong bad ki shnong kiba don ha ka jylla.
Kumban shu phaidien khyndiat, ka Jylla Meghalaya ha ki khyndiat phew snem mynshwa ka don ïa ka mariang kaba itynnad tam ha ka ri bad lah ban ong ha ka pyrthei hi baroh kawei namar ka don ïa ki kshaid ba noh rymphum, ki dieng ki siej, ki syntiew ki skud, ki lum ki wah ne wat ha ki sim ki doh bad ki jingthaw ba lai phew jait kiba dang pynmih ïa ki sur ba syiang ban pyn pyngad ïa ka jabieng jong u khun bynriew haba u ïaid kai pyngad dang step phyrngab ne janmiet ryngkat ka lyer kaba pyngad hir hir na ka jingdon ki dieng ki siej.
Pynban la ïohi ba katba nang ïaid ki snem ka jinglip rong ka mariang ruh ka nangjur nang jur bad don ki jaka jaka ba ha ki jaka ba ju noh rymphum da ki kshaid mynta pat la mih sa tang ki maw tyrkhong, bad ki jaka ba rben bha khlaw mynshwa mynta la mih sa da ki karkhana ne ki lum tyrkhong bad jot rathai tang na ka daw ka jingkhwan myntoi, ka jingrhah spah bad ka jingbym pyrkhat shuh wat ïa ka lawei jong ki khun ki kti.
Nalor kata, ngi lah ruh ban ong ba kane ka pateng mynta kadei ka pateng kaba bamduh ïa ki jingdon jingem ha ka mei mariang.
Ngi thung jingthung bad pyndonkam ki dawai ba pynlong bih ïa ki jingthung bad ka mariang.
Ki dawai ba ngi bret ha ki lyngkha bad ki wah ki ktah ym tang ïa ki jingthung hynrei ïa ki briew, ki mrad ki mreng, bad ki sim ki doh kiba pyndonkam ïa ki jingthung bad dih ïa ka um.
Haba phai pat halor ka jingpom ïa ki dieng ki siej wat ki tymmen hyndai ruh ki tip ba ka jingsyllen ki khlaw ki btap ka pynduna ïa ka jingmih ka lyer khuid bad pynroi ïa ka lyer jakhlia.
Hynrei ki briew mynta watla kidei kiba la pule bad tip khambha shaphang ka lyer khuid bad lyer jaboh hynrei dei ma ki hi khamtam kiba don ha ka bor kiba lilam ïa kitei baroh namar ka jingmyntoi.
Ki briew mynta ki bret ki niut ki nier ha ki lum ki wah bad pynjakhlia bad pynjot ïa ka mei mariang khlem da salia shuh tangba la lait na tyngkong iing la jong.
Ka jingtihlut ïa ki marpoh khyndew, ka jingpom ïa ki dieng ki siej ka pynlyngkhuid ïa ka mei mariang katba nang ïaid ka por tang na ka daw ka jingrhah spah ym dei eh namar ka jingdonkam ba kyrkieh ha ka jingim jong ki.
Ka jingjulor ka mei mariang nyngkong eh ka dei ban leit sha ki khlieh nong synshar shnong kiba long ki bor bahakhlieh duh ban buh ïa ki jingmana bad ki adong kiba tyngeh bha ïa kito kiba pynjulor ia ka mariang.
Kaba ar pat ka leit ruh sha ki bor ba kham hakhlieh kum ki Autonomous District Council bad wat ka tnad Forest jong ka sorkar jylla kaba ym shym la lah ban shim ïa ka jingkitkhlieh ne khanglad haba don kino kino ki karkhana rit ne karkhana heh kiba kwah ban wan seng kam ha kane ka jylla da kaba ïoh ïa ka jingbit ban pynieng ïa ki mashin bad ki jingtei baheh baheh ha ki jaka khlaw.
Kaba mih na kane ka long ka jingsympat ka Mei Mariang ïa u khun bynriew kadei lyngba ka jing pynkyrduh um haduh ban da soh sat bad na ka daw jong ka jingduna um, ym lah ruh ban pyntrei kam ïa ki kor ki bor ban pynmih ïa ka ding ilektrik.
Kumta ka mih sa ka jingeh kaba khraw ban ïoh ïa ka ding ilektrik kaba biang bad la ju sakhi ba wat ha ka aiom slap ruh la hap ban pynlip noh da ki bun kynta ïa ka ding ilektrik hapoh sor Shillong bad ruh kiwei kiwei ki bynta jong ka jylla.
Kumta ka long ka jingduh nong kaba khraw ïa u shnong u thaw bad pynthut ïa ki jingtrei jingktah bad ki kam ki jam kiba pher ba pher.
Khliehriat, Nailar 30: Ka Hynñiewtrep Achik National Movement (HANM) Jaiñtia Zone ka dawa na ka sorkar ban shna noh da ka surok Four Lane naduh Jowai bypass ter ter shaduh Ratacherra khnang ban suk ha ka iaid ka ieng jong ki paidbah nongshong hapoh ka rilum Jaiñtia bad ruh ban lait na ka jingtwa khyndew kaba ju jia man la ka por ha Sonapur, namar dei tang da kane hi ka lad ka ban lah ban tehlakam ïa ka jingsah kut kali kaba man ka sngi bad ka la dei hi ka por ban pynheh noh ïa kane ka surok ha ri lum Jaiñtia.
Ka seng ka la pynpaw ba kane ka surok national highway na Jaiñtia ka dei ruh ka surok kaba wat ki briew kiba na bar ka jylla ruh ki ju ïaid bad katno ka long ka jingleh raiñ ïa ka sorkar ban shuh jia khah khah ka jing twa khyndew bad jingdheng kali, don ki por ba ki kali ki ju sahkut da ki bun sngi ha katei ka surok, ka jingtwa khyndew ha kitei ki bynta kam dei shuh kaba dang thymmai te kumta ka sorkar kala dei hi ka por ban pynheh noh shi syndon ia kane ka surok.
Ka seng ka kyntu ïa ka sorkar ba ka dei ban shim khia ïa kane bad lada kam shim khia, ka sorkar hi ka dei ban shim ïa ka jingkit khlieh ïa ka iaid ka ieng ki paidbah bad kam dei shuh ba kan shu peit tang ki khmat ïa ki jingeh ba ki paidbah ki iakyndhuh hynrei ka dei ban leh eiei na ka bynta ka jingbit jingbiang ki nongleit nongwan.
Ha kaba iadei bad ka jingkit palat pud ki trok kit mawshun, na ka liang ka seng ka dawa na ka sorkar ba kan khang noh shi syndon ïa kito ki trok kiba kit mawshun, kiba ju kit palat pud.
Kane ka jingkit palat pud ki kali kit mawshun kan sa wan rah pynban ïa ka jingsniew surok shaba palat naduh Mynkre shaduh Malidor, kumta lada ka sorkar kam leh eiei halor kane, ka seng kam banse ban leh da ki kam ban pyrshah ïa kito ki kali kit mawshun kiba kit palat pud kaba long pyrshah ruh ïa ka hukum jong ka ïingbishar High court, pynkut u kyrwoh na u President HANM Jaiñtia Zone, u bah Shaniahlang Suchen.
Nongstoiñ, Nailar 29: Ka West Khasi Hills ka dei ka District kaba heh duh na baroh ki district ha ka jylla, ka dei ruh ka district kaba ki kam pynroi ki duna haduh katta katta la ka long ha ki surok, ka umbam umdih bad ka bording.
Napdeng ki lai tylli ki Constituency, ki shnong ka Rambrai Jyrngam bad ka Mawshynrut ki dei ki Constituency kiba dang bun ki shnong ki bym pat don surok kum ki shnong kiba don ha ka thaiñ Mawkhiat kata naduh Mawshad, Umshem, Rynñiaw, Domkyrkoh, Umïong, Darephang, Nongspung, Umbah, Nongmawleiñ, Mawkhap, Mawsngi, Umyiap, Miangbyrkong, Mawdiangsnam bad kiwei kiwei.
Hynrei kine ki shnong, ki la ïoh pat ïa ka bording elektrik na ka skhim RGVVY, kaba dei ka skhim jong ka sorkar pdeng.
Ki shnong kiba hap ha ka Mawshynrut Constiuency ki bym pat don surok ki dei naduh Nongshyrkon, Nonglyer, Phodjalei, Nongkrong, Unshynrut Mawkhar, Nongsleh, bad kiwei kiwei.
Ha kaba ïadei bad ka jingbym pat don surok, ki paitbah ka Nongshyrkon, Umshynrut, Nongkrong bad kiwei kiwei, ki la ong ba la slem bah ki la kwah ban ïoh surok, hynrei haduh mynta ki dang hap ban ïaid kjat da ki bun bun kynta ban poi ha surok kali.
Nalor kata ki la ong ruh ba lada dei ha ka por tlang te kam da jynjar than, namar ki Mahindra pickup ki lait wut wut.
Hynrei ha ka por lyiur te wat ki kynthei ruh ki hap ban hiar bad khynñiat lang kham ïa ka kali, hynrei bun kaba sah kut ban ïa kaba ïaid beit.
Ki nongshong shnong ka Phodjalei, ki la ong ba mynta ka la don ka jingkieng lyngba ka wah Rwiang kaba la dep pyntrei.
Hynrei namar ba ym pat plie kim pat shah ban ïaid kali, kumta na ka bynta ban kit ïa ki mar ki mata, ki hap ban don kawei ka Mahindra pickup kaba ap sha shilliang ban pynpoi ïa ki mar ki mata shapoh shnong, katba kawei pat ka dei kaba mih na Nongstoiñ ban pynpoi ïa ki mar ki mata ha katei ka jaka.
Ha kajuh ka por ki la ong ba naduh ba u kontraktor u la dep ban pyntrei ïa katei ka jingkieng, ki la don ka jingkyrmen kaba khraw ba ha u snem ban wan ki kali ki la lah ban ïaid, namar ym slem shuh ba yn sa plie noh ïa katei ka jingkieng.
Khliehriat nailar 30: Ka Jaiñtia National Council Khliehriat Circle, hapoh ka jingïalam u General Secretary, u bah Mebanteilang Sukhlaiñ, mynta ka sngi jong ka 30 tarik u nailar, ka la buh da ka dorkhas hakhmat u myntri tangbah ka jylla bad ïa kane ka dorkhas la aiti lyngba u Deputy Commissioner ka East Jaiñtia Hills District, u Abhilash Baranwal, IAS, kane ka dorkhas ka long halor ka jing angnud ka seng ban wanrah ia ki khat san tylli ki tnat sorkar ki bym pat don hapoh ka district.
Ha kajuh ka por ka seng ka kyntu ïa u myntri rangbah ka jylla ba un shim khia halor kane.
Ki 15 tylli ki tnat sorkar ki bym pat don hapoh ka district, ki kynthu ka ophis Assistant Registrar Cooperative societies, ka Assistant Director IPR, ka ophis jong u Joint Director of Schools Education & literacy, ka Divisional forest Office, (wildlife), ka Divisional forest Office (Social Forestry), ka Divisional forest Office (Territorial), ka District Librarian, ka ophis jong u Executive Engineer, (CEW) A.H & Veterinary office, ka ophis jong u Executive Engineer, PHE Electrical Division, ka ophis jong u Executive Engineer, PHE (RWS) Division, ka ophis District Sericulture Office, ka District Urban Planner/Town Planning Office, ka ophis jong u Executive Engineer, Urban Affairs, ka ophis District Handloom Office, ka ophis jong u Weaving Inspector.
Katkum ka dorkhas ka seng ka la ong ba “Ka East Jaiñtia Hills District ka dei kawei na ki district kaba ai lane pynïoh bun tam ka khajna sha ka sorkar bad ka jingioh district ba pura ruh ka la kot sha ki 11 tylli ki snem mynta hynrei haba phai pat sha ka roi ka par ka dei ka district kaba dang sah dien"Na ka liang ka seng ka la pynpaw ruh ba ka jingbym pat don kitei ki tnat sorkar hapoh ka district ka buh jingeh haduh katta ïaki paidbah ha kaba ki hap ban leit shaduh sha Jowai bad sha Shillong lada don kino ki kam ba ki hap ba pyndep bad kane ka wanrah jingeh bha khamtam ïa ki duk ba kyrduh ha kaba ki hap ban pynlut ïa ka bai leit bai wan bad ba kaba eh ruh lada ba ym lah ban pyndep ïa ki kam ha ka shi sng, ki hap ban pynlut por haduh ar lai sngi ban pyndep kam.
Lyngba ka jingthoh ne ka dorkhas ka seng ka pynpaw ba kiba bun na kitei ki tnat sorkar ki bym don hapoh ka district ki dei kiba la i donkam shisha ban don hapoh ka district ban dup lah ban treikam pura bad kumjuh ruh lada biang ki tnat treikam kan iarap shibun ban kyntiew ïa ka district, kum ka tnat pule puthi, ka ban kyntiew shuh shuh ïa ka pule puthi ha ka thaiñ.
Ha kaba ïadei bad ka tnat pule puthi ka seng ka pynpaw ka jingsngewkhia kaba jur bad ong ba ka la dei ka por ban don noh da ka ophis u Joint Director of Schools Education & literacy khnang ba kan kyntiew ïaka pule puthi ha ka thaiñ.
“Kumjuh ruh ka tnat Khlaw, kumba baroh ki tip ba ka East Jaiñtia Hills District ka don bun ki khlaw kiba rben bad khamtam eh ka Narpuh Wildlife Sanctuary kaba la paw bha, kane ruh ka don ha East Jaiñtia Hills District bad ki khlaw kyntang kiba don ha ki shnong ki thaw, kumjuh ruh ki paidbah kiba trei bun ki kam kiba donkam ïa ka tnat Forest, kumta donkam ban don ka tnat khlaw (Forest) ka ban treikam pura napoh ka district, kumjuh ruh kum ka tnat PWD ka ban peit ïa ka jingbit jingbiang ki surok ki lynti ki syngkien, ka tnat PHE ka ban peit ïa ka um bam, um dih, ka tnat Handloom ka ban kyntiew ïa kito ki briew ki don ka sap ban thaiñ jaiñ bad ban shna jingshna, khamtam la lap ba ki briew ha East Jaiñtia Hills District ha ki shnong bad thaiñ bapher bapher ki dei ki briew kiba don shisha ka sap ban thaiñ jaiñ, kumta kane ka tnat Handloom ka long kaba donkam ban don ban kyntiew ïa ki sap ka ban kyntiew ïa ka ïoh ka kot jong ki nongshong shnong"“Ka seng ka ong ruh ba haba phai sha ka ophis PHE, ka ophis ka la don ha Khliehriat, kaba dei jong ka tnat Electrical bad ka tnat Distribution, ka long pat kaba donkam ban don da ka ophis jong u Executive Engineer (PHE) khnang ban dup lah ban treikam pura, namar ki SDO kim pat lah ban treikam pura.
"“Ha kaba ïadei pat bad ka tnat Khlaw, ka seng ka ong ba ka tnat Forest lei, watla ka ophis ka la don ruh, hynrei long kumba kam don, namar ki nongtrei kim pat lah ban leh eiei ruh napoh ka district, dang hap ban pyndep ïa ki kam ki jam baroh na Jowai, bad ruh ki nongtrei kiba don ha Khliehriat ki shu long tang kum kito ki nongpeit.
Kumta ka seng ka kyrpad jur ïa u Myntri Rangbah ka Jylla, u Conrad Sangma bad ka Sorkar ba ka la dei ban phai khmat noh sha kane ka thaiñ bad ban wanrah noh ïa kitei ki tnat sorkar bapher bapher hapoh kane ka District, namar ka jingbym pat biang lut ki tnat treikam jong ka sorkar hapoh ka district, ka buh jingeh haduh katta namar lada biang bad lada ki tnat sorkar ki lah ban treikam pura napoh ka district kan long ka jingmyntoi bad jingkyrkhu ïa ki paidbah bad haka juh ka por kan wanrah ïa ka roi ka kiew bad kan wanrah ïa ki lad ïohkam ïohjam jong ki paidbah jong ka district.
Ha ka ba ïadei bad kane ka mat, kum ka jingpyntip, ka seng ka la ai Copy ruh ïa ka dorkhas sha ar ngut ki MLA kane ka thaiñ, u bah Kyrmen Shylla bad i king Santa Mary Shylla, kiba long ki nongmihkhmat Jong kane ka thaiñ ba kin kren eiei lem halor kane ka bynta.
Jowai, Nailar 30: Ka Hill’s Farmer Union West Jaiñtia Hills District, ka la ong ba kim lah satia ban pdiang ia ka jingkren tohmet jong u wei u rangbah ba tip kyrteng kum u Bah H Dkhar u ba kam ïalade ba u dei u nongkhaïi jhur, da kaba kynnoh ‘Dalal’ ïaka synjuk ki nongrep ka Hill’s Farmer Union.
Ka seng lyngba ka kyrwoh ka ong ba katkum ka vidoe kaba mih dang shen la iohi ia ka jingkren tohmet jong utei u nongkhaii ia ki nongialam jong ka seng halor ka nongrim baka HFU ka ïeng ban pynduh noh ïaka ‘Jingot kilo’ ïaki mar rep, ïa kaba la pdiang da ka sorkar jylla bad ruh ka Khasi Hill Autonomous District Council (KHADC).
Lyngba kane ka kyrwoh na u President ka Hill’s Farmer Union, West Jaiñtia Hills District u bah Mutshwa Thabah, ka seng ka sngewthamula, hana ba une u briew u sngew don mynsiem ban ïarap ïa ki nongrep, da kaba ‘Ot kilo’iaki mar rep bad ong ruh ban ym ‘Ot kilo’ lada ka ktah ïaki nongrep.
Ka seng ka don ban pynshai,ba kane ka jing ‘Otkilo’ka ktah ïa ka ïoh ka kot u nongrep bad ka dei ruh ka jing ban beiñ ïa u nongrep bad ki nongrep ki sngewduh nong namar ha man ka shiton ba ki die ïa ki mar rep, ki nongrep ki shah ot 100 kilo bad kane ka 100kg ki nongrep ki shu ai ei ïa u nongkhaïi bad hato kata kam dei ka jing duhnong? buh jingkylli kylla ka HFU na West Jaiñtia Hills District ïau ne u rangbahHa kine ki sngi, ba ka bai symbai, bai sboh, bai nongtrei bad kiwei kiwei ki la rem lut nadong shadong.
Kumta ban ‘AI EI’ ïaki nongkhaïi 100 kilo naka shiton kadei ka bymlah ban pdiang bad kadei ruh jingduh nong bakhraw ïa ki nongrep.
Kumta na ka liang ki nongrep na West Jaiñtia Hills District ka phah ka khubor kaba shai ban long kiba ïatylli mlon ban pyrshah ïa ka jingot kilo, bad ki sngew duh nong haduh kata kata ban shu ot kilo ïaki mar rep ki ba ki la trei shitom da ka umsyep.
La kyrpad ba ki bor ka aiñ naka sorkar ki dei ban pynduh pyndam ïa kane ka jingot kilo da ka aiñ kaba khlaiñ kaba yn lah shisha ban weng ïa u shah ubathar ïaki nongrep.
Kumta lyngba kane ka kyrwoh, ka seng ka kren da kaba shai ba lada kwah ban ïohi ïaka jingïatylli jong u nongrep ban pyrshah ïaka jingot kilo, ki long kiba kloi ban mih da ki lakh ngut ha madan.
Kumta da kane ki pynrem jur ïa une u briew uba shu kynnoh ‘Dalal’ khlem nongrim ïa ka seng, khlem da tip tikna ïaki nongrim treikam jongka Hill’s Farmer Union bad ngi dawa ba une u briew u dei ban pynshai halor ka jingkynnoh khlem nongrim jong u, lym kumta ka seng kan ai da kaba tyngeh.
Ïa ka Block-1 latip mynshwa kum ka Elaka Labang Nangphyllut & Pangam Raliang.
Ïakane ka elaka la pynlong daki lai tylli ki Raid; ka Raid Nongjrong Raid Labang bad ka Raid Nangphyllut katba ka Pangam Raliang pat ka hap hapoh ka Elaka Raliang.
Ki briew kiba shong ba sah haka ne ka thaiñ la tip kum ki Nongjrong Labang bad Nangphyllut kiba long ki Sub-tribe jong ka jaid bynriew Khasi Jaiñtia.
Kine harum kilong katto katne naki jingshah lehbeiñ ki Khasi Pnar kiba shong basah ha kane ka thaiñ naduh baki hap sha United Cachar & Mikirs Hills Karbi Anglong Assam;1.
Ka jingshah pynduh pyndam ïaka kam Dolloi.
Ka Elaka Labang Nangphyllut kadei kawei naki Elaka barim tam hapoh ka Hima Jaiñtia kumba la tip ïaka Ri Khasi Jaiñtia kum ka ri ki laiphew syiem bad Khad-ar Dolloi.
U Dolloi Labang Nangphyllut u dei ruh u Dolloi ñiam uba dei ban pyndep ïaka ñiam ka rukom ka kñia ka khriam ka phur ka siang ka kam ïap kam im bad kumjuh ïaka riti ka dustur.
Wat lada ym lah ban tip ïaka samoi treikam jong ki ruh, kine harum ki long ki dolloi kiba ngi lah ban tip kyrteng; 1.
Sar Trang 2.
Blung Tamaha 3.
Yaani Tamaha 4.
Yaani Lyngdoh (acting) 5.
Brit Samaiang bad 6.
Honriwell Pyrpet.
Kat kum ka jingtip kaba la ïoh lum te u dolloi Honriwell Pyrpet u dei u dolloi uba khatduh uba ïoh jing ithuh naka Jaiñtia Hills Autonomous District Councils, u synshar kat haduh ka snem 1978 tad haduh bala pynduh pyndam noh daki Karbi.
Ka jingshah pynduh pyndam ïaka kam dolloi ka ktah shi katdei eh ïaka ñiam ka rukom kham tam eh ïaki ba dang bat ïaka ñiam tre niam tynrai ïaka riti ka dustur jong ki, namar ba ymdon shuh kiba dei bad kiba lah ban pyndep.
Ka pynduh pyndam noh ïaka ñiam ka rukom ka jingngeit tynrai bad ka riti ka dustur jong ki.2.
Ka jingphah jubor ban register ïaka khyndew ka shyiap shapoh Karbi Anglong Assam.
Hapoh ka jingsynshar jong ka sorkar phareng (1835 – 1947) kane ka thaiñ ka hap hapoh ka Jowai Civil Sub-Division.
Bad wat hadien bala thaw ïaki District Councils ka United Khasi & Jaiñtia Hills District ruh ki briew nangne ki dang don ki kot ki sla ki Patta ne ki dukir khyndew shapoh United Khasi & Jaiñtia Hills District Councils, katto katne la ïoh lum bad ki ladon ha nga.
Hynrei kham hadien ki Karbi kila maham, daka ba kem ïa u dolloi Honriwell Pyrpet bad pynsmai ruh ïa u ba um dei shuh ban khrong khajna bad ban bat ïaka kam dolloi te ma u ruh um nud shuh ban long dolloi bad ka kam dolloi kala kut noh artad hapoh kane ka Elaka.
Te ki Karbi ki pyntieng pynsmiej bad ki pynbor noh ïaki paid Khasi Pnar ban register noh ïaka khyndew ka shyiap jong ki shapoh Karbi Anglong Autonomous Council, Assam.
Daka jingtieng jingbieij bad jingleh klet jong ki District Councils jong ngi te kiba pli kine ki briew kim banse ban register noh ïaka khyndew ka shyiap jong ki shapoh Karbi Anglong.
Nga pynshisha ba ïakane ka kam Land Registration baki leh shapoh Karbi Anglong Assam kadei ym daka mon jong ki, hynrei dakaba shah pynbor bad shah maham3.
Ka jingpynbor bad jingmaham ban leh enrollment Election Photo Identify Card sha Assam.
Kumba kila shah pynbeij bad shah pynbor ban register ïaka khyndew ka shyiap jong ki naduh ki snem kiba mynshwa te kane lei ka enrollment iaki Election Photo Identify Card te kila suk bha ban pynkohnguh ïaki namarba kane ka hukum kadang mih dang haka snem 2000 shaneng.
Jia ryngkhat ruh ba hapdeng kine ki snem mih saki kynhun kaikhlaw ba pher bapher jong ki kum ka Karbi National Volunteer (KNV) Karbi Peoples Laberation Tiger (KPLT) Karbi Longri Raikom Asong (KLRA) bad ka United Peoples Democratic Solidarity (UPDS) te ki suk bad ïohbor bha ban pyntieng pynsmiej ïaki ban leh ïakane ka kam.
Kumta kiba bun naki briew jong ngi ki don ki Election Photo Identify Card jong ki sha Assam.
Hynrei ïakane ruh, ym baki leh daka mon jong ki hynrei daka jingpyntieng pynsmiej jong ki Karbi.4.
Ka pynduh ïaki kam pynroi bad ki kran ki skim.
Kumba ngi tip ba hapoh Block-1 kidon haduh 36 tylli ki shnong Khasi Pnar bad ha baroh kine ki shnong ym don surok ymdon lynti syngkieng , ymdon bording eletrik , ymdon dukan ymdon ïew don hast, ymdon umbam umdih ym don skul ymdon dispensary PHC CHC lymne Hospital wat tang kawei ruh.
Kim ïoh ruh ïaki khaw rashon, bad kiwei kiwei de ki kran ki skim lane ki lad jingïarap ba bun jait naka sorkar.
Dang hakine ki shisnem arsnem ba ki pyrshang ban ai khyndiat khynsoit hynrei ki briew jong ngi ki la rai ban ym pdiang kat bym pat tikna u pud u sam.
Ki briew kiba shong basah sha kane ka thaiñ ki im kumba myn dang haka spah snem kaba mynshwa.
Ki mad ïaka jingkordit jingsohsat bymlah shuh ban batai.
Khamtam eh haka duk ka kyrduh ka pang ka shitom, Kim ïoh ruh ïaka puke puthi kumba kidei hok ban ïoh.5.
Ka jingshah knieh ki pud shnong pud thaw.
Baroh ki pud shnong pud thaw kiba dei pud bad ki shnong Karbi te la shah knieh beit u pud u sam shnong jong ki.
Ka shnong Madan Myn-I bad Mynriah ki shah knieh haka shnongUmpu Umbaso bad Rongpangbong, ka shnong Nongjrong haka shnong Tahpat bad Rongpangbong , ka shnong Moorap Mooriap ki shah knieh haka shong Rongpangbong bad Chenan cherop , ka Khyndeliar bad Mookhim haka shnong Upilangso ka shnong Thangrong haka shnong Rongmukhim ka Madan Namgkylla haka Jrikyndeng, ka Deinler Lamarang Moojem haka shnong Tibin Moothade bad Mookoilum bad kumta ter ter.
Wat ki shnong kiba don kiba don shapoh West Jaiñtia Hills District kum ka Mukroh Lapangap Khanduli Mookoiram ruh kidang shah knieh haki shnong Karbi lyngba jong ka Karbi Anglong Autonomous Council , Assam.
Ki briew kiba sah sha kine ki thaiñ ki im daka ba rep ba riang te ki shem jingeh bha namarba kila shah knieh lut ki jaka rep jaka riang jong ki.6.
Ka jingshah lehbeiñ haka niam ka rukom.
Nalor baki dion laka jong ka jingngeit lane ka niam ka rukom ka riti ka dustur ruh ki Karbi ki dang khrong pisa khrong khaw khrong syiar blang bad sniang jan man ko por baki pynlong ïaka kñia ka khriam jong ki.
Bad ynda don pat ka lehniam leh rukom ka kñia ka khriam jong ki Khasi Pnar te tang ban pyrshang khrong ruh kim nud hi.
Ïaki balang Khristan pat, kum ki Khristan Presbyterian kiba don haka shnong Nongjrong bad Madan Myn-i kiba hap hapoh jong ka Karbi Anglong Presbyterian Synod ki don tang 25-30 ïing, hynrei ki thung balang jubor ïaki bad ki hap ban pdiang ïaki jingiaseng kiba heh baheh.
Ki hap ban pdiang haduh kumba 50-60 ngut ki briew kaba long shaba palat eh u pud naka jingïoh bad jingkot bor jong ki haka ba ki hap ban kit ram naka bynta ka ne.
Kaba sngewsih ka long ba tang ïaka ram jong ka jingïaseng kaba lah dep kim pat dep siew ki la dei pat ban shim ram biang naka bynta ka jingïaseng kaba thymmai.7.
Ka jingshah lehbeiñ haki kynhun Kaikhlaw.
Kumba la thoh haneng, daka jingdon jong kine ki kynhun kaikhlaw jong ki te ki te ki nud bad ïohbor bha ban thombor ne lehbor ïaki briew jong ngi haki bun rukom.
Hapdeng ki snem 2000-17 kalong ka por kaba kordit bad kaba sangsot tam ïaki paid Khasi Pnar bashong basah ha Block-1 daka jingdon jong kine ki kynhun seng lehnoh kumba la kdew haneng.
Ki hap ban siew khajna bai ïing ïaka bala tip kum ka House Tax sha kine ki kynhun lehnoh man la u snem, man la kawei pa kawei ka longïing sha ka wei pa kawei naki ne ki kynhun naduh kumba 500 haduh 5000 tyngka kawei kawei ka longïing , nalor baki hap ban siew sha ka Karbi Anglong Autonomous Council.
Nalor ba ki hap ban siew ïakane ka khajna , ki dang wan rung shapoh shnong poh thaw bad rah jubor ia u khaw ki jhur naki iing briew haduh ba kim don shuh wat tang ban shet.
Ki siat bad rah ei aki syiar ki blang ki sniang bad ki jingri jingdup jong ki briew katba ki mon, bad lada pan pisa te ki pyntieng bad pnang daki ktang suloi.
Kane kadei kaba pynduh nong shi katdei eh bad kaba pyniam kthang ïaki briew jong ngi namarba kiba pli ki shaniah tang haka rep ka riang bad ki jingri jingdup naka bynta ka jingim jong ki.
Ym tang kane, kito kiba kham don kham em te ki dang dawa pisa , bad don ruh ki por baki wan lute ïaki ïing ki sem jong ki bad rah lut kat kaba don ba em bad haba kim ïoh ei ei te ki pom ki daiñ ïaki ïing ki sem.
Nalor kane, ki dang thap dang kynjat dang kura ïaki briew khlem kino kino ki daw.
Ki leh kynshleiñ bad jrong kti wat ïaki kynthai khynnah ruh.
Haka snem 2005 kine ki kynhun seng lehnoh ki thombor bad bad leh beijot na phang ïa baroh ki longkmie ki kynthei khynnah wat ïaki ba armet ruh kim map shuh haka shnong Mooriap bad ïaka wei ka longkmie haka shnong Laher.
Ym lah ban ïoh jingtip ïaki tarik bad ki bnai ki snem , hynrei kine harum ki long ki Khasi Pnar kiba shah pynïap ei haki Karbi hapdeng ka snem 2000-16, 17.1.
U Jokim Lekhaden bad 2.
U Olin Lekhaden naka shnong Madan Myn-i.3.
U Hemmari Beh haka shnong Mooriap (une u dei u Karbi hynrei tang namar ba u shongkha haka Pnar) 4.
U Jim Larom bad 5.
U Endrias Lyngdoh naka shnong Mookhim.6.
U E.Bhoi naka shnong Mooknor 7.
U Ronit Larom naka shnong Khyndeliar 8.
U Phosting Dkhar naka shnong Mowlaiñ bad 8.
U Wilson Lyngdoh naka shnong Mowluber.
Kine ki long tang kiba nga lah ban ïoh kyrteng, lehse ki dang don kiba ngam pat ïoh kyrteng ruh.
(Lada ka sorkar ka kwah ban ïoh ïaki jingtip bad jingshisha halor kane te nga kloi ban leit ïalam sha ki ba ha ïing ha sem jong kine ki lanot).
Namar kane ka jinglehbeiñ bad ka jingthombor jong kine ki kynhun kaikhlaw Karbi te ki paid Khasi Pnar jong ngi kim lah shah shuh bad kumta Kim ban se ban ïeh ïaki ïing ki sem jong ki bad phet shong sha Sahsniang haka snem 2003.
(Kane ka dei ka refugee kaba ar kaba nyngkong kadei haka snem 1971-72 haka ba ki phet sha Barato bad Mukroh).
Nangta haka snem 2015 ki paitbhur Karbi bad ki seng lehnoh kila wan thombor biang ïaki Khasi Pnar bad ki pynïap dusmon ia u wei u briew uba kyrteng u Labarious Nongrum haka shnong Madan Myn-i.
Kane ka daw kamih tang namarba ki suba seng lehnoh ïaka wei ka seng bhalang kaba kyrteng ka Jaiñtia National Union (JNU) kaba wan seng unit be circle sha tei.
Ki rung shapoh kishnong ki thaw jong ki Khasi Pnar daki spah ngut bad ki thombor ïaki briew daka ba pyn-ap daki wait ha ryndang bad ki pom ki daiñ naphang ïaki ïing ki sem ki thiar kba bad kiwei kiwei de.
Hakaba ki briew jong ngi kim banse ban ïeh biang ïaki ïing ki sem jong ki bad phet shong biang sha Mowluber Saitsama Namdong Khanduli Lapangap bad wat shaduh sha Jowai ha Office jong ka seng Jaiñtia National Union ha Mooralong.
Kaba pynlung mynsiem bad pyn pangnud shuh shuh ïaki briew jong ngi kalong ba ynda haba ki leit phai naka ne ka jingphet wir sha ki shnong ki thaw jong ki.
Ynda kiba pli kila poi shala ki shnong ki thaw jong ki ym don shuh ki ïing ki sem, ki khiew ki pliang, ki thlong ki synrei, ym don shuh ki jingthung jingtep ki jingri jingdup u khaw u kba u symbai u phniang.
Haduh ba kim don khaw shuh wat tang ban shet ruh, daki taïew ki bnai ki hap ban bam daki sohlah khlaw ki pashor khlaw ki sla pathaw bad ki lungsiej kiba ki khot ka plung.
Bad dei naka ne ka daw shibun ki shnong ki thaw kum ka Dummu Umtyrpeiñ bad Bandieñ rim te ki jah noh, bad daki spah ngut ki briew kila ïap naka daw jong ka jingthngan bad ka jingpang.
Pynban kaba pyn myllung kalong ba kat kane ka jingeh bad jingkordit ruh kim ïoh jingïarap ei ei naka liang jong ka sorkar Assam lane Meghalaya.
Kine haneng ki long tang ki jingjia hapdeng kine ki snem kiba nga la thoh.
Mynta naduh ba ki ar sorkar kila rai ban pynbeit noh ïa u pud u sam hapdeng ka Meghalaya-,Assam ki Karbi kila sdang biang ban thombor ïaki briew jong ngi.
Ki khang ïaki lynti ki syngkieng kim shah shuh ban leit ïew leit haat ban die ïaki mar rep jong ki sha ki ïew kiba don sha Meghalaya hakaba ki lah ban die ïakine ki mar ki mata jong ki.
Naka ne ka daw ki shem jing eh bha namarba ki ïew kiba don shapoh Karbi Anglong Assam kim thied ïakine ki mar rep jong ki.
Ki khang ruh ban lait wad dawai dashin ban phah sumar haba pang ba shitom shaki Hospital kiba don sha Meghalaya.
Ki phah ïaki ban leit sha Assam hynrei ka jingeh ka long ba ki briew jong ngi kim sngewthuh ïaka ktien ka thylliej bad ka thoh ka pule.
Ki maham bad pyntieng pynsmiej ïaki briew jong ngi kiba kham pawkhmat bad kiba juh leit juh wan juh trei juh ktah shane sha Meghalaya.
Ki khang ruh ban pynlong ïaki no kino ki jingïalang bad ban leit jingïalang shane sha Meghalaya.
Ym tang baki maham hynrei ki don ruh ki briew jong ngi kiba shah bom shah shoh, kum kane ka jingjia ka haka 6.6.2023 haka shnong Tahpat haka ba ki arngut ki Khasi Pnar kiba kyrteng U Sam War bad u Six Lyngdoh kila shah kynjat shah kura haki Karbi haka Shnong Tahpat.
Bad mynta ka jinglong jingman sha kane ka thaiñ ka nang sniew nangsniew nangsniew shuh shuh tip aïu kan jia biang ïaki briew jong ngi.
Nongstoiñ, Nailar 30: Ka West Khasi Hills ka dei ka District kaba heh bad ïar bha, hynrei haba phai ha ka ki kam pynroi bad ki jingïarap kiba wan na ka sorkar, na ka bynta ka jingmyntoi jong ki paidbah nongshong shnong, ka duna haduh katta katta la ka long ha ka pule puthi, ka koit ka khiah, ka rep ka riang ka kami kajih, ki lynti ki synkien, ka umbam um dih bad kiwei kiwei khamtam eh ha ki nongkyndong.
Ha ka jingbuddien ïa ki kam pynroi kiba wan na ka sorkar, la lap ba ki dang don bun bah na ki shnong ki thaw ki bym pat don ïa ka um bam umdih kaba biang.
Hynrei lyngba ka jingpyntrei kam jong ka sorkar pdeng ïa ka skhim sam umbam umdih kaba thymmai, kaba la tip kum ka Jaal Jivan Mission (JJM), ka la ai jingkynmen ïa baroh ki shnong ba kin sa ïoh ïa ka um bam um dih kaba biang ha kine ki snem ki ban wan.
U bah Brostar Tyrsa na ka shnong Umshynrut haba ïakren bad u nongthoh khubor mynta ka sngi, u la ong ba katei ka shnong ka dei kawei na ki shnong kiba don ha kyndong eh, kaba ha kine ki snem ba la leit noh ki paidbah ki la mad shibun ki jingeh, kum ka jingbym biang jong ka bording, ka jingbym biang jong ka nongtrei ha ka Sub Health Centre, ka um bam umdih.
U la ong ba ha kine ki sngi pat na ka liang ka MECL ka la shimkhia ban pynbiang ïa ka bording bad na ka liang ka tnad ka koit ka khiah ruh ka la shimkhia ha kaba ka nongtrei ha ka Sub Health Centre ka la don beit ha katei ka jaka trei.
U bah Tyrsa u la ong ruh ba ha kaba ïadei bad ka umbam um dih haduh mynta, na ka liang ka PHE kam pat sdang ban pyntrei hynrei katkum ka jingtip jong u, ïa katei ka skhim yn sa pyntrei noh shen ha ki bnai tlang ban wan.
Tura, Nailar 30: Uwei u Khynnah ba la tip kyrteng u Eman Mann uba dei na ka shnong Bangalkata jong ka Chibinang, kaba hap hapoh ka Phulbari Police Station, West Garo Hills, ula iap ngam jyllop hapoh ka Rongsai Valley Dam.
Kat kum ka khubor Pulit, ka kynhun ki Pulit pynlip ding bad ki Pulit ki la ïoh jingtip na ki nongshong shnong halor kane ka jingjia bad mar mar kila leit ban wad ïa ka met hynrei kim shym la lapdien satia namar ka jingsaw um ka dam.
Hynne ka step sngi Balang, ki la hiar leit wad biang ïa ka met bad kila ïoh ban tam noh.
ïa ka met la pynkit noh sha ki hospital ba marjan ban leh post mortem.
Nongstoiñ, Nailar 30: Ki Pulit ANTF ka West Khasi Hills hynne ka sngi balang, ki la kem ïa ki ar ngut ki nongkhaïi droks na Siejlieh, Mawïaban.
Na kine ki ar ngut, ki Pulit ki la ïoh kurup ïa 5 gram u heroin, 2 tylli ki mobile phone bad ka pisa ba T.10,480.
Nalor kine ki Pulit ki la ïoh ruh ban kurup ïa uwei u thyrnia, ar tylli ki klong rit bad kawei ka maruti 800 ba don u numbor ML 05 N 0782.
Ïa kine ki ar ngut la register case hapoh ka NDPS act bad ka jingtohkit mynta ka la ïaid shakhmat.
Shillong, Nailar 30 : Ha ka juk kaba jan baroh ki pyrkhat tang na bynta ka jingmyntoi shimet, hynrei dang don pat ki shnong kiba dang pyrkhat na bynta ki para shnong kiba don ha ka khia ka shon ne kiba dang kham duna ha ka ïoh ka kot.
Kane ka rukom pyrkhat ba kham pher ka la paw pyrthei ha ka sngi ba ka MDC jong ka Nongshken, Kong Grace Kharpuri ka la aiti ïa ka trok kit ñiut ha ka Dorbar Shnong Mawlynnong, ka shnong kaba pawnam ha ka jingkhuid ym tang ha ka ri India hynrei wat ha ka dewbah Asia ruh.
Ha ryngkat ka jingdonlang ka MDC, u Rangbah Shnong, Bah Thomlin Khongthohrem u la pyntip ba man u snem ki pynlut da ki lak tyngka ban wai kali na ka bynta ban leit pynhap ïa ki ñiut shisien shibnai shaduh Marten.
Hynrei u la ong pat ba da ka jingai jong ka MDC ïa katei ka trok mynta ki lah ban pynlang bad tyngkai noh ïa ka pisa kaba tam na kaba theh umphniang ïa ka kali bad pynshna ïing noh ïa kiba kham duna ka ïoh ka kot ha katei ka shnong.
“Man u snem ngi pynlut kumba 15hajar tyngka ban wai kali ban leit pynhap ïa ki jaboh jabain (plastik) sha Marten bad kumta ha ka shisnem ka la poi palat lak tyngka.
Hynrei mynta da kane ka kali ba ai i MDC ngim donkam shuh ban wai kali hynrei tang ka bai umphniang kumta ngi la ïoh ban kynshew.
Kumta, ka pisa kaba tam na kane ngin sa ïoh pat ban pynshna ïing baduk ïa kito kiba kham donkam eh kaban pynkmen ïa ki hapdeng ka jingduk," u la ong.
Katba ka Kong Grace haba kren kum ka Kongsan ka la ong ba ki MDC mynta ki trei katkum ka jingïaid kajuh, kata ban shna ain kaba long katkum ka jingïaid ka por.
Ka la ïathuh ruh ba dang shen u Lat u la mynjur ïa ka ain kaba ïadei bad ka khuid ka suba ha ki shnong ki thaw kaba la tip kum ka KHAD Solid Waste Management 2020.
“Dei halor kane ka aiñ ba ngi la sdang ban pyntreikam ban khmih ban peit ïa ka khuid ka suba.
Nga hap ban ai jingïaroh ïa ka shong Mawlynnong kaba hap ha ka constituency jongnga kaba la paw ha ka ri bad ka pyrthei baroh kawei na ka jingkhuid tam," ka la ong.
Shuh shuh ka ong ruh ba dei ka jinglong jingman jong katei ka shnong ba u Blei ruh u la plie lad ïa ki ban ïoh ïa katei ka trok kit niut namar kum ka MDC ka khlem poi pyrkhat satia ban ai ïa katei ka kali sha ka Mawlynnong namar la shu rai kyrkieh ïano ban ai namar ba ka constituency ka la ïar bad lada bakla ban ai ruh lehse kan shu long lehnohei.
Ka la ïathuh ruh ba ka la shu phone ïa u Bah Aibor Tynsong, secretary ka NPP ban phah jied lem ïa ki shnong kiba donkam tam bad kumta ma u mardor u la phone pat ïa u Bah Steven Kshiar ha kaba khatduh la la jied ïa ka shnong Mawlynnong kaba ki nongïalam shong ruh da ka mynsiem kaba kmen ki la pdiang sngewbha ïa katei ka trok.
Da kaba pynpaw ba mynta ki paidbah kim sngewthuh shuh ïa ka jingkordor kumno ban sumar ïa ka mei mariang, ka MDC kaba dei ruh ka Executive Member ka tnad Market ha KHAD ka la ong ruh ba dang hynin ka sngi kum ka Council ki la la wan jurip ïa ka Ïewduh ha kaba ki la sakhi ïa ka jingjaboh kaba la palat pud.
“Kumta lada ngi ring mynsiem ïa ka jaboh jabaiñ ngin ym ïoh ïa ka met kaba koit ba khiah bad haba ngim don ka met kaba koit ba khiah ka Jaidbynriew ruh kan thut hynrei ka Jaidbynriew kaba khlain ka jingtreikam ruh kan khlain ha ka imlang sahlang," ka la bynrap biang.
La ïoh ruh ïa ka jingkren na u Bah Aibor Tynsong, Bah Steven, nangta na u President ka NPP Pynursla nalor kiwei kiwei ryngkat ka jingdonlang ki riewrangbah ka shnong, ki nongshong shnong bad ruh ki khynnah skul.
Nongpoh, Nailar 30: Ban pyrshah jur halor ka jingpyni bor ka Company Topcem ha East Jaintia Hills da ka jingshim kabu ki bar jylla ban phah bom phah shoh ïa ki Khasi kiba pyrshah ïa katei ka Company kumba la jia ha ka 24 tarik u Nailar 2023, ka Seng Hynñiewtrep Youth Council, (HYC), Ri Bhoi District kum ka jingpyrshah ïa katei ka Company mynta ka sngi ka mih ban leit tah syndon da ka jingthoh (Notice) sha bun tylli ki dukan die cement ba kyrpad ba kim dei shuh ban die ïa u Cement Topcem.
Ki nongïalam ka HYC Ri Bhoi ha ka jingïalam u President, u Bah Hercules Suting bad u Secretary, u Bah Tony Shylla ryngkat ki dkhot mynta ka sngi ki la mih ban leit tah da ki kynja jingthoh ban mana ïa ki nongdie cement ha Ri Bhoi khamtam ha Nongpoh ba kim dei shuh ban die ïa u CementTopcem.
Ka seng ka la shim ruh ïa kane ka sienjam ban pyrshah ïa katei ka Topcem Cement, ka dei hadien ba ha ka 24 tarik u Nailar 2023 ba bun ki Longkmie bad ki riew paidbah ki la shah bom shah shoh ha ki bor pulit, kaba dei halor ka jingpynshit ki bar jylla na ka daw ba ki paidbah ki pyrshah ïa ka jingthmu ka Company Topcem ban pynïar ïa ka jingtreikam ba ki paidbah ki la pyrshah ïa ka Public Hearing ba la pynlong ha katei ka sngi.
Na ka liang ki nongïalam ka HYC Ri Bhoi mynta ka sngi ki la leit syndon ban tah da ki kynja jingthoh (Notice) sha bun tylli ki dukan die cement ha Ri Bhoi bad kaba ki la kyrpad ïa ki nongdie cement (Dealer) ba kim dei ban die ïa utei u cement ba pynïaid da katei ka Company katba kim pat lah ban pynbeit ïa kitei ki kynrum ki kynram kiba mih ha East Jaintia Hills ba ki paidbah ki pyrshah ïa ka company Topcem.
U President ka HYC Ri Bhoi, u Bah Hercules Suting, haba kren sha ki lad pathai khubor, u la ong ba ka seng ka sngewkhia jur halor katei ka jingjia ha East Jaintia Hills ba ki bor pulit ki la bom la shoh ïa ki paidbah tang na ka daw ka jingpynshit ki bar jylla kiba pynïaid ïa katei ka Company Topcem bad ka seng ka pynrem jur halor ka jingleh donbor ki Pulit kiba la bom la shoh ïa ki paidbah tang na ka daw ba ki pyrshah ïa katei ka Public Hearing.
U la ong ruh ba ka seng kam hun satia tang ba katei ka Company ka la weng kam ne pynkynriah kam ïa kito ki bar jylla kiba pynshit ha katei ka sngi ba ki bor pulit ki la shu bom naphang ïa ki paidbah, hynrei ka seng HYC na Ri Bhoi ruh ka dawa na ka sorkar ba ka dei ban kem ruh ïa kito ki bar jylla kiba pynshit ïa ki bor pulit ban bom ban shoh ïa ki paidbah tang na ka daw ba ki pyrshah ïa katei ka Public Hearing.
Shuh shuh, u la ïathuh ruh ba mynta ka sngi ka seng ka la leit ban tah ïa ki notice ha kylleng ki jaka ha Ri Bhoi na ka bynta ban kyrpad naki Nongdie Cement ba kin ïa snohkti lang bad ka seng ban pyrshah halor ka jingshah bom shah shoh ki Longkmie ha ki bor pulit bad halor ka jingleh jong ka Company Topcem dei ban pynsangeh shipor ban die ïa u Cement Topcem kum ka jingpyrshah halor ka jingleh donbor katei ka Company, u la bynrap.
Shillong, Nailar 30 : Ka Tnad Social Welfare ka Jylla ka la mad ïa ka jingeh kaba khraw namar ka pla tyngka jongka ka la thylli hi war ban pynïaid ïa ki State Children’s Home jong ki Kynthei bad Shynrang ha ka Jylla.
Kat kum ka khubor ba ïoh lum, kane ka jingthylli ka pla pisa ka la sdang naduh u bnai Jymmang 2023 bad ka la bteng kat haduh mynta mynne.
La ïathuh ba ki Superintendent jong kine ki Childrens Home ki la pynïaid ïa kine ki jaka ri ïa ki Khynnah da kaba sei pisa na la ka jong ka pla bad lyngba ki katto katne ki synniang.
Lah ban kdew hangne ba haduh 90% ka pisa ka la leit sha ka MWCD ka wan na ka Sorkar Pdeng bad 10% ka wan na ka pla tyngka ka Sorkar Jylla.
Haba ïakren bad u nongai khubor, u Superintendent of Childrens Home (Boys) ba don ha Tura ula ong “Ngi don 8 ngut ki khynnah shynrang hangne bad ngi hap ban aibam ïa ki, phah ïa ki sha skul.
ïa mynta ngi la pynbiang ïa kine ki khynnah lyngba ki jingnoh synniang bad ki jingïarap".
Une u Ophisar ula ong ba ka jingtyrkhong pisa ka dei kaba pynkhuslai bha namar ngi hap ban pynbiang ïa ki jingdonkam ki khynnah, ki nongtrei, ka tulop bad kumjuh ruh ban pynïaid ïa ki kam ka Ophis.
Ula bynrap “Kam dei satia tang kane ka Childrens Home jong ngi, kiwei ki Childrens Home jong ki Kynthei ruh ki mad ïa kajuh ka jingeh.
Ym tang hangne hynrei kiwei ki District ruh ki mad ïa kajuh ka jingeh".
Shillong Nailar 30: Ka Dorbar synrai jong ka ïing Dorbar Thaw Aiñ ka Jylla kan long naduh ka 15 tarik Nailur haduh ka 22 tarik u Nailur.
ïa kïne kï sngi long Dorbar la mynjur ha ka jingïalang jong ka Business Advisory Committee (BAC) ba la pynïaid da u Lamphang ka ïing Dorbar Thaw Aiñ ka Jylla u Thomas A Sangma ha ka sngi Balang.
Kiba la wan ïashim bynta ha ka jingïalang ki long u Symbud Myntri Rangbah ba khmih ia ka Parliamentary Affairs Bah Prestone Tynsong bad u Dkhot ka Liang Pyrshah bad President ka AITC Bah Charles Pyngrope.
Haba ïakren bad ki nongthoh khubor, u Thomas ula pyntip ba ka Dorbar kan long 5 sngi ha kaba lai sngi la buh ban ïakren ïa ki kam ka Sorkar katba arsngi la buh ban kren ïa ki kam ki MLA ba shimet shimet.
Shillong, Nailar 30 : Ka Trinamool Congress (TMC) ka la phaikhmat sha u MLA barim ka Umroi u Bah George B Lyngdoh ban long kum u kyrtong ka party ban ïakhun ha ka elekshon MP-Lok Sabha na Shillong Parliamentary seat ka ban long ha u snem ban wan.
ïa kane la pynpaw da u President ka Meghalaya Trinamool Congress Bah Charles Pyngrope haba ïakren bad ki lad pathai khubor hynne ka sngi Balang ha Shillong.
“Ha nga shimet hi, nga sngew u Bah George B Lyngdoh u dei u kyrtong uba biang eh hynrei ka party kan sa shong bishar bniah halor ki kam ba ïadei bad ka elekshon MP-Lok Sabha 2024" ong u Bah Charles.
Une u MLA ka TMC na Nongthymmai ula pyntip ba haduh mynta, ka Party kam pat shim satia ïa kano kano ka rai halor ka kam elekshon MP-Lok Sabha hynrei kum ka party kan sei kyrtong na baroh artylli ki parliamentary seat-ka Shillong bad Tura parliamentary seat.
“Nga la dep ban ïakren bad u General Secretary ka TMC ba khmih ïa ka Meghalaya u Manas Bhunia bad nga la pan por ban ïakynduh ban ïakren kham bha la kan long ha Shillong ne ngan leit nga sha Kolkata" ula pyntip.
Haba kylli, ula ong ba ïa ka Shillong parliamentary seat hi, u kwah ban pynïakhun ïa u Bah George B Lyngdoh hynrei ïa ka Tura parliamentary seat, u ïeh ha ka jingstad u nongïalam ka TMC parliamentary party Dr Mukul Sangma ban leh ïa kaba donkam.
Nongpoh, Nailar 30: Ka kynhun jong ka All Ri Bhoi District Government Registered Contractor & Suppliers Association (ARBDGRCSA) mynta ka sngi hadien ka jingïalang kaba la long ha Umsning ka la pynmih da kawei ka jingdawa na ka sorkar jylla ba kino kino ki kam ba pyntrei ha Ri Bhoi dei ban ailad shuwa ïa ki Contractor kiba dei na Ri Bhoi District.
Kane ka seng jong ki Contractor bad ki Supplier ki la pynpaw ruh ïa kane ka bynta halor ki kam ki jam ba dei ban trei da ki Contractor bad ki supplier, ka dei halor ka nongrim ba bun na ki Contractor bad ki supplier na Ri Bhoi kim ju ioh kam thikna bad bun ïa ki kam la leh da ki Contractor bad ki supplier kiba ba na shabar ka District.
Haba ïa kren bad ki Nonghtoh Khubor, u President ka ARBDGRC&SA, u Bah F.M Mawphniang u la ong ba kane ka jingdawa kane ka seng halor ki kam ki jam ha Ri Bhoi ba dei ban ai shuwa ïa ki Contractor bad ki Supplier na Ri Bhoi, ka dei hadien ba bun na ki Contractor bad ki Supplier na Ri Bhoi ki la pynpaw ïa ki jingeh kiba ïa dei bad ka jingbym ioh kam ioh jam, namar bun ki kam ki jam kiba pyntrei ha Ri Bhoi la trei da ki Contractor kiba na shabar ka District.
U la ong ruh lyngba kane ka jingïakynduh lang mynta ka sngi ha Umsning, la ïa kren halor shibun ki mat kiba ïa dei halor ka jingeh ki Contractor bad ki Supplier bad ki mat ba kham kongsan ka dei ka jingdawa na ka sorkar jylla ba haba pynmih ïa kino kino ki kam la dei ban ailad shuwa ïa ki Contractor bad ki Supplier kiba na Ri Bhoi khnang ban lah ban weng ïa kine ki jingeh jong ki Contractor bad ki Supplier na Ri Bhoi kiba ju kynduh jingeh ha ka liang ka jingkyrduh kam kyrduh jam.
U la ong ruh ha kane ka jingïakynduh lang la rai ruh ban dawa na ka sorkar jylla ba ka dei ban buh noh ïa ka ophis treikam ba pura jong u Superintending Engineer ka tnad PWD hapoh Nongpoh, namar kane ka ophis treikam sorkar ba pura kam pat don ha Ri Bhoi bad da ka jingdon kane ka ophis treikam kan ai jingmyntoi shibun ïa ki paidbah ka dong Ri Bhoi.
Na ka liang kane ka seng ka la shim ruh ka rai ban dawa na ka sorkar ba dei ban pyntrei noh ïa ka jingkieng Flyover ha Khanapara, namar mynta la 50 snem ba la ïaid lynti ka jylla ka sorkar kam pat lah ban shna kum ki jingkieng ban ïaid ki kali paidbah bad ki paidbah khnang ban pynsuk ïa ki paidbah ha ka leit ka wan kiba la shah ktah na ka por sha ka por na ka jingdheng ki Kali paidbah,u la ong.
Une u nongïalam u la ïathuh ruh ba ki la ïa kren kyrpang ruh halor ka Asian Development Bank (ADB) kaba la mang da ki hajar klur tyngka ha ki katto katne ki tnad treikam ka jylla Meghalaya bad kum ka seng ka sngewkhia pat ba ïa kine ki kam ba la mang da ka ADB la hap ban pyntrei pynban da ki Kompani kiba na shabar ka jylla Meghalaya.
U la ong ruh ba kane ka seng ka dawa ruh na ka sorkar jylla ba kan phiah ïa ki jingpynmang ïa kine ki jingtrei kiba la kot da ki hajar klur tyngka bad ban ailad ruh ïa ki Kontraktor jong ka jylla hi ban pyntreikam kum ka lad aikam aijam bad ruh ban pynsuk ïa kine ki tnad sorkar jylla ban pyndep ïa kita ki kam ba la mang da ka sorkar.
Namar kata, na na ka liang kane ka seng lyngba kane ka jingïalang kaba la long mynta ka sngi ka la la jied ruh ïa u Bah RM Mukhim ban long kum u Adviser jong kane ka seng na ka bynta ban ai jingmut kumno ban pyntyllun ïa ki kam jong ka seng na ka bynta ka jingmyntoi jong ki Kontraktor kane ka District bad ruh na ka liang ka synjuk ka don ruh ïa ka jingangnud ba ka sorkar jylla kan phaikhmat ban pynurlong ïa ki jingdawa ba la buh da ka kynhun ki Kontraktor ka Ri Bhoi District, u la bynrap.
Shillong, Nailar 30 : Kumba 22 tylli ki College napdeng ki 75 tylli kiba la pynïasoh ïalade bad ka North Eastern Hill University (NEHU), ki dang buhteng ban bud ïa ka 4-year Undergraduate course jong ka National Education Policy-2020 wat hapdeng ka jingbuh por khatduh jong ka University Grant Commission (UGC).
Ka synjuk ki Nonghikai College-Meghalaya College Teachers’ Association (MCTA) ka dang pynbteng ïa ka jingsangeh shim klas (boycott) ïa ki first semester, kum ka jingpyrshah ïa ka jingleh kyrkieh ka NEHU ban pyntreikam ïa ka NEP-2020.
U General Secretary ka MCTA Dr Airpeace W Rani ula pyntip ba 22 tylli ki college ba la ïasoh bad ka NEHU ki la boycott ïa ki klas ka first semester bad kim treh satia ban shim ïa kino kino ki kam (assignment) ba la ai kat kum ka Policy ba thymmai.
Ka Association ka la phah jingthoh sha u Vice Chancellor Prof PS Shukla ban weng noh ïa ka jingpynbna (notification) ba 12 tarik Nailar, kaba buh por ban pyntreikam noh ïa ka NEP 2020 ïa baroh ki college bala pynïasoh bad ka NEHU.U Dr Rani ula pyntip ba ka MCTA ka la dep phah ïa ka shithi ha ka 21 tarik Naitung hynrei namar ka jingïai sngap mynthi, ka synjuk ka la sdang ïa ka jingïakhih da kaba kyntait ban ïatreilang (non-cooperation movement) naduh ka 1 tarik Nailar.
“Ngi la ïakhih la jan shibnai.
Ngi kyrpad ïa u Vice Chancellor ban weng noh ïa ka jingpybna bad pynkut ïa kane ka jingïapyni bor" ong u Dr Rani.
U Dr Rani ula ong ruh ba ki mat ïakren jong ka Academic Council ka NEHU, kim shym la kren eiei ruh em halor ka jingpyn treikam ïa ka NEP-2020.
Ha kajuh ka por, u VC ka NEHU ula ïaroh ïa ka rai jong kiba bun ki College ban pyntreikam noh ïa ka four-year undergraduate programme (FYUP) kumba la pruid dak ha ka National Education Policy 2020 (NEP 2020).
Nalor kane, u VC ula kyntu ruh ïa ki nonghikai college kiba ïakhih ba kin ïakren sani ha ka ban ïapynbeit noh ïa kino kino ki jingeh bad khot ruh ïa ka MCTA ba kan wan ïakren na ka bynta ban lah shim ïa ka rai kaba mynjur lang.
Shillong, Nailar 30: U president ka Meghalaya Trinamool Congress u bah Charles Pyngrope ula kyntu ïa ka sorkar jylla ban khmih bha biang haba ïadei bad ka National Education Policy (NEP) 2020 da kaba kynnoh ba kane ka Policy kan pynjot ïa ka pule puthi jong ki samla hadien ha bud.
Haba kylli, kaei ka nongrim jong ka Party haba ïadei bad jingpyntreikam ïa ka NEP hapoh Meghalaya u bah Charles ula ong “Mynhynnin nga dang dep ïakren bad u principal barim ka St.Edmund’s College bad ula pynpaw da kaba ong ba ka sorkar jylla lyngba ka State Education Commission ka dei ban khmih biang shwa ïa kane ka Policy".
U bah Charles ula kyntu ïa ka sorkar ban sangeh shwa ka jingpyntreikam ïa ka NEP bad ka dei ban ïasyllok shwa bad ki stad haka pule puthi namar kumba u ïohi kane ka Policy ka don jingktah ïa ki samla pule bad ïa ka pule puthi hapoh jylla.
“Kane ka Policy ka don jingma ïa ki samla pule bad namar kata nga kyntu ïa ka sorkar jylla ban pynsangeh shwa ïa ka jingpyntreikam bad ka dei ruh ban ïathir bha shwa bad ki stad pule kynthup ka State Education Policy Commission na ka bynta khmih bniah ïa ka jingduhnong bad ka jingmyntoi lada pyntreikam ïa kane ka Policy" ula ong.
Khliehriat Nailar 30: Ka Khasi Students’ Union (KSU) Narpuh Circle mynta ka sngi ka la ujor da ka ejahar sha u Superintendent of Police ka East Jaiñtia Hills District pyrshah ïa u Addl SP, u Dy SP bad ki pulit kiba donkti ha kaba bom lathi wat ïa ki kynthei khynnah ha ka jingjia kaba la jia ha ka 24 tarik mynta u bnai ha ka shnong Thangskai, kata ha ka por ba pynlong ïa ka public hearing ha Thangskai.
Na ka liang ka Seng ka la leit ban buh ïa kane ka jingujor hapoh ka jingïalam jong u bah KS Suchiang, uba dei u President KSU Narpuh Circle ryngkat ki dkhot lem bad katto katne ki nongïalam na ka District unit ha kaba ki la dawa ba dei ban pynshitom ïa baroh ki pulit kiba donkti ha kaba bom lathi naphang ïa ki paidbah kynthup ïa ki kynthei khynnah ha ka por ba pynlong ïa ka public hearing jong ka Meghalaya Cement Ltd, ha Thangskai EJHD ha katei ka sngi.
Ka Seng ka pynkynmaw ruh ba ha katei ka jingjia kaba la jia ha katei ka sngi na ka liang ki bor pulit ki la shoh bad kawang lathi khlem jingmap wat ia ki kynthei khynnah, kata hadien ka jingkynshoit bad pynshit da ki arngut ki nongtrei jong ka kompeni Topcem kumba la sakhi ruh lyngba ki video kiba la saphriang ha ki social media.
Nalor kata ka Seng ka la ong ruh ba kam lah ban pdiang halor ka video kaba la saphriang ha kaba la ïohi bad uwei u briew u la shah thombor ha ka kynhun ki pulit kiba don kumba 10 haduh 15 ngut hapoh ka jingïalam jong u Addl SP ka EJHD.Shuh shuh na ka liang ka Seng lyngba une u kyrwoh ka la pynpaw ruh ba katkum ka hok longbriew manbriew ym lah satia ban pdiang ïa kane ka jingleh riewkhlaw da ki briew jong ka aiñ.
Ha kajuh ka por ka dawa ruh ba dei ban pynshitom ïa baroh kito kiba donkti ha katei ka kam pyntriem khlem kano kano ka jingshah liang.
Shillong, Nailar 30 : Hadien ba ka Deputy Commissioner (DC) jongka East Khasi Hills I Kong Rosetta Mary Kurbah, IAS i la ïoh jingtip ba ki lah ban don ki seng ki ban pynlong ïa ki jingïaïaid paidbah ne shong kyllaiñ myngngor ha ki jaka bapher bapher ka nongbah kaba lah ban pynthut ïa ka ïaid ka ïeng , ka leit ka wan bad pynkhapngiah ïa ki surok bad kiba lah ruh ban lam sha kino kino ki jingkulmar kumta mynta ka sngi ka 30 tarik Nailar 2023 i la pynbna ban pynjari noh da ka kyndon 144 CrPC ha ki ki jaka 200 meter sawdong ka Secretariat, Raj Bhavan bad Assembly bad kane ka kyndon kan treikam haduh ban da pynbna da kumwei pat.
La khang ïa kino kino ki briew ban ïalum ne ïa ïaid paidbah 200 metre ka Secretariat, Raj Bhavan bad Assembly.
Ym shah ban rah ruh kino kino ki tiar pynmynsaw.
Kino kino kiba pynkheiñ kin ngat ha ka kyndon aiñ 188 CrPC.Shillong, Nailar 30 : Ka sorkar jylla ka la pan por saw taïew ban peit bniah halor ka jingpan jaka shuh jong ka Harijan Panchayat Committee (HPC).
Ïa kane ka la mat la rah bishar ha kane ka sngi Balang da ka Meghalaya High Court.
Na ka liang ka Ïing Bishar ka la pynpaw ïa ka jinglyngoh halor ka jingpynslem ban pynbeit ïa kane ka ishu kaba ïadei bad ka jingtyrwa pynkynriah noh ïa kitei ki 342 tylli ki longïing na Them ïewmawlong.
“Kane ka kam ym pat lah ban pynbeit wat hadien ka jingïakren hapdeng ka sorkar jylla bad ki nongujor," ong ka Division Bench haka Order hadien ka jingbishar ïa ka jingujor ba la phah da ka Jylla bad ka HPC.“U Advocate General u la pyntip ba ka sorkar ka dang pyrkhat ïa ka jingkyrpad da ki nongujor ban ai jaka shuh.
Na bynta kane ka kam, ka sorkar jylla ka la kyrpad ban ai por sa saw taïew," ka la ong.
Ka sien bishar biang halor katei ka bynta kan long biang ha ka 29tarik Nailur.
Ha ka hukum kaba la pyllait kham hashwa, ka Ïing Bishar ka la ong ba ïa kane ka ishu ka la neh la slem bha.
Dei ha ka 07tarik Jylliew, ka Ïing Bishar ha ka Order ka la pyntip ba u Advocate General ba ka Harijan Panchayat Committte ka la mynjur ha ka jingïakren ia ka blueprint ba la pynkhreh da ka sorkar hynrei ka la kdew pat katto katne ki jingpynbeit halor katto katne ki bynta.
Halor kane, naka liang u Symbud Myntri Rangbah ba peit ïa ka tnad Urban Affairs u la ong ba ka sorkar jylla ka kloi ban ïa kren bad ka HPC halor ka jingkyrpad jong ki ban pynbeit ïa ka blueprint, kaba dei na kabynta ban pynkynriah noh ïa ki 342 tylli ki longïing na Themïewmawlong sha ka jaka ba mynta jong ka Shillong Municipal Board.
Hynrei u la ong pat ba lada katei ka jingpynbeit ba la pan da ka HPC kam dei satia kaba ïahap kumta na ka liang ka sorkar kin ym mynjur.
Ka sorkar jylla ka la wanrah da ka blueprint hadien ba ka la kyntait ïa ka jingtyrwa kaba 25tarik Ïaiong, 2022 jong ka HPC ba ka jaka ba 200 square meter dei ban ai sha man ki 342 tylli ki longïing hapoh ka jaka ba hap ha ka European Ward nalor ban pynlut ïa ka jinglut na ka bynta ban shna ïa ki ïing ki sem jong ki.
Ha ka 31tarik Nailar, 2022 pat ka sorkar jylla ka la pynbna ïa ka rai jong ka ban pynsha ïa ki ïing ha ka jaka ba heh 2.5 akar kaba dei ka jaka jong ka Shillong Municipal Board ban pynkynriah ïa kitei ki 342 tylli ki longïing.
Shillong, Nailar 30 : U Lamphang ka ïingdorbar Thaw Aiñ ka Jylla u Thomas Sangma ula pyntip ba la buh thong ba ka jingtei pyndep ïa ka ïing Dorbar Thaw Aiñ ba thymmai ka Jylla ka lah ban long hapoh une u snem ba mynta bad ka dor ban pyndep ïa kane ka ïing Dorbar Thawaiñ ba thymmai ha Mawdiangdiang ka la kiew sha ka 200 klur tyngka.
Haba ïakren bad ki nongthoh khubor, u Lamphang ula ong ba ki kam ki la ïaid watla ki don katto katne ki jingeh ki bym lah ban kiar.
Ula ong ba ka jingpynkhuid ïa kiba sah naka jingkhyllem u dome bad ka jingmynjur ïa ka design jong u dome ba thymmai ki la dep lut mynta bad ka kam kala iaid shakhmat.
“Mynta ka kam ka la ïaid shakhmat bad ngi kyrmen ba ka ïing Dorbar Thaw Aiñ ka Jylla kan dep noh hapoh ka shisnem" ula ong.
U Thomas ula bynrap “Namar baroh kito ki jingjia kiba jia…namar ka jingrai kyrkieh, ngam kwah shuh ban buh ïa kum kane ka jingma.
Ta ka daw, hapoh une u snem, ngi dei ban pyndep noh ïa ka jingtei".
U Lamphang ula pyntip ba ka jingpynïeng ïa u dome ba thymmai ruh kala sdang.
“Ka la don ka jingpynkylla hynrei u dei uba kham sting ym ka design kaba rim kaba khia haduh 3000 metrik ton hynrei mynta te ula duna bha".
Haba kylli, u Thomas ula pyntip ba ka project ka la mad ïa ka jingkiew dor.
“Na ka T.141 klur bala mang mynshwa, mynta ka jingmang ka la kiew sha ka T.200 klur" ula ong.
Shillong, Nailar 31: Ka kynhun lehkai jong ka Diengpasoh SC ka la ïoh ban khur ïa ka namjop kaba suk da kaba pynbam ïa ka Laitkroh SC haduh 8 kol ha ka jingïakhun ba la long hynne ka Sngi Palei, ha madan 3rd Ground, Polo.
U Bapynkmenlang Kharsati u la khyrwit haduh san kol (1, 10,18,43 & 60 minit).
u Wanteiskhem Kurbah shi kol ( 27min), nangta u Suklang Baino 2 kol (52 min & 63min).
Ka jingïakhun mynta ka sngi kan long hapdeng ka Mawlynrei SC ka ban aireng pyrshah ïa ka Dilingiem YSCWA, bad ka por ïalehkai kan long 5 baje janmiet, ha madan 3rd Ground, Polo.
Ka thup kyrteng ki rangïalehkai U-14ban aireng ha ka Sub-Junior National Football Championship: Akimrag Momin, Baniar Kharsohnoh, Damebantei Kharkongor, Daplangki Kharmujai, Hameshwa Siangshai, Iaisanlang Dohling, Krebinson Marwein, Mewanpyntngen Lyngkhoi, Nangteiphyrnai Kharumnuid, Prosperwell Ryntong, Roderick Khongjee, Shanbok Basawiawmoit, Yeomanlyson Shadap, Deiwakordormi Dkhar, Ricky Mawlong, Dasuk Banphrang Diengdoh.
, Teibor Kharkylliang, Wanmiijuh Pajuh, Medonbanshan Kurkalang bad u Robindor Kyrsian.
Coach: Bah Aibanjop Shadap, Asst.Coach: Bah Dame Kyndiah, Manager: Bah Cleverson Syiemlieh.
Shillong, Nailar 31: Ka tnat ba dei khmih ïa ka kam lehkai (Department of Sport) jong ka NEHU hynne ka Sngi Palei ka la ïoh ban pynhap pyrda noh ïa ka lympung NEHU Inter College Football Men Tournament 2023 ha kaba ïa ka namlahduh la ïohrah da ka Shillong College hadien ba jop ha ka final.
Kumban shu pynkynmaw, ka Sports Department jong ka North-Eastern Hill University ka la plie pyrda ïa kane ka NEHU Inter College Football (Men) Tournament 2023 naduh ka 21 tarik u Nailar bad la khylliap pyrda noh hynne ka Sngi Palei ka 31 tarik ha madan lehkai jong ka Sports Authority of India (SAI) Football Ground, NEHU Permanent Campus, Shillong.
Haba kyllumlang baroh ki 32 tylli ki college haduh ki skul bah (University) kynthup ruh ïa ka NEHU UG &amp; ki khynnah pule PG jong ka Shillong Campus bad Tura Campus bad ruh ki dkhot jong ki kynhun; ki la don palat 700 ngut ki nongïalehkai kiba la ïashimbynta ha kane ka tournament ba la pynlong da ka Sport Department jong ka skul bah NEHU.Ha ka jingïakhun wat kaba khadduh jong kane ka tournament, la ïakhun hapdeng ka Shillong College bad ka St.Anthony’s College, ha kaba ka Shillong College ka la khur ïa ka namjop da 3-1 kol ban rah ïa ka namlahduh.
Ha kane ka sngi la sakhilang da u Registrar jong ka skul bah North-Eastern Hill University, u Prof.S.R.Joshi u la long kum u Kongsan ha ryngkat bad u MLA jong ka Mawlai Constituency, u Bah Brightstarwell Marbaniang kum u Symbud Kongsan.
Nalor kine arngut, u Prof.L.Kma, Director In-charge, Sports Department, NEHU, u Prof.K.Debberma, Department jong ka Pol.
Science, NEHU, ka Dr.(Mrs) C.Mukhim, u Chief Medical Officer cum In Charge, Health Center, NEHU bad u Raj Mallick, Deputy Registrar (Exam), NEHU bad N.Das, Asst.Director (PE &amp; Sports) cum Organising Secretary jong kane ka tournament kiba la ïa don ryngkatlang ha kane ka sngi pynkut.
others.
La ïoh ban khylliap pyrda noh ïa kane ka Tournament lyngba ka jingsam khusnam, ha kaba baroh arngut, kata u Kongsan ryngkat bad u symbud kongsan ki la sam ïa ki khusnam sha ka kynhun ba rah namlahduh.
Shillong, Nailar 31: Ka Meghalaya Football Association (MFA), lyngba ka Youth Development Cell ka la ïoh ban pynmih ïa artylli ki kynhun phutbol ban mihkhmat ïa ka jylla ban aireng sha ka lympung ïalehkai -16 & U-14 National Football Championship ba la pynlong da ka All India Football Federation.
Ka kynhun ïalehkai U-16 kan leit ban aireng sha ka Junior National Football Championship ka ban sdang naduh ka 5 tarik haduh ka 15 tarik u Nailur 2023, ha Bhubaneshwar, Odisha.
Katba ka kynhun U-14, kin sa leit ban ïakhun ha ka thup jong ka Sub-Junior National Football Championship ka ban sdang naduh ka 3 tarik haduh ka 13 tarik Nailur 2023 ha Malda, West Bengal.
Ka kyrteng jong ki player kiban mihkhmat ia ka jylla ha ka U-16 ki long : Vincent Nirik M.Sangma, Donkam M.Marak, Kangkam G.Momin, Bipush G.Marak, Achang Dildora A.Sangma, Sholinstar Syngkli, Erickson Pamsad, Medondor Kharbuki, Pynshailang L.Nonglait, Lawan Lambha Pathaw, Pynshai Khongthohrem, Wilbord Thongni, Saindur Rynjah, Samewan Khonglah, Bestius Nongbsap, Alicestar Thangkhiew, Andreau Paul Lyngdoh, Jonathan Mawa, Santishailang Ryntathiang, Balajied Syiemlieh, Mebanlamlynti Masharing, Maikhelson Kharkylliang, Banlamkupar Rynjah, Menangpyndap Khongjee bad Bamelasiewdor Nongsiej.
U Coach ban ïalam ïa kane ka kynhun u dei u Bah Jeffrey Warlarpih, Asst.Coach, u Bah Pynkhrehlang Nongkseh, Manager Belsius Khyriem.
Jowai, Nailar 31: Ka jingïalehkai phutbol bala tip kum ka 6th Debo Shullai Memorial Trophy jong ka kyrdan 2nd Division Football Tournament 2023 ba la pynïaid da ka West Jaiñtia District Sports Association (WJDSA) kaba la long hynne ka sngi Palei ha madan Kiang Nangbah Stadium, Dongmihsngi Jowai.
Haba phai sha ka jingïakhun kaba nyngkong ka Mooknor Thadmuthlong kala pynliem da 2-1 kol ïa ka NSA, ïa ki kol na ka Mooknor Thadmuthlong la thep da u Ioh i Dhar haka minit ba 38 bad u Phrangko Sari haka minit ba 78.
Haka jingïakhun kaba ar ka Lion SC kala pynliem da 3-1 kol ïa ka Chilliangraij, ïa ki kol na ka Lion SC la thep da u Banteibor Syngkrem haka minit ba 27, u Sanborlang Kharsahnoh haka minit ba 76 bad u Arkini Laloo haka minit ba 89+3.
Katba ïa ka shikol na ka Chilliangraij la thep da u Thrang Iakai haka minit ba 55.
Ka jingïakhun lashai ka sngi 1 tarik u Nailur kan long hapdeng ka Pynthorlangteiñ pyrshah ïa ka Panaliar haka por 12 baje mynsngi, katba ka Iawmulong Nartiang kan ïakhun pyrshah ïa ka Shangpung Khliehmuchut haka por 2 baje nohphai sngi.
Ngi im ha ki sngi kiba ka jingstad ka la roi stet shisha bad ngim lah ban len ïa kawei ka jingshisha ba ka jingstad jong ki khun kiba dang rit ka la beh tam ïa ka jingstad jong ki kmie ki kpa khamtam ha kaba ïadei bad ki jingnang jingtip bad jingshemphang ba ïadei bad ka teknoloji ne ki media.
Ki Mobile bad Computer ki dei kawei na ki nuksa kaba suk eh ban ïohi kumno ba ki riew rangbah ki shem ba kam long kaba suk ban pyndonkam ïa ki, hynrei ki khynnah wat ki bym pat leit skul ruh kim shem jingeh ei ei ban pyndonkam ïa ki.
Hynrei kine ki jingstad jong kane ka juk ki la beh pass noh wat ïa ka burom ka akor kaba dei ka bynta kaba kongsan eh ha ka jingim jong ki briew.
Ngi ïohi ïa ka jinghiar jong ka akor ka burom katba ki sngi ki nangïaid.
Hynrei ka la long kaba donkam ban kynmaw ba lada ki kmie ki kpa bad ki longiing kim shim khia ïa kane ka bynta ban ai ïa ka por bad hikai ïa ki khun ïa ka akor ka burom, kin ym lah ban ïoh jinghikai nabar ha kaba ïadei bad kane, namar ka long kaba shisha ba ka jingbha ka sdang na la rympei ïing.
Kawei ka phang kaba ktah ïa ki longiing longsem ka dei ka jinghiar jong ka jingshakri Blei, hynrei ka jngkiew jong ka jingiabeh ïa ka spah pyrthei, ka burom pyrthei bad ka bor pyrthei.
Kane ka juk ka don ha ka khim khait kaba khraw ha kaba baroh baroh la ïakwah ban ïadon lut ïa kaba kiwei ruh ki don bad ruh ban kham don khamtam ban ïa kiwei.
Ka jingbunkam ha kaba ïabeh ïa kane ka spah pyrthei ka ktah pat ïa ka por ban pyrkhat na ka bynta ka akor ka burom ha ka imlang sahlang.
Kum ki kmie ki kpa bunsien ka la long pynban ka jingïalam bakla ïa ki khun ki kti da kaba ki pyrkhat da kaba ailut ïa baroh kaba ki khun ki kwah kan pynlong tip sngi ïa ki.
Hynrei kane ka don pynban ha ka jingma kaba khraw ïa ka lawei ym tang ka jong ki hynrei ka imlang sahlang hi baroh kawei.
Jan baroh ki longiing ki ud ïa ka jinglong ki khynnah kane ka juk mynta ba ki long kiba saitlah bad kiba ym niew kor shuh ïa ki kmie ki kpa.
Hooid shisha kane ka juk kam dei kaba suk bad wat ki khun jong ki kmie ki kpa kiba pynlut por ban shakri Blei ruh kim don jingpher na ki khun jong kito kiba lap miet tang bad ka pyrthei.
Wat kito ki kmie ki kpa kiba smat bad beh bha sha ka kam shakri Blei ruh la ju ïoh sngew bad ki ud shisha ïa ka jinglong jingman jong ki khun ha kine ki sngi ba mynta.
Kane ka dei kata ka juk kaba ka por hi ka ïalam sha ka jingim kaba eh, ym lah ban len ba kane ka jia ryngkat jong ka jingroi ki jingnang jingstad teknoloji bad social media.
Kumta kam dei tang kito kiba im riew pyrthei hynrei wat kiba im riewblei ruh ki kynduh marsiang.
Hato kadei shisha mo ba kidei kita ki sngi kiba khatduh kumba ka Bible ka kren.
Kaei kaba lah ban ïohi, ka long ba kane ka por ka la dawa shisha ïa kiei kiei kiba long kham tam ne extra, ba ka long kaba kum ki kmie ki kpa ki donkam ban phikir bha ïa la ka jong ka longiing khnang ba yn lah ban tei ïa ka long ryngieng jong ki khun ki kti ha kane ka imlang sahlang.
Shisha ha kine ki sngi ki don bun ki kmie ki kpa kiba shim khia ban phikir ïa la ki jong ki khun ki kti bad haduh ba ki khun ki pule haduh Class 10, ruh ki dang leit on bad leit shaw skul ïa ki, kawei ka long namar ba ki ima ïa kane ka pyrthei kaba dap bad ker tawiar da ki jingsniew suda namar tang shu bakla tiak ki lah ban mih shibun ki jingeh kiba lah ban long ba yn ym lah ban khyllie pat ïa ka jingduhnong na ki.
Hynrei ka long kaba shisha kum ki briew ngi lah ban leh ïa kaei kaba bha tam na ka bynta la ka iing ka sem bad ka longiing- Hynrei katta ruh ka lawei ka long ka bymthikna.
Wat la ngim lah ban tip ïa kei kaban sa jia hadien habud hynrei ka long kaba donkam ban pyrshang ïa kaei kaei kaba bha bad kaba ngim lah don kam ban shu shaniah ha ka bor jong u nongthaw.
Hynrei lada ngim shym la shim khia ne leh ei ei lada wan jia kaei kaei kaba sngewsih ngin sa babe kylla ma ngi hi.
Namar kata ngi donkam ban pyrshang ïa kiei kiei kiba bha na ka rympei ïing hi bad khmih lynti ha kaba shabar kan biang.
Khliehriat nailar 31: Ki nongïalam bad ki dkhot jong ka Jaiñtia National Council Khliehriat Circle, hapoh ka jingïalam u General Secretary, u bah Mebanteilang Sukhlaiñ, mynta ka sngi ki la leit jurip ïa kawei ka tnat treikam jong ka sorkar ka ‘Tourist Officer and Information centre’ ka ba don ha Khliehriat bad ki la lap ba watla ka ophis ka plie hynrei ym don nongtrei ha katei ka ophis bad don tang u peon.
Hadien ka jingwad jingtip, ki dkhot ka seng ki la ioh jingtip ba u heh sorkar (officer) uba dei peit ia katei ka Centre um ju poi sha ophis mynta la don kumba shi snem, kane ka la pynsah umdum ïa ki nongïalam bad ki dkhot jong ka seng, kumta na ka liang ka seng ka la dawa na utei u heh sorkar jong ka tnat Tourist Officer and Information centre Khliehriat bad u dei ban ai ka jingpynshai halor ka jingbym poi trei jong u mynta la don kumba shi snem, namar kane ka jingbym don u heh sorkar ka buh jingeh ïa ki paidbah kiba donkam ha ki kam ki jam ban kyntiew ïa ka kam jngohkai pyrthei ha ka district.
“Ka seng ka buh jing jingkylli ruh ba ka sorkar ka ai tulop ne em ïa kine ki nongtrei bym ju wan sha ophis?, kumba la pawshai, ba bun ki jaka jnngohkai kiba don ha kane ka thaiñ bad ki donkam shisha ban ioh ïa ka jingiarap bad jingkyrshan na katei ka tnat treikam khnang ban wanrah jingmyntoi ym tang ïa ki shnong ki thaw hynrei ïa ka jylla hi baroh kawei, ka seng ka kyntu ruh ïa ka sorkar ba kam dei ban shu lehkai ïa ka pisa jong u paidbah"Ka jingliet jurip jong ka seng ïa katei ka tnat treikam ka dei namar ba ka seng ka la ioh ïa ka jingujor na kiba bun ki nongshong shnong, kiba la ju ujor ba ym ju don bad kim ju iakynduh ïa u heh sorkar (officer) ha katei ka ophis ‘Tourist Officer and Information centre’Na ka liang ka JNC Khliehriat Circle ka kren da kaba shai ïa u heh sorkar uba peit ïa katei ka tnat jngohkai pyrthei (Tourism) kaba don ha Khliehriat ba “Lada ka jia ba um don mon ban trei na ka bynta ka bha ka miat jong ki paidbah na ka liang ka seng ngi pynrem jur bad kyntu rih ïa ka sorkar kaba dei ban peit bad ban tuklar halor kane bad dei ruh ban pynshai na kaei ka daw kaba la pynlong ïa katei ka ophis ban long thylli, namar kane ka ophis ka dei ban peit ïa ki kam jngohkai pyrthei hapoh ka district"Halor kane, ka seng ka la leit ban ïakynduh ruh bad u Deputy Commissioner ka East Jaiñtia Hills District, u A.Baranwal,IAS bad kyntu ba ïa u ba u dei ban leh ei ei halor kane ka jingbym don nongtrei ha katei ka ophis treikam.
Nongstoiñ, Nailar 31: Ka jingpynkynriah kam khlem dei por ïa ki ophisar na ki tnad treikam jong ka sorkar la ki dei kiba don ha ki jaka sor ne ha ki jaka kyndong, ka pynduhkam haduh katta katta ïa ki paitbah, khamtam lada ki dei ki ophisar kiba smat bad kiba lah ban pynjan bha bad ki nongsynshar shnong ryngkat ki paitbah, ong u bah Francis Wanniang uwei na ki riew rangbah ka thaiñ Nonglang.
Utei u rangbah haba ïakren bad u nongthoh khubor, u la ong ba u la ju lap bunsien ba haba la pynkynriah kam ïa u ophisar, ki don ki ophisar ki bym phai dien shuh ïa kaei kaba u ophisar u ba la shah pynkynriah u la dep pruid dak.
Hynrei ki don pat ki ophisar kiba shimkhia ïa ka kam, kim hun ban shu iehnoh ïa ki jingpruid dak jong kiba la shah pynkynriah ba kin shu sah kut ha ki files, hynrei ki buddien thih pathik khnang ba ka kam kan ïaid shait shait bad ba ki paitbah kin sngew tynnad.
U la ong ba ha ka jingshisha ka sorkar ka la dei ban bud ryntih bha ïa ki kyndon ba la buh, ba ki ophisar ki hap ban trei haduh lai snem ne palat ha kano kano ka jaka kaba la phah ïa ki.
Hynrei kumba ka long ha kine ki snem ki don ki ophisar kiba dang trei tang shi snem ne ar snem ki la shah pynkynriah kam noh.
La ju lap ba ki don ki ophisar kiba neh ha kajuh ka jaka trei bun bun snem palat ban ïa ka por ba ka sorkar ka la buh.
U bah Wanniang u la pynkynmaw ruh ba kumba ka long ha u snem 2018-19, u Arunkumar Kembhavi IAS Deputy Commssioner ka West Khasi Hills u la shah pynkynriah kam khlem dei por, tang namar ba u trei hok ïa ka kam bad um ju shah pynkohnguh ha kiwei pat.
Ka jingpynkynriah kam khlem dei por ïa ki ophisar ka dang ïai bteng haduh mynta, ha kaba u la pynshisha halor ka jingpynkynriah kam ïa u Block Development Officer jong ka Mawshynrut C&RD Block, u ba peit lang ruh ïa ka ri Muliang Block kaba la don ïa ka ophis trei kam ha ka shnong Nonglang.
U la ong ruh ba katkum ka jingtip jong u, ka jingtrei jong u bah Passah kum u BDO jong ka Mawshynrut kam pat kynjoh satia lai snem bad ka jingplie ïa ka ri Muliang Block lei lei kam pat dap wat tang shi snem ruh.
Hynrei naduh ba u BDO ka Mawshynrut u la shimti ban peit lang, ki kam ki la sdang ban ïaid shait shait wat la ki nongtrei kim pat don ruh.
Nalor kata u la ong ba dang ha ka taïew ba la dep utei u BDO u la ong ha ki paitbah kiba wan donkam, ba kin ap shuwa bad ïa ki kam jong ki un sa pyndep mynta ka sngi ka 31 tarik Nailar.
Hynrei ka sngi ba u kular ban pyndep ïa ki kam jong ki paitbah kiba dei ha ka ophis ha Nonglang, ka sngi kam pat poi u la da shah pynkynriah kam noh.
U la ong ba ka jingpynkynriah kam noh ïa utei u BDO, ka la pynlyngngoh ïa ki paitbah namar lada kin wan ha Nonglang da ka kjat ki dang suk bha namar ka jan.
Hynrei lada in leit haduh Riangdo ki hap ban lut ka bai kali bad leit bad wan nalor ba ki duh ka trei ka ktah, ka bylla ka sngi bad kiwei kiwei ki kam.
U la ong ruh ba lada ka sorkar ka la dep thung bujli ïa u BDO ha ka jaka jong u ba la shah pynkynriah kam, ka dei ban bthah ba u dei ban pynpoi tista ha Nonglang man la ka sngi palei lane ka dei ban thung noh da u BDO ba pura u ban trei beit thik tang ha ka ri Muliang Block ha Nonglang, khnang ba ki paitbah kin lait ban leit haduh Riangdo tang na ka bynta I kam I ba rit ruh.
Mawkyrwat, ‘Nailar 31: Ka Federation of Khasi Jaiñtia Garo People’s (FKJGP) Mawkyrwat Circle da ka jingsngewkhia halor ka jingnang kharoi ki kam sniew khamtam Ïew Mawkyrwat hynnin ka sngi ki la leit ban ïa kynduh markhmat ïa u Deputy Commissioner bad Superintendent jong ki Pulit ka South West Khasi Hills District ban kyrpad ban buh phah pahara da ki pulit ha Ïew Mawkyrwat.
Ïa kane ka jingleit ïa kynduh la ïalam da u bah K.L.Nonglait, President bad u bah Enbor Syiemiong, General Secretary jong ka Federation of Khasi Jaiñtia bad Garo Peoples (FKJGP) bad kanr ka jingleit ïa kynduh ka long halor ka jingsngewkhia na ka jingjyllei ki kam tuh kam thiem bad shah lute hapoh kane ka thaiñ Mawkyrwat.
Hadien ka jingleit ïa kynduh, ki la pynshai ha ki lad phathai ba ka jingleit ïa kynduh jong ki ïa ka u Deputy Commissioner bad ïa ka tnad pulit ka long ban kyntu ba kim shimkhia lem halor kane ka bynta bad ban peit ngor khnang ba kan long ka jingshngaiñ ïa ki paidbah.
Ha ka juh ka por ki kyntu ruh ïa ka District Administration ban phah pahara da ki pulit hapoh Ïew Mawkyrwat ha ki por mit khnang khnang ba ka ïaid ka ïeng jong ki paidbah kan long shngaiñ.
Haba phai pat haba ïa kynduh ïa u Deputy Commissioner ki la pynpaw ka jingsngewdiaw namar ba na ka liang u DC ym shem la ïa kren halor kane wat la na ka liang ka seng ka kwah ban ïa kren ban ïatai katkum ka shithi ba ka seng ka la ai ha u, namarkata, ka seng ka sngewdiaw halor kane ka bynta, ong u bah Endor Syiemiong.
Nongstoin,Nailar 31: Ka long ka jingmyntoi bad ka jingkyrkhu ia ki khynnah skul FGEM Higher Secondary School Nongspung ha kaba na ka liang ka MCAB Bank Nongstoin Branch ha ka 31.08.2023 kala wan ban pynshai paidbah ha kaba iadei kumno ban kynshew pisa sha Bank bad ban pynsngewthuh ha kaba iadei bad ki kam pisa tyngka.
Hakane ka prokram kaba la long ha poh ka skul la pyniaid ia ka jingialang da u Principal jong ka skul Bah Kyrshan Marngar ha ryngkat ka jingiadonlang ki Nonghikai bad ki Khynnah skul.
Na ka liang u Principal u la pynpaw ka jingsngewnguh bad ai khublei ia ka Meghalaya Co-operative Apex Bank kaba la kner lem ki jingiarap ban pynbit pynbiang bad ban kyntiew ia ka pule puthi.
Na ka liang u Bah T.K.Wanniang Chief Manager ka Apex Bank Nongstoin Branch u la pynshai bniah shaphang ka Education Loan bad ka PMEGP na ka bynta ka jingkyrshan ia ki khynnah skul ban bteng ia ka pule puthi jong ki bad ka skhim Prime Minister Employment Generation Programme na ka bynta ban sengkam seng jam la jong namar ban ap tang ka kam sorkar ka long kaba eh.
U la ong ruh “baroh ki jait kam (Service) bapher bapher ngi donkam ia ki Bank" kumta na ka liang ka Bank ka ialeh ban ai ka jingshakri kaba bha ia ki paidbah ka thain.
Kumjuh ruh u la kyntu ban Minot, ban trei shitom ha kino kino ki kam namar mynta baroh ki jait kam ka don beit ka competition.
Nongpoh, Nailar 31: Ha ka jingrakhe ka Rasong Village Organization kaba la ïaid lynti la ar snem kynthih ban shakri hapoh aktei ka shnong Umryngksai, u MLA ka Nongpoh, u Bah Mayral Born Syiem nalor ka jingrakhe ïa kane ka jingïaid lynti ba ar snem kane ka seng la ioh ruh ban plie paidbah ïa ka ophis treikam katei ka Rasong Village Organization.
Ha kane ka sngi nalor ka jingdon u MLA ka Nongpoh, u Bah Mayral Born Syiem kum u kongsan bad la sakhi lang ruh ha kane ka sngi da ka jingdon lang u MDC ka Nongpoh, u Bah Balajied Rani, u Bah K.Kharshandi, Rangbah Shnong ka Umryngksai bad kynthup ruh ki nongïalam katei ka Rasong Village organization.
Lyngba jong kane ka sngi, u MDC ka Nongpoh, u Bah Balajied Rani kum ka jingkyrshan lang ïa kane ka Rasong Village Organization u la ati ruh da ki shuki shi bynta ban pynsuk ïa kane ka seng ba kan dang lah ban pyntyllun ïa ki kam shakri na ka bynta ka bha ka miat jong katei ka shnong.
Haba kren ha kane ka sngi kum u kongsan, u Bah Mayral Born Syiem, MLA ka Nongpoh u la pynpaw ka jignkmen ban ïa don bynta lang bad kine ki Longkmie ban rakhe ïa kane ka jingdap 2 snem kane ka seng bad khamtam ba la lah ban plie paidbah ïa kane ka ophis treikam jong kane ka seng/Kum u nongmihkhmat paidbah na Nongpoh, u Bah Mayral Born Syiem u la ai mynsiem ruh ïa ki nongïalam bad ki dkhot kane ka Rasong Village Organization ba kin dang ïaid shaphrang ha ka jingshakri, namar ki Longkmie ruh ki don ka bynta kaba khraw ban trei na ka bynta ka bha ka miat bad ka roi ka par jong ka imlang ka sahlang, u la bynrap.
Ha kane ka sngi, la pynphuh pynphieng ruh ïa kane ka prokram lehkmenCaption: U B da ki prokram lehkmen bapher bapher ba la shim bynta da ki Longkmie jong kane ka Rasong Village Organization.
Shillong, Nailar 31 : Ka Synod College ha ka sngi Palei ka 31 tarik Nailar 2023 ka la pynkup burom ïa ki 636 ngut ki samla pule kiba la pyndep ïa ki degree na katei ka college mynta u snem 2023.
Ïa kane ka jingpynkup burom la pynlong ha Dinam Hall, Jaiaw ha kaba u Bah F.R.Kharkongor, IAS Commissioner and Secretary jong ka Sorkar Jylla u la ïadonlang bad pynkup burom ïa ki samla pule kum u Kongsan.
