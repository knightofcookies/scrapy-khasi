Katkum ka kyrwoh ba la phah da u Bah Karbius Lyngdoh, Publicity ka CoRP Sengkmie, la ong ba don ki rangbah shnong kiba dawa ia ka Shiphew Persen kum ka bai thoh ia ki kot ki sla jaka bad ha kajuh ka por ki dawa ruh ia ka ia ka bai rung shnong ha ka dor kaba rem.
La ong ruh ba ki don ki briew kiba don ia ka lad tang ban thied jaka bad shna iing, hynrei tang namar ka jingrem dor ka bai thoh bad ka bai rungshnong, kumta ki hap ban sangeh noh ia ka jingthied jaka bad rung shnong, ha kaba kane ka jingle da ki rangbah shnong ka long kumba khniot ia ki para Khasi Khara, la ka long ia u Khynriam, u Pnar, Bhoi bad War.
Kumta halor jong kane ka nongrim ka Seng ka la leit ruh ban iakynduh ia u Syiem Mylliem, ban pynpaw ia ka jingsngewkhia halor kane ka jingeh jong ki paidbah, hynrei la ong ruh ba katkum ka jingpynshai na u Syiem, ki Rangbah shnong kim lah ban shim bai thoh haduh 10 persen bad ka bai rung Shnong kaba rem.
Khadduh eh, ka seng ka pyntip sha baroh ki paidbah nongshong Shnong ka them Ri Bhoi, ba lada ki lap ba don kino kino ki Rangbah Shnong kiba shim ia ka bai thoh jaka 10 persen bad ka bai rung shnong kaba rem, ki dei ban pyntip sha ka Seng lyngba ka jingthoh bad ban batai shai ruh ia ki Rangbah Shnong kiba leh ia katei ka kam beain, pynkut ka kyrwoh.
Shillong, 8 Nailur:Ka khyrdop jong ka ophis ka Garo Hills Autonomous District Council (GHADC), kaba la khang tala da ki nongtrei jong katei ka Council, la plie noh mynta ka sngi, ha ka jingdon jong ki bor pyniaid District lem bad ki dkhot jong ka Executive Committee jong ka Council.
Ha ka jingiakren jong U SP News Agency bad U Deputy Chief Executive Member jong ka Council, U Augustine Marak, u iathuh ba ki la sdang ia ki kam ki jam jong ka ophis jongki, naduh mynta ka sngi bad U Chief Executive Member lem bad ki dkhot jong ka Executive Committee bad u lamphang dorbar ruh, ki la ia poi lang sha ophis.
Ka Executive Committee, ka kyrpad ia ki nongtrei, ba kin sdang biang noh, ia la ki jong ki kam bad ka EC, ka pynthikna, ba kan siew noh ia ki tulop ba khyndai bnai jongki hapoh une u bnai hi uba mynta.
La khmih lynti, ba ki nongtrei jong ka Council, kin ia poi lut noh baroh, ha ka Lah Sngi U Blei ban wan, wat la ki don kiba kyntait ban leit sdang trei, katba kim pat ioh shwa ia ka tulop, ong ka khubor.
Shillong, 08 Nialur:Da kaba khmih lynti ba ka jingthmu jongki ban pynkhyllem ia u Lamphang ka Iing dorbar u AT Mondal kan urlong ha kane ka kynti, ka UDP ka la kyrmen ba ha kane ka kynti ka jingthmu jongki, kan long kaba seisoh ym kum ha ka por ba la dep.
Haba kren hadien ba la wai ka jingialang ka Parliamentary Party (PP) ka UDP mynta ka sngi, u General secretary ka UDP u Dr Jemino Mawthoh u la ong ba ka jingialang ka la rai ban kyrshan beit shrup ia ka No Confidence Motion (NC) ban rah da u secretary ka kynhun liangpyrshah ka Meghalaya People Forum (MPF), u James K Sangma lashai ka sngi sdang ka dorbar synrai ka iing dorbar pyrshah ia u Lamphang.
“Ngi la iarai ban kyrshan tylli ia ka NC ban rah da u James K Sangma lashai ka sngi ha iing dorbar", la ong u Dr Jemino.
Katkum ka jingong u Dr Jemino, ka jingrah ia ka NC lashai ka sngi, kan long kaba kham pher bha ym kumba la jia ha ka dorbar ba la dep.
“Ka NC kaban rah lashai kan long kaba kham ktik bha ym kum kaba la dep ha ka dorbar mynshwa", la ong u General Secretary ka UDP.U Dr Jemino u la ong ba kumba ka paw ha ki lad pathai khubor, ka HSPDP ruh ka la rai ban kyrshan ia ka NCM lashai ka sngi bad kyrmen ba baroh ki MLA liangpyrshah kin iasnoh lang ban kyrshan ia kane ka mat.
Hynrei ha kajuh ha ka por, u Dr Jemino u la ong ba kyrmen ba ki MLA ka liangsynshar ruh kin iakyrshan lang ia kane ka NC ka liang pyrshah khamtam haba ka Congress ka don mynta hapdeng ka jingiapait iapra.
“Ngi kyrmen ba ki MLA ka liang synshar kin kyrshan lang ia kane ka NC bad kan dei ka NC kaban kham pher", u la ong bad bynrap, “Ha kato ka por (dorbar ba la dep), ka long kumto, mynta ka lah ban long da kumwei",.
Ka UDP ka don 8 ngu ki MLA, ar ngut ka NPP, 4 ngut ka HSPDP ka dang long tang 14 ngut bad ban pynkhyllem ia u Lamphang ka donkam ia ka jingkyrshan ki MLA shimet bad na ka Congress.
Shillong, 08 Nailur:Mynta ka sngi ki pulit ka Special Cell ka East Khasi Hills, ki la ioh ban pynpulom noh ia ka jingthmu jong ki dkhot pyndem wait ka GNLA ban leit lute na ka petrol pum ba don ha ka surokbah.
Katkum ka khubor na ki pulit, uwei u dkhot pyndem ka GNLA u Nobin D.Sangma na Tikrikilla Nidanpur u la shah kem noh ha ki pulit bad ha ka jingtohkit u la kubur ba u la thmu ban leit lute lem bad ar ngut kiwei na ka petrol pump.
Da ka jingialam jongu, ar tylli ki.22 pistol bad 9.22 kuli la ioh kurup na kawei ka jaka ba la buh rieh ha trai siej ba don ha pung Nan Polok, Shillong.
U Nobin u la ialam biang ia ki pulit na kane ka jaka sha ka jaka ba don ar ngut kiwei pat ki dkhot pyndem ka GNLA kynthup u Salgra D.Sangma 18 snem na Dalu, Magupara, West Garo Hills bad u Sengsang R.Marak 28 snem na Resubelpara, North Garo Hills kiba la shah kem suk ha ki pulit.
La pynngat mokotduma ia kine baroh hapoh ka kyndon ka Arms Act bad ka jingthmu ban lute.
Ka jingtohkit ka dang iaid.
Shillong, 08 Nailur:Ka seng ki nongot-doh masi, ka Khasi Jaintia Butcher’s Welfare Association (KJBWA) ka pynpaw ia ka jingsngewn-guh ia ka jingwan jurip ba kynsan jong ka seng FKJGP hapoh ka jingia-lam jong u General secretary bah Dundee Cliff Nongsiej ha ka 6 tarik mynta u bnai kaba dei ruh ka sngi iew masi khanapara.
Ha ka kyrwoh ba la pyllait, ka KJBWA, ka la ong ba kane ka jingwan jurip ba kynsan ka FKJGP, ka pynlong ia ka seng ban kyrmen skhem ba ki jingthmu ba bha jongki kin long kiba seisoh ha ryngkat ka jingiatreilang.
“Ngi kum ka seng ki Nongot doh masi na ka por sha ka por ngi ju pynsngew ia ki jingeh jong ngi sha ka sorkar lyngba ki tnad treikam jong ka,hynrei ngi pynpaw ka jingsgewsih bad duh jingkyrmen naba ka sorkar kam shym la shim khia halor ki mat dawa da ka seng",la ong ka kyrwoh na ka seng KJBWA.Lah ban pynkynmaw, ba ka FKJGP Central body ka la hiar jurip ia ka iew die masi, ha ka sngi hat majai ba ladep, ha Khanapara bad ha katei ka jingleit jurip ka la lap ba ki don da ki hajar tylli ki masi ha katei ka iew kaba heh.
Ha kajuh ka por ka la lap ba hapdeng kitei ki hajar tylli ki masi ki don ruh kiba dkoh,kiba la iap hangtei.
Lah ban kdew ba katei ka jingleit jurip ka FKJGP ka dei da ka jingmut ban pynthikna ba ki doh kiba die ha iew ha hat ki dei ban long kiba bit ban bam bad ki bym don jingpang.
Katei ka seng ka kwah ba ki doktor na ka tnad Veterinary ki dei ban pynthikna ia baroh ki jait mrad ba bam doh ba ki dei ban long kiba shait ba khlaiñ shuwa ban ot doh ia ki.
Halor ka jinglap jong ka ia ka jingbym biang katei ka seng ka la ong ba kan leit ia kynduh sorkar ban ia kren na bynta katei ka mat kaba ktah ia ka koit ka khiah.
Shillong 8 Nailur:Ka Tamasa Phlim jong ka riew khuid St.Teresa ka International Film Festival (MTIFF) kaba la iaid lai sngi ha U Soso Tham Auditorium, Shillong la plie da u Myntri Rangbah ka jylla u Dr Mukul M Sangma mynta ka sngi.
Ia ka MTIFF la pyniaid da ka Archdiocese Shillong, Diocese Jowai bad Missionaries of Charity ryngkat ka jingiatreilang bad ka tnadInformation & Public Relations bad ka tnad Urban Affairs ka sorkar Meghalaya.
Ka tamasa ka long kum ka jingpynbud hadien ba ka Mother Teresa ka la shah pynkyntang riew khuid ha ka 4 tarik Nailur 2016 ha nongbah Vatican,Italy bad ka jingrakhe ia ka jingioh riew khuid kaMother Teresa kaba pyni shaphang ka jingim bad ki jingtrei ka Mother Teresa ha kylleng ki bynta jongka pyrthei.
Haba kren ha kane ka sngi, u Dr Mukul u la pynpaw ia ka jingsngew sarong bad jingkmen ha ka kyrteng ka sorkar ban iadon bynta ha kane ka tamasa ha Shillong kaba dei ka nongbah kaba nyngkong ban ioh pynlong ia ka MTIFF hadien ba la pynkyntang riew khuid ia kaMother Teresa.
U la ong ba ka jingpyni phlim ka long kaba donkam ban pynpoi ia ka khubor sha ki paidbah, ban ai mynsiem bad ban pynkhih ia ki.
U la ong ba kum u riew shimet ka jinglah ban shakri ia ki paidbah ka dei namar ka jingieid, ka jinglong ka Mother Teresa ka la pyni shi katdei eh ia kane.
U Myntri Rangbah u la ai jingmut ban pynlong ia ka MTIFF man ka snem ha man ki jaka ka jylla bad ka sorkar lyngba ki tnad jongka kaba peit ia ki briew ba don jingduna kan lah ban leh ia kaba donkam ban ai jinghikai shuh kumno kin pyntbit ha kane ka kam shakri da kaba sngewthuh ia ka bor jong ka jingieid.
Kiba ai jingkren lem ha kane ki long u Fr Jacob, Missionaries of Charity (MC), ka Sr Grace Mary, Superior, MC, u Fr Joseph uDirector, Don Bosco Museum, Mawlai, u Gautam Lewis uba niew ia ka Mother kum ka kmie uba pang jem shying uba sah ha ka jaka ri kaMother Teresa, bad ban kylla long u nongniah liengsuin bad la ioh ruh ia ka jingkren na u Fr Stephen Francis, u Director ka MTIFF.La pyni ruh ia ka phlim lyngkot ka ‘Love Till It Hurts’ ba la shna da ka Pauline Productions.
Jowai, 8 Nailur:Ki longkmie kiba la wan mih khmat na ki 13 tylli ki Seng Longkmie ha West Jaintia Hills, ki la wan ban iashim bynta shongshit ban rakhe ia ka International Women’s Day lane ka sngi Kyrpang ki Kynthei shi tyllup pyrthei ia kaba la pynlong ha Yung Walieh, Dulong Jowai da ka Office jong ka District Social Welfare, Jowai.
Ha kane ka sngi, ia ka jingialang la pyniaid da u Rangbah shnong ka Dulong, u ma D.Dkhar.
Ki riew shemphang na ki tnad Agriculture, Horticulture, District Commerce and Industries Centre bad kumjuh i Doctor na ka tnad Veterinary ki la long ki nongai jingkren ha ba rakhe ia katei ka sngi kyrpang ki kynthei.
Ka District Social Welfare Officer, ka kong J Lyngdoh haba kren lamphrang ka la iathuh ba ha ri lum Khasi Jaintia bad wat ha Garo, ki jingeh ba kham kongsan ki kynthei ki longkmie ka long ka jingbym nangthoh nangpule, ka jingpep skul shiteng por, ka jingiapoi kha khlem pat da biang ka rta, ka jingdihkyiad ki kynthei, nangta sa ka jingdih drugs bad sa ka apot ha ka pang HIV Aids.
Ki don don shuh ki jingeh ki kynthei ha ka imlang ka sahlang kata ka long ka jingshah thombor, ka jingshah batbor bad ha kine ki sngi, kiba ngat ha katei ka apot kidei kiba dang rit rta, kiba hep rit.
“Imat ka imlang ka sahlang jong ngi ka la nangsniew nangsniew", la ong ka kong Lyngdoh iba la bymrap ruh ba ka jingshah rah lane ka jingkhaii ia ki kynthei ki khynnah ruh ka la sdang ban kharoi.
“Ka Trafficking ka don hi hangne ha EJH bad WJH", la ong ka kong Lyngdoh.
Jowai, 8 Nailur:Ka seng HYC (WJ C), hapoh ka jingialam U Bah D Lathong, President, ka la leit ia kynduh ia U CEO Jowai Municipal Board (JMB) mynta ka sngi 8 tarik Nailar ha kaba ka la pynpaw ia ka jingsngew khia bad jingbynniaw jong ka haduh katta katta ha ka jingiadei bad ki jhep kiba don ha Iaw Musiang Jowai.
Halor kane, ka seng ka la ioh lad ban iakren bad u bah S.C.Laloo CEO ba dei peit ia ka Jowai Municipal Board (JMB).
U bah S.C.Laloo u la pynsngew shibun ki jingeh kiba ka Jowai Municipal Board (JMB) ka ia kynduh, namar kumba long mynta ki nongtrei ka (JMB) haduh kine ki sngi kim pat ioh ia ka tulop la bun bun bnai bad kane ka la ktah shisha ia ka iap ka im ki ïing ki sem ki nongtrei jong ka (JMB).
U la ong shuh shuh ha ka jingshisha na ka liang ka ophis jong u, ki la pyrshang katba lah ban pynkhuid ia ki jhep hapoh Iaw Musiang, hynrei teng teng ki jhep ki sah neh kumto khlem bret dei namar ba ki nongshong iew kim iatrei lang bad ka jingbthah jong ka (JMB), kata dei namar ba kim lah ban leit buh ia ki jhep ha ka por ba biang ha ka por ba wan ka trok kit ñiut, khamtam ha ka miet Saitjain bad katei ka dei ka daw ba pynlong ia ka JMB ban ia kynduh jingeh ban pynkhuid ia ka Iaw Musiang.
Ka Seng ka dap da ka jingsngewkhia haduh katta katta ha ka jingiadei bad kane ka jingeh jong ki nongtrei jong ka Jowai Municipal Board (JMB) bad ka kyntu jur ia nongshong iew bad ki paidbah ba kin ia trei ryngkat bad ka Jowai Municipal Board (JMB) khnang ban lah ban pynduh pyndam ia kine ki jingeh.
Kumba long mynta hi ha ka Sngi U Blei ruh ki jhep ki sah kumto ha surok bad sma iwtung, kaba wanrah ia ka jing pynsniew dur ia ka sor Jowai haduh katta katta.
Shillong, 08 Nailur:Ka seng ki nongot-doh masi, ka Khasi Jaintia Butcher’s Welfare Association (KJBWA) ka pynpaw ia ka jingsngewn-guh ia ka jingwan jurip ba kynsan jong ka seng FKJGP hapoh ka jingia-lam jong u General secretary bah Dundee Cliff Nongsiej ha ka 6 tarik mynta u bnai kaba dei ruh ka sngi iew masi khanapara.
Ha ka kyrwoh ba la pyllait, ka KJBWA, ka la ong ba kane ka jingwan jurip ba kynsan ka FKJGP, ka pynlong ia ka seng ban kyrmen skhem ba ki jingthmu ba bha jongki kin long kiba seisoh ha ryngkat ka jingiatreilang.
“Ngi kum ka seng ki Nongot doh masi na ka por sha ka por ngi ju pynsngew ia ki jingeh jong ngi sha ka sorkar lyngba ki tnad treikam jong ka,hynrei ngi pynpaw ka jingsgewsih bad duh jingkyrmen naba ka sorkar kam shym la shim khia halor ki mat dawa da ka seng",la ong ka kyrwoh na ka seng KJBWA.Lah ban pynkynmaw, ba ka FKJGP Central body ka la hiar jurip ia ka iew die masi, ha ka sngi hat majai ba ladep, ha Khanapara bad ha katei ka jingleit jurip ka la lap ba ki don da ki hajar tylli ki masi ha katei ka iew kaba heh.
Ha kajuh ka por ka la lap ba hapdeng kitei ki hajar tylli ki masi ki don ruh kiba dkoh,kiba la iap hangtei.
Lah ban kdew ba katei ka jingleit jurip ka FKJGP ka dei da ka jingmut ban pynthikna ba ki doh kiba die ha iew ha hat ki dei ban long kiba bit ban bam bad ki bym don jingpang.
Katei ka seng ka kwah ba ki doktor na ka tnad Veterinary ki dei ban pynthikna ia baroh ki jait mrad ba bam doh ba ki dei ban long kiba shait ba khlaiñ shuwa ban ot doh ia ki.
Halor ka jinglap jong ka ia ka jingbym biang katei ka seng ka la ong ba kan leit ia kynduh sorkar ban ia kren na bynta katei ka mat kaba ktah ia ka koit ka khiah.
Jowai, 8 Nailur:Ka Jaintia Students’ Union (JSU) Mynsoo Unit ka pynpaw iaka jingpyr-shah Jur halor ka jingthmu jong ka tnad ba dei peit iaka koit ka khiah ban kynriah kam ia u Dr.Khainmi War na Mynsoo PHC uba dang shu wan join ha poh kane ka PHC dang haka 18 tarik Naitung mynta u snem.
U samla Layerson War, u President ka JSU Mynso Unit u la ong ba ka Mynso PHC haduh mynta ka dang don tang lai ngut ki Doctor, ba kynthup ia u Dr.War, hynrei kaba sngew phylla pat ka long ba na ka liang ka  tnad ka koit ka khiah wad lada u Dr.K War u dang shu poi pynpan kala don ka jingthmu ban kynriah noh ia u na katei ka PHC.“Kane ka jingthmu jong kane ka tnad kala pynduh mynsiem shi katdei eh iaki paidbah jongka thain baroh kawei", la ong utei u nong ialam ka JSU.Ha ka jingshisha, kum ka PHC kam pat biang satia ban don tang lai ngut ki Doctor bad ka tnad ba dei peit iaka  koit ka khiah ka la dei ban pynioh shuh shuh iaki Doctor bad ki staff Nurse , hynrei ym tip pat na kaei ka daw ba ka don pat ia kane ka jingthmu ban kynriah ia u Doctor, la pynpaw ka JSU.Ka JSU ka la ong ruh ba naduh ba ioh lai ngut ki Doctor hapoh kane ka PHC ha Mynso, kane ka PHC kala sdang ban iaid beit khamtam ha kaban pynbiang iaka jingshakri ia ki paidbah kiba pang ba shitom jong kane ka thain wat ha ka por miet, bad ki paidbah ruh kila sngewkmen shisha bad lada pynduna pat iaki Doctor ym tip shuh kaei ban jia biang ia kane ka PHC.Halor kane ka nongrim na ka liang ka JSU Mynsoo Unit ka pynpaw iaka jingsngew pyrshah  bad la kyrpad jur iaka tnad ka koit ka khiah ban pyrkhat lem iaki paidbah jong kane ka thain bad ban pynneh ia u Doctor K.War hapoh ka Mynso PHC.Shillong, 09 Nailur:Ka iing dorbar mynta ka sngi ka la pynpaw ia ka jingsngew lem ia ki nongmihkhmat paidbah ba la khlad noh ba kynthup ia u Bah OL Nongtdu uba long MLA, myntri sorkar barim bad u MP Rajya Sabha barim, ia u Bah Medras Mylliem Umlong u MLA barim ka Sohiong ba long ruh u MDC ka KHADC ha ki snem ba la dep.
Nalor kine, ka pynpaw ruh ia ka jingsngew lem ia ka jingkhlad noh u NN Simchang u MLA barim na Garo Hills nalor kiwei pat ki nongialam ba don ha kiwei ki jylla.
Kiba iashim bynta ha kane ka jingsngew lem ki long u Myntri Rangbah u Dr Mukul Sangma, u nongialam liangpyrshah u Dr Donkupar Roy, Bah DD Lapang, u SC Marak, u MM Danggo, Rowell Lyngdoh, Dr Jemino Mawthoh, u James K Sangma, HDR Lyngdoh, Dr RC Laloo bad u Lamphang u AT Mondal.
Shillong, 09 Nailur:U Lamphang ka iing dorbar thawain mynta ka sngi, u AT Mondal u la thung saw ngut ki chairmen ban pyniaid dorbar haba um lait ban pyniaid hi dalade.
Kine ki saw ngut ki kynthup ar ngut na ka liangsynshar kynthup ka lok u myntri rangbah ka Dikkanchi D Shira bad u Winnerson Sangma bad ar ngut na ka liangpyrshah ki long u Bah TW Chyne bad u Bah Witting Mawsor.
Shillong, 09 Nailur:Ka iing dorbar thawain ka Meghalaya mynta ka sngi, ka la pdiang ia ka Goods and Services Tax (GST) ka sorkar pdeng.
Ia ka rai ban pdiang halor kane la wanrah da ka myntri tnad ain ka kong Roshan Warjri ha kaba ka iing ka la pdiang.
Haba kren hadien ba la wai ka dorbar, u myntri khrong khajna, u Zenith Sangma ula ong ba ka GST kan pynduna ia ka jingban khia ka khajna ia ki paidbah.
U la ong ba ka GST kan dei ka khajna kaban pynlong ia ka India kawei ka iew.
Ka dei kawei ka khajna ia ki mar ki mata bad ki kam, naduh ba la shna ha ki karkhana haduh ki nongpyndonkam.
U Zenith u la ong ba ka GST kan ai jingmyntoi ia ka Meghalaya ban ioh 18 percent na ka Revenue Neutral Rate kaban pynduna ia ka jingban khia ki khajna.
U la ong ba ka sorkar pdeng kan buria haduh san snem ia ki jylla lada ki shah ktah ne duhnong na kane ka GST.Na baroh ki mar ki mata, ka GST ka la pynlait noh ia ka petrol bad ka kyiad ban pynhap ha ka.
Katba u Myntri Rangbah ka jylla u Dr.Mukul Sangma u la pynpaw ia ka jingkmen ban pyntreikam ia ka GST 122nd Amendment Bill, 2014 ha kane ka jylla.
U la ong ba ka GST kan dei ka lynti iaid kaba khraw ka India ha ka jingthaw thymmai ha ka rukom shim khajna.
Nongstoin, 9 Nailur:Ka ophis jong u Superintendent of Police Nongstoin, ha ka sngi Thohdieng jong ka taiew kala ioh ban plie paidbah ia ka tnad treikam jong ki pulit (Police Booths), hapoh ka Civil Hospital Nongstoin, ha kaba u Circle Inspector Nongstoin u bah D.Mawlein u la long kum u kongsan ban plie paidbah ia katei ka tnad treikam ha katei ka hospital.
Na ka liang jong u bah Mawlein haba ai jingkren ha katei ka sngi u la ong ba ka jingthmu ban buh ia katei ka tnad treikam jong ki pulit ha katei ka Hospital ka long ban pynsuk ia ki paidbah bad ia ki nongtrei katei ka hospital haba ki donkam ka jingiarap na ki bor pulit kum ha ki jingjia aksiden bad kiwei kiwei ki jingjia kiba hap ban donkam ia ki pulit, ha kaba ki paidbah kim da donkam shuh ban pynbun kam ialade ban leit shapoh Police stationShuh shuh u la ong ruh ba ka jingdon jong ka tnad treikam jong ki pulit ha katei ka Hospital, kan wanrah ruh ia ka jingshngain ia ki nongtrei katei ka hospital bad kumjuh ia ki nongwan ap bad thiah pang.
Ha ka jingshisha kam pat da don katta ka jingpyrkhat na ka tnad pulit ka WKH lane u khlieh jong ka Hospital ban buh noh ia kane ka tnad treikam jong ki pulit ha kane ka Hospital hynrei hadien ka jingiohi ia ki katto katne ki jingjia ba sngewsih bad ki ba ktah ruh ia ka long rynieng jong ki briew kiba ai ka jingsha kri ia ki wei pat ki para briew kumta hadien kane ngi la ia shong pyrkhat na kaliang ka ophis jong u SP ka WKH, bad la sngewdei ban buh noh ia katei ka police booth ha kane ka hospital" ong u bah Mawlein.
U la bynrap shuh shuh da kaba ong ba watla katei ka tnad treikam kam pat dei ka kaba pura (full-fledged) hynrei na ka liang jong ka ophis head quarter ka la mynjur da kaba ai ia ka jubab sha ka ophis SP Nongstoin ban iaid beit ia katei ka jingthmu, bad baroh ki pulit ki ban don ha katei ka tnad trei kam kin long haduh 5 ngut ha kaba la shu shim bad sei na Nongstoin police station.
U bah Mawlein u la kyntu ruh ba nangne shakhmat kan long ruh kum ka jingpyntip sha ki paitbah ba kane ka police booth bala buh ha katei ka hospital kam dei eh tang na kabynta ban peit ia ki jing jia aksident bad ban ai jingtip ia ki briew kiba mynsaw hynrei ki police kin peit ruh ia ki briew kiba wan shah sumar ha poh ka Hospital kim dei ban leh ia kino kino ki kam ki ban pynsngewsih ia ki nongsumar.
Nalor u kongsan ha katei ka sngi iadon lang ruh u ophisar ba ar ka Nongstoin Police Station G.Momin, u Dr.W.W.Phira DM&HO West Khasi Hills, u Dr.W.Nongkhlaw specialist Civil Hospital Nongstoin, Dr.R.Laloo ( Jr.
Sp o/o DM&HO Nongstoin) , I kong.
C.Niangrai DTO , Nongstoin bad ki wei ki wei.
Shillong, 09 Nailur:Ki paidbah ka thaiñ Raid Madan Kyrdem, Ri-Bhoi district, la kynnoh bad pynpaw jingbitar u Bah J Ramshon, Executive Secretary ka Raid Madan Kyrdem haba iakren bad u nongthoh khubor.
Haba ki nongkitkam ka Raid Madan Kyrdem ki la wad jingtip shaphang katei ka jinglip ka bording ha katei ka thaiñ baroh kawei, ka jubab ka long ba tang 33Kv ka bording la pyndonkam ha katei ka thaiñ, kaba la long ka jingeh kaba khraw eh ia ka tnat bording ban pynbiang ia ka jingwan ka bording ha baroh kawei ka thaiñ.
U Bah J Ramshon u la pynpaw ruh ba kane ka jingleh ka tnat bording (MePDCL) ka la long ka jingiuhroit ia ki paidbah kiba pyndonkam bording ha man la ki thliew iing bad don kito kiba donkam ban ri jingri kaba ka bording kam dei satia ban lip khamtam ha ka por miet bad ki por khriat, bad kane ka la long sa kawei ka daw ba kan ktah ia ka ioh ka kot jong kiba bun.
Ka Raid Madan Kyrdem ka dawa jur na katei ka tnat bording MePDCL ba ka dei ban pynbiang ia ka bording ha baroh ki shnong ki thaw bad kam dei ban ai daw ia ka jingtlot treikam jong ka, hynrei ba haba ki paidbah ki shim bording ki dei ban ioh ia ka hok kumba ki dei ban ioh bad lada ka bording hap ban siew bai khajna, haba lip bording ruh hap siew katjuh, nalor kata ha ki miet bym don bording sa ban thied sa ki mombati, sa ki umphniang sharak, kane ka ktah ia ka kamai kajih ka ioh ka kot ki paidbah ha baroh ki liang bad ka daw hi ka dei namar ka jingleh katei ka tnat kaba pyni sha ka pyrthei ba ka don ki nongtrei bym ler treikam.
Kaei kaba kham sngewlyngngoh ka long ba kumno ka bording kan wan sha baroh kawei ka thaiñ tang da ki shi kynta ha ka shi miet bad hapoh ka 24 kynta tang kumba 2 ne 3 kynta bad shaei ka leit ha kiwei pat ki kynta ha ka shi sngi, la kynnoh bitar utei u nongialam katei ka Raid.
Ha kaba iadei bad kane ka jingleh sting katei ka tnat, ki paidbah ka Raid Madan Kyrdem ki la long kiba la khreh ban leit mih paidbah ban tur beit puk ha kano ma kano ka sngi sha ka ophis ka MePDCL kaba don ha Umiam, Ri-Bhoi district ne sha kano kano ka ophis ba iadei bad katei ka tnat bording, ban dawa da ka jingiakhih ba jai jai ki paidbah ban ioh la ka hok halor katei ka jingbym lah katei ka tnat ban pynbiang ia ka bording ha baroh ki shnong katei ka Raid bad kiwei ki shnong ba marjan.
Shillong, 8 Nailur:Ka dorbar synrai jong ka iing dorbar Jylla, kan sdang lashai ka sngi.
Katei ka dorbar, kan don ki sngi treikam jongka, tang san sngi.
Ki liang pyrshah jong ka dorbar Jylla, ki la rai ban leit rah ia ka jing tyrwa bym shaniah shuh ia u lamphang dorbar, halor ka jingkynnoh, ba um shym la lah satia ban pyniaid beit iaid ryntih ia ka iing dorbar Jylla.
Ha kane ka sien, yn wan rah ia ka jing bym shaniah shuh ia u lamphang dorbar Jylla,da ka seng UDP, ka NPP bad ha kaba yn kyrshan lang ruh da ka seng HSPDP, ong ka khubor.
Ka kyrwoh, ba la ioh pdiang na ophis ka dorbar Jylla, ka iathuh ba namar ba ka 13tarik Nailur, kan dei ka shuti, kumta ka dorbar Jylla, ka la pynbeit ba ia ki kam, kiba dei ban iakren ha katei ka sngi, la buh noh, ha ka 12tarik.
Ka 12tarik, kan dei ka sngi, ba la mang ia ki dkhot, ba kin wan rah ia ki mat jingiakren jongki halor ki phang ba ki sngew donkam ban ia kren ha iing dorbar Jylla.
Ka dorbar kan sdang ha ka 9tarik mynta u bnai bad hadien kata, kan bteng biang ha ka 12tarik kaba dei ka Lah Sngi U Blei.
Ha ka 14tarik, ka dei ka sngi, ba ka sorkar kan leit rah ia ki jingdawa pisa na ka iing dorbar bad ha ka 15tarik, yn ia kren beit ia ki mat ban leit rah da ki dkhot jong ka iing bad yn pynwai noh ia ka dorbar ha ka 16tarik Nailur, ong ka kyrwoh na U bah Andrew Simon Commissioner & Secretery jong ka iing dorbar Jylla.
Ki liang pyrshah, kin leit rah ia ka jing tyrwa bym shaniah shuh ia u lamphang dorbar lashai ka sngi, ha kaba kin hap ban ia ieng lang baroh, ban pyni ha khmat jong ka iing, ba ki don ia ka jingkyrshan kaba biang jong ki dkhot, ban dawa ia ka jingpynhiar shuki noh ia u lamphang ka iing dorbar Jylla.
Shillong, 8 Nailur:Katba u MLA ka Mawlai u Bah Embhah-lang Syiemlieh u la dawa ba ka sorkar ka dei ban ker kynroh bha ia ka jaka theh niut ha marten ban lait na ka jingsma iewtung bad jingtuid ki jaboh sha surokbah, hynrei na ka liang u Bah Process T Sawkmie pat u la dawa ba ka sorkar ka dei ban rah noh shawei ia ka jaka theh niut na Mawlai.
Kine ar ngut ki nongmihkhmat ka Mawlai ki la iakynduh ruh mynta ka sngi ia u Myntri ka tnad pynroi sor u Bah Ronnie V Lyngdoh halor kane ka mat.
Ki nongialam ka FKJGP Mawlai circle, ki nongkitkam shnong lem bad u MLA ka Mawlai u Bah Embhahlang Syiemlieh bad ki nongialam ka Mawlai Block Congress Committee (MBCC) ba ialam da u MDC u Bah Process T Sawkmie ki la iakynduh ia u myntri ka tnad sor hynne ka sngi ban iakren ia kane ka kam.
Ka kynhun ba la ialam da ka UDP ka la kyntu ia u myntri ban pynsted ban shna noh ia ki jingker kynroh ha baroh ka jaka theh niut ha marten Mawlai ban pynlait na ka jingtuid ki jaboh sha surok bah bad shabar na katei ka jaka.
Ka UDP ka la ai jingmut ruh ba ia ka surok na Lyntirim dei ban shna ia ka jaka rung ki trok kit niut.
Katba ka kynhun ka MBCC ka la ai jingmut ia ka sorkar ba kan wad jaka theh niut noh shawei pat, ym shuh ha katei ka jaka.
Haba kren mynta ka sngi, u Myntri sor ba dang shu shimti thymmai u u la pynpaw iaka jingangnud ban pynkhuid noh ia ki jaboh marten kaba don ha Mawlai da ki buit bad ki tiar stad ka juk mynta.
“Kaba donkam ka long ba ngi hap ban pyndonkam da ki tiar ka juk stad mynta ban pynkhuid ia ki jaboh bad ka rukom pyniaid kam ban pynkhuid ia ki jaboh jabain.
Ngi lah ban khot ia ki stad kiban matphang halor ki buid stad na ka bynta kane ka kam", la ong u Bah Ronnie ha kane ka sngi Palei.
U la ong ba ka sorkar ka la thaw lad kumno ban pynmih spah na ki jaboh ha kaba kiwei ki jaka jong ka ri, ki la leh ia kane.
“Kum u myntri ba dang thymmai, nga la ong ia ki ban kin iai shah namar ba ngan hap ban wad jingtip bniah shwa ia ki kot ki sla bad ki rai jong ka sorkar ba mynshwa", la ong u Bah Ronnie.
U la ong ba ka jaka theh niut kaba ka sorkar ka la thmu ban buh ha Umsawli ka dang don ha ka jingkynduh jingeh namar ka jingpyrshah jong ki briew.
Hynrei, na ka liang u myntri u la ong ba un sa eksamin ia kane shwa ban shim ia ka rai.
U Bah Ronnie u la iathuh ba ka Asian Development Bank (ADB) ka la mynjur ban bei pisa T.40 klur eiei ban pynthymmai ia ka jaka theh niut ha Marten hynrei kam pat mang pisa bad lada ioh ia ka pisa ka sorkar kan pyntrei noh ia kane ban buh da ki tiar stad ka juk mynta ha katei ka jaka theh niut.
Shillong, 09 Nailur: U Lamphang ka iing dorbar u AT Mondal u la ong ba ka jingwanrah ia ka ka liangpyrshah ia ka jing bym shaniah shuh ia u, kum u lamphang dorbar, kam dei satia kumba ki la kynnoh ba ka sorkar ka la phiel lane ka la jop.
“Haba nga trei ia ka kam ngam tip kumno nga trei, lehse halor ki katto katne ki bynta ki don.
Ngin ia peit lada ngan dang neh", la ong u Mondal haba kren hadien ba la wai ka dorbar mynta ka sngi.
Kane ka dei ka sien kaba ar ba ka liangpyrshah ka la rah da ka mat ban weng noh ia u Mondal na ka shuki Lamphang ka iing dorbar, hynrei mynshwa ki la shah rem noh bad ha kane ka kynti, ym tip kumno kan long.
U Mondal u la kyntait ban ong eiei haba twad jingmut la ka don ei ei ka jingthmu ba sha lyndet halor ka jingwanrah ia ka NC pyrshah ia u ha ka sien kaba ar.
“Ka NC ban weng ia u Lamphang kam don eiei ban pyniadei hapdeng ka jingjop bad ka jingrem ka sorkar", la ong u Mondal.
Hynrei na ka liang u James K Sangma u MLA ka NPP bad u dkhot ka liangpyrshah, u la ong ba ka daw ka jingwanrah ia ka NC pyrshah ia u Lamphang ka dei namar ka jingbym ailad ban pynlong dorbar bun sngi.
U la ong ba u Lamphang ka iing dorbar u la pynlong dorbar tang khyndiat sngi bad bun ki mat ba iadei bad ka jylla ym ioh lad satia ban rah ha ka dorbar.
“Da kaba pynlong dorbar khyndiat sngi, u Lamphang u la khang lad ia ka hok bad jinglait luid jong ki MLA.Um ailad ban treikam bha ka iing dorbar thawain, kaba ngi sngew ba ka la dei ka por ban ai da ka jingsneng kaba tyngeh da kaba wanrah da ka NC ban weng noh ia u", la ong u James K Sangma.
Hynrei ha kawei ka liang, la sngewthuh ba ka jingwanrah ka liangpyrshah da ka NC ia u Lamphang ka thew indairek ban weng wat ia ka shuki u Myntri Rangbah ka jylla.
Lada jia ba u Lamphang un khyllem, u Myntri Rangbah ruh u lah ban don ha ka jingma namar ba kumba ka long mynta, bun ki MLA ka Congress ki bym sngew tynnad ia u Dr Mukul Sangma.
Tangba ka jingjop ne ka jingshah rem jong u Lamphang, kan shong ha ka buit ki ia pyndonkam ha katei ka sngi iatynjuh kaban long ha ka 16 tarik.
Jowai, 9 Nailur:Ka Dorbar Shnong Khanduli mynta ka sngi ka la ujor sha u DC ka West Jaintia Hills District halor ka jingdawa ki Karbi na ka sorkar Assam ban buh Police Outpost ha Khanduli.
Ka Dorbar shnong kaba la long ha ka 6 tarik une u bnai ka la shim ia ka rai ban ieng pyrshah ia ka jingdawa ka Karbi Pnar Khanduli Region na u Chief Minister ka Assam, U Sarbananda Sonowal ban buh Police Outpost ha Khanduli.
“Ngi kwah ban pyntip shaphi ba napdeng ki 10 tylli ki jingdawa kiba ka Karbi Pnar Khanduli Region ka la dawa na ka sorkar Assam, kawei na kita ka long ban buh Police Outpost ha Khanduli bad ruh ban buh SBI Branch ha Am-ih kaba ki pnar ki tip kum ka Um-Ih.
Kane kadei ka jinglehbuit sianti ki nongialam ka Karbi Pnar Peace Committee (Khanduli Am-ih Area) ha kaba ki la leh buit tuh ban pynkylla ia ka kyrteng ka Committee kaba la thaw ha ka por ba ki ar DC na West Jaintia Hills, Meghalaya bad na West Karbi-Anglong District, Assam.
“Ngi pylla shi katdei eh ba ki Karbi ki la phah ia ka dorkhat ha ka kyrteng ka Karbi Pnar Khanduli Region da ki dkhot ka Karbi Pnar Peace Committee Khanduli Am-ih Area", la ong  u Rangbah Shnong ka Khanduli bad u Secretary Shnong jong katei ka shnong u ma Wanbiang Slong bad u ma Yoshida Nongspung.
“Kane ka paw shai ba ki dkhot katei ka Committee na Karbi ki long kiba arsap bad kiba lehbuit tuh haduh katta katta", la bynrap kitei ki rangbah.
Ka dei ha ka 1 tarik une u bnai, ka bor District Hamren, West Karbi Anglong ka la pynlong ia ka Bonhomie Festival – ka Tamasa ban wanrah ia ka jingialang shipara ha Umpawieng (kumba khot ki Pnar lane Langhempi ha ki Karbi) ha kaba la aiti ia ka dorkhat sha u Chief Minister ka Assam lyngba u DC ka HAmren ban dawa ban buh ia ka Police Outpost ha Khanduli bad kumjuh ruh ia ka tnad treikam ka Bank SBI ha Um-ih lane Am-ih.
Ia kane ka dorkhas, la aiti ha u DC ka Hamren khlem ka jingtip ki nongialam bad ki dkhot ka Karbi Pnar Peace Committee, Khanduli Am-ih Area bad baroh kiba la soi ha katei ka memo ki dei ki Karbi suba kynthup na ka Jait Timung kiba ki Pnar ki khein ba ki dei ki pnar namar ki bun kiba shong basah ha ri Pnar bad kiba ioh ei ruh ia ki ST Certificate“Ki nongialam ka Peace Committee na ka liang ka West Jaintial Hills ki don jingtip eiei halor kane’, la ong ki nongialam Shnong ka Khanduli.
Nongpoh, 09 Nailur:Da kaba peitngor halor ka jingdon jong ki kali kiba mlien ban kit kyiad beain na Sohiong bad wan shalan beain sha ki thain Umsning, hynnin ka janmiet ki dkhot ka Ri Bhoi Youth Federation (RBYF) Umsning Circle, ki la ioh ban bat ia kawei ka kali kit kyiad kaba dei ka Maruti Car ML 04A 2571, ha Nongthymmai Umsning.
Katkum ka kyrwoh na u Bah Shaining Thangkhiew, publicity ka RBYF Umsning Circle, la ong ba ka seng hadien ba ka la ioh ia ka jingtip kaba tikna halor ka jingdon jong ki kali kiba thmu ban wan shalan kyiad beain sha ki thain Umsning, kumta ka seng ha ka jingialam u Bah G.Lymphuid, President bad u Bah D.Warjri, General Secretary ka RBYF Umsning Circle, ki la pynlong ia ka jingpynap shrip ha Nongthymmai, Umsning, ha kaba ki la ioh ruh ban da ki spah litar ka kyiad pyrsi.
Hadien ba la ioh kurup ia katei ka kyiad, ka seng ka la theh lut noh baroh sha madan baroh bad ai jingsneng ruh katkum ki kyndon jong ka seng ia u trai jong katei ka kyiad beain.
La ong ruh, ba kum ka seng kaba peit ia ka bha ka miat hapoh ka Distrik, ka dap da ka jingsngewkhia halor kane ka jingjyllei jong ki briew kiba ju mlien ban shalan beain ia ka kyiad pyrsi na Sohiong sha ki thain Umsning, namardei lyngba jong kaba kum kine ki jait jingdih kiba pynbuaid, kaba ialam ia kiba bun ki khun samla ba kin ngop ha kine ki jingdih ba sniew, khamtam eh kaba ktah ruh ia ka imlang sahlang.
Kumta, ka seng nangne sha khmat ka maham jur ruh ia kito ki briew kiba mlien ban shalan beain ia ka kyiad ba ki dei ban sangeh noh ia katei ka kam beain, ha kajuh ka por ka seng ka la maham ruh ba lada nangne shakhmat kan dang lap ia kiba leh pyrshah, ka seng kan leh da kaba tyngeh ba katkum ki kyndon treikam jong ka seng, pynkut ka kyrwoh.
Shillong, 09 Nailur:Ka College pule nos ka NEIGRIHMS, mynta ka sngi ka la pynlong ia ka jingpynkup burom 4th Graduation Day cum 7th Lamp Lighting bad Oath Taking ha ka jingialang kaba long ha Auditorium ha kaba u Lat ka jylla u V.Shanmuganathan u la long kum u kongsan.
Ka jingthang sharak bad jingbam smai lane ka Lamp Lighting bad Oath Taking ka pyni ia ka jingpynthymmai ia ka jingkut jingmut jong ki samla pule nos bad ruh ban wanrah ia ka jingkmen, jingkyrmen bad ka jingsuk ia kiba pang, ba shitom bad kiba kynduh jingeh, katba ka Graduation ka dei ka por ha kaba kiba la pyndep ia ka jingpule kin sdang ban ai ia ka jingshakri ha ki jaka sumar bad ha ka imlang sahlang.
Ka dei ka jingkmen ia ki kmie kpa bad kiba ha iing jong ki 45 ngut ki samla ba la pyndep ia ka jingpule nos naduh 2012-2016 ban ioh pdiang ia ka syrnod jingjop na kane ka jaka pule.
Ia kiba wan shakhmat lai ngut la pynlong da ka jingpynkup burom kyrpang.
Haba kren ha kane ka sngi u Lat ka jylla u la ong ba ki samla ba pyndep ia ka jingpule kim dei ban khohnioh ban leit trei sha jaka nongkyndong hynrei ki dei ban aiti ban leit ban shakri ia ki briew ba donkam.
U Lat u la kyntu ru ia ki ban sumar ia ki nongpang da ka mynsiem leh sbun khlem kano kano ka jingleh shiliang.
“Sumar ia kiba pang khlem kano kano ka jingsngew khohnioh.
Man ki jingim u briew ka long kaba kordor la ki dei ba duk ne ba riew spah ba biej ne ba stad", u la ong.
Katba u director ka NEIGRIHMS u Prof.(Dr) P.Bhattacharya u la ban jur ia kiba la pyndep ia ka jingpule ban pyndonkam ia ka sap ka jinghikai katkum kane ka juk mynta bad da ka jingsbun kum ka Florence Nightingale.
Kiwei kiba don lang ha kane ka sngi ki long Prof.(Dr) Vandana Raphael, Dean, NEIGRIHMS, Hima Das bad Babetlin Hynniewta, Tutors, College of Nursing, NEIGRIHMS bad kiwei kiwei.
Shillong, 11 Nailur:Ka CSWO ka la kynnoh ba u Rangbah Shnong ka shnong Klew u la hukum ia ki nong-shnong ba ki dei ban shna hi ia ka painkhana jongki da kaba pynlut na pla lajong bad ia ka pisa yn sa siew hadien ba la ioh ia ka skhim Total Sanitation Campaign (TSC).
Haba pynlait khu-bor halor kane, ka President ka CSWO ka Kong Agnes Kharshiing ka la kynnoh ba u Sordar ka Raid Kyrdem u Pholning Makdoh, uba long Rangbah Shnong barim ka Klew u la byrthen ia ki nongshong shnong ba lada kim kohnguh kin sa shah pynduh khaw rashon bad ban duh thep vote ruh.
“Ki don ki nongshnon kiba tieng ia kane ka jinghukum utei u Sordar bad kila hap ban shim da ka ram na ki nongkhaii sying ban thied tiar ban shna painkhana bad don kiba hap ban shu shna katba ioh ki tiar ban shu da malu mala ioh duh khaw reshon bad thep vote", la ong ka Kong Kharshiing.
Ka Kong Kharshiing ka la ong ba une u Sordar u la bthah ruh ia ki nongshong shnong ba ynda la wan jurip ki briew sorkar lada ki kylli ba la ioh skhim painkhana, ki dei ban ong beit hooid.
Ka CSWO ka la kynnoh ba ki nongshong shnong ka Upper Klew kim shym la ioh ruh ia ka Mahatma Gandhi National Rural Employment Guarantee Scheme (MNREGA), nalor kim pat don ding MeECL, bad ka surok ruh kaba sniew.
Ka CSWO ka la ong ba ha ka 10 tarik Nailur, 2016, ka lynti iaid kjat ha Upper Klew la shna tang ha ka jingheh kaba ar phut shiteng inshi da u kontraktor.
Ka CSWO ka la pynrem jur ia kane ka jingleh jong u sordar uba la pyndonkam bakla ia ka bor bad pyndonkam bakla ia ka skhim sorkar kaba la thmu ban ai sha ki paidbah katei ka shnong.
Ka la kyntu ia ki bor ba peit ia ka TSC (Total Sanitary Campaign) ba kin shim khia ia kane ka kam.
Shillong, 9 Nailur:Ka jinghap maw ha ka 1tarik mynta u bnai, ka la buh jingeh ia ki nongleit nongwan sha Dawki, ha kine ki sngi.
La iathuh ba mynta ka sngi, ka don ka jingsahkut kali haduh lai kynta, ha kaba ki kali, kiba iaid na baroh arliang surok, ki la sahkut sbak naduh narum ka shnong Sohlong na shaneng bad shaduh sha jingkieng Dawki sha ka bynta ba sharum.
La iathuh ba ka don ruh ka trok, kaba la hap sha sharing surok bad katei ka la nang buh jingeh shuh shuh ia ka leit ka wan ha katei ka surok, ong ka khubor.
U Bah Phrenly Kongwang, Sordar jong ka Raj Mukertila, ula ujor ruh ba nalor ba don ka jingsahkut kali, hynrei, la shah ia ki trok kiba kit khia ruh ba kin iaid ha ka jingkieng Dawki bad katei ka dei, sa kawei pat ka jingeh kaba pynthut ha ka leit ka wan.
Shillong, 11 Nailur:Ki dkhot barim ka HSPDP na Mairang ki la kynnoh ba ka jingmih jong ki, na katei ka seng kam dei ba ki ieh dalade hi hynrei ka dei ka jingshah beh seng ha u President Rangbah katei ka seng u bah Ardent M Basaiawmoit.
Haba ia kren bad u nongthoh-khubor katto katne ngut na ki nongialam katei ka seng kaba kim don shuh mynta ki la bitar ba ki iohi ia ka jingpaw khubor kaba u bah Ardent u la kynthoh ba katei ka seng ka dang wad kyrtong na Mairang na bynta ka elekshon MDC shiteng samoi namar ka jingphet noh u bah Councellor Wahlang, “Balei u ong ba u bah Councellor u la mih noh na katei ka seng, hynrei dei u bah Ardent uba beh seng ia u ryngkat ki 5000 ngut ki nongbud jong u" ong ka kong Shanlyngka Wahlang haba ia kren bad une u nongthohkhubor.
Katei ka longkmie ryngkat kiwei pat ki nongialam barim jong ka seng HSPDP ba kynthup ia ka Natalia Hujon, Krom Marbaniang, Bor Basaiawmoit, Scholar Kurbah bad kiwei pat ki la iathuh ba ka dei ka 13 tarik u iaiong ba u bah Ardent u la hiar sha Mairang ban pynlong jingialang bad ha katei ka jingialang ki nongtrei ka seng HSPDP ki la kren markhmat ha u ia ki kam katei ka seng.
“Hynrei um ailad ia ngi ban kren ruh, haba ngi ai nia u ong ia ngi khie leit mih noh nangne mynta, ngan pyndam noh ia ka HSPDP Mairang" iathuh ka kong Shanlyngka ia ki jingkren u bah Ardent.
“Ngi la sngewrem ma ngi ki trai shnong ngi shah beh, da ym dei ba ngi lah ban pynthanda ia kiba bun ki paid nongkyrshan, nga tharai u la shah kawang juti ruh, u la jan shah kawang juti sa khyndiat" ong biang ka kong Wahlang.
Ka la iathuh ba dei na katei ka daw ba baroh ki nongkyrshan jong u bah Councellor kiba don haduh 5000 ngut eiei kim treh leit phai shuh sha ka seng HSPDP bad mynta ki la leit rung sha ka seng BJP.Shillong, 11 Nailur:Ka Hynniewtrep Achik’National Movement (HANM)Central Body lyngba ka kyrwoh khubor na u President jong ka u bah Lamphrang Kharbani ka la dawa ba ka sorkar jylla ka dei ban pynbeit noh ia u pud u sam hapdeng ka Meghalaya bad ka Assam, namar ba ka jingpynslem ka komiti ba la khlieh da ki Chief Secretaries ka HANM ka la ong ba ka Assam ka la nang kyntur bad nang pyniar ia u pud u sam jong ka ha kane ka jylla.
Katei ka seng ka la rai ban leit ia kynduh ia ki bor sorkar ha ka taiew ba khadduh mynta u bnai ba kan pynsted noh ia ka kam ia pynbeit pud pynbeit sam.
Ka HANM ka la ong ba ka jingkyntur pud kam dei tang ha Langpih, Hima Nongspung, Khanduli, Block1,Block 2 hynrei mynta ka la thung mawpud ha shi linter ka Khanapara bad ka la kam ei ia ka jaka jong ka ka Meghalaya.
Katei ka seng kala ong ba lada ka sorkar kam pyni noh da ki kam kan pyni noh da ki kam kiba tyngeh kumba la leh ha u snem 2012 ha Umthna Ri-Bhoi.
“Long katba long, jia katba jia , lada ngin shah kem shah siat ha ki pulit Assam ruh kam pher tangba ka khyndew ka shyiap jong ngi kam dei ban duh noh tang inshi ruh, lada ka sorkar ka leh kyllut ngi la khreh ban pynlong ki jing ia khih kiba jur na bynta ka dawbah dawsan jong ka jylla" pynkut ka kyrwoh khubor na u bah Lamphrang Kharbani, President Central Body.
Shillong, 11 Nailur:Ka Mawkhar Christian Higher Secondary School (MCHSS) kan rakhe ia ka jingdap 125 snem ha ka 4 tarik Risaw 2016.
Ia kane ka skul la seng ha u snem 1891, ia kaba la pyniaid da ka KJP Synod sep ngi.
Ka jingpynkhreh ban rakhe ia katei ka sngi kaba khraw jong kane ka skul kala dang iaid sha khmat.
U president ka Mawkhar Christian Allumini Association (MCAA) u Bah Jwatbor S Cajee u la ong ba ka jingiakynduh ha kane ka sngi Saitjain ka long ban iarap lem ia kane ka skul ha kaba ia dei bad ka jinglut jingep na ka bynta ban rakhe ia katei ka sngi.
Ka long ka jingiakynduh jong ki khynnah skul ba rim jong kane ka skul ban ia kren ruh ba kumno ban ia wat ia ki lad ki lynti ha kaba ia dei bad kane ka skul namar ka iing kaba don kala rim bad kila don kam ban ioh ia ka iing kaba kham bha.
Shillong, 11 Naiur:Ka Kongthong Welfare Shillong (KWS) ha kane ka sngi Saitjain ka la pynlong ia ka jingpynkup burom ia ki samla ka shnong ba pas ha ki eksamin bapher bapher naduh matrik shaneng ha Khasi National Dorbar Hall, Mawkhar Shillong.
Ha kane ka snem, ki don 10 ngut ki samla ba la pyndep ha ki kyrdan jingpule bapher bapher naduh kiba pass ia ka matrik(klasX)5 ngut, 3ngut ha ka HSSLC (klas XII), uwei ba pyndep Degree bad uwei ba pyndep ia ka post graduate.
Ia kine ki samla ka shnong, la pynkup burom da u MLA ka thain u Bah TW Chyne ba la don lang u u president ka KWS Babu SS Majaw, u Secretary Bah Rothel Khongsit, bad ki riew rangbah,bad ki nong-Kongthongba sah ha Shillong bad ia ka jingialang la pyniaid da u Bah PS Majaw.
Haba kren lyngkot ha kane,u Bah Chyne u la ong ba ki briew tang shu wan sha sor ban pule ki la lehrain ban kren ka ktien shnong lajong bad ki leh rain ruh ban iathuh ba ki dei na la shnong.
“Ngim dei ban lehrain ban pynithuh iala ka shnong haba ki don sha kano kano ka jaka bad ki dei ban sngew sarong namar la ka shnong",la ong u Bah Chyne.
Kane ka jingkren jong u MLA ka Sohra ka long namar ba bun ki briew tang shu wan kiew sha sor na jaka nongkyndong, ki la lehrain noh ban iathuh ialade na la shnong bad ki leh klet ruh ban kren da ka ktien shnong lajong.
“Haba phi iakynduh para shnong shane sha sor, iakren iakhana da ka ktien lajong, khot ruh da kaba shu kynud sur kumba phi ju leh ha la shnong, ngim dei ban lehrain", la ong u MLA ka Sohra.
U la kyntu ia ki samla ba kin trei shitom namar ba ha kane ka juk mynta, kam long shuh kaba suk namar ba la bun ki jingtynjuh.
“Haba phi wan sha sor ban pule, wat pynlut ha ki kam bym ler, wat ngop ha ki jingsngewbha ki jingpynshoi hynrei kynmaw ia ki kmie ki kpa kiba la durut khlem tyngkai shuh ia la bor ka sor na ka bynta ka jingthrang jongki ban pynlong briew ia phi", u la bynrap.
Kane ka jingpnkup burom ka dei ka sien ba hynriew ba ka KWS ka la leh ha kine ki snem shi bynta ban ai mynsiem ia ki samla ka shnong ba kin nang trei shitom ban kiew ha ka jingim.
Shillong, 11 Nailur:Ki nonghikai hapoh ka Meghalaya Sarva Shishah Abhiyan School Teachers Association 4th Teachers (Under State Plan) ki la pdiang ia ka ia ka jingthmu ka sorkar ban phah ia ki nonghikai 4th Teachers na ki skul Upper primary school sha ki Lower primary school.
Ia kane ka rai la shim ha ka jingialang jongki kaba long ha kane ka sngi Saitjain ha Khasi National Dorbar Hall, Mawkhar,Shillong.
Ki nonghikai ki la kyrpad pat ia ka sorkar jylla, haba rah ia ki na ka UP sha ka LP dei ban rah da kaba ai ha ki da ka jingsiew katkum ka deficit pattern, bad dei ban buh ia ki ha ka juh ka Closter Resources Centre (CRC) lane kiba ia jan eh bad ka CRC.U Chairman ka 4th Teachers Association u Bah Hababut Marbaniang, u la ong ba ki skul SSA ha ka jylla baroh kawei kiba don ia ki Fourth Teacher haduh 1521 tylli bad ka jingeh ka mih dei ka jingleh ka sorkar ha ka por ba thung ia ki ha kaba sdang namar ka dei na ka pla ka sorkar jylla.
U la ong ba ka seng kan sa phah da ka jingthoh sha ka sorkar jylla ha kaba iadei bad kane ban pan ia ka jingpynshai.
Shillong, 09 Nailur:Ia ka jing tyrwa bym shaniah shuh ia u lam-phang dorbar Jylla, U AT Mondal, ba la wanrah da ka liangpyrshah Meghala-ya People Forum (MPF), la pdiang mynta ka sngi.
Ia ka jingbym sha-niah shuh ia u Lamphang ka iing dorbar la wanrah da u James K Sangma ka NPP ba la kyrshan da 8ngut ki MLA ka UDP, 4 ngut ki MLA HSPDP.Baroh kiba kyrshan ia kane ka jing bym shaniah shuh, ki don 12 ngut bad katkum ka ain pyniaid dorbar, ka jingdon jong ki MLA ba kyrshan ia katei ka jing ia tai nia, ka la long kawei na ka san bynta kaba la biang ban pdiang ia ka.
Haba pyntip hapoh ka iing dorbar halor kane, u Lamphang u Mondal u la ong ba u la ioh pdiang ia ka shithi na u James K Sangma ha ka 30 tarik Nailar kaba la pynpaw bym don jingshaniah shuh ia u Lamphang ka ing dorbar namar ba u la phiel ban pyniaid.
“Nga la ioh pdiang ia ka shithi na u James K Sangma kaba pynpaw ia ka jingbym shaniah shuh ia u Lamphang halor ka nongrim ba u la phiel ban pyniaid bad ngi kwah ban weng noh ia u", la pule u Mondal ia ka jingong ka shithi ba la pdiang na u James.
“Halor kane, katkum ka kyndon pyniaid 179 (C) ka riti synshar ka ri bad ka Rule 1(35) ka Meghalaya Assembly, la pdiang ia ka NC bad ka jingiatynjuh kan long ha ka 16 tarik Nailur hadien ba la pyndep lut baroh ki kam ki jam", la ong u Mondal.
Da ka jingpdiang u Lampphang ia kane ka NC, ka jingiakhih iaksar ban iatan briew hapdeng ka liangsynshar bad ka liangpyrshah ka la shit puk mynta.
Ka liangpyrshah ka la sngewthuh shai ba ka donkam ia ka jingkyrshan jong ki dkhot ka liangsynshar ban ioh ia ka jingjop ia kane ka NC namar ba ki dang don tang 14 ngut bad ki dei ban ioh 31 ngut ban pynkhyllem ia u Lamphang.
Ka jingpyrshang ka liangpyrshah ka long ban tan briew ha katei ka sngi iatynjuh bor bad ka liangsynshar pat, na ka liang u myntri rangbah u Dr Mukul Sangma, ka la pynmih ia ka hukum da kaba bthah ba baroh ki MLA kiba don ha ka liangsynshar ki dei ban ryntih ban pynrem ia ka NC ka liangpyrshah.
Ka 16 tarik kan long ka drama ka ban kham itynnad bha, ban iohi ia ka jingialeh hapdeng ka liangpyrshah bad ka liangsynshar.
Jowai, 11 Nailur:Ki Kmie ki kpa jong kito ki samla pule kiba la pass bha shakhmat bad kiba la kmieh lynti ba ki khun jong ki kin ioh leit pule Doctor ha ka por kaba biang, hynrei ki don ha ka jingmut jingpyrkhat kaba dom, namar ba ka tnad jong ka koit ka khiah, ka Directorate of Health Service ka la khein sting palat ban pynbna ia ka result jong kito ki samla ki paw sha khmat katkum ka Result jong ka NEET kiba dei hok ban shah jied ha ka sorkar Jylla ban leit pule Doctor.
Ka tnad jong ka koit ka khiah (DHS and Health Department) ki la dep pynlong ia ka Health Screening Test ha ka 30 tarik une u bnai ba la dep.
Da ki spah ngut ki samla pule kiba la ioh 118 marks shaneng kiba la pynbna ba ki la long kiba lah ban pule Doctor, hynrei na ka liang ka sorkar wat hadien ar taiew, ym pat shym la pynmih satia ia ki kyrteng kito kiba dei hok ban ioh leit pule lyngba ka Meghalaya Quota.
Kiwei pat ki jylla ki la sdang ia ki class haduh shi bnai ar bnai shwa ba ka Meghalaya kan pynbna ia ki kyrteng kiba ioh ban leit pule bad kane ka la ktah jur ki samla pule ka jylla namar ki la duh ei shi bnai ar bnai ia ki jinghikai.
Kane ka jingslem palat ka sorkar ban pynbna ia ka kyrteng jong kito kiba dei hok ban ioh leit pule lynga ka State Quota, ka la pynkulmar jingmut wat ia ki kmie ki kpa jong kito ki samla ki wan sha khmat eh.
“Kane ka jingleh ka sorkar ka la pynbitar shi katdei eh ia ngi ki kmie ki kpa", la ong uwei u rangbah na thain Dawki.
Ha kine snem ba la dep, ka sorkar ka la leh thurmur ha kane ka juh ka rukom ha kaba mar synmih ka result ka la pynbna ba dei ban leit join noh tang hapoh shisngi ar sngi ha rynkat ka jingsiew kaba  dei ban siew ym duna ia ka 20 lane 25 hajar.
“Ka Sorkar ka dei ban sngewthuh ba kito ki khynnah kiba ioh ban pule lyngba ka Quota jong ka kidei kiba wan na ka longing kaba duh kaba duk, ki hap ban pan ram na kiwei pat ki marjan marpa bad kiba ieid bathoin.
La iathuh ba ka sorkar lyngba ka DHS ka ai por tang 24 kynta kata ka mut ba ka sorkar ka kwah ba kito kiba dei hok ban ioh leit pule kiba wan na ka longing kiba duna kin duh ia la ka hok jong ki.
Kaei ka jingthmu jong ka sorkar ban pynslem ia kane ka Result jong ki samla pule kiba dei hok ban ioh leit pule doktor katkum ka bha jong ka sorkar Jylla.
Hato ki nongmihkhmat jong ngi ki lah ne em ban pynshai shangi u Paidbah", la buh jingkylli ki kmie ki kpa jong ki Candidate kiba la qualified ia ka NEET Eksamin.
Shillong, 11 Nailur:Ka BJP ka la thmu ban wanrah da ka phormula ne ka buit treikam ha kane ka jylla Meghalaya kumba la leh ha ka jylla Goa ha kaba kiba bun ki nongialam bad ki nongmihkhmat ki dei na ka kynhun Balang Katholik, kaba iasyriem kum ha kane ka jylla Meghalaya kaba bun paid da ki riew ngeit Khristan.
Katkum ka khubor ba la iohlum, la iathuh ba ki heh nongialam ka BJP na seng kmie bad na ka thain Mihngi, kila iakynduh bad ki nongialam ka Balang Katholik ha kane ka jylla khamtam kito kiba dei ki riew sain pyrthei ban pyndonkam da kane ka buit na Goa khnang ban pynlait na ka jingkynnoh ki paidbah ba ka BJP ka dei ka seng pyrshah Khristan.
Ha Goa kumba long mynta, kiba bun ki MLA ka BJP ki dei kiba na ka balang Katholik haduh ba u Symbud Myntri Rangbah ruh u Francis D’Souza u dei na ka Balang Katholik.
Ki don kumba 12 ngut ki MLA na ka Balang Katholik na ki 21 ngut ki MLA ka BJP ha ka iing dorbar kaba 40 ngut.
Watla, ym pat tip ha kano ka dur ka la iaid, hynrei la sngewthuh ba ka jingpynkhreh ka la iaid shaid shaid mynta hapdeng ki nongialam ka BJP bad ki nongialam na ka Balang Katholik ban shimti ia ka kam nongialam ha ki kyrdan bapher bapher ha ka party BJP ha kane ka jylla,.
Ki don ruh ki nongialam kiba la don teng ha ka sain pyrthei ha ki snem ba la dep bad don ruh ki riew shemphang kiba la pynkhreh lada biang ka jingiapynbeit ban rung sha ka BJP ha kane ka jylla.
Ka jingthmu jong ka BJP, ka long ban pynduh noh ia ka jingsynshar ka Congress ha kane ka jylla kaba la jubor sa tang ka bamsap bampong bad ka jingleh bym hok ha kiba bun ki liang ia ki paidbah naduh ki kam pynroi bapher bapher.
Kumba ka long mynta, ka BJP ka la don hapdeng ka jingiakren najrong bad ki nongialam ka UDP, NPP, ha kane ka jylla ban don ka jingiateh ha ka elekson 2018 khnang ban pynleit iing thylli noh ia ka seng Congress kaba la synshar bun phew snem ha kane ka jylla Meghalaya kaba bun da ki riew ngeit Khristan.
Katkum ka jingtip, ki riew pawkhmat kiba lah ban rung BJP ki kynthup ia u Bah Robert G Lyngdoh, Bah S Loniak Marbaniang, u Dr Sylvanus Lamare uba dei u Principal ka St Edmund College bad kiwei de ki riew shemphang.
Hynrei ia mynta ym pat thikna la ka long kaba shisha ne em watla ka jingpyrshang na ka liang ka BJP ka dang iaid shaid shaid, la ong ka khubor.
Shillong, 11 Nailur:U Myntri Rangbah ka jylla u Dr Mukul Sangma u lah ban hukum ia u Lamphang ka iing dorbar u AT Mondal ba un bynshet ia ka kam pyniaid dorbar ha ka lok jongu ka Dikkanchi D Shira lane ha u Winnerson D Sangma kiba dei ki dkhot ka liangsynshar ha ka sngi iatynjuh bor ban pynkhyllem ia u Lam-phang.
Ha ka sngi sdang ka iing dorbar, u Mondal u la thung saw ngut ki nong-pyniaid dorbar ha jaka jongu ba kynthup ia ka Dikkanchi D Shira, u Winnerson D Sangma na ka liangsynshar bad ar ngut na ka liangpyrshah kynthup u Bah Titosster Well Chyne bad u Bah Witting Mawsor kiba dei na ka liang pyrshah.
Khlem pep, lada u Lamphang un bynshet ia ka kam pyniaid dorbar ha ka jingiatynjuh bor ha u dkhot na ka liangpyrshah, ka jingshah rem ka lah ban jia hynrei ban khang lad ia kane, un hap ban bynshet ha ki dkhot ba dei na ka liangsynshar.
U Winnerson D Sangma u la risain noh shen na ka kam Parliamentary secretary shwa ban sdang ka dorbar bad kane ka la don eiei ka jingpynbeit jong u Myntri Rangbah na ka bynta kane ka kam ha iing dorbar.
Kumba ju long ha ka por ba don ka jingiatynjuh pyrshah ia u Lamphang, uno uno uba bat ia kane ka shuki, un hap ban aiti ban pyniaid noh kiwei.
Kine ki chairmen ba la thung u Lamphang, kin hap ban shim ia ka kam pyniaid dorbar namar ba u Depuy Speaker um don hadien ba la risain noh u Bah Sanbor Shullai.
Ha ka jingiatynjuh bor ha ka dorbar ba la dep, la pyniaid da u Bah Ronnie Lyngdoh uba la pynlait im na ka jingkhyllem u Lamphang.
Shillong, 11 Nailur:U Nongiasaid ha kane ka jylla u Dr.Tilok Das Gupta, u la thoh sha u SP ka East Khas Hills ban don ki dak ban iaid ki briew na shiliang sha shiliang ne zebra crossing ha ki surok ba don ha ka nongbah Shillong khnang ban lait na ka jingma.
Halor kane ka jingthoh jongu, na ka liang u SP u la thoh sha ka tnad PWD ba kan pynlong ia ka jingjurip ia ki surok khamtam ha ki jaka paidbah kum ha Khyndai Lad, Motphran, Don Bosco bad kiwei ki jaka ban buh da ki zebra crossing khnang ban pynsuk ia ki briew ban jam na shiliang sha shiliang surok.
Shillong, 11 Nailur:Ka Synjuk ki Nongsynshar Shnong ka Bri u Hyniewtrep ki pyrshah bad pynrem ia ka jingtyrwa jong ka Shillong Municipal Board ban pynlong aiñ ia ka Property Tax, ha kaba ki paidbah ki hap ban siew khajna halor ka jingdon ia ka khyndew ka shyiap.
Ka Synjuk ka la shim ba katei ka aiñ ka dei ban pynkylla nongshongwai ia ki trai jaka trai muluk, ha la ki jong ki ing ki sem ki jaka puta.
Ka la kyntu ia ki nongmihkhmat ba kin pyrshah ia katei ka aiñ bad ba kin kyrshan ia ka Synjuk namar ba la sngewthuh ba ia katei ka mat yn ia tai ha ing dorbar thaw-aiñ ha kine ki khyndiat sngi ban wan.
Ka Synjuk ka la shim ruh ia ka rai ban thoh da ka shithi sha u CEM ka KHADC ban buh sngi ba un ia kynduh ia ki nongialam jong ka ban pynsngew ia kaei kaba mih na ka jingiakren bad u myntri rangbah ha ka 31 tarik u nailar halor ki jingtyrwa jong u ban pan biang ia ka VAB.Nongstoin, 11 Nailur:Ka seng Hima Nongstoin Land Owner Coal Trader and Producer Association (HNLOCT PA), haduh kine ki sngi ka dang iai bteng ban pynlong ia ka jingiakhun ha khmat ka Ingbishar ba ha khliehduh jong ka ri India, na ka bynta ban wengnoh noh ia ki hukum ba la pynmih da ka NGT na ka bynta ban khang ia ka jingkit, jingtih bad ka jingkhaii dewiong hapoh ka Ri Khasi bad ha ka Jylla hi baroh kawei.
Katkum ka kyrwoh lyngba u Secretary Ka HNLOCTPA, bah Apsharailang Syiem,u la ong la ong ba ka jingkhang tih dewiong jong ka National Green Tribunal, ka la ktah shisha ia ka kamai kajih, ka ioh ka kot bad kaba la ktah ruh wat iaka Iarong tyngka jongka Sorkar Jylla.
Ym tang katta u la ong ruh ba ka jingkhang jong ki Ing kashari ia ki jingtrei jingktah jong ki nong shong shnong (tribal community) hapoh ka jylla Meghalaya ia kawei ka kam hadien kawei pat, ka la buh wat ka jingartatien ia kito kiba la kham sngewthuh ia ka tynrai jong ka jait bynriew ka hok katkum ki riti ki dustur halor ka khyndew ka shyiap, lada ym lah ban ia khun pyrshah ban weng noh ia katei ka hukum jong ka NGT da ka lynti jong ka ain.
Ha kaba iadei bad katei ka bynta, na ka liang jong ka Hima Nongstoin Land Owner, Coal Traders and Producers Association ka la ujor ha khmat ka Supreme Court jong ka ri India, ka Ingbishar ba ha khliehduh khnang ban iada ia ki dustur ki riti jong ka jaidbynriew.
Ka Supreme Court ne ka Ingbishar badon burom bad ba halor duh jong ka ri ha ka jingshong bishar iaka jingkyrpad (Civil Appeal No.5272/2016) jong ka HNLOCTPA pyrshah iaka hukum jong ka NGT, ha ka 29-08-2016 la shim bishar (hearing) bad ka la pynmih iaka hukum ban bishar biang ia kane ka kam ha ka 14tarik Nailur 2016, hynrei namar ba ka don noh ka sngi shuti ha ka 13tarik Nailur 2016, la pyntip pat daki Nongsaid ain jongka Seng ba la rah biang iaka sngi ban shong bishar (hearing) na ka 14tarik Nalur, sha ka 21tarik Nailur2016.
Shuh shuh katei ka iing bishar ba ha khlieh duh ka la hukum ruh ia ka ka All Dimasa Students Union, Dima Hasao District Committee, ka shahmudui (respondent No.1) ba kan phah ia ka aphidabit hapoh ka 8-9-2016, kaba mut lada ka dangdon ban ong ei ei nalor ka jingmudui ia kaba ka la ai mynshuwa ha khmat ka NGT.Shillong, 12 Nailur:Ka jingtreikam ka sorkar ban shna ia kiResidential School ha man ki Block ha nongkyndong ka la pheil, la ong u nongialam liangpyrshah u Dr Donkupar Roy haba wanrah ia ka jingkyllihapoh ka iing dorbar thawain mynta ka sngi.
U Dr Don uba la buh jingkylli halor ka jingiaid jong ki kam ki jam ban shna ia kine ki skul, u la ong ba ka long kaba lyngngoh ba haduh 24 bnai ruh, ka sorkar ka dang sdang ban shna tang kawei ka iing skul bad kata ruh khlem pat lah ban dep satia.
U la ong ba kumno ka sorkar ka mang pisa ban shna ia ki skul haba kam pat ioh ia ka jaka bad kane ka long kaba lyngngoh shibun.
Kane ka jingkynthah u Dr Don, ka long halor ka jubab ba ka Myntri pule puthi ka Deborah Marak ka la ong ba ka daw ka jingslem ban shna ia ki skul, ka dei namar bym ioh jaka.
Ka Marak ka la kubur ba ka long kaba shisha ba ka kam ka slem namar ba don bun ki daw kum ka jingbym ioh jaka.
“Ka jingtreikam ka slem namar ba ka sorkar ka pyntreikam da ka phasewise ne khyndiatkhyndiat", la ong ka Deborah.
Ka la ong ba ka jingjied ia ki Block ban shna ia ki Residential Schoolla pynshong nongrim katkum ka jingsahdien kaba mut ba kiba kham sahdien, kin ioh nyngkong.
Shillong, 12 Nailur:Kawei ka bos Night Super kaba na Guahati kaba don ia u nombar AS-01FC-0445 kaba wan na Silchar ka la thung khongpong ha Umling, Ri-Bhoi District.
Ka 108 Emergency Service kaba don ha Byrnihat bad Nongpoh ka la pynkit ia kiba mynsaw sha Nongpoh Civil Hospital.
Kiba mynsaw ki dei kiba la tip kyrteng kum u Sarosh Islam, 18 snem karta uba la khein ka kti ka mon bad u don hapdeng ka jingmynsaw jur bad la pynkit ia u sha Civil hospital, Shillong.
Kiwei pat ki long u Rajiv Watson , 30 snem karta,u Rajit Shakmak, 24 snem karta bad u Udaoi Mandal , 58 snem karta.
Katei ka jingjia ka la jia mynta ka sngi ha ka por 3:13 baje dang step phyrngap.
Shillong, 12 Nailur:U Myntri ka tnad nongkyndong u Bah Sniawbhalang Dhar u la ong ba ka sorkar jylla ka dang lum ia ki kyrteng jong ki briew ban rung ha ka skhim shna iing baduk ka Prime Minister AwasYojana (PMAY).
U la ong ba ka PMAY ha kane ka jylla kam pat treikam namar ba ka sorkar jylla ka dang pynkhreh pynkhrum ia ki jingdonkam kumba la pruid dak ka sorkar pdeng kaba yn don ruh ka Appellate Authority ban bishar ia ki briew khamtam kito ki bym pat rung ha ka thup kyrteng.
Shwa ia kane, haba wanrah ia ka jingkylli hapoh ka iing dorbar mynta ka sngi, u MLA ka Sohra u Bah TW Chyne u la ong ba ka sorkar ka dei ban pynthikna ba ki briew kiba dei hok, kim dei ban duh hynrei banrung ha ka thup kyrteng ban ioh ia kane ka skhim PMAY.Ka PMAY ka dei ka skhim ka sorkar pdeng ba la pynkylla kyrteng noh da ka sorkar u Narendra Modi na ka IAY kaba mynshwa.
Ka sorkar u Modi ula pynheh ruh ia ka jingmang pisa na ka T.78 hajar sha ka T.1.20 lak ban shna ia ki iing baduk ha nongkyndong.
Shillong, 12 Nailur:U Myntri Rangbah ka jylla u Dr Mukul Sangma u la ong ba ka jingthung kam kontrak ha ki tnad sorkar bapher bapher ha kane ka jylla ka la sdang naduh u snem 1979 bad kane ka long katkum ka rekod ba la don ha ka sorkar.
Haba jubab ia ka jingkylli, ba la wanrah da u MLA ka Nongkrem u Bah Ardent M Basaiawmoit mynta ka sngi hapoh ka iing dorbar thawain halor kane ka phang, u Dr Mukul u la ong ba ki don ar bynta ki rukom thung kam kontrak ka sorkar, kawei ka dei na ka bynta ki kam ba lait haba ym pat don briew bad kawei pat ka dei na ka bynta ban pyntreikam ia ki skhim sorkar kiba ju don naka por khamtam na ki skhim ka sorkar pdeng.
“Ia kane ka jingleh la sdang ha kane ka jylla naduh u snem 1979 haduh kine ki sngi", la ong u Dr Mukul.
Ia kiba shu thung kontrak yn thung bujli da ki briew kiba la pas na ki District Selection Committee ne MPSC.Hynrei ha kajuh ka por, u la kubur ba ka jingthung kam kontrak ka la pynduh lad ia kiba dei hok khamtam haba ki DSC ne MPSC ka la pynmih ia ki result haba kam don ki kam ba lait ne haba kiba pas ki kham bun iaki kam ba lait.
“Ngi la iakynduh kum kane ka jingeh ha kaba ki kandidet kiba pas na ki DSC/MPSC kim ioh kam namar bym don ki kam ba lait.
Kane ka dei kaba bakla bad dei na kane ka daw, ba ka sorkar ka la pynmih ia ka hukumkaba pyrkhing ba ki DSC ne MPSC ki dei ban pynlait ia ki kandidet ba pass katkum ki kam ba lait", la ong u Dr Mukul.
U la ong ba kito ki nongtrei sorkar kiba shu thung da ka kontrak lada pynkylla nongtrei pura, hap ban iaid katkum ki kyndon ba la pruid ka riti synshar bad ka rai ka Kashari Supreme Court.
Shillong, 12 Nailur:U MLA shimet na South Tura u John Leslee K Sangma u la ong kaba sngew shaiong ba ka sorkar jylla ka la ai Personal Security Officer (PSO) ia u da uba kyrni dih drok katba ka la ialap pat ban pynduh ia ki jingsniew na ki drok bad ki jingsniew ha ka imlang sahlang haba ki briew jongka ki leh ia kum kine ki kam.
Haba wanrah ia kane ka mat mynta ka sngi hapoh ka iing dorbar, u Sangma u la ong ba kumno ka sorkar ka lah ban pyndonkam ia une u pulit kum u PSO uba dei ruh u SWAT ryngkat ka suloi bad kane ka long kaei kaei kaba ma shibun.
“La iathuh ia nga ba bun ki pulit ki dei kiba ngat ha kum kine ki kam sniew", la ong u Sangma bad bynrap dakaba ong, “Nga la lap ia u PSO jong nga uba kyrni dih drok".
U la bteng biang, “Uwei u PSO jong nga u dei uba kyrni dih drok, kumno ka lah ban long, ka sorkar ai PSO ia nga da uba kyrni drok", u la ong.
U la ong ba kane ka paw haba ka la mih ka jingjia ha Tura ha kaba une u pulit u la thaw jingkulmar iania briew haduh ba u la shah kem hynrei haba leit phah tes ha hospital ki ong ba um shym la dih kyaid hynrei u pyndonkam da kiwei ki jingdih drok.
U la ong ba ka sorkar ka dei ban leh eiei ha ka tnad pulit namar ki kam drok ki mih na ki pulit kiba donkti lang ha kane ka kam.
Shwa ia kane, u Bah Ardent M Basaiawmoit haba wanrah ia kane ka mat u la ong ba ka imlang sahlang ha kine ki sngi ka la synjor namar ka jingsynjor jong ki rympei iing.
U la ong ba katkum ka jingkhein, kajylla Meghalaya ka dei kaba wan nyngkong duh ha ka jingbun ki nongmendih drok ha ka ri baroh kawei.
Hynrei kaba sngewsih ka long ba ki briew ba don kti ha kane kam, kim ioh satia ia ka jingpynsaja kaba biang.
U la ong ban tem ia kane ka kam khaii drok ban khang lad ia ki nongpyndonkam, ka sorkar ka dei ban shim ia ki lad ki lynti ba tyngeh.
Katba u Bah Paul Lyngdoh uba shim bynta lang ha kane ka mat, u la kdew ia ka jingsynjor ka ain ban pynshitom ia ki briew ba donkti.
U la ong ka sorkar ka lah ban thep phatok ia ki nongialam sengbhalang ba iakhih, ia uba iakhih ban pyrshah High Registration Number Plate dakaba pynngat ia ki ha ka ain MPDA katba ia ki nongkhaii drok, kam don satia ka ain.
U la ong ba katkum ka jingong ki pulit, ha ki snem 90 eiei, ki pulit ki bunkam ban iakhun lehnoh hynrei ha kine ki snem, ki bunkam ban iakhun ia ki drok.
Kumjuh u Dr Jemino Mawthoh u la ong ba ka sorkar ka dei ban thaw ia ki lad ki lynti ban rat dyngkhong ia ki kam sniew namar ba u drok udei uwei uba la wanrah ka jingsniew ha iing ha sem bad ha imlang sahlang.
Na ka liang u Bah HDR Lyngdoh u myntri kam pohiing, u la ong ba kasorkar kan peit ia kane ka jingpyntip jong u MLA bad kan sa pynbeit iakaba donkam.
U la ong ba ka sorkar ka la trei shitom ban khang lad ia ka jingkharoi ki drok ha ka jylla bad katkum ka rekod, kiba bun duh ki jingioh kurup drok, dei ha East Khasi Hills bud sa ka Ri-Bhoi.
U Bah HDR Lyngdoh u la ong ba ki drok ba bun jait ki wan sha kane ka thain na Mynmar namar ba ka suk ban pyniaid iew ha kaba ka Shillong kadei ka jaka ban iaid lynti sha kiwei ruh ki jylla.
Shillong, 11 Nailur:Ki nonghikai kiba ialeh ia ka eksmin Diploma in Elementary Education lane (DElEd), ki pynpaw ia ka jingpyrshah halor ka result, kaba la pynmih da ka NIOS, ha ka 9tarik mynta u bnai, namar ba ki don shibun bah ki kynrum kynram, ong ka khubor.
Kitei ki nonghikai, kiba hikai ia ki khynnah naduh Class I haduh Class VIII, ki dei kiba ialeh ia katei ka eksamin, na ka bynta u snem 2014-15 bad ki don baroh 7hajar ngut, katba kum ka jing ia thuh jong U bah Niwel Dkhar, uba ialeh ia katei ka eksamin.
U Bah Niwel, u iathuh ba na Jaintia Hills, katba kum ka jingtip jongu, ki don 1hajar ngut kiba ialeh, hynrei na kitei ki 1000ngut, ki don tang 19ngut kiba pass.
Kaba la kynnoh, da utei u nonghikai, ka long ba ka rukom khein marks, ka long kaba huri hura haduh katta katta, ha kaba ka NIOS, kaba pynialeh ia katei ka eksamin, kam shym la khein satia ia ki eksamin ba ki ju leh hi ki nonghikai, kum ka Practical, Workshop, Assignment bad ki marks, ba ki nonghikai ki ioh na kitei ki lai bynta, ym shym la pyni satia.
U bah Niwel, u iathuh ba ha ki ar tylli ki eksamin pat, ki don ar jait ki jing ai marks bad kitei ki long 70marks ia ka Theory bad 30 marks ka Practical.
La iathuh ba ka Meghalaya SSA School Association (MSSASA), kaba iai buddien ia katei ka result, kan nym pdiang satia ia kane ka result jong ka NIOS bad U bah Niwel, u ong ba lada jia ba ka sorkar Jylla, kam sngap ia ki jingdawa jongki, ki nonghikai MSSASA, kin hap ban pynlong da ki jingiakhih kiba tyngeh ha ki sngi ki ban wan shakhmat.
Ka MSSASA, ka khot ka wer ia baroh ki nongialeh eksamin, naduh ki nonghikai SSA, 4thTeachers, Adhoc, Govt bad kiwei kiba hap hapoh East bad West Jaintia Hills District ba kin poi khnang sha ka jingialang ba kyrkieh ka ban long ha ka 13 tarik mynta u bnai hapoh Khliehriat West Community Hall East Jaintia Hills District ha ka por 11 baje mynstep ban pyrkhat halor kane ka jingleh thurmur jong ka tnat DERT bad NIOS, kaba ki ong, ba ka dei ka jinglehkai ia ka lawei ki nonghikai.
Shillong, 11 Nailur:Ha ka janmiet sngi saitjaiñ ka 10 tarik mynta u bnai ha ka por 4 baje eiei, ki pulit ka Special Cell ka East Khasi Hills ki la ioh kem 4 ngut ki thei die met bad uwei u Dalal (Agent) uba dei u nongpyniakut dor bad ki shynrang bad u sa pynpoi ia kitei ki kynthei sha ki shynrang kiba u la dep ia kut dor lypa.
Ia kitei 5 ngut la ioh kem na ka jaka peitkai kaba ki khot ka Umiam View point kaba don ha Mawiong.
Kitei ki 4 ngut ki kynthei kiba la buhrieh kyrteng ki dei kiba dang don hapdeng ka 20 haduh 25 snem karta.
Katba utei u nongpyniakut dor ia ki pat u dei uba la tip kyrteng kum u Dombelkut Nongrang,35 snem karta na ka shnong Mawlai Nongpdeng.
La rah ia kitei ki briew sha Mawlai PS bad la kurup ia kali kamai kaba ki pyndonkam kaba don ia u nombar ML-05G 8048.
Shillong, 12 Nailur:U Nongialam liang pyrshah u Dr Donkupar Roy u la ong ba ka sorkar kam dei ban leh bunkam ban wad ia ki kot ki sla ban kam ia ka Block-I &II namar ba kine ki dei lypa ki jaka ka Meghalaya.
Haba iashim bynta hynne ka sngi halor ka kam khappud hapoh ka iing dorbar thawain, u Dr Don u la ong, “ka Block I &II ka la dei ha Meghalaya katkum ka jingpynbna ka sorkar Assam ha u snem 1972.
Ka sorkar kam donkam kot kam donkam sla shuh ban pyni ha ka Assam ban kam ia kine ki jaka", la on u Dr Donkupar.
U la ong ba ia kiwei kiwei ki jaka, ka sorkar ka lah ban wad ia ki kot ki sla ban pynkhlain ia ka jingkam trai ia ki jaka hynrei ym shuh ia kine ki ar tylli ki jaka.
Halor kane, u Myntri Rangbah ka jylla u Dr Mukul Sangma u la ong ba ka sorkar jylla ka la pynbiang nadong shadong ia ki kot ki sla ban pynkhlain ia ka jingkam ia ki jaka ba iakajia bad ka Assam.
U la iathuh ba ka rai ba la shim da ka iing dorbar ban dawa na ka sorkar pdeng ban thaw da ka Boundary Commission mynshem snem, kam shym la lah ban urlong namar ka jingpyrshah ka Sorkar Assam.
“Ha ka jingialang ba la khot da u Myntri tnad kam pohiing ka ri ha Assam hapdeng u Myntri Rangbah ka Meghalaya bad ka Assam, ka sorkar pdeng ka la hukum ia baroh ar liang mamla ban iapynbeit noh ia u pud u sam da kaba iakren snewthuh jingmut", la ong u Dr Mukul Sangma bad bynrap, ngi hap ban wad da kiwei ki lynti halor kane ka kam’.
U la ong kum ka jingbuddien halor kane, na ka liang jongu, u la thoh shithi sha u Myntri Rangbah ka Assam ha u bnai Nailar ban pynlong noh ia ka jingiashong jingialang ban iakren pynbeit halor u pud u sam.
Hynrei haduh mynta, ym pat ioh jubab eiei na ka sorkar Assam halor kane ka bynta.
“Imat ka sorkar Assam ka shem shitom ban pule ia ki kot ki sla ba la ai da ka Meghalaya bad na kata ka daw, ka sa slem ban jubab ia ka jingthoh jong ngi", la ong u Dr Mukul.
U la ong ba katkum ki kot ki sla ba la phah da ka sorkar Meghalaya, kin long kiba khlain ban kam ia ki jaka ban hap sha Meghalaya.
Ia kane ka mat, la iashim bynta u MLA ka Rambrai u Bah KP Pangiang, u MLA ka Nongkrem u Bah Ardent M Basiawmoit.
Shillong, 12 Nailur:Ki nongialam ka BJP ki la ong ba 15 snem ki kam ka sorkar UPA ba ialam da ka seng Congress ha ka ri, ki ia ryngkat bad 2 snem ki kam ka sorkar NDA ba ialam da ka BJP, ia kane la kren da u bah Babul Suting President East Khasi Hills ha ka 10 tarik ha ka jingialang katei ka seng kaba la long ha Krang bad Madan Bitaw kaba hap hapoh Sohiong Konstitwensi.
Ha katei ka jingialang ki nongialam ka BJP ki la hiar ban pynsngewthuh ia ki briew ha kitei ki shnong shaphang ki skhim bapher bapher ba la wanrah da ka sorkar BJP bad ka la don ruh ka jingpynrung dkhot ia ki paidbah hapoh katei ka seng.
Ka kong Ester Kharbamon nongialam ka Mahela Morcha ka la kren shaphang ki skhim ba ka sorkar BJP ka la wanrah na ka bynta ki kynthei kum ka baibam tymmen,ka bai bam ia kiba iap lok,ia ki kynthei 11 snem.
U bah Kyntiewborlang Syiemlieh General Secretary EKHD u la ong ba ka por ka tyllun hynrei ki nongshong shnong ki sah kumjuh bad ki neh hajuh bad u la ong ba mynta la donkam ia ki jingkylla.
Ula ong ba kane ka sorkar mynta kaba synshar ha ka jylla dei ka bym ler hynrei ki im sngi ban wanrah ia ka roi ka par tang na ka bynta ialade shimet.
Ula pynshai shaphang ki jingkynnoh pyrshah ia ka BJP ba ka dei ka seng pyrshah Kristan lane kaba khang bam doh masi hynrei u la ong la ar snem mynta katei ka seng ka la synshar ym pat don kawei ruh ka ing mane kaba shah khang khyrdep lane kam pat don ka jingkhang bam doh masi.
Kiwei pat kiba la ai jingkren ki long u bah kordorius Mylliem ( Vice President Yuva Morcha), u bah Hosparly Kharmuti (President Sohiong Mandal ), u bah dondor Rumnong ( i/c EKHD) bad u bah Bat Kharnaior.
Shillong, 12 Nailur:U MLA ka Sohra u Bah TW Chyne u la dawa tyngeh na ka sorkar jylla ba ka dei ban pynthymmai noh shi syndon ia ka borpyniaid ka Mawmluh Chera Cement Limited (MCCL) namar ba ka la don hapdeng ka jingkyn-rum kynram haduh ba la pyntlot iar ia kane kakarkhana ba pawnam ka jylla.
Haba wanrah ia ka phang halor kane, u Bah Chyne u la ong ba kane kakarkhana kaba la sangeh treikam naduh u snem 2006, ka la iakynduhshibun ki jingeh namar ba ka daw ka long na ka jingbym iaid beit ka rukom pyniaid.
Naduh ba la wan ka karkhana thymmai ha u snem 2005, kane ka karkhana kam pat lah ban treikam namar ba ka jingphiel ka sorkar ban pyniaid ia ka.
“Mynta ka karkhana thymmai ka la lah ban pynmih dewbilat haduh2000 ton hynrei ka dewbilat ka sahkut ha stok namar ba ym pat lah bandie sha iew", la ong u MLA ka Sohra.
U la ong ba ka daw ka jingbym lah ban die dei namar ba ka sorkar ka la leh sting ban pan ia ka jingbit na ka Central Pollution Control Board ban die ia u dewbilat, watla ka la lah ban treikam.
“Ka sorkar ka dei ban thung noh sa u Additional Chief Manager uban don hashen ban peit ia ka jingtreikam ka karkhana namar ba tan u Manager ka la khia than ka kam",la ong u MLA ka Sohra.
Haba jubab halor kane, u Myntri Rangbah u Dr Mukul Sangma u la ong ba ka sorkar kam shym la shong thait ban pynkhie im biang ia kane ka karkhana.
“Namar ka jingsnew khia ka sorkar, ka la mang pisa T.85 klur ban pynkhlain ia kane ka karkhana", la ong u Dr Mukul.
U la ong ba ha ki snem ba la dep, ki sorkar ki la shu ai baishun ia ki jingdonkam kane ka karkhana.
Ha kajuh ka por, u Myntri Rangbah u la ong ba ka sorkar ia mynta, kam don eiei ka jingthmu ban aiti ia ka karkhana sha ki riew shimet bad kan peit hi shwa ia ka.
Shillong,12 Nailur:Ka GHADC mynta ka sngi ka la byrngem tyngeh ia ki nongtrei jong ka kiba pyneh ia ka hukum ba ka Council ka la pynmih bad la sngewthuh ba lada kin dang pyneh kin shah sloit ruh na ka kam jong ki.
Katei ka jingpynmih hukum ka GHADC ka dei hadien ba ki don ki nongtrei jong ka kiba dang ia khih bad ki bym pat trei ia ka kam jong ki watla ki la don kiba sngewthuh ia ka jingkren ka Executive Committee.
Ka EC ka GHADC ka la byrngem ruh ba lada jia ba kitei ki nongtrei kin ym leit sha jingtrei jong ki ha ka sngi balang jong kane ka taiew ka EC kan leh ia kaba donkam katkum ka aiñ , ia kane la iathuh da u Dipul RMarak EM ba peit ia ka Civil Work.
Katkum ka jingong utei u EMu la ong ba hadien ba ka EC ka la pynsngewthuh ia ki nongtrei bad ba ka la kular ban siew noh ia ka tulop jong ki hapoh shibnai,ki la bun ki nongtrei kiba la leit trei biang ia ka kam jong ki hynrei ki don pat ruh kiba pyneh.
La ong ba ka jingpep trei jong ki nongtrei ka la pyndik ia ki kam ki jam jong ki paidbah kiba wan donkam sha katei ka Council bad ka la ktah ruh ia ka jingsam um sha sor Tura.
Shillong, 13 Nailur:Ka Laban Bengalee Boys’ Higher Secondary School (LBBHSS), Shillong mynta ka sngi ka la rakhe ia ka sngi seng kaba 94 snem ha Laban, ha kaba u MP ka Shillong u Bah Vincent H.Pala u la long kongsan.
Haba kren ha kane ka sngi, u Bah Pala u la ong ba ka long kaba donkam ban ioh mark kaba heh ha ka jingpule hynrei kaba kham donkam ka long ka long ban don ka jinglong ba bha bad ban don ka jingsngew shipara, ka jingiatylli hapdeng ki nongshong shnong.
“Ka jingburom iwei ia iwei pat ka sdang ka skul bad dei ha kine ki sngi ba u briew u saindur ia ka lawei ban long uba don burom ha ka imlang sahlang", la ong u Bah Pala.
U la kyntu ia ki bor pyniaid skul bad ki samla pule ban trei da ka jinglong tylli ban ioh ia ka jingjop.
Ha kane ka sngi, u Bah Pala u la plie ruh ia ka Kailash Mancha Auditorium bad ia ka Mandir kaba don hapoh ka phyllaw jong kane ka skul.
U la pynkup burom ia kiba la pyndep ia ka jingpule na kane ka skul ha ki snem ba la dep kynthup uProf.Subir Bijoy Sengupta bad u la sam ruh ia ki khusnam sha ki samla pule ba jop han ki jingialehkai bad ki kyrdan pule bapher bapher.
Kiwei kiba kren ha kane ki long u President ka Managing Committee u Dr.S.K.Chattopadhyay, u S.R.Choudhury bad u Naba Bhattacharjee nalor kiwei pat.
Jowai, 13 Nailur:Ka Dorbar Shnong ka Shnong Myngsngat ka la kynthoh tyngeh ia ka JHADC hapoh ka jingia-lam U Ma Thombor Shi-wat, CEM, namar ba ka la pyndonkam bakla ia la ka bor bad pynkhein ia ka Ain ba iadei bad ki Waheh Shnong katkum ka “The Jaintia Hills Autonomous District (Establishment of Elaka and Village and Election, Appointment, Powers, Function and Jurisdiction of Dolloi/Sirdar and Waheh Shnong) Act 2015" ba la ioh ka jing-mynjur na u Lat ka jylla ha ka 23tarik Nohprah 2015.
Kane ka jingpyndonkam bakla jong ka JHADC ia ka bor jongka, ka dei ka jingbym ai sanad ia u Waheh Shnong jongka Shnong Mynsngat hadien bala dep ban jied ia u ha ka 20tarik Iaiong, da kaba ia thep vote, ba la pyniaid da u nongmihkhmat jong u Dolloi ka Elaka Nartiang, kaba la long katkum ka section 23 (3) jong katei ka ain ba la kdew haneng.
Ha kane ka jingiathep vote la don (6) hynriew ngut kiba ia khun ia ka kam Waheh shnong bad ia ka jingjop la ioh da u Phresmi Suting.
Ha ka juh ka sngi hadien ba la dep jied waheh shnong bad ladep ban pynbna paidbah ia u nongjop, u pyrman jong u Dolloi u la tyrwa ia ka samoi treikam jong u Waheh shnong sha ki paidbah, kata katno snem ban long waheh shnong bad ki paidbah baroh ki la jubab da ka jingmynjur lang na ka bynta (3) lai snem khlem ka jingpyrshah na uno uno ne kano kano ka briew.
Kumta u Dolloi u la ai ia ka jing pynthikna, na ka bynta lai snem katkum ka section 26 jong ka ain ba la kdew haneng.
Ha ka Dorbar paidbah (Dorbar Shnong) kaba la long ha ka 26tarik Iaiong 2016, la jied ia ki nong kitkam shnong (Executive Body) katkum ka Section 22 jong ka ain ka JHADC bad la pynskhem ia ka samoi treikam jongki na ka bynta (3) lai snem, khlem kano kano ka jingpyrshah na kano kano ka liang ne ki riew shimet.
Hynrei ha ka 23tarik Jymmang 2016, ki khatwei ngut ki briew ba la kam ialade kum ki Chairman bad secretary dong ki la phah shithi sha ka Administrative Officer (AO) JHADC, bad ha kane ka shithi ki la kyrpad ia ka Administrative Officer ban pynioh sanad ia u Waheh shnong thymmai, U Phresmi Suting, tang shisnem.
Kine ki briew ki la phah shithi khlem ka jingialang paidbah ha ki dong ba ki don bad ym tang katta hynrei ki la pyndonkam bakla ruh wat ia ki muhor jongki dong khlem ka jingmonjur/jingtip lang ki paidbah.
Na ka liang ka AO ka la shim ba kane ka shithi ka bym don nongrim eiei ruh em kaba ka la ioh pdiang, kum ka jingujor bad hadien kane ka AO, ka la khot ia baroh arliang bad kumjuh ia u Dolloi Nartiang ha ka 10tarik Nailar 2016.
Ha kane ka sngi na ka liang u pyrman jong u Dolloi u la kren shai ba ka samoi trei kam jong u waheh shnong ka shnong Mynsngat na ka bynta (3) lai snem la ai katkum ka jingmynjur jong ki paidbah jong ka shnong bad ym lah ban pynduna ne tam ia kane.
Na ka liang ka Executive Body jong ka shnong Mynsngat ka la shim ba kane ka jing bym ai sanad ia u waheh shnong naduh kine ki sngi, ka don kaei re kaei ka jingmut ba sniew sha lyndet.
Kumta na ka liang ka Dorbar Shnong haka 12 tarik mynta u bnai ka la ia kynduh biang bad ai da ka jingthoh ban dawa jur na ka JHADC ba kadei beit ban ai sanad ia u waheh shnong U Phresmi Suting ia uba la dep ban jied bad pynjop donburom da ki paidbah da kaba iathep vote, kaba long katkum ka riti synshar jong ka Ri India lane katkum ba la bthah da ka ain jong ka JHADC.Lyngba ka jingthoh la dawa jur na ka JHADC ban pynioh sanad hapoh 26 Nailur 2016, lym kumta ka shnong baroh kawei kan iaid da ka jingiakhih paidbah lane wat ban kiew iinglieh iingsaw, khnang ban ioh ia la ka hok.
Shillong,12 Nailur:Hadien ba la wanrah ia ka jing tyrwa bym shaniah shuh, pyrshah ia u Lamphang ka iing dorbar thawain u AT Mondal, ka ban iatynjuh bor ha ka 16 tarik, mynta, ka liangpyrshah ka la rah ruh sa ia ka jing bym shaniah ia ka sorkar MUA-II ba ialam da u Myntri Rangbah u Dr Mukul Sangma, halor ka jingbymlah ka sorkar ban ai ia ka jingiada ia ki riew kynthei kiba la shah thombor ha baroh ki liang.
Ia kane ka jingbym shaniah shuh ia ka sorkar la phah da ka United Democratic Party (UDP), National People’s Party (NPP) bad Hill State People Democratic Party (HSPDP).
La phah ia kane ka jing bym shaniah, sha u Lamphang ka iing dorbar hynrei na ka liang u Lamphang ka iing u Mondal mynta ka sngi u la ong ba ban pdiang ne ban nym pdiang ia kane, yn sa bishar ha ka dorbar ban long ha ka sngi Balang.
Kane ka jingpynshai u Lamphang ka long hadien ba u James K Sangma u la pan jingshai na u Lamphang, halor kane ka mat bymshaniah shuh ia ka sorkar ban rah ha iing dorbar.
“Ka NC bym shaniah shuh ia ka sorkar yn sa iakren ha ka sngi Balang", la ong u Mondal haba pynshai halor ka jingpan jingshai u James mynta ka sngi hapoh ka iing dorbar.
Kane ka jingwanrah da ka jing ia tai bym shaniah shuh, pyrshah ia ka sorkar kan long banpynsmiej shuh shuh ia ka shuki jong u Myntri Rangbah u Dr Mukul Sangma.
Na ka liang ka khubor ba la ioh, la iathuh ba ki don ki MLA ka liangsynshar ki ban kyrshan ia ka jing bym shaniah shuh jong ka liangpyrshah ha kane ka kynti hynrei ka jingkylli ka long ba ki nud ne em ban pyni hapoh ka iing dorbar lada jia ba hap ban shu niew khlieh ne shu rah kti.
Na ka liangpyrshah, ka la kam ba ka la don number kaba biang ban ia pyni bor bad dei na kata ka daw, ba ki la wanrah da ka jing bym shaniah shuh ia ka sorkar hadien ba ki la sngew skhem ban rah ia ka thong.
Haba iakren bad u James K Sangma u ban rah ia ka jing bym shaniah shuh, u la ong ba ka daw ka jingwanrah ia kane ka jingbym shaniah shuh ia ka sorkar ka long namar ba ka sorkar ka la phiel ha baroh ki liang khamtam ban iada ia ki kam thombor ia ki kynthei.
“Ngi la rai ban rah da ka NC pyrshah ia ka sorkar namar ba ki paidbah ka jylla ki la sngew ba ka sorkar ka la phiel", la ong u James bad bynrap, kum ki nongmihkhmat ka dei ka kamram ban peit ia ki jingeh jong ki paidbah.
“Ka sorkar ka la phiel ban iada ia ki nongshong shnong khamtam ki kynthei", u la ong u James.
Haba kylli ki don ne em na ka liang synshar ban kyrshan ia ka NC, na ka liang u James u la ong ba ym ban tip hynrei ka kamram jongki ka long ban rah ia ka sur jong ki paidbah hapoh ka iing dorbar.
Nongpoh, 13 Nailur:Da ka jingthmu ban rat dyngkhong ia ka jingsahdien jong ki shnong ha ki thain Shakoikuna ba khappud bad ka Assam, hynnin ka sngi ki rangbah shnong, ki secretary shnong lem bad ki riew rangbah jong ki 6 tylli ki shnong ha katei ka thain thain, ki la seng ia kawei ka seng ia kaba la tip kum ka Shakhoikuna Area of Interstate Border Development Organization (SAIBDO).
Ia kane ka seng la pynskhem hynnin ka sngi ha ka jingialang kaba la long ha Iing Durbar Hall Shakoikuna, ha kaba la wan ban iashim bynta da ki Hynriew tylli ki shnong ba kynthup ia ka shnong Shakhoikuna, Umdaprngi, Umjong, Umdap Dumu, Pamsohbar lem bad ka shnong Khongwing.
Ka jingthmu jong kane ka seng ka long ban peit ha baroh ki liang jong ka roi ka par bad ki mat ba hakhmat eh ba katei ka seng ka la buh, ka long ban peit haba iadei bad ki lynti ki synkien ne ki surok, ki jaka sumar paidbah, ki skul, ka bording ilektrik lem bad kiwei kiwei, namar kumba ka long mynta katei ka thain ka dang dei ka ja kaba dang sahdien ha baroh ki liang, haba ianujor bad kiwei ki shnong ha ka District.
Ki nongkitkam ba pura jong SAIBDO, ki kthup ia u Bah Liander Nongshli, kum u Chairman, Vice Chairman, Bah Cleophas Thre Nongrum, General Secretary Bah Laurence Nongrum, Asst.Secretary Bah Alexander Maring, Finace Bah Johnpaul Maring, Asst.Finance Secretary Bah Buren Maring, Publicity Secretary Bah Vincent Maring, Asst.Publicity Bah Jaibet Maring, Orgnising Bah John Makri, Education Secretary Bah Gabriel Makrin bad u Bah Henry Nongrum kum u Senior Adiviser.
Kumta, na ka bynta ban kyntiew ia ka roi ka par ha katei ka thain, ka seng ka la rai ruh ban leit iakynduh ia u MP ka Shillong Parliamentary Seat, u Ma Vincent Pala bad ia u Dr.D.D Lapang, MLA ka Nongpoh Constituency, ban kyntu ia ki haba iadei bad ban kyntiew ia ka roi ka par ha katei ka thain.
Shillong, 13 Nailur:Ka jylla Meghalaya ka pynmih sying 30 lak ton hapoh san snem kata naduh u snem 2010 haduh 2015, bad kane ka long katkum ka jingkhein ba la ai da ka sorkar jylla.
Hynrei kaba sngew lyngngoh ka long ba ka sorkar kam ju don skhim ban ai jingiarap ia ki nongrep sying lait noh na ka skhim ka sorkar pdeng kata ruh kaba ai tang naduh u snem 2014 haduh 2016.
Katkum ka rekod na ka sorkar, na kane ka 30 lak ton, ka jylla kam pat lah ban shalan shabar ia u sying hynrei dei tang ha u snem 2014 bad 15 ba ka lah ban shalang tang 65metric ton ha u 2014 bad 2.5 metric ton ha u 2016.
Ka rekod ka sorkar ka la pyni ba ha u snem 2014, ka sorkar ka ai jingiarap da ki tiar ia ki nongrep sying T.37.50 lak, ha u 2015T.12 lak bad ha u snem 2016 tang T.15 lak.
Na ki dak ki shin, ka pyni ba ka sorkar ka leh bein ia ki nongrep ha kaba ka jingai jingiarap kam long kaba biang bad ka long tang kum ka bai shun ban shu lape.
Shillong, 13 Nailur:Ha kylleng ki shnong nongkyndong bad khapsor ki paidbah mynta kidang sah umdum la kin pdiang ne-em ia u Aadhaar nombar uba ki bor sorkar ki dang ia leh ban pynrung kyrteng shaid shaid mynta ha manla ki shnong.
Bun na ki paidbah ki sah ha ka um dum namar don ki kynhun kiba ong ba ia u Aadhaar nombar ym lah ban pynbor iano iano ruh lait noh lada ki paidbah ki don da ka mon lajong ban pdiang ia u hynrei don pat ki shnong kiba pyntieng ia ki paidbah ba lada kim pdiang ia u Aadhaar nombar ki lah ban duh lut ki jingmyntoi ba ki ioh na ka sorkar jylla lane ka sorkar pdeng.
Haba ia kren bad u nongthohkhubor ki riew paidbah kiba long Kristan ki la pynpaw ba ki sheptieng ban pdiang ia u Aadhaar nombar da ka jingmut ba u lah ban dei uta u mrad khlaw kynsha u ba lah ban wan ha ka dur ban pyntlot ia ka jing ngeit blei jong ki hynrei ha kawei ka liang pat ki sheptieng naba ka don ka jingpyntieng ba lada kim pdiang ia utei u nombar yn pynduh lut ia ki ia baroh ki jingmyntoi kiba ki dei ban ioh kynthup naduh u khaw rashon.
Khyndiat sngi u nongthohkhubor u la sakhi ba ha kiba bun ki shnong ha khapsor la wah da ki jingpynbna ha ki dukan sha, ki dukan die jingdie ba baroh ki paidbah ki dei ban leit pynrung kyrteng ialade ban ioh ia u Aadhaar nombar bad la buh ruh da ka por ba yn pyndep hapoh ka sngi ba la buh.
Wat ki bor shnong ruh kim pat da pei phang kumno katei ka jingpynrung kyrteng kan iaid hynrei ki la ong ba ka dei beit ka jingbthah na ki bor sorkar.
Lah ban pynkynmaw ba ka jingiakhih ban pyrshah ia u Aadhaar nombar da ki kynhun bapher bapher ka dang iaid mynta ha kaba katei ka kynhun kaba la ialam da u pastor PBM Basaiawmoit ka la pynksan ba ka ieng halor ka rai jong ka Supreme Court ba ym lah ban pynbor iano iano ruh.
Nongstoin, 13 Nailur:Namar ka jingkiew dor jong ki sniang, ka seng jong ka Nongstoin But-cher & Social Welfare Organization ka la pynbna paidbah ba kam banse ban hap pynkiew dor noh ia ka doh sniang na ka T.230 sha ka dor T.250 shi kilo bad na ka dor T.120 sha ka dor T.130 shiteng kilo.
U Secretary katei ka synjuk ki nongdie doh, u bah O.N Marbaniang u la ong ba ka seng ka la pyntip ruh ba kane kan treikam noh naduh ka 19 tarik mynta u bnai jong u snem 2016, namarkata ka kyrpad rit ia ki paidbah ba kin sngewbha ban iatreilang bad ka seng halor kane ka bynta.
Shillong, 13 Nailur:Ka jingsniew ka Transformer ka dei kongsan na ka jingtied u pyrthat bad nalor kiwei pat ki daw ba wanrah ia ka jingthut ka ding MeECL.Katkum ka khubor sorkar, la ong ba nalor ka jingtied u pyrthat, kiwei ki daw ba ktah ia ka jingtreikam ka transformer, ka dei na ka jingkhia ka bor ding, jingkiew jinghiar ka ding, ka jingshot na ka jingsam ding namar ka jinglong ka suin bneng, jingtuh ding bad ka jinglong tymmen jong u transformer.
Bunsien ki transformer ka MeECL ki ju thut bad sniew khah khah ha kiba bun ki jaka bad kane ka tnad ai ding ka jylla kam shym la lah ban pynbha wut wut namar ba kam don stok ia ki transformer.
“Bunsien ka shim por lada kloi palat ruh haduh 3 bnai ban buh bujli ia u transformer lada jia ba u sniew", la ong ka khubor sorkar.
Kumba la long ha kine ki sngi, ka jingthut ka rukom sam ding ka MeECL ka jur bha wat ha ka nongbah Shillong ruh ynnai iakren ia ki jaka sha nongkyndong kiba shu ioh ding teng khat tang katto katne bnai.
Shillong, 13 Nailur:Ka FKJGP Mawsyn-ram, ka kwah ba U MLA/MDC ka Mawsynram un rah ia kajingiakren ha iing dorbar Jylla halor ka jingdonkam ban plie noh ia ka Civil Sub Division ha Mawsynram, namar ba katei ka dei ka jingkwah jong u paidlang ba bun balang.
Katei ka seng, ka ong, ba ka la thaw lad ban ia kynduh ia u, ha kine ki khyndiat sngi, hynrei, namar ba kam lah ban ia kynduh, namar ba u leit tista sha iing dorbar, kumta ki pynmih noh da ka khubor, ha ki kotkhubor, na ka bynta ban kyntu ia U MLA,MDC ba un iakren ia katei ka mat kaba kongsan bha.
Katei ka seng, ka kwah ruh ba U Mukul Sangma, un wan rah ia katei ka mat ha kane ka iing dorbar kaba mynta.
La iathuh ba ka Mawsynram Block, ka don 166 tylli ki shnong bad ka dei ka Block kaba rim tam ha ka Jylla.
Ka FKJGP ka pynkynmaw ruh ba une U MLA, uba mynta, u pynsngew ba ka mat kaba ha khmat duh jongu, ha ki elekshon 2018 bad 2013, ka dei hi halor ka Civil Sub Division.
Shillong, 14 Nailur:U Lamphang ka Iing dorbar thawain u AT Mondal mynta ka sngi u la pdiang ia ka jing tyrwa bym shaniah shuh ia ka sorkar MUA-II ba ialam da u Myntri Rangbah u Dr Mukul Sangma bad yn iatai bniah ia ka lashai ka sngi ka 15 tarik katba ia ka NC pyrshah ia u Lamphang yn iatai ha ka 16 tarik kata lashi sngi.
Ia kane ka NC la wanrah da ki dkhot liangpyrshah kynthup u James K Sangma, u Dr Jemino Mawthoh bad u Bah Ardent M Basiawmoit ba la kyrshan 14 ngut ki MLA ka UDP, NPP bad HSPDP ban pynpawia ka jingbym shaniah shuh ia ka sorkar ba ialam da u Dr Mukul halor ki daw ba bun.
Haba pynbna ia kane, u Lamphang u la ong ba katkum ka ain pyniaid dorbar, ia ka NC la pdiang hadien ba la ioh ia ka jingkyrshan 10 ngut shaneng bad yn iatai lashai ka sngi.
“Baroh ki kam ki jam jong ka dorbar lashai ka sngi yn pynsangeh noh ban iatai ia ka NC naduh 12 baje mynsngi", la ong u Mondal.
Ka NC lashai kan long ka jingtynjuh ia kane ka sorkar ba ialam da u Myntri Rangbah hadien lai snem eiei ba la iaid lynti.
Ka liangpyrshah ka la wanrah ia kane ka NC halor kiba bun ki daw kynthup ba ka sorkar MUA-II ka la pheil ha baroh ki liang ha ka liang ki kam pynroi, kaba ar ka long ba kam lah ban tehlakam ia ka suk ka sain ha Garo Hills bad kaba lai ka long ba ka la don hapdeng ka jinghiran pisa kaba jur bha haduh ba ka la shem jingeh ban pyniaid ia ki kam pynroi.
Ha kawei ka liang, u Myntri Rangbah ka jylla u Dr Mukul Sangma u la ong ba ka jingwanrah ka liangpyrshah ia ka jing bym shaniah shuh pyrshah iaka sorkar jongu, kam dei ka sien ba nyngkong hynrei u la dep mad ia kane ha ki snem ba la dep ruh.
“Kam dei ka sien ba nyngkong ba ngin iakynduh ia ka NC",la ong u Dr.Mukul haba iakren bad ki nongthoh khubor hadien ba la wai ka dorbar mynta ka sngi.
Katkum ka jingsngewthuh, u Dr Mukul u lah ban jop suk khamtam lada u Lamphang un shu phah rah kti ia ki MLA hynrei lada u ailad ban shu thep vote, u lah ban don hapdeng ka jingtynjuh kaba khraw namar ba ki MLA liangsynshar ki lah ban thep pyrshah ia ka sorkar.
U la ong ba ki liangpyrshah ki dang donka jingpang jingsynjor ha ka sorkar kumba la mad ha ki snem ba la dep hynrei kane ka sorkar jongu, kan sa pyni iaka bor lashai ka sngi.
“Ngin peit lashai ka sngi ki mat ba ki liangpyrshah kin wanrah lashai.
Nga ngeit ba ki liangpyrshah ki dang don ka jingpang jingsynjor sorkar.
Ka kam jong nga ka long ban ieng tylli beit",la pynpaw u Dr Mukul da kaba pyni dak ba ka sorkar kan neh beit.
Ha kawei ka liang, ka khubor ka la her shane shatai ba ki don ki dkhot na ka liangsynshar kiba la thmu ban kyrshan bad ka liangpyrshah ha ka jingiatynjuh bor hynrei haduh katno kan long kaba shisha, yn sa peit lashai.
Lada ki MLA ka liangsynshar ki nud shisha ban leit kyrshan sha ka liangpyrshah, khlem pep ka sorkar ka lah ban don hapdeng ka jingsynjor shisha bad lada ka khyllem, kan sa khih phaloh syndon ka sain pyrthei.
Ha kawei ka liang, u President ka HSPDP u Bah Ardent M Basaiawmoit uba kren mynta ka sngi sha ki nongthoh khubor, u la ong ka party kan kyrshan tyngeh ia ka rai ban pynhap ia u Lamphang bad kumjuh ka jingbym shaniah shuh ia ka sorkar jylla.
U Bah Ardent u la ong ba naduh ba sdang ka HSPDP ka ieng pyrshah beit ia ka jingthung Lamphang da u bym dei Khasi bad Garo.
Ha ka por ba jied ia u Lamphang ruh ka la mih noh na iing dorbar ban pynpaw ia ka jingpyrshah ia u Mondal kum u Lamphang.
Halor ka jingkylli la ka liangpyrshah kan jop ne em ia ka jingiatynjuh bor, u Bah Ardent u la ong ba ka jingrah ia ka No Confidence ka long ka khubor ban iakren ia ki mat ba har rukom hapoh ka iing dorbar namar ba kim lah ban kren ha ka por ba la buh na ka jinglyngkot ki sngi long dorbar.
“Ki paidbah ki khmih lynti ba ka liangpyrshah ka don ki jingbun paid ban pynkhyllem sorkar hynrei ia ngi, ngi lah ban ioh ia ka por kaba biang ban iatyrko halor ki kam bym ler ka sorkar bad ym ban pynkhyllem ia ka sorkar", la ong u Bah Ardent.
Shillong, 13 Nailur:Ka sorkar jylla ka la iakynduh mawsiang bha na ka jingkhang tih dewiong ha kane ka jylla naduh u snem 2014.
Ha u snem 2014-15, ka sorkar ka la duh khajna haduh T.600 klur katba ha u snem 2016 ka jingduh ka long T.775 klur na ka jing-khang ka National Green Tribunal (NGT).
Tang ha ki ar bnai jong ka mang tyngka u snem 2016-17, ka jingduh nong ka long T.152.23 klur.
Hynrei ka jingduh na ka jingkhang maw-shun, ka sorkar ka dang lum jingtip bad kam don jingkhein haduh kine ki sngi.
Katba na ka jingkhang ia ki dukan kyaid, ka la wanrah ia ka jingduh khajna kaba T.8.53 klur kata tang haduh u Nailur, 2016 hadien ba la mana da ka Supreme Court ban die kyaid ha ki surokbah, bad hajan jaka mane bad ki jaka pule.
Kham mynshwa, u Myntri Rangbah ka jylla u Dr Mukul Sangma u u la ong ba ka sorkar jylla ka la duh khajna jur na ka jingkhangdewiong ka NGT ha kane ka jylla.
“Ka jingduh ka long kaba bun namar ba ka jingkhang tih dewiong ka ktah lut naduh u nongkhaii dewiong, utrai kali, u nongdie petrol bad kiwei kiwei kiba ktah ia ka ioh ka kot", la jubab u Myntri Rangbah ka jylla haba kylli ki nongthoh khubor shaphang ka jingduhnong na ka jingkhang dewiong ka NGT ha kine ki 2 snem.
Ka iarong pisa ka sorkar jylla ka la ktah jur ruh hadien ba ka Supreme Court ka la hukum ban khang naphang ia ki dukan kyaid kiba don hajan ki surokbah, jaka mane, ki jaka pule.
Na ki 538 tylli ki dukan kyaid phareng ha kane ka jylla ba la ioh license, shiteng na kine, ki la khang kdam noh ha kine ki sngi.
Na ka jingkhang tih dewiong, ka la pynlong ia ka sorkar ban ot noh ia ka mang tyngka haduh 20 percent na ki tnad sorkar bapher bapher.
Na ka hukum ka Kashari, ka sorkar ka la pynmih ia ka hukum ba baroh kito ki dukan kyiad kiba don hapoh 200 meter na ki skul, kolej, jaka mane blei, bad ki jaka sumar ki dei ban khang noh.
Ka la ong ruh ba ha kito kiba don hapoh 50 meter na ka jaka pdeng ka surokbah kaba don ha ka sor, bad 100 meter na jaka pdeng jong ka surokbah shabar ka sor, ym shah ban buh dukan kyaid.
Shillong, 13 Nailur:Namar ba ka dei ka sngi shuti , saw ngut ki khynnah rit na ka shnong Nongkseh Rim, Upper Shillong ki la leit pyn muja ialade sha wah ban leit khwai Dohthli.
Ka dei ha ka por 8 baje baje eiei katba ki dang muja ka kloh dohthli , kitei ki 4 ngut ki khynnah ki la lap ia kawei ka synduh kaba la tap ha kawei ka krem kaba don harud wah.
Tang mar ia lap ia katei ka synduk phylla mar mar kitei ki khynnah ki la lei tai jingtip sha ki bor shnong.
Haba ia kren bad u Rupang u Rangbah shnong ka Nongkseh Rim u bah E.L Thangkhiew u la ong ba hadien ba kitei ki khynnah ki la lap ha ka por 8 baje eiei mynstep, ki la pyntip sha ki bor shnong bad dei ha ka por 10:30 ne 11:00 baje mynstep ba ki bor shnong ki la hiar sha ka thie ka jaka kaba la tip kum ka Wah Umsohlang.
Haba la poi ha katei ka jaka u la ong ba ki la lap ba katei ka synduk ka don hapoh ka krem kaba la tap da ka khyndew kumba 7 ne 8 inshi, katei ka synduk u la ong haba shu peit, i kumba ka dei kaba la rim bha la kumba shisnem eiei, ki la pyrshang ban plie ia katei ka synduk bad ki la lap ba la song ia ki tiar phylla hapoh plastic, kumta u la ong ba ki bor shnong kim kwah ban mushlia eiei bad mar mar ki la pyntip sha ki pulit.
Dei ha ka por 1 baje eiei u la ong ba ki pulit ki la poi ha katei ka jaka bad haba ki pulit ki la plied ia katei ka synduk.
Hapoh katei ka synduk ki pulit ki la lap ba ka don kawei ka suloi lyngkot,85 tylli ki Dyanamite, kawei ka pla, uwei u bilor um, 7 tylli ki Cartridge, 90 tylli ki jingpynbthei ba lah ban pynbthei da ka bording,3 tylli ki khulom.
Ki pulit ki rejistar case ia katei ka jingjia hapoh ka Arm and Explosive Act ha Lumdiengjri P.S bad haduh mynta kim pat lah ban pynthikna ka dei ka tiar ka tar jongno, hynrei la kit noh ia kitei ki tiar na bynta ban leh ia ka Forensic.
Katei ka jaka ba la lap ia kitei ki tiar ka hap hapoh Jhalupara P.S.Jowai, 13 Nailur:Ka Dorbar Shnong Mynska West Jaintia Hills haka jingpyllait khubor mynta ka sngi lyngba u Waheh Shnong u Mihsalan Lamare ka pynpaw iaka jingsngew khia halor ka jingshah thok haki briew kiba la buh ban wan shondur Ahar haka 12 tarik mynta u bnai.
Na ka liang u Waheh shnong ula ong ba hadien ba la ioh iaka jingpyntip bad ka jingbtah ban pyrta shnong ba ka jingshondur Adhar hapoh ka Shnong Mynska kan long haka 12 bad 14 tarik na ka liang ka Dorbar shnong kala shimkhia ban pynbna paidbah, ba kin iawan khlempep bad kumjuh ban pyntip ia kiba ha Iing ha sem jongki ki bymdon hapoh ka shnong bad kumjuh iaki khynnah skul ruh kumba la btah iaki ban leh.
Kumta, haka 12 tarik ki paidbah nongshong shnong kynthei shynrang ba kynthup iaki khynnah skul bad kumjuh ia kito kiba don sha kiwei pat ki jaka kila iawan ryntih shaka jaka bala buh, hynrei phewse la shu pynap sah iaki paidbah naduh 9 baje mynstep haduh 1 baje janmiet tad haduh ba ki briew jongka Block Office kila wan ban pyntip hapoh shnong ba kine ki nongshondur kim lah satia ban wan ym tip na kaei ka daw.
Kane ka jingshah thok kala pynbitar ia baroh ki Nongshong Shnong namar ki shu sep ei ka por baroh shisngi bad don ruh kiba la bitar iaki nongkitkam shnong namar kane ka jingshah thok.
Shuh shuh katkum ka khubor na u Rangbah Shnong la ong ba kane ka dei ka sien kaba lai ba kila shah thok hynrei haka sien ba nyngkong bad baar kine ki briew ki dang pyntip sha ki nongkitkam shnong lyngba ka phone ha kaba dang lah ban pynpep iaki paidbah bad mynta ka sngi ki khlem pyntip shuh.
Kumta na ka liang ka Dorbar Shnong Mynska ka dawa ba kum kane ka jingshah thok jongki paidbah kam dei shuh ban jia nangne sha khmat namar kane kam dei ka kamkai.
Ha ka juh ka por ka Shnong ka kyrpad iaki bor badei peit ia kane ka bynta ba kin shimkhia khnang ba ki paidbah kin ym shah ktah.
Pynkut ka khubor na u Waheh Shnong Mynska ma Mihsalan Lamare.
Shillong, 14 Nailur:Ka long ka jingduh nong kaba khraw ia ka sorkar bad ia ka jylla ban shu phah pule doktor MBBS da kaba bei pisa ia ki samla na kane ka jylla haba ki samla kim shym la wan phai shuh hadien ba la dep pule ban shakri ha ka jylla bad kim burom ia ka jutang iateh bad ka sorkar.
Ka myntri ka tnad ka koit ka khiah ka jylla ka Kong Roshan Warjri ka la pyntip ia kane hynne ka sngi hapoh ka iing dorbar thawain halor ka jingkylli ba la wanrah da u Nongialam liangpyrshah u Dr Donkupar Roy.
Naduh u snem 2000 haduh u 2010-11, ki don haduh 197 ngut kiba la pyndep ia ka jingpule doktor MBBA na ka bhah sorkar bad kiba la dep iasoi bad ka sorkar ban shakri ia ka jylla ynda la dep pule hynrei kim khein snep satia ia ka jingiateh bad ka sorkar ha kaba kim shym la wan phai ne siew ia ka kuna ba la buh ka sorkar hynrei ki la shu jah klep ban iaid ha ka mon lajong.
Katkum ka rekod ka sorkar, ha u snem 2000-01, ki don 14 ngut, 2001-02 ki don 10 ngut, 2002-03 ki don 6 ngut, 2003-04 ki don 9 ngut, 2004-05 ki don 11 ngut, 2005-06 ki don 12 ngut, 2006-07 ki don 13 ngut, 2007-08 ki don 16 ngut, 2008-09 ki don 24 ngut, 2009-10 ki don 31 ngut.
Lehse kane ka jingleh hati sawkuna ki doktor ba la pule na ka bhah ka sorkar jylla, ka dei namar ba ka sorkar jylla kam don ki ain ba satar ban pynngat ia ki hadien ba la pyndep ia ka jingpule.
Katba ki bym pat pyndep ia ka jingpule naduh u snem 2010-11 ki don 50 ngut, 2011-12 ki don 57 ngut, 2012-13 ki don 57 ngut, 2013-14 ki don 57 ngut, 2013-14 ki don 56 ngut, 2014-15 ki don 58 ngut, bad 2015-16 ki don 57 ngut.
Dang shen, ka sorkar ka la pynkiew ia ka jingdain kuna T.25 lak ia kito ki samla ba pule doktor na ka bhah sorkar lada kim wan phai ban shakri katkum ka jingiateh bad ka sorkar.
Shillong, 14 Nailur:U Myntri ka tnad kam pohiing u Bah HDR Lyngdoh u la kyntait ba ka jingshalan bad rahbor ia ki kynthei ha ka jylla ka jur.
Haba jubab ia ka jingkylli ba la wanrah da u MLA ka Mawlai Bah Embhahlang Syiemlieh hynne ka sngi, u Bah HDR Lyngdoh u la ong ba katkum ka rekod ka sorkar hapoh kine ki san snem, ki don tang 18 ngut ki kynthei kiba la shah rahbor bad shalan shabar hynrei ki pulit ki la lah ban pynlait im biang ia ki.
U la ong ba ha u snem 2012 ki don 6 ngut ki kynthei ba ha ka rta 18 snem ba la shah shalan shabar, 5 ngut ha u snem 2013, 4 ngut ba ha rta 18 snem bad iwei hapoh 18 snem ha u 2014, 2 ngut ha u snem 2015 bad 1 ha u snem 2016.
“Ka jingshah rahbor bad shah shalan ki kynthei na kane ka jylla, ka dei ka kam kaba rit, kam dei satia kaba jur",la ong u Myntri.
Kiba bun ki jingjia ki dei ba la rejster ha Sardar Police Station, ha Rynjah bad ha Lumdiengjri Police Station.
Halor ka jingkylli jong u Bah Embhahlang ba katkum ka seminar kaba long ha Kolkata, ka kdew ba ka jylla Meghalaya ka dei kaba jur bha na ka jingshah shalan ki kynthei, u Bah HDR Lyngdoh u la kyntait ia kane ka jingkam katei ka seminar bad ong ba ka jingkam jongki, kam dei kaba shisha.
Halor ka jingkylli ha kano ka dur ka sorkar ka la pynshitom ia ki briew ba donkti, na ka liang u Bah HDR Lyngdoh u la ong ba ia kiba shah kem la aiti sha ka Kashari ba kan shim bishar ia ki.
Ha kajuh ka por,u Bah HDR Lyngdoh u la ong ba ban khang lad ia kane ka jingshah thombor ki kynthei, ka sorkar ka la buh ia ka Anti Trafficking Unit ha ki saw tylli ki district ba kynthup ka East Khasi, Ri-Bhoi, West Jaintia Hills bad ka West Garo Hills bad ka la thung ruh da ki Special Police Offcer katkum ka Immoral Traffic Prevention Act 1956.
Ka sorkar ka la thung ruh ia u Special Superintendent of Police (CID) kum u Nodal Officer ha ka jylla bad ki SP jong ki district ha man ki district ba kin leh ia kaba donkam ha kaba iadei bad kane.
Nongstoin, 14 Nailur:Kawei ka khynnah samla kaba dang 15 snem ka rta na ka shnong Myriaw, ka la shah leh beijot ha ki hynriew ngut ki dakaid ha kawei na ki jaka jong ka shnong Myriaw.
Katkum ka tyllong khubor ba la ioh lum na ki Pulit ka Nongstoin la ong ba katei ka jingjia ka la jia ha ka 11 tarik mynta u bnai ha kapor 6:30 PM, ha kawei na ki jong ka shnong Myriaw West Khasi Hills District.
Shuh shuh na ka liang jong ki bor pulit ka Nongstoin, ki la iathuh ruh ba hadien katei ka jingjia na ka liang jong kiba ha iing ha sem jong katei ka samla ki la leit ban ujor sha thanad Nongstoin pyrshah ia kitei ki runar.
Ha kaba iadei bad katei na ka ling jong ki pulit ruh mar ia ioh ia katei ka jingujor ki la pynlong ia ka jingthwet kaba jur ia kitei ki briew bad la ioh jingtip ba hadien ka jingthwet ki pulit ha ka sngi balang jong ka taiew ki la ioh ban kem noh ia ar ngut ki briew ia kaba ki pulit kila suba jur ba kidei kiba don kti ha katei ka kam runar.
Ia kitei ki ar ngut ba la ioh kem da ki pulit ym shym pat la lah satia ban tip kyrteng namar ba ka jingtohkit ka dang iaid shakhmat bad ka jingiai thwet ia ki tei ki runar ka dang iai bteng.
Shillong, 14 Nailur:Ka sorkar lyngba ka tnad District Council Affairs (DCA) ka dang eksamin ia ka kaiphod halor ka jingkynrum kynram ka jingpynlut pisa ka Garo Hills Autonomous Dictrict Council (GHADC) ba la aiti da ka chairman ka Judicial Inquiry u nongbishar ba shongthait u PG Agarwal.
U myntri ka tnad DCA u Bah Prestone Tynsong u la jubab halor kane ia ka jingkylli ba la wanrah da u MLA u James K Sangma hynne ka sngi hapoh ka iing dorbar thawain.
“Ka DCA ka dang eksamin ia ka kaiphod lem bad kiwei ki tnad kiba la pan ia ka jingmut jongki halor kane ka kaiphod", la ong u Myntri.
U la ong ba ka daw ka jingslem ban wanrah ia kane ka kaiphod hapoh ka iing dorbar ka dei namar ba ka sorkar ka hap ban pan ia ka jingmut jong kiwei ki tnad sorkar ba iadei bad kane ka kam bad hadien ba ka la dep ban lum ia baroh ki jingtip halor kane, yn sa wanrah ia ka kaiphod hapoh ka iing dorbar kloi katba lah.
U la ong ba katkum ka para 14 ka Sixth Scheduled, kam buh por ia ka sorkar ban wanrah ia kane ka kaiphod hapoh ka iing dorbar bad ka shong ha ka jingdep ban pynkhreh ia ka.
Shwa ia kane, na ka liang u James K Sangma u la ong ba ka long kaba sngew lyngngoh ba ka shim por haduh jan dap saw snem ruh ka sorkar kam pat lah ban wanrah ia kane ka kaiphod hapoh ka iing dorbar thaw ain, bad u la ong, hato kam dei ka jingleh khnang ka sorkar ban pynslem ban nym wanrah hapoh ka iing dorbar.
Shillong, 14 Nailur:Ka sorkar Jylla mynta ka sngi ka la pynbna tang ia u bnai ba kan pynlong noh ia ka elekshon MDC shiteng samoi ha u bnai Nohprah mynta u snem sha ki tylli ki konstitwensi ha KHADC bad kawei ha JHADC hynrei kam pat iathuh ia ka sngi ban pynlong ia ka jingjied ne sngi thep vote.
Haba kren hadien ba la wai ka jingialang hynne ka sngi, u myntri ka tnad District Council Affairs (DCA) u Bah Prestone Tynsong u la ong,"Ngin pynlong ia ka elekshon MDC shiteng samoi ha ki 7 tylli ki jaka ha u bnai Nohprah".
Hynrei um shym la iathuh ia ka sngi ban pynlong elekshon bad ong, “ka shong ha u Lat ka jylla ban pynbna ia ka tarik elekshon".
U myntri u la ong ba ka rai halor kane ka la wan hadien ba ka Meghalaya High Court ka la pdiang ia ka jingtyrwa ka sorkar ban pynlong ia ka elekshon.
Lah ban kdew ba ka High Court ka la takrain ia ka jingslem ka sorkar ban pynlong ia ka elekshon sha ki 7 tylli ki jaka kynthup 6 tylli ha KHADC bad kaei ha JHADC wat hadien jan dap shi snem naduh ba la risain ki MDC.Lah ban kdew ba ka sorkar ka la tyrwa ban pynlong ia ka elekshon ha ka 13 tarik Nohprah bad ka buh ia ka sngi niew ha ka 16 tarik Nohprah.
Ka Supreme Court ka ri ka la pynsangeh ia ka rai ka Meghalaya High Court halor ka jingkyntait ia ka rai ka sorkar ban pynlong ia ka elekshon kumba la buh da ka sorkar.
Shillong, 14 Nailur:Naduh lashia ka janmiet ki pulit pahara ka nongbah Shillong kin sdang ban kynwiaw da ka kali thymmai jong ki kaba ia syriem kum ka kali ki pulit NYPD ka Newyork.
Katei ka dei ka kali kaba la tip kum ka High Way Patrok Vehicles, yn pyllait ia katei ka kali da u myntri rangbah ka jylla u Dr.Mukul Sangma ha ka por 4:30 baje janmiet na ophis heh duh ki pulit.
Haduh mynta ki don 13 tylli kitei ki kali , ka thong ba la buh ia kitei ki kali ka long ban peit ba ka iaid ka ieng ha surok kan long kaba shngaiñ ha kaba la pyndait lang ia ka tiar kaba lah ban tip ia ka jingher sted ka kali (Speed) bad la pyndait lang ruh ia ka Alcometer ban tip la u nongniah kali u la dih kyiad ne-em.
Jowai, 14 Nailur:Mynta ka sngi shwa ban wai skul, u pyrthat u la tied tyngeh ha kaba 5 ngut ki khynnah skul ka Marian Hills Secondary School, Jowai ki la mynsaw uwei u la pynsaw jur bha la iathuh ka khubor na katei ka skul.
Kane ka jingjia kadei ha ka por kumba 3 duna eiei janmeit ha kaba san ngut ki khynnah skul katei ka skul ki la mih na kamra class ban leit shabar ne leit pynjhieh hynrei ha katei ka por u pyrthat u la tied jrain bad 3 ngut na kitei ki khynnah skul ki la kyllon khlem tip briew ha madan, katba ar ngut na ki pat ki la shu tyrsain ki kti.
La iathuh ba uwei na kitei ki khynnah udei u khun jong u Nonghikai katei ka skul hi uba sah ha Tpep Pale Jowai.
Ia utei uba la mynsaw jur la ioh kyrten kum u Arsuni Suchiang ubym la tip briew wat haduh ban da poi sha Hospital.
Katba ar ngut kynthup ia u Donaldson Dkhar na dong Mihsngi ki la sdang ban tip briew naduh ka por ba la rah ia ki sha jaka ai jingsumar ha Mission Hospital Jowai.
Ha kane ka jingtied jur u pyrthat mynta ka sngi bun ki tiar ki tar ki la duhnoh.
Ha New Hill ha jan kane ka Skul, kawei ka dukan Electronic ka la duh noh ia ka Computer na kadaw jong utei u pyrthat.
Ki tiar kiba la duh noh ki kynthup naduh ki TV, ki Computer bad kiwei kiwei ki tiar batreikam da ki bording.
Shillong, 14 Nailur:Uwei u rangbah uba la tip kyrteng kum u bah Perbak Kharpomtiah u la ujor sha ki pulit ba ha ka miet 12 tarik mynta u bnai ha ka por 11:30 baje , u pyrsa kurim jong u uba la tip kyrteng kum u Baniainehskhem Kharkongor u la wan rung ha phyllaw ing jong u ha Lum sohra, Laitumkhrah ryngkat ka jinglong khlem akor.
U la ujor ba ha katei ka miet utei u pyrsa jong u –u la wan wad ia ka khun jong u kaba dei ka lok kaba u la ia phet, hynrei haba la iohi ia katei ka jinglong khlem akor jong u, utei u kthaw u la ong ia u ba un wan pat ha ka por mynstep.
Tang mar ia ong kumta utei u pyrsa jong u – u la kem ding bad u la tim da ka sih ka sang ryngkat ki ktien khlem akor, bad u la kura ia la u kthaw na shadem , ong katei ka jingujor u bah Perbak sha ki pulit.
U bah Perbak u la batai sha ki pulit ba hadien ki khun shynrang jong u kiba la tip kyrteng kum u Kyrshanlang Tariang bad u Madeshwa Tariang ki la iohi ia katei ka jingjia bad ki la patan ia u kynum jong ki shabar jong ka phyllaw ing.
Shillong, 14 Nalur:Ka kynhun myntri mynta ka sngi ka la pdiang ia ka Meghalaya Parliamentary Secretary (Appointments, Salaries, Allowances & Miscellaneous Provisions) Amendment Bill, 2016 bad ka Legislative Assembly of Meghalaya (Members’ Salaries & Allowances) Amendment Bill, 2016, ban leit rah ha kane ka dorbar kaba dang iaid mynta ban ioh ia ka jingmynjur.
Ka jingialang ka la pdiang ruh ia ka Meghalaya Service Conduct Rules kaba kynthup ia ki Nongsynshar shnong, ki sengbhalang kiba hap mynshwa shabar kane ka rule.
Haba kren hadien ba la wai ka jingialang, u Myntri Rangbah ka jylla u Dr.Mukul Sangma u la ong ba ia ka Meghalaya Parliamentary Secretaries’ Appointments, Salaries, Allowances & Miscellaneous Provision Amendment Bill, 2016 la pdiang bad yn leit rah ha iing dorbar ban ioh jingmynjur namar ba kham mynshwa ka sorkar ka la pynbna ha ka dur ka Ordinance bad donkam ban mynjur ka iing dorbar ban pyntreikam pura ia ka.
Ka jingpynkylla ia kane ka long haka Sections 5, 6 bad 6(a) bad ruh ha ka Sec 3 nalor ka Sec 6(a) bad pynduh ia ka Sec.8.
Ka jingthmu jong kane ka long ban ai ia ka jingshai halor ka jingthung ia ki Parliamentary Secretaries, ka tulop jongki bad kiwei ki jingioh, khnang ban lait na ka jingsah umdum.
U Myntri Rangbah u la ong ba ha kaba iadei bad ka tulop jong ki Parliamentary Secretaries kan long katkum ka Legislative Assembly ka Meghalaya Members’ Salaries & Allowances Act, 1972.
Ha kaba iadei bad ka Legislative Assembly of Meghalaya Members’ Salaries & Allowances Amendment Bill, u myntri sorkar ba peit ia ka Parliamentary Affairs, u M M Danggo u la ong ba kane ka ain 1972, ka la ai ba ia ki MLA ka bai shong dorbar ka longT.200 hynrei mynta la pynkiew sha ka T.600.
Ha kawei ka liang u Myntri Rangbah u la ong ba ka sorkar ka la pdiang ia ka jingpynkylla ia ka Meghalaya Service Conduct Rules, kaba pynthikna ba ki nongtrei sorkar ki dei ban ai jingtip sha ka sorkar haba ki kit ia ki kam ha ka seng ne ka kynhun.
Lyngba kane ka jingpynkylla, ki nongkitkam jong ki kynhun niam, ki seng kur, bad ki dorbar shnong kin lait na ka jingshim kyrteng ka sorkar.
U Myntri Rangbah u la ong ba ha kano kano ka bynta lem bad kiwei ki kynhun, ka kyrteng ‘dorbar shnong ka paw ba la pynduh ne pynlait na ka ain.
Kane ka long ka jingleh ka sorkar hadien ba la iathir bad ka kynhun jong ki rangbah shnong kaba long katkum ka jingkwah jongki.
Shillong, 14 Nailur:U MLA ka HSPDP na Rambrai u Bah Phlastingwell Pangniang u la dawa ba ka sorkar ka dei ban ithuh ne niew ia u Pastor Thomas Jones kum u Kpa Alphabet Khasi namar ba u dei uwei uba la wanrah ia u dak thoh ia ka ktien Khasi ha ka spah snem ba 18.
Haba wanrah ia kane ka mat hapoh iing dorbar, u Bah Pangniang u la ong ba u Pastor Thomas Jones u dei uba la wanrah ia ki dak thoh Khasi bad kan dei kaba iahap dur ia ka sorkar ba kan ai nam noh ia u kum u Kpa ki Dak Thoh Khasi.
“Wat ki riew wad bniah ruh ki la niew ia u Thomas Jones kum u kpa ka dak thoh Khasi", la ong u Bah Pangniang.
Hynrei haba jubab ia kane, u myntri ka tnad Arts and Culture u Bah Ronnie V Lyngdoh u la ong ba ka sorkar kam pat don ka jingthmu ia kane ka kam namar ba ka dang bishar bniah shwa ban lait ioh mih ki kynrum kynram hadien shwa ban leh ia kane ka kam.
U la ong ba shwa ba u Thomas Jones, la don da uwei phareng u William Carey ha u 1824 uba la pyrshang ban wan rah dak thoh ia ki Khasi da ka ktien Bengali bad u Thomas Jone u la wan ha u snem 1841.
“Ka sorkar kan bishar bniah shwa halor kane shwa ban shim ia kano kano ka rai khnang ban kiar ioh mih ka kynrum kynram hadien habud", la ong u Bah Ronie.
Halor ka jingkylli u Bah Paul Lyngdoh la ka sorkar ka don jingthmu ne em ban rakhe ia ka sngi u Thomas Jones, u Bah Ronnie u la ong baka sorkar kam ju rakhe bad kan sa eksamin bha ia kane ka kam ruh.
Shillong, 14 Nailur:U Myntri Rangbah ka jylla u Dr Mukul Sangma ula ong ba ka sorkar kam pat lah ban sdang ia ka jingtei ia ki iew khappud ha ki saw tylli ki jaka ha ka jylla bad ka daw ka dei namar ba shitom ban ioh jaka.
Haba jubab ia ka jingkylli mynta ka sngi ba la wanrah da u MLA ka Sohra u Bah Titosstarwell Chyne hapoh ka iing dorbar, u Dr Mukul u la ong ba ki saw tylli ki jaka ban plie iew khappud ki long ha Bholaganj, Ryngku kiba hap ha East Khasi Hills, Malikata ha South West Khasi Hills, bad ha Shibabari ha South Garo Hills.
“Ia ka pisa la dep mang bad la dep pynlait 80 percent hynrei ia ka kam ym pat lah sdang na ka jingeh ban jied ia ki jaka “, la ong u Dr.Mukul.
Ula ong ba ki Deputy Commissioner ba dei peit ia kine ki iew khappud, ki la thoh shithi sha ki bor pyniaid na Bangladesh ban pynlong ia ka jingjurip lang ia ki jaka hynrei na ka liang ki bor na Bangladesh ki la pynsangeh bunsien ia kane ka jingthmu leit jurip.
La pyntip sha ka sorkar India halor kane bad ka la kular ban shim khia ban iakren bad ki bor sorkar ka Bangladesh, la bynrap u Dr Mukul.
Shillong, 15 Nailur:U myntri rangbah ka jylla u Dr.Mukul Sangma mynta ka sngi u la pyllait paidbah ia ka Citizen Portal under Crime & Criminal Tracking Network & Systems (CCTNS) projek bad u la kaweh lama ruh ia ka kali kynwiaw ki pulit ka nongbah Shillong ne ka Highway Patrols ha ryngkat ka jingiadonlang u myntri kam pohing ka sorkar jylla u bah HDR Lyngdoh.
Kiwei pat kiba la don lang ha katei ka sngi ki long u Chief Secretary ka jylla u K.S.Kropha, Director-General, NCRB, New Delhi, Radhakrishna Kini, DGP, Meghalaya S.B.Singh bad kiwei pat ki heh pulit.
Ka CCTNS ka dei ka projek ba ka sorkar ka la buh na ka bynta ban pynsuk ia ki paidbah kumno ban pynpoi ia ka jing ujor jong ki lane ban phah jingtip lyngba ka internet lane ba kin lah ban pynbeit bha ia ka jingujor jong ki tang lyngba ka internet.
Ia katei ka projek yn pyniar shuh shuh kumno ban lah ban pynshisha ia ki nongshongwai, ki Passport,ki jingai jingbit ban iaid proseshon bad kiwei pat da kaba phah sha ka website  kali kynwiaw pat ne ka Highway Patrols Vehicles ka dei ban pynkhlain ia ki pulit pahara ha kylleng ka nongbah Shillong.
Ia katei ka kali la mang 6 tylli na bynta ka ri Lum Garo bad 6 tylli pat na bynta ka ri lum Khasi bad Jaintia.
Haba kren ha katei ka jingialang u Dr.Mukul Sangma u la ong ba kane ka juk mynta ka dei ka juk ka jingdawa ki teknoloji, kumta hap ban iaid ryngkat kumba ka long ka pyrthei mynta.
Shillong, 15 Nailur:U Myntri Rangbah ka jylla u Dr Mukul Sangma u la kular ba ka sorkar kan pynjynsur ia ki kyndon ka Meghalaya Minor Mineral Rules khnang ban pynsuk ia ki briew ba donkam ban tih shyiap ha ka jylla.
Ia kane la ong da u Myntri Rangbah haba jubab ia ka jingkylli u MLA ka Sohra u Bah Titossterwell Chyne mynta ka sngi hapoh ka iing dorbar ba la wanrah da u MLA ka Nongkrem u Bah Ardent M Basaiaw-moit.
Kane ka jingkular u Myntri Rangbah ka long hadien ba u Bah Chyne u la ong ba ki kyndon ba la buh ka sorkar ka long kaba jrong bad kaba kyllain bha ha kaba ki briew ba im na ka jingtih shyiap ki iakynduh jingeh ban ioh jingbit, namar bun palat ki jnit ki jnat ban pynbiang ia ki jingdonkam.
“Ki padbah ba im na ka jingtih shyiap, kin kynduh jingeh shibun hadien ba u Deputy Commissioner u la pynmih ia ka jingpynbna ban khang iaka jingtih bad khar shyiap", la ong u MLA ka Sohra bad kyntu ba ka sorkar ka dei ban peit ia kane ka jingeh jong ki paidbah.
Kumjuh na ka liang u Bah Ardent M Basaiawmoit u la kyntu ba ka sorkar ka dei ban ailad ban tih shyiap ha kaneka jylla namar ba ka la ktah jur ia ka jingkamai jong ki paidbah kiba im na kane ka kam.
Shwa ia kane, u myntri ka tnad khlaw u Clement Marak u la ong ba ia ka jingtih shyiap ha kane ka jylla la pyrkhing da ka Meghalaya High Court ban pyndonkam da ki tiar ki tar hynrei ka shah tang ban tih da ki rukom hyndai kata da u briew.
U la ong ba kane ka jingkhang tih dewiong ka dei hadien ba ka NGT ka la pynmih ia ka hukum ban mana ia ka jingkhang tih shyiap ha ka jylla naduh u snem 2013 bad halor kane, ka High Court ka la pynkylla ia ka rai ka NGT ban khang ia ka jingtih shyiap bad ka la ai lad ban tih tang da ka bor jong u briew, ym shuh da kaba pyndonkam da ki tiar ki tar.
U la ong ban ioh permishon ban tih shyiap, donkam ban ioh ia ka jingbit na ka State Environment Assesment Committee ba khlieh da u Director.
Jowai, 15 Nailur:Uwei u rangbah ba 43 snem ka rta u la iap ha shen hadien ba ka kali kaba u niah ka la tynrah ia kwei pat ka trok kaba wan na ka liang pyrshah.
Katei ka kali Pick Up kaba niah da u Wenly Vaichei na Saitsama ka dang pyrshang ban knieh sha khmat ia ka trok kit dewbilat bad kawei pat ka trok 12 shaka kaba dang wan na kawei pat ka liang kam lah kiar shuh bad katei ka Pick up ka la tynrah ia ha ka jingniah sted kaba la palat, iathuh ki paidbah.
Katei ka Pick UP ka kit ia ki dieng ba la dep ot lyntang kaba lon be-ain ban khaii lada kit shabar ka Industrial Estate kaba don ha Khliehtyrshi.
“Ngin tohkit halor kane ruh", la ong uwei na ki pulit.
Hakatei ka jingjia u nongbud jong utei u driver, uba kyrteng u Reedem Vaichei u la mynsaw jur.
Haba peit ia katei ka kali la iohi ka met sha pdeng surok katba ka khmut pat ha khmut ka trok.
Kane ka la jia ha ka por kumba 2:30 eie janmiet.
Shillong, 15 Nailur:Kawei ka khynnah samla ka la shah batbor ar snem kynthih ha la u jong u kñi jong ka, katei ka jingjia ka la jia ha Jaiaw Laitdom, Shillong ha kaba uwei u rangbah uba la tip kyrteng kum u Lampher Kharpran,50 snem karta u la batbor ia la ka jong ka pyrsa naduh u snem 2010 haduh u snem 2012 hynrei katei ka jingjia ka la paw pyrthei hadien san snem da ka jingphla jong katei ka khynnah kaba dang 17 snem karta, kaba la pyntip ia katei ka jingjia sha ki pulit ha ka sngi balang.
Shillong,15 Nailur:Ka KHNAM State Youth Wing ka la leit ban jurip ia ka jingdon ki nongñiah kali bar jylla ha kane ka nongbah Shillong ban tip hato ki don ne-em ia ki laisen bylla ne ka Labour License.
U President ka KHNAM YW u bah Thomas Passah u la iathuh ba tang 3 tylli ki jaka ieng kali ba ki la leit jurip kata ka Laban, Mawprem bad Polo ki la lap ba katba kylli Labour Laisen kitei ki bar jylla ki kyrngah khlieh, “Ym don uwei ruh uba ngi kylli u ban don ia ka Labour License" ong u bah Thomas haba ia kren bad u Rupang.
Ula ong ba 3 tylli kitei ki jaka ieng kali ba ki leit kylli u la lap ba ki don kumba 90 ngut eiei ki nongniah kali bar jylla kiba ki la kylli hynrei uwei ruh ym don uba ioh laisen na District Council.
La kylli na u bah Passah hato kitei ki bar jylla ki dei kiba naei, “Ym tip ki dei kiba naei ruh, ki dei kiba bha ne kiba sniew, kumno ngin tip haba tang ka Labour License ruh kim don" u la ong.
Na kata ka daw u bah Passah u la ong ba ka long kaba donkam ia baroh ki bar jylla kiba niah kali kamai hangne ha kane ka jylla ba kin don ia ka laisen khnang ban tip ia ka tynrai naei u wan, u dei shnong naei.
Hadien katei ka jinglap jong ka, ka KHNAM Youth Wing ka la leit ban ia kynduh ia u EM incharge ka tnad Labour ka KHADC u bah Donkupar Sumer ba un shimkhia ia katei ka kam namar ba katei ka lah ban pynshlur ia ka jingwan rung kyrthep ki mynder sha kane ka jylla ha ka dur jong katei ka kam niah kali bad nalor kata u la ong ba ka ktah ruh ia ka pla tyngka jong ka Council.
Ha katei ka jingiakren bad u EM u bah Passah u la ong ba u bah Don Sumer u la ong ba ka District Council ka shem jingeh bha ia katei ka kam namar ka jingduna palat ki pulit Enforcement hynrei u la ong ba un shimkhia bad ban leh eiei.
Haba ia kren bad u bah Don Sumer pat u la ong ba un sa khot ia baroh ki bar jylla kiba niah kali kamai ha kane ka jylla bad un khot ruh ia ki trai kali kiba dei ki Khasi ba ki dei ban pynthikna ba u nongbylla jong ki u dei ban don ia ka Labour License bad ia kane ka kam u la ong ba un khot lang ruh ia ki Association jong ki kali kamai ban iarap ban pynithuh ia ka jingdon jong ki bar jylla ba niah kali kamai.
Haba la kylli katno uwei u nongniah kali u hap siew sha ka District council na ka bynta ka Labour License, u la ong ba ki Skill ki hap siew T.200 tyngka na bynta ka 179 sngi katba ki Unskill pat T.100 tyngka na bynta ka 179 sngi.
La kylli biang kumba ka long mynta katno ngut ki nongniah kali kiba die ki bar jylla kiba la dep ioh Labour License u EM u la ong ba kumba ka long mynta u dei uba dang shu shimti thymmai ia katei ka kam bad un dang hap ban bishar bniah shuwa ia ki rikod.
Shillong, 14 Nailur:Mynta ka janmiet, u Dr Mukul Sangma u la lum kyrkieh ia ka jingialang ka Congress Legislative Party (CLP) ha iing sah jongu ban pynthikna ba ka sorkar ka dei ban jop ia ka jingiatynjuh bor lashai ka sngi.
Hynrei katkum ka jingtip, bun ki MLA ki bym leit sha kane ka jingialang kaba pyni ba ka lah ban don eiei lashai ka sngi ha ka jingiatynjuh bor bad ka liangpyrshah.
Haba iakren bad uwei u MLA ka Congress, u la iathuh ba u la ioh jingtip ban don ka CLP, hynrei um lah ban leit namar ba um sngew khlain bha ka met.
U la ong ba ia ka jingiatynjuh bor lashai ka sngi, ym lah ban tip kumno kan jia namar ba kum u MLA ha ka liangsynshar um lah ban ong eiei kumno ban long.
“Ka jingiatynjuh bor kan long hapdeng ka liangpyrshah bad ka liangsynshar bad ma ngi ba don ha ka liangsynshar, ngim pat tip kumno kan jia lashai", la ong une u MLA ka Congress.
Hynrei ha kawei ka liang, la ioh jingtip ba ki don ki MLA ka Congress kiba pyrshah ia u Dr Mukul Sangma, ki la shah tyrwa kam ba heh ha u Dr Mukul Sangma ba kin ai biang ia ka jingkyrshan ia u.
“Ki don kumba ar ne lai ngut ki MLA ka Congress hi kiba shah tyrwa kam heh kum ka kam myntri sorkar ha u Dr Mukul lada kin kyrshan ia u lashai ka sngi ha ka jingiatynjuh bor", la ong ka tyllong khubor ba la iohlum.
La iathuh ba na ka liang u Myntri Rangbah u la bthah ia u Lamphang ka Iing dorbar u AT Mondal ba u dei ban shu leh beit da ka Voice Vote ne shu niew khlieh briew ban tip ia ka jingbun paid lashai ka sngi, namar ba tang shu ailad ban ia thep vote, la sngewthuh ba ka sorkar ka don hapdeng ka jingma ba shyrkhei wat ban khyllem ruh.
Shillong, 14 Nailur:Mynta ka miet ka la don ka jingialang sop sop jong ki Liang Pyrshah ha ing sah u nongialam ka Liang pyrshah u Dr.Donkupar Roy.
Katei ka jingialang ka dei kaba la shim kum ka jingialang kaba buhrieh bha (Top secret) namarba ka dei ka plan jong ki Liang Pyrshah ba kin iaid ha kano ka rukom ha ka sngi kaba bud kaba dei ka sngi ba yn ia thalaiñ ha ing dorbar thaw-aiñ ban pyni ba kim don jingshaniah shuh ia kane ka sorkar ba mynta.
La iathuh ba katei ka dei ka jingialang kaba ia shong tang da ki seng kiba don ha ka Liang Pyrshah kata ka UDP, NPP katba ka HSPDP pat kaba ia snohkti lang ban kyrshan ia katei ka NC pyrshah ia ka sorkar kam shym la donlang.
Kumba ka long mynta ki tyllong khubor ki la iathuh ba ki la ioh jingkyrshan ruh na ki MLA shimet ia katei ka NC, hynrei kiba la wan shakhmat ban pynthikna ki don dang ar ngut bad haduh ba thoh ia kane ka khubor ka jingiakren bad kiwei pat ki MLA shimet ka dang iaid shakhmat.
Ki tyllong khubor ki la iathuh ruh ba ym tang ki Liang Pyrshah kiba dang plan janai kumno ban pynkhyllem sorkar hynrei la ong ba ki MLA Congress ruh kiba pyrshah ia u Dr.Mukul Sangma,myntri rangbah mynta ki dang pyrshang ban thaw pyrthei kumno ban pynkhyllem noh ia kane ka sorkar ba mynta.
La iathuh ba shuwa ba kan long ka jingialang ki Liang Pyrshah ha ing u Dr.Don ka la don ka jingiakynduh hapdeng u James K Sangma, MLA ka NPP bad u Ma Vincent Pala , MP ka seng Congress na Shillong Konstitwensi bad katei ka jingiakynduh ka long ha ingsah u Ma Vincent kaba don ha Nongrim Hills.
Hadien ka jingiakynduh bad u James K Sangma ki lad khubor ki la iathuh ba ka la don pat sa ka jingiakynduh ki MLA Congress pyrshah Mukul bad u ma Vincent Pala bad la ong ba katei ka dei ka jingiakynduh sop sop kaba la buhrieh bha.
Haduh ba thoh ia kane ka khubor ym pat shym la ioh jingtip satia kaei ka plan ba ki MLA Congress pyrshah Mukul kin pyniaid shakhmat hynrei ka la don ka jingsuba ba lada jia ba ka Liang Pyrshah kan ioh katto katne ngut ki MLA Independent bun na ki MLA Congress kin shu pep Dorbar beit.
Shillong, 16 Nailur:Sa tang 10 sngi kan dei ka sngi lyngkhuh sngi iap ba nyngkong jong u Maieid Hopingstone Lyngdoh ( Bam kwai ha dwar u blei) u MLA barim ka Nongstoiñ konsti-twensi bad u President rangbah barim ka HSPDP.Lah ban pynkynmaw ba u Maieid Hoping u la khlad noh ha ka 26 tarik u nailur, 2015 ha NEIGRHIMS hadien ka jingshitom kaba ban kham slem ia u.
Utei u rangbah u la long u MLA u bym ju shah pynrem tang shisien ruh na Nongstoiñ konstitwensi haduh ka sngi jingiap jong u.
Ka la don ka jingkhmih lynti na ki paidbah ba ka jingrakhe ia ka lyngkhuh sngi iap ba nyngkong jong utei u radbah ka West Khasi Hills bad ka jylla kan dei ka jingrakhe kaba donburom kaba yn pynsah kynmaw ia ki kam jong u ha West Khasi Hills khamtam eh ha sorbah Nongstoiñ.
Aiu ka HSPDP ka la pynkhreh na ka bynta ka jingrakhe ia ka lyngkhuh sngi iap ba nyngkong jong utei u rangbah?.
U Rupang u la ioh ban ia kren bad u General Secretary ka seng HSPDP uba dei ruh u MLA ka Mawshynrut Konstitwensi u bah Witting Mawsor ban kylli na u kaei ka jingpynkhreh ka HSPDP.U bah Witting u la ong ba kan don ka jingialang jong ka HSPDP hangne ha nongbah Shillong ha ka 20 tarik mynta u bnai ban pyrkhat ia katei ka lyngkhuh sngi iap u Maieid Hoping.
U la ong ba yn shong pyrkhat ha katei ka jingialang ka ban long hynriew sngi shuwa katei ka sngi kiei ki kam ban leh.
Shuh shuh u la ong ba kawei na ka thong jong ka HSPDP ban pynsahkynmaw ia u Maieid Hoping ka dei ban pyndep noh ia ka ophis treikam jong katei ka seng kaba don ha nongbah Shillong marjan bad ka Shillong College, u la ong ba ka kam ka la iaid shaid shaid hynrei u kren artatien pat ba yn lah ban pyndep ia ka shuwa katei ka sngi ka 26 tarik u nailur.
Nalor kate iu la ong ba kan don ka jingialum lang ha Nongstoiñ ha ka 26 tarik ban kynmaw ia ki kam u Maieid Hoping ha kaba kan don ka rwai ka siaw bad kiwei ki prokram.
U la ong ba ka seng HSPDP ka don ka thong ban pynsahnam ia u Maieid da kaba tei mot ha ophis jong katei ka seng hynrei ia kitei ki kam u la ong ba yn pyndep syndon ha u 2017 ka sngi ba ka HSPDP kan dap 50 snem bad ha katei ka juh ka sngi yn pyllait ia ka kot sah kynmaw.
Nongpoh, 15 Nailur:Kumba naduh kaba sdang ka KSU, North Khasi Hills District (NKHD) ka la pynpaw ia ka jingpyrshah kaba jur, haba iadei bad ka jingthmu ka sorkar ban pynrung kyrteng ha ka thup u Aadhar number, mynta ka sngi ki nongialam ka KSU ki la hiar sha ka ophis u Deputy Commisioner ka Ri Bhoi, da kaba thmu ruh ban pynsangeh jubor ia katei ka jingpynrung kyrteng ia ki paid nongshong shnong.
Ki nongialam ka KSU, North Khasi Hills District ia kaba la ialam da u General Secretary, u samla Lambok Rymbai lem bad ki dkhot ki la leit ban khang bad dawa ruh na u Research Officer ka Planning ba dei ban sangeh katei ka kam pynrung kyrteng bad shipor ka la don ka jingsangeh hadien ba la rung da ki nongialam ka KSU ha kamram ba pynrung kyrteng ïa u Aadhar Number, hynrei tang hadien shipor kane ka kam pynrung kyrteng ka la bteng biang bad ki paidbah ki la wan ban thep kyrteng biang na ka bynta ban ioh ïa u Aadhar number.
Hynrei kane ka jingthmu da ki dkhot ka KSU ban pynsangeh ia katei ka jingpynrung kyrteng, ka la pulom noh hadien ba u Deputy Commissioner ka Ri Bhoi, u P.C Gotmare u la pynmih da ka hukum ban bteng biang ia kane ka kam pynrung kyrteng, wat haiden ba la wan khang da ki nongialam ka KSU.Ka nongrim kaba pynlong ia ki nongialam ka KSU ban khang ha kaba pynrung kyrteng ia u Aadhar number ka dei ruh ba naduh kaba sdang shuwa ban pyntreikam ia u Aadhar number, na ka liang ka KSU ka la phah ruh ia ka dorkhas sha ka DC barim ka Dr.Pooja Pandey, ha kaba shipor la sangeh noh ia katei ka jingpynrung kyrteng ha ka thup u Adhaar number, hynrei mynta pat tang mar ia wan une u DC ba thymmai la bteng biang ka thep kyrteng Aadhar, khlem da burom ia ka rai kaba la dep ban iakren naduh ki ki nongialam niam lem bad bad ki riew pawkhmat ka Distrik.
Hadien jong kane u samla Lambok Rymbai, haba iakren bad ki Nongthoh khubor, u la ong ba ka nongrim kaba pynlong ia ka seng ban leit khang ia kane ka kam pynrung kyrteng ia ki paidbah, ka dei namar ba kum ka seng ka pyrshah jur haba iadei bad kane ka jingpynrung kyrteng Aadhar, namar ba bun na ki paidbah ha ka Distrik bad khamtam ki paidbah na ki thain Nongkyndong kim pat ioh jingshai halor u Aadhar number.
“Ha ka jingshisha ka bor District Ri Bhoi, ki la dei ban pynlong shwa ia ka jingpynshai paidbah halor u Aadhar number shuwa ba kin pyntreikam, namar kumba ka long bun na ki paidbah ki dang sah ha ka umdum, namar ka jingbym ioh ia ka jingshai kaba tikna ia ka jingtreikam jong u Aadhar number bad ka kajuh ka por ka daw kaba pynlong ia ka seng ba kan pyrshah jur ka dei namar lyngba jong ka jingpynrung kyrteng Aadhar, kan long pynban ka kabu ia ki bar jylla ban shim kabu na ka bynta ban wan buhai shnong ha ka District ne ha jylla ruh kumjuh" ong u samla Lambok Rymbai.
U la ong ruh ba ka seng ka sngewlyngngoh ruh ba u DC um shem la buddien iaka Dorkhas ba la phah sha ka DC barim, namar ha katei ka por ka la don ka jingiapynbeit naduh ki nongialam niam bad ki riew rangbah ha rynkat ki nongialam ka seng, na ka bynta ban sangeh noh shipor ia kane ka jingpynrung kyrteng, hynrei mynta pat une u DC ba tymmai, u la pyntreikam beit ia akne ka kam thep kyrteng, khlem da burom ia ka jingsngew ka seng bad ki paidbah, bynrap u samla Lambok Rymbai.
Khatduh eh ka seng ka la shim ia ka rai ba kan dang bteng ia kane ka jingpyrshah halor kane kam pynrung kyrteng ia u Aadhar number bad ha kajuh ka por ka seng ka la dawa ruh na u DC, ba u dei ban pynlong ia ka prokram ai jinghikai kaba bniah sha ki paidbah, khang ba ki paidbah ki ioh ia ka jingshai bad sngewthuh ia ka jingmut jong u Aadhar number bad ka seng kan sa shong pyrkhat bad ki nongialam ka sengkmie bad kaei ka rai kaba ai da ka sengkmie ka seng kan ieng pyrshah kumba la ialam da ki nongialam halor ka nongrim ba ka seng ka ieng ban iada na ka jingwan rung kynthep ki bar jylla, u la bynrap.
Haba ia kren bad u DC ka Ri Bhoi, u P.C Gotmare halor kane ka jingwan khang ka KSU ban thep kyrteng Aadhar ia ki paidbah ha ka ophis treikam jong u, u P.C Gotmare, DC ka Ri Bhoi, u la ong ba kum u DC um lah ban pyrsangeh ia ki paidbah na ka bynta ban thep kyrteng ban ioh ia u Aadhar number, namar kane ka jingpynrung kyrteng ban ioh Aadhar number ka dei ka jingbtah jong ka sorkar jylla.
Kumba la kynnoh da ki nongïalam ka KSU ba la pyntreikam ïa u Aadhar number khlem da ai jinghikai sha ki paidbah, u P.C Gotmare u la ong ruh ba ka ophis jong u shuwa ba kan pyntreikam ban thep kyrteng ïa ki paidbah ban ioh Aadhar number la dep ban pynlong ïa ka prokram ai jinghikai sha ki shnong bad na ka liang ka ophis ka la dep pynmih ruh ki jingpynbna ha ki kot khubor halor ka jingthmu u Aadhar number bad la dep phah pynshai ruh wat ha ki Radio bad kumjuh ruh na ka liang ka ophis DIRP ruh ka ju pynbna paidbah ha man la ki shnong shuwa ban pyntreikam halor ka jingthmu jong u Aadhar number.
U la pynshai ruh kumba la kam da ka KSU ba ka Ruling ka Supreme Court ka la pynbna ba u Aadhar number um da donkam haduh katta katta ia ki paidbah, u la ong ba um lah ban shim ia ka rai la ka dei kaba donkam ne kaba ym donkam, hynrei kum u ophisar ka sorkar u hap ban pyntreikam katkum ka jingbtah jong ka sorkar ban pyntreikam, u la ong.
U la ong ruh ba u sngewthuh ia ka jingsngew ka seng bad ki nongialam niam ba ki la pyrshah halor kane ka jingthep kyrteng ban ioh Aadhar number ki paidbah, hynrei na ka liang jong u pat um lah ban leh ei ei, namar ba ka dei ka jingbthah na ka sorkar, u la ong ba ka ophis jong u ka la rai ruh ban pynlong ia ka jingialang ha ka ophis treikam jong u ha ka 19 tarik bad ki nongialam ka KSU na ka bynta ban iakren sngewthuh halor ka jingpyntreikam ia u Aadhar number ha ka District, la bynrap u P.C Gotmare, DC ka Ri Bhoi.
Shillong, 15 Nailur:Ka Liangpyrshah ka la weng noh ia ka jingiatynjuh bor pyrshah ia ka sorkar MUA-II ba ialam da u Dr Mukul Sangma hadien ba la iatai haduh hynriew kynta hapoh ka iing dorbar thaw ain myntae ka sngi; hapdeng ka jingsngew lynga na ka liang synshar khamtam na u Mynti Rangbah shi sngi shwa ban iatynjuh bor.
Ia kane ka mat bym shaniah shuh, ia ka sorkar la rah da u MLA ka Nongkrem u Bah Ardent M Basaiawmoit lem bad u James K Sangma bad u Dr Jemino Mawthoh, la weng noh hadien ba la talain 6 kynta naduh 12 baje mynsngi haduh 6 baje janmiet.
Ka jingweng noh ia ka jing ia pyni bor, ka long hadien ba ki MLA ka liangsynshar khamtam ki MLA Khasi kiba byrthen kum u pyrthat rkhiang na madan ban pynkhyllem ia u Dr Mukul Sangma, ki la pyndem tdong toin, ynda ki la rung ha ka iing dorbar ne kum ki Ksan Rympei Rem Dorbar kumba ka ktien ki riew Tymmen.
Ki MLA ka liangpyrshah ki don tang 14 ngut kynthup 8 UDP, 4 HSPDP bad 2 NPP, ba kyrshan ia kane ka NC ha kaba ki la shah shet noh ha ki MLA ka liangsynshar ha ka khyllipmat shwa ban rah iakane ka NC ban iattynjuh bor bad ka sorkar.
Haba shim bynta ha kane ka jingiatainia, u nongialam liangpyrshah u Dr Donkukar Roy u la ong, “ha ka ktien Khasi, ki ong Ksan Rympei Rem Dorbar kaba mut kito kiba kyrkait na iing hynrei ynda la rung ha dorbar ki shong jar jar".
Kane ka jingkren jong u Dr Don ka la thew sha kito ki MLA na ka liangsynshar kiba la pynshlur ia ka liangpyrshah ban rah da ka jing tynjuh bor, ha kaba ki la kob ban leh kumne kumtai ban pynkhyllem ia u Dr Mukul Sangma katba ka kam pat ka long da khongpong.
“Ki ong ngan leh ia kane, ngan leh ia katai, ngan leh kumne kumtai, hynrei ynda ki la rung ha iing dorbar ki sngap jar jar.
Kaei ka ban jia ia ka jylla lada ngi ioh ia kum kine ki briew.
Bun bah na ki MLA na liangsynshar ki la tieng ioh shah pynduh jinglong MLA hynrei ki dei ban sngewthuh ba um Lamphang um lah ban pynduh MLA khlem ai ia ka lad ba kin pynshai", la ong u Dr Donkupar.
U Dr Donkupar u la ong ba haba sdang, ka jingdon jong ki MLA ban kyrshan ia ka jing pynkhyllem sorkar ka la kot sha ka 32 ngut, hynrei mynta ynda la rung ha iing dorbar ym don shuh uwei ruh ban kyrshan.
Katkum ka jingong jong u Dr Donkupar, ka jingthmu ban wanrah ia ka jing ia tynjuh bor, ka don ar bynta, kawei ka long ban pynkhyllem ia ka sorkar bad kawei pat ban pynsngew ia ki mat ba ki paidbah ka jylla ki la iakynduh.
U la kdew ia ki kam bym ler ka sorkar naduh ka jingpdiang ia ka ain bat ar kam jong ki MLA kum ki MDC, kaba khlem lerkam haduh kine ki sngi, ka jingsniew ki surok ha baroh kawei ka jylla, ka jingbiang ka bording, ka jingtlot ka pule puthi ha kane ka jylla nalor bun kiwei ki daw.
Shwa ia kane haba wanrah ia kane ka liangpyrshah u Bah Ardent u la ong ba ka jingwanrah ia kane ka jingtynjuh bor, kam mut eh ka jingpynkhyllem ia ka sorkar tang namar ba bym don ka number ban ia niew briew hynrei ban pynsngew sha ka sorkar ia ki kam ba ka leh bakla ba ka dei ban pynbeit.
“Ngim shym la ioh lad thikna ban iakren ia ki mat ba ktah ia ki paidbah namar ka jinglyngkot palat ka por bad na kata ka daw, ngi sngew ba ka dei kaba biang eh ban wanrah da ka NC ban jyrwait skhor ia ka sorkar", la ong u Bah Ardent.
Ha ka jingkren, u Bah Ardent u la ther ia ka sorkar ka tlot ban ai ia ka jingiada ia ki kynthei na ka jingshah ban bein ha kane ka jylla kaba nang jur katba nang mih ki sngi.
Nalor kane, ka jylla ka don hapdeng ka jingkyrduh pisa kaba jubor bha ha kaba ki nongtrei kontrak ha ki kam sorkar kim ioh tulop shuh, katba ka sorkar pat ka lapmiet ban khawai ia ki kam sngewbha suda.
U la ong ba kiba bun bah ki jingtrei ki la sahkut khongreng katba shaba leit ha kylleng ki jaka ha ka jylla bad ka daw ka dei namarba ka sorkar kam don pisa.
Ka Crowborough Hotel, ka iing Municipal, ki surok bad kiwei ki kam bym lah shuh ban niew tang.
Ha kawei ka liang haba weng noh ia kane ka NC, u Bah Ardent u la ong, “Wat la ka liangpyrshah kam don ki number ban iaynjuh bor hynrei ka la jop namar ba ka NC ka la pynlong ia baroh ki dkhot liangsynshar ban wan tista sha ka iing dorbar bad ban shong tip sngi".
Na ka liang u Lamphang ka iing dorbar u AT Mondal, u la ong ba kane ka dei lehse ka sien ba nyngkong ba ia ka jingia tynjuh bor la weng noh.
“Ha kano kano ka bynta haba wanrah ia ka NC, ka dei ban don ka jingiatynjuh bor hynrei ka Meghalaya ka pyni ia ka nuksa kaba bha", la ong u Mondal.
Nongstoin, 15 Nailur:Hadien ba ki pulit ka Nongstoin ki la ioh ia ka jingujor na ka kong Mesilda Marbaniang, kaba dei ruh ka kmie jong ka khynnah 15 snem kaba la shah leh be i jot ha ki 6 ngut ki dakaid ha kawei na ki jaka ha ka shnong Myriaw, kaba la jia ruh ha ka 11 tarik mynta u bnai, ki pulit ki la pynlong ia ka jingthwet kaba jur ban ioh kem ia kitei ki dakaid.
Shuh shuh da ka jingtrei shitom jong ki pulit ka Nongstoin, mynta ka sngi ki pulit jong ka Nongstoin police Station, ki la ioh ban kem noh ia ki 7 ngut ki dakaid kiba don kti ban leh ia ka kam pap kam sang ia katei ka samla kaba dang 15 snem ka arta.
Na ka liang jong u SP ka West Khasi Hills bah S.Nongtnger haba ia kren bad ki nongthoh khubor mynta ka janmiet u la ong ba ia kitei ki 7 ngut ki dakaid la tip kyrteng kum u Dionstar Marngar 16 snem, u Rickystar Marngar 18 snem, Poiningstar Marngar 18 snem, Nisphirlang Marngar 16 snem, Khwardingstar Marngar 16,snem, Claverstain Marngar bad u Shaitstar Marngar 19 snem.
U SP u la iathuh ruh ba kitei baroh ki dakaid ki la phla ba ki la leh ia katei ka kam bad baroh 7 ngut ki dei kiba na ka shnong Mawkohmoit kaba hap hapoh ka shnong Myriaw West Khasi Hills District.
Na ka liang jong ki pulit ki la register case pyrshah ia ki case NO 84(9)2016 U/S 9(g)/10 of POCSO ACT, hadien pat la aiti noh sha kashari.
Shillong, 15 Nailur:U MLA ka UDP na West Shillong u Bah Paul Lyngdoh, u la ther ia ki MLA ka Congress ha kane ka jylla kiba la lapmiet ka leit tang sha Delhi khah khah haduh ba ki Air Hostess ha Eroplein ruh ki la ithuh kyrteng lut ia ki namar ba ki leit ki wan jan man ka sngi ban kynduh ia ki heh ka AICC.Haba shim bynta hapoh ka iing dorbar thaw ain halor ka jing bym shaniah shuh, pyrshah ia ka sorkar u Dr Mukul Sangma mynta ka sngi, u Bah Paul u la ong ba ka long kaba thamula ba ki MLA ka Congress kiba don ha kane ka jylla ha jaka ban pynleit jingmut ban leit jurip ia ki jaka ha ka jylla, ki la leit pynban sha Delhi haduh ba kim don por ban don ha jylla.
“Ki Air Hostess ki la ithuh lut ia ki MLA ka Congress na Meghalaya namar kham bun ka por ki pynlut ban kiew ban hiar na Shillong sha Delhi ha liengsuin ban kynduh ia ki heh ka AICC tang namar ba ki MLA jongka ki bunkam ban rah NC ia u Myntri Rangbah jongki", la ther u Bah Paul.
U la ong ba kane ka pynshisha ba wat ki heh ka AICC na Delhi ruh ki la wan khari khari sha kane ka jylla namar ba ki para MLA ka Congress kila bunkam ban rah NC ia u Myntri Rangbah uba dei u nongialam jongki.
“Kaba lyngngoh ka long ba kane ka sorkar MUA-II ka don 44 ngut ki MLA ha ka iing kaba 60 ngut, hynrei ka dang don hapdeng ka jingsynjor", la ong u Bah Paul.
U la ong ba kane ka sorkar ka lah ban don ka jingbun paid hynrei ki number kim lah ban pynthikna ia ka jingkhlain bad ka paw ba kane ka sorkar don ki nongialehkai ba pyrshang ban thep ia ka bol sha ka kol lajong haduh ba kam don por shuh ban pynleit jingmut ban trei na ka bynta u paidbah.
U Bah Paul ula ong ruh ba kane ka sorkar ka lah ban neh haduh san snem hynrei kan nym don ka jingkynmaw eiei ia ka namar ba ka shu long tang kum ki riew madan khlem ki kam ba seisoh.
“Don ki briew ba im palat shi spah snem ruh, hynrei ngim kynmaw eiei ia ki hynrei don kiba im tang 30 snem hynrei ki dei ki khlaw wait bad ngi kynmaw ia ki", la ong MLA ka UDP.Shillong, 15 Nailur:Haba iohi ba ka sorkar kan neh, u Myntri Rangbah u Dr Mukul Sangma haba pyni nia ia ka jingshah kynthah ha ki liangpyrshah, u la ong ba ka jingai jingmut jong ki dkhot na ka liangpyrshah ki long kiba kordor ha kaba ka sorkar kan shim ban pyntreikam ha ka jingtreikam ka sorkar bad kyrpad ba kan weng noh ia ka jing tyrwa bym shaniah shuh ia ka sorkar.
Ha ka jingjubab jongu, kaba neh kumba 2 kynta tam eiei hapoh ka iing dorbar, u Myntri Rangbah u la ong ba kubur ba ka jylla ka don hapdeng ka jinghiran pisa hynrei kam poi sha u pud ban kynduh jingeh namar ba ka sorkar ka don ki buit ki lad ban thawlad ban pynlait na ka jingeh.
U la ong ba ka jingkhang dewiong ka NGT ka lah ban buh jingeh ia ka sorkar namar ba ka duh khajna kumba 6 spah klur hynrei ka sorkar ka don ka lynti ban weng ia kane ka jingeh.
Ha kajuh ka por, u la ong ba lada ki briew kiba im mynshwa na u dewiong, ki duh ban phah skul ia ki khun ki kti tang hadien katto katne por ba la khang dewiong, shaei pat ki buh ia ka pisa ba ki la kamai bun snem.
“Lada ka long ha kane ka dur, ka pyni ba ka jingtih dewiong ha kane ka jylla kam ai jingmyntoi eiei", la ong u Dr Mukul Sangma.
U la ong ba ka sorkar kam shong kli kti ban iakhun na ka sorkar India ban pynlait ia ka jingtih dewiong ha kane ka jylla khamtam ban pynbna da u President ka ri ban pynduh ia ka Para 12 A ban pynlait ia ki trai par dewiong na ka jingkam trai ka sorkar pdeng katkum ka Coal Nationalisation Act 1973.
“Haduh mynta, ngi dang iakhun bad buddien bad ka sorkar India halor kane ka kam", la ong u Dr Mukul.
Ha kawei ka liang u la pdiang ia ka jingai jingmut ki dkhot liangpyrshah ban pynthymmai ia ka rukom thungkam ha ki tnad sorkar.
U la ong ba ka long kaba shisha ba ka la don ka jingthungkam hi ha ki man ki tnad sorkar da ki ophisar ha kaba ka sorkar ka donkam ban pynbeit ia kane.
“Ym tang ki politishian kiba thungkam ha ki tnad sorkar hynrei kiba bun ki ophisar ruh kiba thungkam ia la kiba haiing hasem.
Ngi donkam ban pynbeit ia kane ka jingdkoh hynrei bunsien ban pynbeit ia kane, ngi kynduh ia ki jingeh", la ong u Myntri Rangbah.
Halor ka jinglong ka suk ka sain, u Dr Mukul u la ong ba ka jylla mynta ka la mad biang ia ka lyer ka suk ka sain ha kaba lada leit sha Garo Hills haduh mynmiet ruh lah ban iaid khlem don shuh ka jingma.
Halor ki skhim IBDLP, u la ong kane ka skhim ka la kyntiew ia ki kam kynshew jong ki paidbah nongshong ha ka kam kamai jongki naduh ka ri jingri, ka thung siej, ka jingthung dieng akar, ka jingshna surok lyngba ka jingiasoh lang bad kiwei ki skhim kum ka MNGRES ha kiba bun ki shnong.
Hadien ba la kren jrong bha, u la pynwai da kaba kyrpad ia ka liangpyrshah ban weng noh ia ka jing tyrwa bym shaniah, pyrshah ia ka sorkar namar ba na ka liang jongu bad ka sorkar ba u ialam, ka shah shkor ia ka jingai jingmut jong ki liangpyrshah.
Shillong, 16 Nailur:La bun bun bnai mynta ki don ki shnong kiba shongdum khlem bording ilektrik.
Ki shnong kiba don sharum Pynursla kum ka Maw-kliaw, ka Tyrngei, Maw-latang bad ki shnong ba marjan jong ka kim shym la ioh bording mynta la katto katne bnai, wat hadien ba ki la leit ban ujor sha ki bor ba dei peit ia katei ka tnad ruh.
Kat kum ka jingia-thuh u Sordar ka Lai Kyntoit u bah Rojian Khongshei u la ong ba ha Mawkliaw ki paidbah kim ioh bording la shibnai tam mynta kata naduh u nailar, katba ka shnong kum ka Mawlatang pat kam shym la ioh bording la san bnai mynta tam mynta naduh u bnai jymmang mynta u snem.
U bah Khongshei u la iathuh ba ki Matabor jong kitei ki shnong ki la leit ia kynduh ia ki bor ba dei peit ia katei ka tnad ha Pynursla hynrei haduh mynta katei ka tnad kam shym la pynshah shkor satia.
Katei ka jingbym shimkhia ka MeECL ka la pynsyllang ia ki paidbah katei ka thaiñ kiba hap ban shaniah ha ka bording ilektrik na ka bynta kiba bun ki jingdonkam jong ki.
Halor katei ka jingduh bording shen ka KSWO kawei na ki seng trei mon sngewbha ha katei ka shnong kan leit ban ia kynduh ia u SDO ba peit ia ka tnad bording ha Pynursla ban ia kren ba un pynkloi noh ia katei ka kam kaba la iaishah bun bun bnai bad lada jia ba kam urlong katei ka seng kan leit ruh ban ia kynduh ia ki bor bahalor kynthup ia u myntri sorkar ba peit ia ka tnad bording.
Shillong, 16 Nailur:U Myntri Rangbah ka jylla u Dr Mukul Sangma u la ong ba ka jingong ba ka sorkar pdeng kan ker sainar shiah naduh maw pud, ka dei kaba bakla bad kam don satia kum kata ka jingbthah na ka sorkar pdeng ha kaba iadei ban ker sainar shiah ha ki khappud ka India bad Bangladesh.
Haba jubab ia ka phang halor kane ba la wanrah da u MLA ka Nongkrem u Bah Ardent M Basaiawmoit, u Dr Mukul u la ong, “Ka tnad kam pohiing ka ri India kam shym la ai kano kano ka jingbthah ia ka sorkar jylla ban ker sainar shiah na zero line".
Hynrei u la ong ba ka la don ka jingpynbeit hapdeng ka sorkar India bad ka sorkar Bangladesh ba lada don ki shnong ba hapoh ka jingjngai ka 150 yard ne u maw pud, dei ban ker sainar shiah sha lyndet kata ka shnong bad ka jingker sainar shiah ha kata ka jaka, dei ban long tang kawei ka kynroh sainar.
“Ia kane la pdiang ka sorkar India bad ka sorkar Bangladesh ban ailad ba kito ki shnong ba don hapoh kane ka jingthew 150 yard, yn ker na u maw pud, hynrei kiwei ki jaka bym don shnong, ka jingker sainar kan long beit 150 yard na u Zero line bad ym lah ban iakren da kumwei pat", la ong u Myntri Rangbah.
U Dr Mukul u la ong ba ka jylla Meghalaya ka don 443 km ka jingjrong jong u khappud bad ka Bangladesh naduh Boldamgre ka West Garo Hills haduh Ratachera ha East Jaintia Hills district.
U la ong ba ka jingker sainar shiah hapdeng jong kine ki ri ka long katkum ka Joint India-Bangladesh Guidline for Border Aurhorities ba la mynjur ha u snem 1975 ha kaba la pdiang ba lada kine ki ar tylli ki ri ki donkam ban ker sainar kan long beit naduh 150 yard na u Zero line jong baroh ar tylli kine ki ri.
Nongpoh, 16 Nailur:Ki dkhot ka Hynniewtrep National Youth Front (HNYF) Northern Region, mynta ka sngi ki la ioh ban kurup haduh 8 tylli ki tyndong lyer shet, na kawei ka Auto Rickshaw kaba don ia u number ML 10A 7673, na jan ka Amit Restaurant kaba don ha Nongpoh.
Ia utei u nongsam beain ia kitei ki tyndong lyer shet, la tip kum u Bajan chakraborty na Byrnihat bad ha ka jingtohkit da ka HNYF, u la iathuh ba ia kine ki tyndong lyer, kaba u la wan ban sam beain sha ki Restaurant bad Hotel, u la ioh na ka Wankhar Gas Agency kaba don ha Byrnihat.
Kumta hadien ka jingtohkit ia utei u nongsam beain ia kitei ki tyndong lyer, na ka liang ki nongialam ka HNYF, Northern Region, ki la aiti noh sha ki pulit ka Nongpoh Police Station, khnang ba kin ioh ban leh ia kaba donkam bad ban pynshitom ia utei u briew, uba sam beain ia kitei ki tyndong gas, katkum ki kyndon jong ka ain.
Haba iadei bad kane na ka liang u Bah Marcus Marten, President ka HNYF, Northern Region, u la ong ba na ka liang ka seng ka kyntu ia ki bor ba dei peit ba kin shimkhia na ka bynta ban pynlong ia ka jingkhynra kaba man ka por, khnang ban khanglad ia kiba kum kine ki jingsam beain ia ki tyndong gas.
U la ong ruh ba kumba ka long mynta, ki paidbah ki shem jingeh ban ioh ia ki tyndong gas ha ka por kaba biang, hynrei ka long pat kaba lyngoh pat ba ia ki tyndong gas kaba dei ban sam sha ki paidbah la sam pynban sha ki Hotel bad Restaurant.
Khadduh eh na ka liang ka seng kyntu ia ki bor ba dei peit ba kin leh da kaba tyngeh ia kino kino ki Gas Agency, kiba donkti ha ka ban sam beain ia ki tyndong gas sha ki Hotel bad Restaurant, u la bynrap.
Shillong, 16 Nailur:U Myntri Rangbah ka jylla u Dr Mukul Sangma u la kyntait ia ka jingong ba ka sorkar kan ai kyrteng kum ka Times Square ia ka Iew Polo.
Haba jubab ia ka jingkylli ba la wanrah da u James K Sangma mynta ka sngi hapoh ka iing dorbar thawain, u Dr Mukul u la ong, “Ka sorkar kam shym la ai kyrteng ka Times Square hynrei ka jingong ban pynlong Times Square ia katei ka iew Polo, ka long ban pynlong ia ki paidbah ban sngewthuh ban ngin shna ia katei ka jaka kaban khring ia ki paidbah", la ong u Dr Mukul.
U la ong ba ka khun jongu ruh ka la buh jingkylli ia u da kaba ong, “balei phi kwah ban ai kyrteng Times Square, bad nga la jubab ba da kaba ong, ba ngi kwah ban pynsngewthuh ia ki paidbah ba ngin shna ia katei ka jaka kaban khring ia ki paidbah",.
Kham mynshwa, u Myntri Rangbah u la ong ba ka sorkar ka la kwah ban pynlong ia ka iew Polo kum ka Times Sqauer kumba long ha ka Times Sqauer ha nongbah New York ka America.
Ha kawei ka liang, u Myntri ka tnad sor u Bah Ronnie V Lyngdoh u la ong ba ka jingshna ia ka Iew Polo ka dang iaid ha ka jingpynkhreh ban shim jaka namar ba ki jaka ba la thmu ban tei thymmai, ki don ruh ba hap na ka jaka jong ki CRPF, jong ka Union Bank namar ba tang ki jaka ka sorkar ym pat dap ban pynheh ban pynitynnad ia katei ka iew.
U la ong ba ka bynta ba nyngkong ban shna kynroh la sdang hynrei namar ba ka sorkar ka donkam ban shna ia ki dukan ba heh, ki lynti suin, ki jaka lehkai ki khynnah, ka sorkar ka donkam ban iakren bad ki trai jaka ba kin ai bad hadien ba la ioh ia ka jaka, kan sa pynkhreh ia ka Detailed Project Report (DPR).
“Ngi la thaw ia ka komiti ha kaba iadei ban shim jaka na ka bynta kane ka jingthmu ha katei ka jaka", la ong u Bah Ronnie.
Shillong, 16 Nailur:Hadien 52 sngi ba u la shah rahbor ki pulit ki la lah ban pyllait im biang ia uwei u rangbah bad mynta u la wan phai ing.
Katei ka jingjia ka dei ha ka 26 tarik u Naitung, 2016 ha kaba ki pulit ki ioh jingujor na ka Smt.
Sunita Das ba u lok jong ka u Arabindra Kr.
Das,77 snem karta u la mih na la iing ha ka 25 tarik u naitung ha ka por 5 baje mynstep ban leit mareh step hynrei umwan phai ing shuh.
Ha ka por 7:15 baje mynmiet la don ba phone sha ka khun jong u ka Smt.
Ampa Das kaba shong ba sah ha Pune ba ladon ba rahbor ia u kpa jong ka.
La rejistar ia katei ka kam ha Sadar PS vide Case No.214(7)16 U/S 364(A)/34 IPC.La dawa T.2 klur tyngka na ki bahaing hasem ba kin pyllait ia utei uba shah rahbor.
Namar ba ka buh jingma ia utei uba shah rahbor ym shym la pynbna paidbah eiei.
Ki pulit SOT ryngkat bad ki pulit ka Assam, ki la trei ryngkat ryngkat ban ioh pyllait im ia utei u briew.
Dei ha ka 15 tarik mynta u bnai kata hadien 52 sngi, la ioh ban pyllait im ia u Das katba ki nongrahbor ki dang kit ia u hapoh kawei ka kali Maruti Van.
Ha katei ka jingjia ki pulit ki la ioh kem ia uwei u briew uba la tip kyrteng kum u Nurul Haque na Gamari, Ramkrishna Nagar, Karimganj uba donlang bad u Das.
Haduh ban da ioh pyllait im ki ba haing hasem kim pat siew pisa sha ki nongrahbor, ki pulit ki dang tohkit ban lap ia kiwei pat kiba donkti.
Nongstoin, 16 Nailur:Ki pulit jong ka Nongstion hynne ka sngi ki la ioh ban kem biang sa ia u wei u runar u ba la don kti ha ka kam leh beijot ia ka khynnah kaba 15 snem ka arta kaba dei na ka shnong Myriaw West Khasi Hills katta nalor ki 7 ngut kiba la shah kem ha ka sngi palei jong ka taiew.
Ki heh pulit ka District ki la iathuh ba ia u tei u runar u ba la ioh kem la tip kyrteng kum u Basnes Ryntathiang 20 snem ka arta u ba dei na ka shnong Mawkarah kaba hap hapoh ka Mairang Sub division.
Kum ban shu pynkynmaw ba katei ka jingjia ka la jia ha ka 11 tarik mynta u bnai ha ka wei na ki jaka ha ka shnong Mariaw ha ka por 6.
