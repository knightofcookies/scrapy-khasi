“Nga pynrem jur bad dawa da kawei ka sur khlem ïa peit ne sah liang ïano ïano; ba ngi kwah ban tip kaei kaba jia haba ngi shu sngap ïa ka jingïoh jingtip, ka long ba ka don kata ka jingkulmar bad lada ki kwah ban tip ïa kata ka jingtip ba janai, ngi dei ban ap ïa ka kaiphod kaba yn sa pynkhreh da ka CBI," ka la bynrap.
Ka Kong Ampareen ka la ong ruh, “ngim kwah ban don biang kum kane ka jingjia, hynrei ngim lah ban ïakylliang ïa ka umsnam da ka jingumsnam, kumta nga kyntu ïa ki paralok sengbhalang ban ym kwah ban ïa umsnam na ka jingumsnam.
"“Ka don ruh ka jingïohsngew ba ka don kata ka jingïaphet wir kita ki nongkhaïi dieng ha kata ka khlaw hapdeng ki ar jylla, bad ka Mukroh kam dei ka jaka ba don ka jingïa kajia bad ka dei ka jaka jong ka Meghalaya, hynrei ha kata ka jingïaphet wir ban ïaknieh ïa kita ki dieng, ka don kata ka jingtakhuh hapdeng ki nongshnong shnong bad ki pulit Assam haduh ban da duh ka jingim ki san ngut ki nongshnong shnong bad uwei u Forest Guard na Assam," ka la bynrap.
Ka kong Lyngdoh ka la kyntu ïa ki sengbhalang ban ai noh ïa ka jingsuk ha ka jylla bad ‘lada ki ong ban wan ban shim bynta ha ka jingthang mombati, ngin wan lada ki ong phong lama ïong ngin phong hynrei ha kum kane ka por ba ki khynnah skul ki khlem ïoh shuh ïa ka jingpule kaba pura na ka daw ba don u khñiang jingpang, ki dei ban ailad ïa ki khun samla kiba leit sha ki jaka pule’.
“Ha ka kyrteng jong ka jingieid jaitbynriew, ym dei ban ïuh roit ïa ka hok jong kiwei pat ki nongshnong shnong.
Ïa ka shongsuk shong shngaiñ ym lah ban thied da ka spah ka tyngka, lah ban ïohi ïa kita lada ngi sngewthuh lang bad ïakren ïa kajuh ka jingkren bad dawa ia kajuh ka jingdawa da kawei ka sur khlem da don kano kano ka jingkulmar," la ong ka kong Ampareen.
Ka la ong ruh ba ha kum kane ka por donkam ia ka jaitbynriew ba kan puson.
“Lada khang ïa ki kali Assam, kaei ka jingmih nangta, la ïohi mynta ka sngi ki petrol pump ki la khang namar ba kim kwah ban wan sha ka jylla Meghalaya.
Lada ka jylla kam lah ban ai tang ka jingshngaiñ ïa ki, ka mut ba kim treh ban wan shane.
Kumta kaei ka ban bud ka long ka jingshah set ïa ki marbam mardih, ki dawai dashin, ki nongleit nongwan bad ki kynhun pyrkhat ki dei ban phah ïa ka jingai jingmut sha ka sorkar khnang ba ka sorkar jylla kan ïoh ban rah ban ïakren ïa kine bad ka sorkar Assam," la bynrap ka Kong Ampareen.
“Nga ai ka jingsngewlem ïa ki bhahaïing hasem bad ïa ka jingkhublei ïa baroh ar tylli ki sorkar kiba la shimkhia mardor ïa kane ka bynta ban phah da ka jingïarap sha kine ki longïing," ka la ong.
Halor ka sienjam jong ka sorkar ban khang internet; ka Kong Ampareen ka la ong, “kawei kaba nga la ïohi ka long ba ka jingkhang internet ka long ban tem ïa ka jingpyntip kaba bakla.
Hap don hi khyndiat ka jingpyrkhing.
Myn shisngi mynstep ngi la ïohi ïa ka video ba shah pynïap ki paralok bad ngam tharai ba ki dei ban pynphriang ïa kum kito ki video, kum ka dak ban sngewsynei lang ïa ki bahaïing hasem.
"Ka la bynrap ruh bad ong ba lada hap ban pyrkhing, ‘ai ngin kyrshan lang bad ka sorkar.
“Ha ki snem ba la dep haba jia kawei ka jingjia ha Mawlai, ka jingkhang ïa ka internet, ka la ïarap ban pyntem ïa ka jingkulmar bad kane ngan ieh ha u paidbah ban rai lang bad peit lang hynrei ban ïa kaba shah ban klang ka ding ban pynmynsaw, dang lah ban tem ïa kane ka jingïakynad," ka la ong.
“Phin theh petrol ne da ka umpjah; ka dei ha ngi bad nga tip ka don ka jingeh kaba khraw ïa ki khun samla kiba dang pule, hynrei ki wifi ki don kumta kan ym ktah palat bad ban shu pyntem shipor, ka don ka jingïarap hynrei ym ban pynsangeh bun sngi, hynrei ai ngin kyrshanlang ïa kane ka sorkar," ka la bynrap.
Ka United Democratic Party (UDP) jong ka Ranikor Circle ha ka27 tarik Naiwieng, ka la pdiang sngewbha ïa ki nongkyrshan ba dang wan rung thymmai sha ka Party ha ka jingïalang ba la pynlong ha shnong Rangthong – Mawthynrew, South West Khasi Hills District.
Ïa kiba wan rung thymmai, la pdiang burom da u President jong ka UDP Ranikor Circle u bah G.G.Bung Snaitang ha ka jingdonlang u MLA ka Ranikor u bah Pius Marwein.
Ki la ïoh ban pdiang burom ïa ki rangbah ki samla bad ki longkmie kiba dei na ka party NPP bad na ka Congress kiba la wan pynïasoh ïalade sha ka UDP.Ïa kane ka jingïalang la pynlong ha shnong Mawthynrew South West Khasi Hills District.
Ym don ka roi ka par hadien ba la shim ma u kum u nongmihkhmat, baroh ki skhim kiba dei na ka bynta ki paidbah u la dep ban ai bad shibun ki kam pynroi u la leh na ka bynta ka konstitwensi jong u ha kaba ïanujor ha ki 20 snem ba la dep ha ka por ba dang long MLA u M.M.Danggo ki ju don ki jingsam skhim tang ynda la jan ka elekshon.
Ha kaba ïadei bad ka Ranikor konstitwensi na ka bynta ka elekshon 2023, ka UDP ka dang sngew skhem ban ïoh biang ïa ka jingjop lyngba da ka ka jingsakhi ha baroh ki shnong naduh ki shnong Khasi bad ki shnong Garo sha khappud ka Bangladesh ki ju pdiang sngewbha ia ka UDP.“Ka jingwan pyniasoh ki paidbah kam dei ka jingkwah hi ki paidbah, ym ka jingleit khroh hynrei ki paidbah ki iohi ia ki rukom trei kam jong u ha kine ki 4 snem ba la dep.
U la ong ba nangne shakhmat kin sa don bun ki briew kiban sa wan ban pynthame ïa ki ryngkat ki jingkular kiba bun jait ki ju mih tang ha ki por elekshon shwa ban kut ka san snem jong ka jingjied nongmihkhmat.
U la ong ruh ba ym tang katta ki wan iuhkjat ruh ha ki shnong ki thaw bad wat haduh ha manla ki ïing briew kata tang shisien san snem ynda ki la jop kila klet noh ïaki.
U bah Pius Marwein u la ong ba um kwah ban kular ïa kaei kaba um lah ban leh da kaba kular thok ïa ki paidbah hynrei ka kam ka kren khamjam ban ia ka ktien.
Katba u Bah G.G.Bung Snaitang u la ong ba ha ka Ranikor constituency haduh mynta ki dang don tang ar ngut kiba ban ia aireng ha kane ka elekshon MLA 2023, kata tang u Bah Pius Marwein na ka UDP bad u bah M.M.Danggo na ka NPP, ïa kiwei pat la ïohi tang ha ki khubor bad ki social media.
Kan long ka jingduh nong kaba khraw ïa ka United Democratic Party (UDP), ha kaba u wei na ki dkhot u ba la wan ban pynïasoh bad ka seng u Samuel Sangma shen un sa pynïasoh noh ïa lade bad ka Bharatiya Janata Party (BJP).
Katkum ki tyllong khubor, la pynskhem ba u Sangma shen un sa pynïasoh noh sha ka seng ha une u bnai ban wan ha Tura.
U Samuel Sangma u dei uba la mih khmat haduh 4 sien kum u MLA jong ka Dalu, West Garo Hills district (2003 bad 2008) bad na Baghmara South Garo Hills district ha u snem 2013 bad 2018.
Une u MLA u la pynïasoh sha ka UDP kum u dkhot jong ka ha ka 16 tarik Nailur, 2018.
Da ka rai jong u Sangma ban kynthih nkh sha ka wei pat ka lieng , kane kan ktah shibun ïa ki kynhun seng saiñ pyrthei riewlum kiba pyrshang ban ïoh bam ïuh kjat sha Rilum Garo.
Katkum ki tyllong khubor la iathuh ba une u nongïalam u la ïa kynduh ba I la ïakynduh ïa u Myntri Rangbah ka jylla Assam u Himanta Biswa Sarma ha nongbah Guwahati.
Lah ban kdew ba dang ha u snem 2021 ka la don ka ilekshon jong ka Garo Hills Autonomous District Council, ha kaba ka seng kaba ruh ka la pynïeng kyrtong, wad la ka UDP kam shym la jop tad ka wei ka constituency ruh, hynrei ka jingïoh vote  jong ki ka la kiew bha.
Ma ka por ki ba ïakhun pyrshah ki ju kynthoh da kaba khot ïa ka seng UDP kum ka “Khasi party" kaba pynduna ban ïoh vote.
Ha kajuh ka por ka BJP kumba long mynta ka dei kaba ïohnong ha kaba lai ngut ki Nongmihkhmat kiba dei ki MLA na ka jylla kin sa mih ban ïakhun ïa kane ka ilekshon ban wan na ka seng.
Da kaba kynthup lang ïa u Sangma u ban sa pynïasoh sha ka BJP,  ki wei pat ki MLA ki dei ka MLA na Selsella ka Ferlin CA Sangma bad u MLA ka Phulbari u SG Estamur Mominin kiba baroh arngut ki dei na ka seng NPP.Na East Khasi Hills, u MLA ka Trinamool Congress na Mawsynram u bah Himalaya M Shangpliang un sa ïa khun na ka seng BJP ha kane ka ilekshon ka ban wan ka ban sa long ha u Snem 2023.
Ka tyllong khubor ka ïathuh ba ki nongïalam ka BJP ki dang ïa kren bad ki kato katne ngut ki MLA na ki wei ki seng saiñ pyrthei ban ïakhun noh na ka seng ha kane ka ilekhson.
Ki la ïathuh ruh ba kumba ar ngut na ki ba ki nongïalam ka BJP ki la ïa kynduh ki dei ki MLA ba shah Sospon jong ka seng Congress.
U Symbud Myntri Rangbah ka sorkar jylla, u Bah Sniawbhalang Dhar , ha ka 16 tarik Lber u la kren shai ba ka sorkar ka la pynkhreh ïa ki jaka sah tang na ka bynta ki 342 longïing kiba la ïoh jingkheiñ, ki ba sah ha  Them Ïew Mawlong katba ïa ki wei ki ba sah beaiñ kan ym ithuh.
Ka Sorkar Meghalaya Democratic Alliance-II, ha ka 15 tarik Lber ka la phah da ka shithi ban aipor ïa ki nongïalam ka Harijan Panchayat Committee (HPC) ba kin jubab hashwa ka 10 tarik u Ïaïong 2023, halor ka jingtyrwa jong ka sorkar ban pynkynriah ïa ki briew ba sah ha Them Ïew Mawlong.
Lah ban kdew hangne ba ka Sorkar MDA-I ha ka 31 tarik Nailar 2022 ka la buh ïa ka jingtyrwa sha ki nongïalam ka Harijan Panchayat Committee  (HPC), ban pynkynriah noh ïa ki jaitbynriew Harijan ki ba sah ha Them Ïew Mawlong sha jaka ba don ka ophis jong ka Shillong Municipal Board ha Bishop Cotton Road, kat ba ki nongïalam ka  HPC ki khlem pat shim kano kano ka rai  halor kane ka jingtyrwa ka sorkar.
Haba kren sha ki lad pathai khubor, u Symbud Myntri Rangbah ka jylla, u ba long ruh u Myntri ka tnad pynroi sor u Bah Sniawbhalang Dhar u la ïathuh ba na ka liang ka tnad hynnin ka sngi ka  la thoh da ka shithi sha ka HPC ban pan ïa ka jubab ïa ki halor kane ka jingtyrwa shwa ka 10 tarik u Ïaïong 2023.
“Ngin ap ïa ka jubab jong ki, kaei ka ba ki rai bad ngin sa peit halor ki jubab bad ïa ka ei ka ba ki la dawa, la ka sorkar kan pdiang ne em ïa kane ngin dang donkam ban ap shwa ïa ka jubab jong ki", u la ong.
“Ha shwa  ka election ngi la dep ban don da ka jingïalang bad ki nongïalam ka HPC bad ai haki ïa ka jingtyrwa ba ka sorkar ka la dep ban pynkhreh halor ka jingpynkynriah noh ïa ki bad ki la pan por lai bnai, kumta  ngi la shong jingïalang hynin ka sngi bad rai ban pan noh ïa ka  jubab jong ki ha shwa ka 10 tarik Ïaïong", u la bynrap.
U Bah Dhar u la ong halor ka jingpynkynriah ïa ki briew ba sah ha Them Ïew Mawlong  ngin pyrshang ban pynurlong noh shen namar ka la dei ka por ba ngin pynkynriah noh bad hynin ka sngi ngi la dep ban phah  ïa ka shithi bad hadien ka 10 tarik u Ïaïong, u Chairman ka High Level Committee (HLC) un sa khot ïa ka jingïalang bad ki nongïalam ka HPC.U Symbud Myntri Rangbah u la ong ruh ba mynta hi ka sorkar kam kwah ban shim rai eiei kat ba kam pat ïoh ïa ka jubab na ki namar ba tengteng ha ba ngi la rai da kumwei bad ka ju long da kumwei, kumta ngi kwah ban ïoh shwa ka jubab bad hadien kane kan sa don ka jingïalang ban ïa syllok sani bha".
U la bynrap shuh shuh ba ka thong ba  nyngkong hi jong ka Sorkar MDA-II kan long ban pynkynriah noh ïa ki bad ka ban bud kan long ban pynitynnad ïa ka ne ka jaka, da ka ba wanrah ïa ki project  ki ba biang.
Haba kylli halor ki ba sah beaiñ ha kane ka jaka u Bah Dhar u la ong “Ïa mynta hi ngin ym ïakren ïa  ki ba sah beaiñ namar ïa ki ngin ym treh ban ïakren ngin weng beit hynrei ngin ai jaka tang ïa ki 342 longïing".
Ka Sarajanai Village Organization, Tyrsad Umkseh, Pamsanngut Sirdarship ha ka jingïatreilang bad ka Nehru Yuva Kendra Sangathan, Shillong ka la pynlong ïa ka Sngi ka Riti Synshar ka Ri ne ka Constitution Day jong ka Ri, ban kynmaw ïa ka jingpdiang ïa ka Riti Synshar ka Ri ha ka 26tarik u Naiwieng ha u snem 1949 da ki nongïalam ka Ri.
La pynlong ia kane ka jingrakhe ha ka 26 tarik u Naiwieng, 2022 ha iïngdorbar ka shnong Tyrsad Umkseh hapoh ka jingpyniaid ka samla Ibakordor Rynjah kaba long ka National Youth Volunteer ka NYKS, Mawphlang Block.
U Bah Staising Kharbteng u Sub-Inspector of Schools, Mawkyrwat kum uwei na ki ‘riew shemphang ne resource person u la pynpaw ba kumno la thaw ïa ka Riti Synshar ka Ri lyngba ka Constituent Assembly bad ia ki hok jong ngi kum ki nongshong shnong ba la pynkupbor da ka Riti Synshar ka Ri.
U la pynkynmaw ruh ia ka kamram jong ngi ba ngi don ban noh synñiang ia ka bha ka miat ka Ri.
Katba u Bah J.Nonglang, OC, Mawngap Police Station u la ong ba ki nongshong shnong ki dei ban mih shakhmat ban iatreilang khamtam bad ka tnat kam pohiïng khnang ba kan don ka jingiadei kaba jan hapdeng ki paidbah bad ki tnat sorkar.
Ka kong Mary Rani kaba long ka nongsaid aiñ kala batai bniah halor ki khyrnit kiba pher bapher kiba don ha ka Riti Synshar ka Ri ba kumno ki paidbah kin sngewthuh ia ki kyndon ba la pruid dak da ki nongialam ka Ri kiba ai ïa ki hok laitluid ki nongshong shnong.
U Bah Ridley Rangslang u la batai ïa ka dor jong ka Riti Synshar ka Ri kaba heh bad iar  napdeng ki Riti Treikam ki Ri ka pyrthei kaba ai ha ngi ia ka hok ha ka Ri Synshar Paidbah.
La ioh ruh ia ka jingkren na u Bah David Khasain u Rangbah Shnong, ka kong Sunalin Rynjah President ka V.O kaba kren pdiang sngewbha bad ka Kong Ritngen Umdor kaba ai khublei.
La ïoh ruh ïa ka jingpule ïa ka ktien lamphang ka Riti Synshar ka Ri ha kane ka jingrakhe.
Ka National Cricket Academy (NCA) jong ka BCCI ka la jied ïa saw ngut ki khynnah ïalehkai jong ka Meghalaya Cricket Association (MCA) ban ïashim bynta ha ka Zonal Cricket Academy (ZCA) camp ha Guwahati naduh une u bnai ban wan.
Kine ki khynnah na ka jylla ki kynthup ïa ka u Medonlang Wanniang uba pule ha ka skul Christian Academy, Riatsamthiah Shillong, u Gaurav Jyoti Thakuria uba na ka skul BK Bajoria School, Shillong, u Angkit Tamang na Kendriya Vidyalaya, NEHU Shillong, bad u Rudra Singh Rathore uba pule ha ka skul St Xavier’s Secondary School, Polo Shillong.
Kane ka camp kan sdang naduh ka 17 Ïaiong haduh 11 Jymmang 2023.
Haduh 25 ngut ki khynnah na ki jylla bapher bapher jong ka India ki la shah jied ban wan ïashim bynta ha kane ka camp.
Ïa kine ki khynnah la jied hadien ka jingpeit pyrman bha ia ka jingtbit ialehkai jong ki haka lympung ïalehkai kriket kaba dang shu dep, ka Vijay Merchant Trophy kaba dei jong ki khynnah kiba hapoh 16 snem (U-16) jong ki shynrang kaba la dep ban pynlong naduh ka 1 tarik haduh 23 Nohprah 2022 ha Baroda.
Kum shi bynta ban rakhe ïa ka sngi World Water Day ka ophis treikam jong u District Sports Officer ka East Khasi Hills District ha ryngkat ka jingïatreilang lang bad ka ophis Public Health bad Engineering (PHE) ka sorkar jylla kan pynlong ïa ka jingïamareh marathon hangne hapoh nongbah Shillong lashai ka sngi ka 18 tarik Kyllalyngkot 2023.
Ka jingpynlong jong ka tnat Sports and Youth Affairs ïa kane ka marathon ka long kum shi bynta ban rakhe ïa ka World Water Day.
Kane ka jingïamareh marathon kaba 5km kaba shisngi, la ai kyrteng da ka 2023 5k Run Accelerating Change.
Kane jingïamareh marathon National Voters Day 5k Run Accelerating Change kan sdang naduh ka por 6:30 mynstep na ka khyrdop jong ka JN Complex Stadium.
Ka lynti ïaid na bynta kane ka jingïakob mareh, yn sdang na Polo JN stadium bteng pat na Golf Club – Lad Shyiap – MPPS School – Lad Sanker – Mawroh Junction – FCI Junction – FCI – Meecl Main gate – bad kut biang ha Polo JN Stadium.
Kan don ruh ka jingsam ïa ki sopti mareh ( bibs) ha ka 17 tarik Lber 2023 ha ophis treikam jong u District Sports Officer J.N stadium, Polo naduh ka por 10baje mynstep haduh 5baje janmiet.
Ka khusnam na ka bynta ki nongjop kan long 5,000 tyngka sha ki nongmareh kiba wan ba nyngkong, 3,000 tyngka sha ki nongmareh kiba wan ba ar bad 2,000 tyngka sha ki nongmareh kiba wan ba lai kynthup ruh ïa ka consolation prize kaba 1,000 tyngka sha ki nongmareh kiba lah 50 snem shalor kiba lah ban pyndep kloi ha ka ban mareh.
Ki nongmareh kiba ïashim bynta ha kane ka marathon ki dei ban wanrah ïa ka Epic Card, Birth certificate lane ka aadhar card khnang ban pynshisha ha ka por ba pynrung kyrteng.
Ka kynhun ïalehkai jong ka East Khasi Hills bad ka Tura District Cricket Association ki la ïoh ban khur jingjop ha ka jingïalehkai kaba la long mynta ka sngi ha ka lympung ïalehkai jong ka Meghalaya Cricket Association’s U-15 Inter District Cricket Tournament 2023.
Ha ka jingïalehkai kaba la long ha Umbuda, Ri-Bhoi, ka kynhun ïalehkai jong ka East Khasi Hills District ka la lah ban pynliem noh ïa ka kynhun ïalehkai jong ka East Jaintia Hills da shi inning bad 236 ron ha ka jingïalehkai jong ka Zone 1, katba ka TDCA ka la pynliem noh ïa ka West Khasi Hills ha ka jingïalehkai kaba la long ha Williamnagar, East Garo Hills, da 246 ron ha ka jingïakhun jong ka Zone 2.
Mynhynnin ka sngi, ka EKH ka la lah ban kamai 301 bad khyllem tang 9 wiket bad ka EJH ka la ïoh tang 28 ron bad khyllem noh 8 wiket ha ka inning kaba nyngkong.
Ki artylli ki wiket kiba khatduh ki la hap noh khlem da lah ban kamai ron bad ka EJH ka la hap ban bud nadien bad ka la ïoh 37 ron ha ka inning kaba ar.
U Nangsan Shaphrang Kynter u la ïalehkai bha hadien ba u la kawang ïa ka bol bad u la ïoh 4 wiket, katba u Damechwa Khongsngi u la ïoh 3 wiket.
U nongïalehkai jong ka EKH u la lah ban ïalehkai bha bad u la ïoh 6/9 (4/3 bad 2/6).
Haba phai pat sha kawei pat ka jingïalehkai, ka WKH ka la bteng biang ïa ka inning kaba ar mynt ka sngi bad ka la ïoh 23/6, 268 ron na ban khur jingjop.
Mynhynnin ka sngi, ka TDCA ka la ïoh 196/10 bad 200/2 katba ka WKH ka la lah ban ïoh 106 bad khyllem lut baroh ki wiket ha ka inning kaba nyngkong.
Ka Tura ka khlem da ailad ïa ka WKH mynta ka sngi bad ka la lah ban pynkhyllem noh ïa ki da 44.
Tang arngut ki nongkawang bol la pyndonkam da ka TDCA ha ka inning kaba ar, kata u Manthan Gupta (6/5) bad u Kein Hagio R Marak (4/35).
Da ka jingïoh ha ka inning kaba nyngkong da 3/23 (match figures 9/28), u Manthan Gupta u la ïoh ban khur ïa ka nam Player of the Match.
Lashai ka sngi, ka Shillong Cricket Association-B kan sa ïalehkai pyrshah ïa ka Ri-Bhoi ha kaZone 1, katba ka jingïalehkai kaba ban long sha rilum Garo, ka East Garo Hills kan sa ïalehkai pyrshah ïa ka North Garo Hills ha ka Zone 2.
Ka Kashari Meghalaya High Court kam shaniah shuh ha ki pulit ka Meghalaya ban talasi ïa ki trok kit dewïong beaiñ bad ka jingtih dewïong beaiñ bad kane ka la paw hadien ba ka la pynmih ïa ka hukum ba dei ban aiti ban peit ki bor pulit ka sorkar pdeng ki Central Industrial Security Force (CISF) ha kane ka jylla Meghalaya.
Ka High Court kala pynmih ïa ka hukum ba 10 kompeni ki pulit ka CISF ki dei ban shimti ban talasi, ban peitngor ïa ki trok kit dewïong beaiñ bad kumjuh ïa ka jingtih dewïong beaiñ ha kane ka jylla.
Kane ka jingbthah ka Kashari ban ïaid lait syndon ïa ki pulit  ka jylla ban ym dei shuh ban aikam ïa ki ban talasi ïa ki kali kit dewïong beaiñ, ka jingtih dewïong ka la dei ka kam kaba ktah matïong ngaiñ ïa ka tnad pulit ka jylla bad kawei ka la ktah ruh ia ka sorkar jylla.
Ka sorkar jylla ka la dei ban sngew jah burom khait halor kane ka bynta haduh ba ka Kashari kan shim ïa ka sienjam haduh katne ban khot ïa ki bor pulit nabar jylla ban peitngor ïa ki kam jyrsieh dewiong ha kane ka jylla Meghalaya.
Ka dei ka jingsneng kaba tyngeh ia ka sorkar jylla ba kan poi ka khep haduh katne ban duh ka jingshaniah ha ka kashari.
Lada kat ka Kashari ka la pynmih kat kane ka hukum, hato ki briew kiba don ha ka bor ki kyndit ki sngew triem ne em.
Ha ka jingshisha, kane ka hukum ka Kashari ka dei ban long ka jingpynshitom kaba pynjah burom haduh katta katta ïa ka tnad pulit bad ka sorkar jylla hi baroh kawei.
Ka paw ba ka jylla jong ngi ka la budnam shabar bad ka la ïoh kyrteng kum ka jylla kaba synshar ki runar ne goonda, ki bym salia kim bym kheiñsnep shuh ban lute naphang ïa ka spah ka jylla.
Ha kine ki snem ba la leit, ki paidbah kila sakhi ïa ka jingtih bad shalan beaiñ ïa u dewïong hynrei na ka liang ki briew kiba don ha ka bor, kim salia ban len pyllein pylleiñ bad kop hana wanrah da ki sakhi ba ka don kum kata ka jingshalan beaiñ ïa u dewïong.
Hynrei mynta hadien ba la ai ka High Court jraiñ da ka hukum, kine ki briew kiba don ha kane ka sorkar ba mynta ruh, ki nud ne em ban dang kop.
Ka jylla Meghalaya ka duk namar ba ki briew kiba don ha ka bor synshar ki dei ki khwan myntoi ha kaba u paidbah u la jied ïa ki ym namar ba ki tbit shisha ban synshar hynrei namar ba ki pynbiej pynngop da ka bor pisa bad kiwei ki jingpyn-thame ha ka por elekshon.
Haduh mynta, ka jylla Megha-laya kam tip lynti shano ban ïaid namar ba ka don hapdeng ka jingkutlad namar ba kiba don haka bor kim don ka jingstad ban ïalam.
Haba ka jylla ka don hapdeng ka jingïaid lamwir, kan long thik kumba shong ïa ka lieng khlem u boitha katba shaba rah ka lyer.
La dei ka por ïa ki paidbah ban kyndit noh ia ka rukom ban jied ïa ki nongmih-khmat ne ki nongïalam ia ka jylla ha ka lynti kaba dei, lym kumta, kan nang jot nang troiñ katba nang ïaid lada ailad ïa kijuh ki briew kiba la mlien tang ban kamai spah ïalade.
Ki paidbah nongkyrshan jong ka Nongkrem Konstitwensi ha ka 15 tarik Lber ki la pynkup burom ïa u MLA bathymmai u Bah Ardent Miller Basaïawmoit, ha ka shnong Smit ha kaba u la ai khublei kyrpang ruh  ïa ki paid nongkyrshan ki jong u.
Haba kren ha kane ka jingïalang u Bah Ardent u la ong, “ Ki nongkyrshan jong u Bah Ardent kila thaw history da kaba ki la pynjop ïa u lai sien lai wat ,  ha kaba ym pat judon kiba jop lai sien, hynrei ma u , u la dei u MLA u ba  nyngkong jong ka Nongkrem u ban mih khmat haduh lai sien  lai wat.
"U la bynrap ruh da kaba ong, “Ha ka ilekshon ba la dep haba u rem , ki don kiba la ïoh sngew ïa ka jingkren ka jong nga ,don ki bym ïoh sngew, ha kaba kala don ka jingïam  briew bad ka jingsngewsih kthang ym tang na ki nongkyrshan  hynrei ka jaitbynriew  ka la ïam bad sngewsih kthang.
"“Ngam tip kaei ka jingthmu kaba u Blei u don ba ngan rem hynrei tang ka wei kaba u tip shai ka long  ba ha lyndep jong u  lyoh u ba dum ka don ka sngi kaba phyrnai,  ka VPP ka dei ka sngi kaba phyrnai na ka bynta ka jaitbynriew  bad na ka bynta ka ri kaba ieid eh ka jong ngi," u la ong.
U Bah Ardent u la ong ruh ba dei hadien ba u la shah rem, ba ki la don ki jingïasyllok bad ka jingïapyrkhat,  ha kaba ki la lah ban saiñ dur bad ki la lah ban shim ïa ka rai rangbah, namar ym don shuh da ki wei ki lad bad ki lynti lait sa tang ban seng ïa ka seng kaba thymmai.
“Ngi ruh ngim dei ki briew kiba shu kwah ban seng party thymmai, la kynshoit ïa nga la bun sien ba nga dei ban seng ïa ka party bathymmai hynrei man la ka khep nga la kyntait  namar ngam sngew  dei ban seng noh ïa ka party kaba thymmai," ong u Bah Basaïawmoit.
U la bynrap da kaba ong, " Dei na katta ka daw nga la leit ban pynïasoh bad ka seng UDP bad hadien ba nga mih ruh nga leit ban pynïasoh bad ka seng HSPDP hynrei hadien ba nga la mih na ka HSPDP kam don shuh da ka wei ka lad lait satang ba ngin seng ïa kane ka party kaba thymmai.
"U Bah Basaïawmoit u la ïathuh ba ka Seng ka la buh ïa ki kyndon hapoh 14 tylli ban thaw ïa ka sorkar bad lada kim lah ruh,ki la kular ban ai ka jingkyrshan na shabar hynrei jia aiu phi la ïohi lut.
“Hapoh Jammu and Kashmir ka la shim por haduh lai bnai ban ïatai ban thaw Sorkar hynrei hangne ha ngi tang 24 kynta ruh ym don ki la ïa rah kti lut," u la ong.
U la bynrap da kaba ong, “Dei sa tang ka VPP ka ban ïeng rangbah ha ryngkat bad u paidbah halor ki nongrim kiba skhem, ngi la ong ba ngin ym lah ban ïatrei ryngkat bad ka seng NPP namar shibun ki jingtrei bym hok jong kane ka party, ngi don kam ban khylle ïa shibun ki kam bamsap, ngi don kam ïa shibun ki ban pynbeit hynrei namar ka jingshet kylla jong ki wei ki seng riewlum ngi la duh ban ïoh ïa ka  Sorkar ban ïalam da ka seng riewlum.
"U Bah Ardent u la bynrap da kaba ong ba ka VPP ka la jop pyrshah ïa ka bor pisa ha kane ka ilekshon ba dang shu dep.
Uwei na ki rangbah uba la ih bha ha ka kam saiñ hima sima bad u ba dei ruh u MDC ba shu sieh ha Khasi Hills Autonomous District Council (KHADC) u bah Bindo M Lanong u la ong, ba ka Electronic Voting machines (EVMs) ka lah ban dei kawei ka daw ba u rem noh ïa ka ilekshon MLA kaba dang shu dep shen.
“Wat ka United States kala wan rah biang da ka ballot paper namar ki lap ba ki EVM kim dei kiba ngi lah ban shaniah," u la bynrap ruh da kaba ong ba ki don ki wei pat ki daw kiba pynlong ïa u ban rem ha kane ka ilekshon kaba dang shu dep.
Lah ban kdew ba une u MLA barim na Malki-Nongthymmai constituency u la mih ban ïakhun ïa kane ka ilekshon sha ka Assembly na Nongkrem kum u kyrtong shimet.
U Bah Bindo haba kren bad ki lad pathai khubor ula pynpaw ïa ka jinglyngngoh ba u la ïoh tang khyndiat ka vote ha kane ka ilekshon kaba dang shu dep.
“Ngam poi pyrkhat ba ka result kan long ha kato ka lynti.
Nga la pynkhreh palat shi snem na ka bynta kane ka ilekshon.
Nga la jop haduh phra sien ha ki snem ba la dep kum u MLA bad MDC , ha kaba kam pat don haduh katne ka jingpynkhreh," ong nongmihkhmat barim.
U bah Lanong u la ong ba ha ka jingpynkhreh ïa ka ilekshon u la noh synñiang shibun sha ki sport club bad sha ki dorbar shnong kum ka kam ban kyntiew ïa ki kam pynroi lyngba ka skhim MDC na KHADC.“Ngam pat ju pynlut haduh katne kumba nga pynlut mynta ka ilekshon.
Nga lyngngoh ban ïohi ï aka result kaba la pynbna ba nga ïoh duna duh.
Nga ïoh tang 135 vote," ong une u nongïalam u ba ha kine ki khyndiat por u dang don bad ka United Democratic Party (UDP).
Katkum ka jingïathuh jong u, tang ki nongïalam ha ka kynhun jong u ha kla por ilekshon ki don kumba 150-200 ngut.
“Shaei kine ki la leit? Nga ïoh tang 135 vote," ong u bah Lanong.
U la bynrap ruh da kaba ong ba ki lah ban don ki wei pat ki daw ba buhrieh haba ïadei bad ka jingrem ka jong u, kaba shen kin sa paw.
U MLA ba dang shu jop na Mawkynrew Konstitwensi,u Bah Banteidor Lyngdoh, u la ong ba un nym ïapeiñ ïa ka jingshaniah ba ki paidbah ka Konstitwensi ki la ai bad kumba u la leh ha ki san snem ba la dep nangne shakhmat ruh un shim ka jingïatreilang ban pyndep ïa ki kam kiba sahteng bad ban kyntiew ïa ka Konstitwensi.
Haba kren ha kaLa pynshong shit ïa kane ka sngi da ki jingrwai jingshad da ki samla ka thaiñ bad la sam ruh ïa ki khusnam sha ki nongjop jong ka lympung ïalehkai phutbol Mawkynrew Cup mynta u snem.
jingïalang kaba la pynlong ha ka 15 tarik u Lber, 2023 ha Thangsning ban ai khublei ïa ki nongkitkam bad nongkyrshan namar ka jingjop ïa ka elekshon MLA myn ha ka 2 tarik u Lber, 2023, u Bah Banteidor u la ong ba ka Konstitwensi ka dang donkam shibun ki kam ban kyntiew ïa ka roi ka par.
Da kaba pan jingïatreilang na ki paidbah, u la ong, “Ha ki por elekshon ngi kaweh la ki jong ki lama hynrei ynda la dep pat dei ban klet noh bad pynjah ïa ki jingsngew ïapher party namar ka kam elekshon kam dei ban khang lad pat ban ïa mih ïa rung shi ïng shi sem hynrei ngi donkam ka jingïatreilang ban kyntiew ïa ka thaiñ".
“Ka kam saiñ-hima kam dei ban neh baroh san snem ha ka Konstitwensi bad mynta ngin ïatreilang khlem da sngap ïa ki jingkynnoh ne jingkynthoh jongno jongno ruh", u la ong da kaba bynrap ba ki 11,789 vote kiba u la ïoh ha ka elekshon ba dang shen ka dei lyngba ka jingieid bad jingshaniah ki paidbah bad nangne sha khmat pat ban ïatreilang da ka jingshaniah ïa u bad ki nongïalam na ka bynta ki skhim MLA.Haba phai sha ka jingïaid lynti sha elekshon, u la ong ba u khlem lah ban leit mih ha man ki shnong hynrei tang lai tylli ki jingïalang paidbah kiba heh ki la pynkut ïa kiba ïaleh pyrshah.
Halor ka elekshon MDC pat u la ong ba ïa mynta yn nym pat ïakren eiei bad ki nongïalam ka Party bad ma u hi kin dang shong pyrkhat bad ïa mynta yn pyrkhat shwa ïa ki kam ki jam.
Ha kane ka sngi, ki nongkyrshan ki la aiti da ka jingai sah buh jingkynmaw ïa u Bah Banteidor ha ka jingsakhi lang ki nongkitkam ka PDF Zonal Committee Mawkynrew Constituency, PDF Central Executive Committee nalor kiwei pat ba kynthup ïa ka Dr Amanda A Pakynteiñ, kurim u Bah Banteidor.
La pynshong shit ïa kane ka sngi da ki jingrwai jingshad da ki samla ka thaiñ bad la sam ruh ïa ki khusnam sha ki nongjop jong ka lympung ïalehkai phutbol Mawkynrew Cup mynta u snem.
Ka Lympung ïalehkai Kynjatbol kaba la pynïaid da ka New Nongstoiñ Sports Socïal & Cultural Club ka la poi noh sha kaba kut hynne ka sngi, ka 15 tarik U Lber 2023 ha kaba  ka jingïaknieh nam lahduh ka la long hapdeng ka Lamare SC Pyrshah ïa ka Ri Bhoi United SC hapoh Madan ïalehkai New Nongstoiñ, ha kane ka sngi la wan ban pynhap pyrda noh ïa kane ka Lympung da u MLA Ka Nongstoiñ Constituency u Bah Gabriel Wahlang ryngkat ka jingïadonlang ki kynrem ki lyndan.
Haba phai pat sha katei ka jingïakhun hapdeng kine ki ar tylli ki kynhun kada long kaba itynnad ban sakhi ha kaba kam don kano kano ka jinglah shilïang, watla ka Kynhun ïalehkai  jong ka Lamare SC  ka la duh noh ïa uwei u rangïalehkai uba la ïoh ïa ka redcard ha ka minit kaba 20 bad ki la hap ban lehkai tang 10 ngut hynrei kim shym la duh jingkyrmen.
Ka Lamare ka la ïakhun tyngeh bad ka la lehkai kham bha ïa ka Ribhoi United SC bad dei ha ka kylla miet ha shwa ban kut noh ka jingïalehkai ka Lamare SC ka la ïoh ban pynkhih ïa ka jar bad ka la pynliem noh ïa ka Ri Bhoi ban rah syndon ïa ka nam lahduh ha kane ka Lympung.
Ha kane ka jingïaleh-kai phainal ka Lamare Sports Club ka la ïoh ban khur jingjop bad rah ïa ka nam lahduh hadien ba ka la pynliem noh ïa ka Ri Bhoi United Football Club da 1 la 0.
Ka 1kol jong u Nelson Rymbai (jersey 14) uba la ïoh ban thep ïa kane ka kol ha shuwa ban kut artad ka jingïalehkai, kata ha ka 90+7 ka la long ka kol kaba la pynkmen bad pyntikna ia ki rangialehkai ka Lamare ban khur ia ka nam lahduh, ia kane ka kol la ioh ban iarap (assist) da u Donlad Diengdoh.
Ha kane ka jingïakhun phainal u Donlad Diengdoh u la ïoh ban khur ïa ka nam Man of the Match.
Watla ka Ri Bhoi United Football Club ka la ïakhun dohïap da ka jingthmu ban rah ïa ka nam lahduh jong kane ka lympung kaba dei kawei na ka lympung phutbol kaba heh ha ka thaiñ West Khasi Hills hynrei la khanglad noh ïa ki da ki rangïalehkai ka Lamare bad ki khlem lah ban pynurlong ïa kane ka jingangnud.
Ym lah ban len ba ka Ri Bhoi United FC kadei ka klob kaba khlaiñ hynrei ha kane ka jingïakhun ka la dei ka bynt ïa ka Lamare ban khur ïa ka jingjop namar ki la ïoh ban thep ïa ka kol kaba pynjop shwa ban kut syndon ka jingïakhun.
Ka Lamare Sports Club ryngkat kane ka nam ka la khur ruh ïa ka song pisa kaba long 7 lak tyngka ha ryngkat bad ka trophi katba ka Ri Bhoi United Football Club kaba long ka runners-up ka la rah ïa ka song pisa kaba long 3 lak tyngka.
Ka ophis treikam jong u District Sports Officer, West Jaintia Hills District, Jowai ka la pynlong ïa ka jingïalehkai tan tyllai (tug of war) mynta ka sngi ka 15 tarik Lber.
Ha kane ka sngi u Bah K.Passah District Sports Officer West Jaintia Hills District u la long kum u kongsan ha kane ka sngi.
Kane ka jingïalehkai tug of war ka la long na bynta ki longkmie bad ka long ruh kum shi bynta ka jingrakhe ïa ka sngi International Womens Day 2023 kaba la long hapoh madan Kiang Nangbah Stadium, Jowai kaba la sdang naduh ka por 10baje mynstep.
Ha kane ka jingïalehkai ka Q.C Springside Higher Secondary School ka la khur ïa ka nam lahduh hadien ba ka la lah ban pynliem noh ïa ka H.K.Singh Memorial Secondary School.
Ka Q.C Springside Higher Secondary School kaba long ka kynhun ba rah ïa ka nam lahduh ka la khur ruh ïa ka song pisa kaba long 10,000 hajar tyngka bad ka H.K Singh Memorial Secondary School kaba long ka Runners up ka la rah ïa ka song pisa kaba long 5000 hajar tyngka.
Ha kane ka sngi la wan ban ïashim bynta da 9 tylli ki skul bad ki Sports Club kiba na ka dong ka thaiñ jong ka West Jaintia Hhills District bad kita ki long ka R.C Eve Secondary School, Mihmyntdu Upper Primary, Catholic Youth Sports Club Mihmyntdu, R.C Eve Secondary School, Mihmyntdu Secondary School, Women’s Dongmihsngi Sports Club, Q.C Springside Higher Secondary School, H.K Singh Memorial Secondary School, Wasa United, West Jaintia Judo Association, bad ka R.C Eve Lower Primary School, Mihmyntdu.
Ka sor Shillong kaba mynta ka la khap- ngiah sbak naduh khlieh haduh kyndong.
Ka jingkhapngiah ka long naduh ki ïing ki sem, ki jingtei ïew ne shopping complex, ki ophis sorkar, ophis shimet, ki ïing basa, ki dukan kiba mih man ka sngi.
Kumjuh ka jingkhapngiah ka dei na ka jingnang bun ki briew bad ka jingwan kiew kiba na nongkyndong ban wan jing-stad ha ki jaka pule bad kumjuh ban wan kam wad jam sha sor, nalor ka jingwan rung kiba nabar sha kane ka jylla ka bym don ka jingtehlakam.
Kawei ka jingkhapngiah kaba kham ktah bad jubor ka dei ka jingshakut kali kaba ju jia man ka sngi bad kane ka dei ka rukom im kaba ki briew kim don lad kim don lynti shuh hynrei ki la im ha kata ka jingsngew ba ka dei ban long kumta namar bym idon lad shuh da kumwei pat.
Ka jingkhapngiah kali ha sor Shillong ka long kaba jubor haduh katta katta bad la ju iohi ba wat ki MLA ruh ki hap ban shong ar shaka ban lait na ka jingsahkut kali haba ki leit sha ki jaka ba donkam ban beh ïa ka por kum sha ka dorbar.
Ynnai kren ïa ki paidbah kiba hap ban shong sahkut da ki kynta ha surok khamtam naduh ka thain Upper Shillong, na thain Mawlai bad kumjuh na thain Madanriting.
Ka sor Shillong ka la long kum ka khoh ha kaba baroh ki ïathnian na shyntur kaba heh katba sha trai ka khim.
Ban ong bym lah shuh ban pynkynkylluid ka long ka jubab kaba suk than hynrei kam dei pat ka jubab kaba dei ban pdiang.
Ka sorkar kawei hadien kawei I kumba kam don ka jingmut kaba shisha ban pyn-thymmai ban pynkylla dur ia ka sor Shillong namar ba kumba ong ka ktien la mlien ka jingim, ka long kumta.
Ha ka jingshisha, ka don bun ka lad ban pyllait ïa ka sor Shillong na ka jingkhap-ngiah kali, kawei ka lad ka long ba ka sorkar ka dei ban shna surok suiñ ne flyover na thaiñ Mawlai sha Umshyrpi, khnang ba ki kali ba wan na Guwahati ki bym kwah ban iaid sha sor kin ïaid beit, kumjuh ka surok na thain Laitkor sha Mylliem bad na Umiam sha thaiñ Hynñiew-mer ban pyllait ia ka sor.
Kawei pat ka lad ban pyllait ïa ka sor na ka jingkhap ngiah ka dei ban rah noh ïa ki ophis sorkar na kane ka Shillong barim sha Shillong Thymmai kaba la sdang shaid shaid ka jingthmu tangba ka kam ka suki.
Lada ka sorkar ka lah ban pyn-kynriah ïa ka Secretariat, ka DC ophis, ki DTO, bad kiwei kiba kham bun briew, mar shiteng ka sor Shillong kan lait na ka jingsahkut kali bad kan ym don shuh ka jingsahkut kali ïa ki samla pule, ïa ki khynnah ba leit skul.
Mynshwa ha ka por ba iaid ki trok ki ong ba sahkut kali ba iaid ki trok hynrei ynda la plie ïa ka surok kiar na Shillong ne ka Bypass, ka jingsahkut kali ka nang jur pynban man ka sngi.
Kumta, ka shong eh ha ka mon bad ka jingshemphang jong ki nongsynshar ban leh ïa kano kano ka kam.
U None Of The Above (NOTA) watla um dei u kyrtong uba ïakhun ïa ka ilekshon, hynrei u dei uba don ka la bor ban rai jop ne rem ïa kino kino ki kyrtong kiba ïakhun.
Ki don katto katne ngut ki kyrtong kiba rem ei tang namar ba bun ki nongthep vote ki ñion ïa u budam jong u NOTA.Ha India, lada u ne ka nongthep vote kim kwah ban kyrshan ïa kino kino ki kyrtong kiba ïakhun ha ka ilekshon, ki lah ban leit sha ki jaka thep vote bad kin ïoh thep ïa la ka vote jong ki, da kaba jied ïa u None of the Above (NOTA).
Kaba mut ba kim mon ban jied ïa uwei ruh na ki kyrtong kiba don ha ka mashin thep vote lane ka Electronic Voting Machine (EVM).
Ïa u NOTA la pyndonkam ha ka sien ba nyngkong eh ha ki ilekshon Dorbar Thawaiñ jong ki san tylli ki jylla ba kynthup ïa ka Chhattisgarh, Mizoram, Rajasthan, Delhi bad Madhya Pradesh bad kham hadien ha ka ilekshon Lok Sabha jong u snem 2014.
La pynrung ïa u NOTA ha ka ilekshon hadien ka jingbthah ka kashari ba hakhliehduh ka India, ka Supreme Court.
Hynrei u NOTA ym dondor eiei ha ka ilekshon.
Wat lada u NOTA u ïoh bun tam ki vote, hynrei u ne ka kyrtong kyrtong ba ïoh bun tam ki vote u ne ka lah ban long u nongjop.
Watla u NOTA u long u bym dondor eiei, hynrei u long u atiar ba kongsan ïa ki nongthep vote uba ailad ïa ki nongthep vote ban pynpaw ïa ka jingbym sngewhun ïa ki kyrtong kiba aireng.
Ka Election Commission of India (ECI) ka la buh khnang ïa u NOTA ban ailad ia ki nongthep vote ban ïoh shim bynta lang ha ka ilekshon.
Ïa une u shap la buh ha trai duh jong ka EVM.Hashuwa ban pynmih ïa ki EVM, haba thep vote lyngba ki Ballot Paper, ki nongthep vote ki lah ban leit thep ïa ki kot thep vote hapoh synduk khlem pruid dak eiei ha uno uno u kyrtong, kaba pynpaw ba u ne ka kyntait ïa baroh ki kyrtong ba ïakhun.
Ïa kine ki vote ruh la ñiew lang kum ki NOTA.Naduh ba la pyntreikam ïa u NOTA, u la long uwei uba pawnam hapdeng ki nongthep vote ka India.
Ki don ha ki katto katne ki jylla ka India, kum ha Gujarat ha u snem 2017, ha Karnataka ha u snem 2018, ha Madhya Pradesh ha u snem 2018 bad ha Rajasthan ha u snem 2018 ba u NOTA u ïoh bun ki vote, kaba pyni ba ki paidbah kim pdiang satia ïa ki kyrtong ba la pynïeng da ki seng saiñ pyrthei bapher bapher lane kiba ïeng kum ki kyrtong khlem seng.
Ki don katto katne ki kyrtong kiba rem ei kha-ma-kha tang na ka daw jong ka jingbun ki nongthep vote kiba ñion ïa u budam ha NOTA.Kum ka nuksa, u MLA ka South Gwalior Constituency u Narayan Singh Kushwah u la shah rem ei da 121 Vote, katba u NOTA u la ïoh khur 1550 vote.
Ban da dei ba baroh ki nongthep vote ki kyrshan ïa u Kushwah, u la dei ban jop don burom ha u snem 2018.
Ka kynhun jong ka Meghalaya School of Martial Arts (MSMA) ka la pdiang burom ïa saw ngut ki khynnah ïalehkai Jeet kune Do jong ka Jylla mynta ka sngi ka 15 tarik Lber hapoh Lad Umroi Flyover hadien ba ki la wanphai sha la ïing ha kaba ki la ïoh ban khur saw tylli ki takma ksiar ha ka jingleit ïashim bynta jong ki sha ka lympung 2nd World Jeet Kune do Championship kaba lah long ha Kandy Sri Lanka naduh ka 10 haduh ka 12 tarik Lber 2023Ha kane ka sngi la wan ban pynshngaiñ lang da u Bah Erik Nongkynrih Assistant Secretary Central Body, Kong Adorable Dkhar Secretary Seng kynthei Laitkor Mawrie Lumheh, ha ryngkat lang bad ki kmie ki kpa ki khynnah ïalehkai jong kane ka shlem ai jinghikai martial arts.
Kane ka jingshahpdiang burom ka kynthup ïa u Francis R.R.Songthiang uba la ïalehkai ha ka thup 60kg bad uba dei ruh u khun jong ka Kong Anita Songthiang ba shong ba sah ha Laitkor kynton u Mon u la khur ïa ka takma ksiar, ka Kong Ribhalin Marbaniang kaba dei ka khun jong ka Kong Bianglin Marbaniang ba shong ba sah ha Umkynrut kynjat phutbol kaba la ïalehkai ha ka thup 52kg ka la khur ïa ka takma ksiar, ka Ilawankmen Nongbri kaba ka ïalehkai ha ka thup 48kg bad kaba dei ruh ka khun jong u Bah Leverson Kharnando ba shong ba sah ha Lawsohtun Block-4 ka la khur ïa ka takma ksiar, bad ka Lorenza Songthiang kaba ïalehkai haka thup 54kg, khun jong ka Kong Anita Songthiang ba shong ba shah ha Laitkor kynton U Mon ka la khur ïa ka takma ksiar.
U Bah Erik ha ka jingai jingkren u la pynpaw ka jingsngewkmen ba katba nang ïaid ki sngi ki khun samla ka jylla Meghalaya ki dang kiew shaphrang ha ka kam ïalehkai bad khamtam eh ïa ki coach kiba la trei shitom bad pynwandur ïa ki khynnah ïalehkai haduh ba phi da poi ha kane ka khyllipmat.
U la ong ruh ba na kawei ka sngi sha kawei ka sngi u dap da ka jingsngew sarong haba ïohi ïa la ki paradoh para snam jong ngi ki dang kiew shaphrang ha kiba bun ki liang.
Bad kane kan long ruh ka jingai mynsiem ïa kiwei ki khun samla kiba ngop ha ki jingdih pynbuaid hynrei kane ka jingwanrah jingjop jong kane ka kynhun kan ai mynsiem pat ïa kiwei ki samla kiba la duh jingkyrmen ba kin ïai treishitom bad shisien ka sngi kin sa ïoh ban kheit ïa u soh ka jingjop.
Ka Kong Lorenza Songthiang kaba long kawei na ki thei samla kaba la khur ïa ka takma ksiar ka la ong ba kaba nyngkong eh ka burom ka leit sha la u kpa jong ka u Bah Donny Ranee uba long u nongkyrshan ba radbah jong ka bad dei lyngba ka nongprat lynti ka jinghikai jong u ïa ka bad ïa kiwei pat ki khun samla ba ki sa lah ban ïoh katne ka burom mynta.
Ka la ai khublei ruh ïa ki bahaïing ba hasem ki kmie ki kpa kiba la kyrshan met bad mynsiem ïa ka kiba la ju kyrshan manla ka por ïa ka ha man ba ka mih ban leit ïashim bynta sha kylleng sawdong jong ka ri bad shabar ruh kumjuh.
Ka la ïathuh ruh ba ki khlem da ïoh shibun eh ka por ban pynkhreh bad kilan met ha shuwa ba kin leit ïashim bynta sha Sri Lanka hynrei dei lyngba ka jingai mynsiem iwei ïa iwei kane ka kynhun ka khlem duh jingkyrmen hynrei ka la ïakhun dohïap bad ïoh ban khur syndon ïa ka takma ksiar.
Ka jingmih bun ki national party ha ka jylla, ka lah ban long ka jingkyrkhu ne ka jingdum jingdap noh jong ki party riewlum kane yn lah ban tip hadien ka election 2023, hynrei kat kum ka jingkam u Bah KP Pangngiang u President ka HSPDP, ka long ba kane kan long ka jingkyrkhuh ka ba khraw ïa ki party riewlum.
Haba kren bad ki lad pathai khubor u Bah KP Pangniang , u la ong ha ki por ba la dep ki bun tang ki  party riewlum bad ka dei tang ka Congress ka ba khlaiñ tam ha ki 50 snem ba la leit hynrei ki national party ki ba kum ka Congress ka BJP ka la dang pynkhlaiñ mynta.
Na ka Congress mynta la mih ka TMC bad na ka NCP ka mih ka NPP bad mynshwa tang ka Congress ka khlaiñ hynrei mynta ki  don haduh  4 tylli ki national party bad  ki party riew lum ki la dang duna.
Kane kan wanrah ïa ka jingïatreilang hapdeng ka UDP, HSPDP bad PDF hynrei mynta ki don haduh 4 tylli ki national party ki ba long kum ki saw tylli ki masi kyrtong ki ban ïa shrut para ma ki bad ki ban dang ai bor ïa ki party riewlum namar mynta ka jingkhlaiñ ki party national hi ki long tang ban thied briew thied vote hynrei ka HSPDP kam don kum kata ka jingpyrkhat.
Ka HSPDP kan sa ïa treilang, bad ki party riewlum yn da la dep ka election shwa ka election ngin ïa khun marwei bad kane kan lah ban long ka snem ban ym poi pyrkhat ban ïoh ban thaw sorkar ki party riewlum namar 4 tylli ki national party ki la dep kam ba kin sa thaw sorkar maki kumno kin thaw sorkar ha jylla baroh 4 party bad dei hangta ba ki regional party kin sa thaw sorkar.
Ka Myntri ka tnat ka koit ka khiah ka jylla, ka Kong Ampareen Lyngdoh, ha ka 15 tarik Lber ka la leit jurip ïa ka Civil Hospital Shillong, ryngkat ki ophisar ka tnat.
Ha kane ka jingleit jurip, ka Kong Lyngdoh ka la ïakren ruh bad ki nongpang kiba don ïa ka jingpang bampong (cancer).
Ka Kong Lyngdoh ka la ong ba ka jingpang bampong ka dei kawei na ki jingpang kaba shim kham bun ki jingim hapoh ka jylla Meghalaya bad ka la ïathuh ruh ba ka sorkar ka la buh da ka thong ban tehlakam ïa kane ka jingpang.
Ha kawei pat ka liang, ka Kong Anisha Mawlong ba dei ka Head of Department Oncology Department, ka la ïathuh ba la dep pynkhreh ïa ka cancer wing hapoh Civil Hospital Shillong kaba don ruh ïa ka daycare.
Ka la ïathuh ruh ba ka tnat ka trei shitom ym tang ban tehlakam ïa kane ka jingpang hynrei ban lap ruh (detect) ïa kane ka jingpang ha ki bynta ba kham hakhmat (early stage).
Ka la pynkynmaw ruh ba la tip ïa ka thaiñ shatei lam mihngi kum ka nongbah jong ka jingpang bampong ha ka Ri lane ka “cancer capital in the country".
U dkhot ka Rajya Sabha na ka party All India Trinamool Congress u Derek O’ Brien u la ong ba ki paidbah kim dei ban shah ïa lam bakla halor ka jingkynnoh Bengal party ïa ka Meghalaya TMC, namar ba baroh ki kyrtong bad ki nongïalam kane ka party ki dei na ka jylla Meghalaya.
Haba kren bad ki lad pathai khubor u Derek O’ Brien, ha ka 11 tarik Kyllalyngkot, u la kynnoh ba baroh ki party ki ba don ha ka sorkar jylla Meghalaya ki dei ki ba don bynta lang ha ka BJP.Ïa kane u kren ha ka jingïalang  ba la pynlait paidbah ïa ka jingrwai election jong ka party ka ba la la ïa kyrteng ka “Hoi Kiw ha ka TMC" ka ba la  long ha party office ha Lachaumiere ha ka jingïadon ryngkat u president ka Meghalaya TMC u Bah Charles Pyngrope bad kiwei ki nongïalam ka party.
U Derek u la ong, “Baroh ki party ki ba don ha ka jylla Meghalaya ki dei ki ba ïa don bynta lang bad ka party BJP bad ka TMC kan kwah ban don eiei bad ka BJP".
U  Derek u la khot ïa ki party ki ba don ha ka sorkar MDA kum ki party jong ki kynhun A jong ka BJP.Haba kylli halor ka Congress, une u nongïalam ka AITC u la kdew ïa ka jinglong jingman ha Goa, ka ba baroh ki MLA ki la leit ban pynïasoh ïa lade sha ka party BJP.U la ong ruh ba ka TMC kan ym treh ban ïa trei bad kano kano ka party ha ka jylla , “ka TMC kan sa ïoh ban wan ha ka bor marwei ha ka jylla Meghalaya".
Ha ba kylli u la ong ba ki nongshong shnong ha ka jylla kim dei ban shah ïalam bakla, halor ka jingkynnoh Bengal party ïa ka AITC kum ba la pynsaphriang ïa kane da ki liang pyrshah.
U la ong, “Hato phim ïohi ba baroh ki kyrtong bad ki nongïalam ka party TMC ha ka jylla ki dei na ka jylla Meghalaya".
Lah ban kdew hangne ba ka Meghalaya TMC, haduh mynta ka la dep ban pynbna ïa ki kyrteng jong ki 52 ngut ki kyrtong ki ban ïa khun ïa ka election 2023 na ka ne ka party.
Ka jingïar jong ka jinglah ka jylla ka long kaba kongsan na ka bynta ka ïoh ka kot ka jylla.
Ka jingkiew ha ki jingtei ym tang ba ka ïarap ha ka jingkiew ka rep ka riang hynrei ka ïarap ban kyntiew ïaki kam karkhana, ban kyntiew ïaka khaïi pateng bad ka pynïar ïa ka lad ïohkam ïohkam.
Ki jingtei kum ka rah ka rong, bording, bad ki lad pathai jingtip, ka kyntiew ïa ka ïoh ka kot lyngba  ka jingïasnoh shadien bad shakhmat.
Katkum ka jinglum jingtip bala leh da ka World Bank, la lap ba ka jingïohnong ba 1 naka 100 haka GDP la pynïasnoh bad ka jingkiew ba 1 naka 100 haka jingpynlut haki jingtei ha kiba bun ki ri.
Ka bor synshar ha Meghalaya ka sngewthuh ïaka jingïadei kaba la don hapdeng ka jingroi jingpar ki jingtei bad ka jingkiew haka ïoh ka kot ha ki liang baroh, kumta, la ñiew ba ka long kaba kongsan ïaka jingkhmih lynti ka jingkiew haka jingtei naduh basdang jong ka Plan Banyngkong.
Dei na kata ka daw ba ka la don ka jingkiew stet ki jingtei kiba don hapoh ka jylla.
Ka nongrim baskhem jong ka jingtei ba ka dep tei ha ki snem bala dep katkum ka plan lah ban ainam ïa baroh ar tylli ka jingkiew haka ïoh ka kot ba la lah ban kot ha ki snem ba dang shen kumjuh ruh kum ka jingjop jong ka rukom treikam thymmai ka ïoh ka kot.
Kum ka jingtei ïaka ïing dorbar thawaiñ kaba don hapdeng ka jingpyntrei naduh u snem 2001 hynrei kam shym la ïaid shakhmat haduh jan 20 snem.
La wanrah ïaka jingtyrwa hakhmat u Myntri Rangbah hadien ka jingthaw ïaka sorkar MDA ha u snem 2018.
Ka sorkar kala treikam ha ka lynti kaba eh bad shitom.
Hapdeng ki jingtynjuh bakhraw na ka daw ka khlam, la sdang ban pyntrei ïaka kam ha u bnai jylliew 2019 bad ka la ïaid stet.
Ka pynpaw ïaka jingsarong ka Meghalaya haka ri.
Nalor kata, la ai jingmut ban mang shuh shuh sa T.150 klur khnang ban pynbha ïaki office jong ki 10 tyll ki District.
Ka sorkar kala pdiang ruh ban mang T.1.20 klur na ka bynta ban tei ïaki office jong ki block.
U Bah Metbah Lyngdoh, u lamphang ka ïing dorbar thawaiñ u la ong, “Ka jingtei ïaka ïing dorbar bathymmai ha Mawdiangdiang, ïa kaba la prat lynti da u lamphang barim ka ïing dorbar u Bah Dongkupar Roy (bam kwai ha dwar U Blei) ïa kaba la pynskhem hadien ba ka sorkar Meghalaya Democratic Alliance (MDA) kala wan haka bor synshar ha u snem 2018 hadien ka jingsahteng ba la slem.
Ka jingtei ïaka ïing dorbar kaba la sdang ha u bnai jylliew 2019, kala ïaid stet khlem da lah ban pyndep haka por ba la buh na ka daw ka khlam.
Nga ngeit ba ka ïing dorbar thawaiñ ha Mawdiangdiang kan pynpaw ïaka riti dustur bad ka jingsarong jong ka jylla baieid jong ngi".
Ka jingshna ïaki jingtei bathymmai kan ïarap ïa ngi ban pynstet ïaka jingïaid ka jylla bad ki briew jong ka.
Nalor kane, ka jingtei kaba bha kan ai mynsiem ruh ïaki samla ban wad ïaki lad bathmmai.
Ka jingplie paidbah dang shen ïaka Shillong IT Park kan pynurlong ïa ka jingphohsniew ki samla kiba la dep pyndep ïaki jingpule ha ki jaka pule ha ka jylla.
Ka la lah ban pynmih 1,500 tylli ki kam bad ka don ka jinglah ban pynmih  sa 3,000 tylli ki kam, ka ban pynlong ïaka jinghiar ha ka jingleit trei ki samla sha kiwei pat ki jylla.
Ha ki bynta pdeng jong une u snem, la khmih lynti ba yn sa lah ban plie ïaki karkhana bad ki youth centre ba kum kine ha Tura.
La ainam ïaka Tura Incubation and Youth Centre ban kyntiew ïaki kam bathymmai ha ki jaka bamarjan bad ban seng ïaki kam ki jam, nalor kata, ka sorkar kala pdiang ruh ïaki project bapher bapher na ka bynta ban tei ïaki jaka ban kyntiew ïaka riti dustur bad ki kam ïalehkai.
Kawei na ki nuksa kaba kum kane ka dei ka  PA Sangma Sports Complex, Tura, kaba lah ban ngiam 10 hajar ngut ki briew, ka dei ka jaka ïalehkai katkum ka kyrdan haka pyrthei kaba lah ban pdiang ïaki jingïalehkai ha ka ri bad ka pyrthei ïa kaba la dep ban tei dang shen.
Kane kan pynmyntoi ban kyntiew ïaki jingïalehkai sport ha ri lum Garo bad ka jylla hi baroh kawei.
Ka JN Complex bad ki indoor stadium, ka JN Sports Complex bad Outdoor Stadium, ka Wahiajer multi-sports complex, ka Shillong International Centre for Performing Arts and Culture (SICPAC) ki long tang khyndiat ki nuksa.
Nalor kata, ka sorkar kala trei shitom ban pynbha ïaki jingtei ïaki hotel.
Ka Vivanta by Taj (Crowborough) Hotel ïa kaba la dep plie paidbah bad ka Courtyard by Marriot ïa kaba la khmih lynti ban sa plie noh shen, na ka daw ka jingïalam bashitrhem ka sorkar.
Ka jingtei ïa kine ki hotel, kan wanrah ïaka jingkiew ha ka kam jngohkai pyrthei haka jylla.
Ka Meghalaya ka don ïaki jaka kaba paka tam na ka bynta ka iew ki ri ba shathie lam mihngi ka dewbah Asia.
Ki ri bamarjan kum ka Bhutan, Bangladesh, Myanmar kila don ka jigïadei bad ka jylla ha ka khaïi pateng, ka don ïa ka lad ban kiew sha kiwei pat ki ri ka bynta bashathie ka dewbah Asia.
Ka Meghalaya ka riewspah ruh ha ki mar pohkhyndew bad ka don ka lad bad seng ïaki karkhana namar ka jingdon jong ka ïaki mar pohkhyndew.
Halor baroh la thaw ïa ka Meghalaya Industrial Policy ban pynsuk ban khaïi pateng bad ban kyntiew ïaka khaïi pateng.
Nalor kine kiei kiei ka don ruh ïaka suiñbneng kaba pyngngad na ka bynta ban pynmih ïaki electronic chips.
Ki  arngut ki MLA jong ka Meghalaya Trinamool Congress (TMC), ha ka 11 tarik Kyllalyngkot ki la aiti ïa ka shithi iehnoh kam kum ki dkhot jong ka ïingdorbar thawaiñ ka jylla ha khmat u Lamphrang ka ïingdorbar u Bah Metbah Lyngdoh.
Ki arngut ki MLA ka Meghalaya TMC ki kynthup ïa u Jimmy D Sangma u MLA ka Tikrikilla konstitwensi bad u Marthos J Sangma u MLA ka  Mendipathar konstitwensi.
U Marthos J Sangma bad u Jimmy D Sangma ki iehnoh ïa ka kam kum ki MLA bad pynkhreh ban leit pynïasoh noh ïalade sha ka seng National People’s Party (NPP) ha ka 12 tarik Kyllalyngkot.
U Jimmy D Sangma bad u Marthon Sangma kin sa pynïasoh noh ïalade bad ka NPP ha kaba yn pdiang burom ïa ki da ki nongïalam ka Party ha ka jingïalang ha ka 12 tarik Kyllalyngkot.
Lah ban kdew hangne ba ka Meghalaya TMC ka ba la thaw ïa kane ka party ha ka jingdon ki MLA 12 ngut kiba la wan pynïasoh na ka Congress, hynrei mynta ki sah sa tang 9 ngut ki MLA.U Samla Rupert Nongrum sa shisien pat u la wanphai biang sha ka jylli jong ka lympung ïalehkai I-League ban ïasoh bad ka Real Kashmir FC hadien ba u la don katto katne por bad ka Klob ïalehkai kaba don ha ka Indian Super League ka NorthEast United FC.Une u samla ba dang 26 snem ka rta mynta ka kynti u la pynïasoh noh ïalade bad ka Real Kashmir FC kaba ïalehkai ha ka I-League bad ha ka J&K Premier Football League ïa kaba la ju khot sin ïa kane ka Klob kum ka Snow Leopards.
U Samla Rupert un sa ïadon lang bad arngut ki khynnah ïalehkai kiba na kane ka jylla ka jong ngi kiba la ïadon lang teng bad u mynshuwa ha Lajong bad kita ki long u Samuel Lyngdoh Kynshi bad u Phrangki Buam.
Une u samla uba lah sdang ïa ka jingïalehkai phutbol jong u bad ka Shillong Lajong FC ha ki snem 2010 ha kaba u lah ïa shim bynta ruh ha ka lympung ïalehkai jong ka Subroto Cup na ka Myngken Christian Higher Secondary School.
Une u samla u lah ïarap ruh ban pynjop ruh ïa ka kynhun ïalehkai jong u ban rah ïa nam lahduh ha ka lympung ïalehkai jong ka Shillong Premier League ha u snem 2014 ha kaba ka lah pynliem noh ïa ka Langsning Football Club ha ka jingïalehkai phainal.
Une u Samla ba ju ïalehkai shapdeng uba lah ju ïalehkai teng ruh na ka kynhun ïalehkai kaba na shatei lam mihngi, ka North East United Football Club ha ki ar samoi ïalehkai jong u snem 2018-2020.
U Samla Rupert Nongrum ha ki snem ba la leit ba u ïalehkai bad ka North East United Football Club u khlem da ïoh bha ka lad ban mih madan namar ki jingmynsaw ba u don.
U la sdang ïa ka jingïalehkai phutbol jong u na ka klob kaba pawkhmat bha na ka jylla ka jong ngi bad ha ri India ruh baroh kawei ka Shillong Lajong Football Club ha kaba u lah ïalehkai na kane ka klob ha ki snem 2015-2017 ha kaba u lah mih madan haduh 22 sien na bynta kane ka klob.
Une u samla u la pynïasoh pat hadien da ka loan sha ka klob Delhi Dynamos bad mih madan 5 sien na bynta kane ka klob bad hadien kane ha u snem 2017-2018 u sa pynïasoh ïalade bad ka klob kaba na nongbah Kolkata ka Atletico de Kolkata bad mih madan 15 sien na bynta kane ka klob.
Ha ka samoi ïalehkai jong u snem 2018 haduh 2020 u Rupert u lah don bad ka North East United Football Club ha kaba u lah pynïasoh ïalade da ka loan, bad ha u Snem 2020 haduh 2022 u lah don bad ka klob  ïalehkai kaba na Jylla Punjab ka Roundglass Punjab kaba ïalehkai ha ka lympung ïalehkai jong ka Punjab State Super Football League bad ha ka I-League ha kaba u lah mih madan haduh 23 sien na bynta kane ka kynhun bad u lah ïoh ban thep 4 kol, bad hadien kane ka North East United Football Club sa shisien ka lah soi biang ïa u Rupert Nongrum ha ka sien kaba ar.
Une u samla u lah ju mihkhmat ruh ïa ka kynhun ïalehkai jong ka ri ha ka U-19 ha ki snem kiba lah leit ha u snem 2013.
Ha kajuh ka por ruh u samla Phrangki Buam u la ïasoh bad kane kajuh hi ka klob ïalehkai ka Real Kashmir lyngba ka loan na ka FC Goa.
Une u samla ba dang 22 snem ka rta u la wan biang sa shisien ban don bynta ha ka lympung ïalehkai I-League.
Ha kaba ha ka samoi ïalehkai jong u snem 2021-22 bad u don bynta bad ka Klob Mohammedan Sporting Club lyngba ka loan hapoh ka lympung ïalehkai I-League kaba la wan ba-ar, bad hadien kane u la leit phai biang sha ka FC Goa.
Ka Real Kashmir Football Club mynta ka kynti ha ka samoi ïalehkai jong ka Indian Super league 2022-2023, ka don ha ka kyrdan kaba saw jong ka miej ïakheiñ poiñ.
Kane ka klob ka lah ïalehkai haduh 10 sien bad ha ki 10 sien ba ka lah ïalehkai ka lah ban jop da san sien, shah rem da ar sien bad ïakhaid da lai sien ha kaba ka jingïakehkai kaba nyngkong ka Real Kashmir FC ha ka 13 tarik Naiwieng 2022 ka la lah ban pynliem noh ïa ka NEROCA FC da 1-0 ha ka jingïalehkai kaba ar pat ka la pynliem noh ïa ka Rajasthan United FC da 2-0 kaba la long ha ka 19 tarik Naiwieng 2022.
Ha ka jingïalehkai kaba lai ka la ïakhaid noh bad ka Gokulam FC da 0-0 kaba la long ha ka 22 tarik Naiwieng 2022, ha ka jingïalehkai kaba saw ha 28 tarik Naiwieng 2022, ka la pynliem noh ïa ka Churchill Brothers da da 1-0 myn, ha ka jingïalehkai kaba san ka La pynliem noh ïa ka TRAU FC da 3-2 myn ha ka 1 tarik Nohprah 2022.
Ha ka jingïalehkai kaba hynriew ka la pynliem noh ïa ka Sreenidi Deccan FC da 2-1 myn ha ka 6 tarik Nohprah 2022, ha ka jingïalehkai kaba hynñiew ka la shah liem noh da 1-0 ha ka RoundGlass Punjab FC myn ha ka 12 tarik Nohprah 2022, ha ka jingïalehkai kaba phra ka la shah liem biang ha ka sien kaba ar da 1-0 ha ka Mohammedan SC myn ha ka 16 tarik Nohprah 2022, ha ka jingïalehkai kaba khyndai ka la shah liem noh ha ka sien kaba lai ha ka Kenkre FC da 2-1 myn ha ka 22 tarik Nohprah 2022, ha ka jingïalehkai kaba shiphew ka la ïakhaid bad ka Aizawl FC da 0-0 myn ha ka 9 tarik Kyllalyngkot 2023.
Ka Real Kashmir Football Club kan sa ïalehkai pyrshah ïa ka Gokulam Kerela Football Club ha ka 20 tarik Kyllalyngkot la sngi thohdieng ha Manjeri.
Ka Meghalaya Trinamool Congress (TMC) ryngkat ka jingïadonlang u dkhot ka Rajya Sabha u Derek O’Brien, ha ka 11 tarik Kyllalyngkot ka la pyllait paidbah ïa ka jingrwai ïalap elekshon jong ki ba la ai kyrteng ka ‘Hoi Kiw Haka TMC’.
Haba ai jingkren ha kane ka sngi, u President ka seng, u Bah Charles Pyngrope u la ong, “Lyngba kane ka jingrwai ngi kwah ban leh sngewbha ïa ka jingshongdor ki sur jingrwai jong ka jylla, ka jingtbit jong ka jingtem sur bad ka jinglong kyrpang jong ki riewdonsap jong ka jylla Meghalaya".
Shuh shuh, u la bynrap ba kane ka jingrwai ka pynmih ïa ki sur ba pynsngew angnud ïa ki paidbah ka jylla na bynta ki sngi ki ban wan.
Ka kynhun ïalehkai jong ka Assam Rifles Shillong kala lah ban bsuh khlieh ïalade sha ka semi phainal jong ka lympung Invitation  Knock out Football  Tournament 2022-23 bala pynïaid da ka New Nongstoiñ Sports Social & Cultural Club (NNSSCC).
Kane ka jinglah jong ka Assam Rifle ban rung sha ka semi phainal jong katei ka lympung kadei hadien ba kala lah ban pynliem noh ïa ka kynhun ïalehkai jong ka Shillong Lajong ha ka jingïakhun ban rung ha ka semi phainal kaba la long ha ka 10 tarik u Kyllalyngkot 2023 ha ka Madan New Nongstoiñ.
Haba phai sha katei ka jingïakhun hapdeng kitei ki ar tylli ki kynhun kala long shisha ka jingialehkai kaba itynnad bad kaba ïa biang bor bha hynrei ha kaba kut ka Assam Rifle kala ïoh ïa u nam tam.
Katei ka jingjop bad ka nam tam jong ka Assam Rifles ka dei hadien ba kala lah ban pynliem noh da 1-0 ia ka Shillong Lajong da ka jingiohthep jong u Maitshaphrang Nongneng ha ka minit kaba 72 jong ka kylla miet.
Ha katei ka sngi ia ka nam man of the match la ïoh ban khur da u  M.D Alamger (jersey no 8) na ka Assam rifles.
Ka jingpynioh bynta ha ki kam pisa ka dei kaba la ithuh kum kawei na ki rukom plie lad ïa ka roi ka par ha ka ioh ka kot.
Ka don ka bynta kaba heh ha ka jingpynduna ïa ka jingduk bad ruh ka jingpynkupbor bad ka jingpynïasoh ïa ki briew hapoh ka ioh ka kot kaba seisoh.
Ka jingioh bynta ha ki kam pisa kumta ka dei kaba la ithuh kum ka jingplie lad ïa hynñiew na ki khathynñiew tylli ki Sustainable Development Goals.
Ha u snem 2010 ha ka jingeh kaba khraw kaba ïa dei bad ka ioh ka kot, ki nongïalam ka G20 ki la ithuh ïa ka jingioh bynta ha ki kam pisa kum uwei na ki rishot jong ki jingpynkhreh ka pyrthei ïa ka roi ka par.
Ki la ai jingkyrshan ïa ka Financial Inclusion Action Plan (FIAP) bad ki ka wanrah ïa ka Global Partnership for Financial Inclusion (GPFI) ban pyntrei ïa kane ha ki ri G20 bad kiwei kiwei ki ri.
Kumta, ka GPFI ka treikam wat ha ki ri bym long dkhot ka G20.
Naduh katei ka por, ki don shibun ki kam na ka bynta ka jingpynioh bynta ha ki kam pisa ba la pyniaid da ka GPFI.Ka la wanrah shibun ki policy document kiba ai jingmyntoi bad la pyntreikam ïa ki, kiba kynthup ka G20 High-Level Principles for Digital Financial Inclusion, ka la pynduna ïa ka bai ai jingsiew bad ka la kyntiew ïa ki lad ban ioh ïa ki jingshakri kiba ïa dei bad ka pisa, kaba la pyniar ïa ki lad jong kito ki longïing bad ki kam ki bym ioh jingshakri mynshuwa.
Ki jingsaiñdur thymmai teknoloji bad ka jingpdiang ïa ki jingsaiñdur digital ha ki kam pisa lyngba ki smartphone, ki Fintech, bad ka internet kaba stet ki la don ka bynta kaba khraw ha ka jingkyntiew arshah ïa ka jingdon account sha ka 71% ha ki ri ba dang kiwei ha kine ki shiphew snem ba la dep.
Kane ka jingkylla ka dei kaba la ioh ha ka G20 ruh.
Ki kam digital na ka bynta ka jingpynioh bynta ha ki kam pisa ym tang ka jingpynioh bynta ha ki kam pisa ka la dei ka kam kaba la peit bniah ha kine ki snem ba la dep.
Ki kaiphod bad ki jingbatai ïa ka jingpyntreikam ki polisi G20 ki pynshlur ïa ki ri ki bym long dkhot ka G20 ba kin pyndonkam ïa ka teknoloji, ka jingsaiñdur thymmai bad ki kam digital ban kyntiew ïa ka jingpynioh bynta ha ki kam pisa.
Hynrei, wat hapdeng ki jingjop, kaei kaba dang buh jingeh ïa ka pyrthei ba kan plie lut ïa ki lad kiba don ha ki kam digital na ka bynta ka jingpynioh bynta ha ki kam pisa? Kaei kaba pynlong ïa ka India kum u khlur ha ka jingpynstet ïa ka jingpynioh bynta ha ki kam pisa?Ha ka jingdon kumba 31% jong baroh ki briew ha kane ka pyrthei, kiba bun ki long ki longkmie, ki ba duk ba suk bad kito ki rangbah ki bym da biang ka pule puthi, kiba dang shah ieh dien na ki kam pisa pilaiñ, kane ka dei ka por kaba biang bha ban pyrkhat thymmai ïa ki kam digital na ka bynta ka jingpynioh bynta ha ki kam pisa bad ban wad ïa ki lad ban wanrah ïa ka jingkylla kaba thymmai na ka bynta kane ka kam.
Ka India Stack phewse ka dei ka jingpyni kaba shai jong ki jingpyrshang jong ka ri ban kyntiew ïa ka jingioh bynta ha ki kam pisa.
Ka Stack ka wanrah lang ïa kito kiba don bynta ha kane ka kam digital na ka bynta ka jingpynioh bynta ha ki kam pisa, kum ki nongthaw polisi, ki nongpeit ïa ki kam, ki briew bad ki kynhun shimet, ki nongpyndonkam bad ka wanrah lang ïa ki bynta baroh kum ka jingithuh, ki lad ai jingsiew, ki database, ki open network bad ki open interface (API) ha kawei ka rynsan ban ïarap iwei ïa iwei.
Kum kane ka rukom treikam ka la pynstet ïa ka kam namar ka wanrah ïa ka jinglong jingman ïa ki bor ba dei peit ba kin peit ïa ka kam, bad ruh ïa ki briew bad ki kynhun shimet ba kin saiñdur thymmai ha ka jingryntih hapdeng kine ar jait ki kam.
Ka India Stack, watla ka kyrteng jong ka, kam sahkut tang ha India bad kumta ka lah ban ïarap bad plie lad ïa kiwei; ka jingthmu jong ka ka tam ïa u pud u sam jong ka ri.
Ka nongrim jong ka Stack ka dei kaba lah ban pyndonkam ha ki jinglong jingman jong kiwei kiwei ki ri – kaba dang kiew na kiba la kiew – katkum ki jingdonkam jong ki.
Namar kane ka nongrim, ha kine ki shiphew snem ba la dep, ka India ka la kot sha 1.3 billion ki jingpynrung kyrteng Aadhaar, ki jingsiew UPI ha ka shi bnai kiba tam ïa ka T 12 lak klur bad ki kam bank jong palat 470 million ngut kito kiba ioh jingmyntoi hapoh ka Jan Dhan, Aadhaar bad Mobile (JAM), bad na kine, 55% ki dei ki longkmie bad 67% ki dei kiba sah ha ki jaka nongkyndong ne ki jaka khap sor.
Ha ka jingdon tang hynñiew snem ban kot sha ki Sustainable Development Goals jong ngi, kane ka jingstet ha ki kam, ka jingiar bad ka jingbha jong ki kam pisa ka long kaba donkam ban wanrah ïa ki kam digital ba ka bynta ka jingpynioh bynta ha ki kam pisa kum ka jingkylla ha baroh kawei ka pyrthei.
Katba ka Kolkata ka pynkhreh ban pdiang ïa ka GPFI Meeting kaba nyngkong hapoh ka G20 India Presidency, kawei na ki kam kiba kongsan ka dei ban pynbeit ïa ki jingeh kiba ïadei bad ka jingpynioh bynta ha ki kam pisa da kaba pyndonkam ïa ka teknoloji ban pynurlong ïa ki thong jong ka jingplie lad, ka jingpyndonkam bad ka jingbha jong ki kam pisa, ban pynkylla ïa ka jingim jong ki briew, bad kyntiew ïa ka jingmih ha ka ioh ka kot.
Ka jingïalang kan don ruh ka sienjam ba kyrpang ban wanrah ïa ka jingsngewthuh ïa ki kam pisa ha ki khynnah skul.
Kane ka prokram ka ap khmih lynti ruh ban pyni ïa ki jingsaiñdur digital thymmai ha ki kam pisa da ki Public Sector Banks bad ki Undertaking kiba la don bynta ha ka jingjop jong ka India ha ka jingpynpoi ïa ki kam sha baroh.
Ki nongkren ba pawnam ha kylleng ka pyrthei kin ai ïa ki jingmut jong ki kumno ki ri ki lah ban pyndonkam ïa ki kam teknoloji jong ki ban kyntiew ïa ka jingioh bynta ha ki kam pisa bad ka jingioh jingmyntoi na kane.
Ka jingialang GPFI working kaba nyngkong ha Kolkata ka dei kaba lah ban wanrah ïa ka jingiaid lynti ka rukom treikam ka India ban kyntiew ïa ki kam digital ban ai bynta ha ki kam pisa sha kylleng ka pyrthei.
(V.AnanthaNageswaran bad Chanchal C.Sarkar ki dei u Chief Economic Advisor bad Economic Advisor ha ka tnat kam pla tyngka jong ka Sorkar India.
Ki jingthoh hangne ki dei ki jingsngew shimet jong ki).
NONGPOH:Haba pynkut noh ïa ka lympung ïalehkai phutbol ka KSU ban pynsah nam ïa uwei na ki nongïalam barim ka KSU, kaba la tip kum ka Sharpingwel Lyngdoh Memorial Football Tournament, ka Dong Iewsier ka la ïoh ban rah ïa ka namlahduh, hadien ba ki la lah ban pynliem noh ïa ka Saiden Lumpdeng da 2-0.
Haba pynkut ïa katei ka lympung ïalehkai la sakhi da ka jingdon u Samla Ferdynald K.Kharkamni, President ka North Khasi Hills District kum u Kongsan, nangta u Samla James Hitler Mawphniang, General Secretary ka KSU ha Ri Bhoi lem bad ki bahaïing hasem jong u Sharpingwel Lyngdoh bam kwai ha dwar u Blei ha ryngkat ki nongïalam bad ki dkhot jong ka KSU NKHD bad kiwei kiwei.
Ka Song Iewsir kaba la rah ïa katei ka nam, ka la ïoh ban rah syndon ïa ka song pisa kaba T.20 hajar ryngkat ka Trophy, katba ka Saiden Dongpdeng, kaba la shah rem ha katei ka phainal, ka la ïoh ban khur ïa ka ka song pisa kaba T.10 hajar lem bad ka Trophy.
Ka Hills State People Democratic Party (HSPDP) ha ka 11 tarik Kyllalyngkot ka la pyllait ïa ka thup kyrteng ba nyngkong jong ki  kyrtong ki ban ïakhun ïa ka election 2023 na kane ka party.
Kine ki kyrtong ki kynthup ïa u Bah K.P.Pangniang na ka Rambrai Konstitwensi, ka Kong Evalyne Kharbani na Mawhati Konstitwensi, u Bah Primson Makdoh na Umsning Konstitwensi, u Bah Shakliar Warjri na Mawthadraishan Konstitwensi,  u Bah Sanjied Kynsai Shangrit na Nongstoiñ konstitwensi u Bah Methodius Dkhar na Mawshynrut konstitwensi bad u Bah Medalsing Lyngdoh na Mawkyrwat konstitwensi.
Ïa ka thup kyrteng jong ki 7 ngut ki kyrtong la pynbna da u Bah Witting Mawsor u chairman jong ka Election Commitee jong ka party HSPDP ha ka jingïadon ryngkat ki nongïalam kane ka seng sainpyrthei ha ka jingïalang  ba la long ha MLA Hostel conference halls.
Ka thup kyrteng baar  ka party kan sa pynban ïa ki  kyrtong ki ban ïa khun na East Khasi Hills ki ban kynthup ïa ki 5 lane 6  ngut ki kyrteng ki ba ka party kan sa pynlait shen, kane ka party kan ïakhun da ki kyrtong ki ba thymmai hadien ba ki MLA jong ka ne ka party ki la iehnoh ïa kane ka party.
“Ka jingbuh kyrtong ka party kan long da ka ba thew bad woh bha bad kan ym dei ban shuh pynïeng ïa ki kyrtong shibun, ka party ka la bishar bha namar hadien 50 snem ka party kan dei ban ïoh bha ïa ka jingjop bad ha u snem ba nyngkong ka party ka  la jop bha bad mynta sa kan dei ka jingsdang ban pynkhlaiñ ïa ka party bad ngin buh kyrtong tang ha Khasi Jaiñtia lait noh ïa ka Garo hills", la ong u Bah K.P Pangngiang.
U Myntri Rangbah ka sorkar jylla u Conrad Sangma u la shong bos bad ki khynnah skul ha ka jingpyllait paidbah ïa shiphew tylli ki bos Sustainable Transport and Efficient Mobility Society (STEM).
ïa kine ki bos la pyllait paitbah ha ka 11 tarik u Kyllayngkot, 2023 ha phyllaw jong ka State Central Library, Shillong ha ryngkat ka jingdonlang CEO ka STEMS ka kong Isawanda Laloo, u MLA ka West Shillong u Bah Mohendro Rapsang, u Deputy Commissioner ka East Khasi Hills u S.C Sadhu, ki nonghikai lem bad kiwei.
Haba kren ha kane ka sngi u Conrad u la ong ba ka sorkar jylla ka la lah ban pyllait ïa kine ki bos ban shaw skul ïa ki khynnah khanang ban pyllait na ka jingkhapniah ki kali ha sor Shillong.
U la ong ba na bynta ka shongshngain jong ki khynnah haba ki leit skul bad wan skul da kine ki bos, ka sorkar ka la buh haduh 5 tylli ki CCTV ha man kawei ka bos bad kin sa buh ruh ia ka GPS khnang ba ki kmie ki kpa kin lah ban peit ban khmih hangno ka bos ba shong ki khun ka la poi.
Ki nongtrei jong ka Directorate jong ka Printing bad Stationery kaba don hadien ka ophis NIC, kila mih bad rah placard ban pynrem ïa ka jingwan tur kyndit jong ki nongïalam ka Federation of Khasi Jaiñtia and Garo People’s sha ka Ophis treikam jong ki khlem kano kano ka jingpyntip kaba biang.
Kane ka jingjia kala jia hadien kato katne por ba ka seng FKJGP kala leit ban rung kyndit sha ka ophis treikam u Director ka tnad Printing and Stationery, bad phah mih noh ïa u SR Marak na ka kamra treikam jong u halor ka jingkynnoh ba u donkti ha ka jingpyndonkam bakla ïa ka pisa kaba T.2.09 klur.
Hadien kane ka jingjia, na ka liang ki nongtrei kane ka ophis kila ïashong pyrkhat bad pynpaw ïa ka jingpynrem ïa ka jingleh jong ki nongïalam ka FKJGP, da kaba rah ïa ki placard ki ba pynpaw ïa ka jingpynrem ïa ka seng.
Haba kren bad ki lad pathai khubor ki nongtrei kane ka ophis treikam, ki la pynpaw ïa ka jingbym sngewïahap ïa ka jingleh jong ki nongïalam ka FKJGP ban wan tur sha ka Ophis treikam khlem kano kano ka jingpyntip.
Kila ong ba kane ka jingwan kynsan kynsan jong ki, ka la pyntieng bad pynkyndit ïa ki nongtrei bad pynthud ïa ka jingtrei kam jong ki, khamtam mynta ba ki dang bunkam ban pynbit pynbiang ïa ki jingdonkam jong ki ophisar namar ki hap ban leit sha ki duty election jong ki.
Kumban shu pynkynmaw ha ka por mynstep ki nongïalam ka FKJGP kila tur sha ka ophis jongka Directorate jong ka Printing bad Stationery bad phah pynmih ïa u Ditector jong kane ka tnat halor ka jingkynnoh donkti ban pyndonkam bakla ïa ka Pisa kaba 2.09 klur tyngka.
Ka sorkar India ka la pyntreikam ïa ka skhim National Rural Livelihoods Mission (NRLM) na ka bynta ban kyntiew ïa ka ïoh ka kot ha ki jaka nongkyndong ban weng ia ka jingduk ha ki jaka nongkyndong lyngba ka jingkyntiew ïa ki kynhun ïarap dalade ïalade ne Self Help Group (SHG) khamtam ia ki kynthei.
Haduh u Naitung 2020, kumba 7 klur ki longïing ki lah ïasoh ban sdang 63 tylli ki Self Help Group (SHG) hapoh kane ka National Mission.
Kine ki kynhun ha ka imlang sahlang ki lah trei ha ki kam ba plie lad ban ïoh kamai jakpoh bad kiwei kiwei ki kam ba ïadei bad kane kum ka POSHAN Abhiyaan, Swachh Bharat Abhiyaan, Gram Panchayat Development Plan bad kiwei kiwei.
Ka jingmut jong ka sorkar ka long ban kyntiew ïa ka ïoh ka kot jong ki kynthei bad ka ïoh kam ïoh jam ha ki jaka nongkyndong  bad ka la ai ruh da ka ram ha ka sut kaba rit nalor ka bai seng ïa ki SHG, khnang ba ki para dkhot kin lah ban seng ne sdang ïa ki kam ki jam jong ki ban bsa ïa ka jingdonkam jongki bad khamtam ban pynbha ïa ka kamai ka kajih.
Ka Mission ka dang ban jur halor ka jingwanrah ïa ka jingkylla ha ka rukom im da ka jingpdiang ïa ki jingai jingmut halor ka koit ka khiah bad ka bam kaba biang lyngba ka jingpynsaphriang ïa ki khubor halor kine ki jingkylla kiba donkam bad ka jingdawa ban ïoh ïa ka jingshakri kaba biang, ka jingkyntiew ïa ki sap ha ka imlang sahlang, ka jingïatrei lang bad ki tnat sorkar bapher bapher bad ka jingkyntiew ïa ka jingpyndonkam ïa ki mar kiba biang dor kum ki sanitary napkin, ki jingbam ba tei met kiba pynmih da ki SHG da kaba seng ïa ki jaka treikam hapoh ka NRLM.Ha kine ki bnai ba la dep, ka sorkar ka la phah briew  lyngba ki seng treimon sngewbha kiba shah jied ban trei (contract) ba kin leit ai jinghikai sha ki dkhot jong ki SHG ha man ki shnong bad ki da sah miet bad sah taiew ban ai jinghikai ïa ki SHG.Kawei ka ïing kawei ka dkhot jong ka SHG bad ha man ka ïing ka dei ban rung dkhot bad, lada kawei ka shnong ka don 100 tnum ïing, dei ban don 10 tylli ki SHG kaba mut shiphew ngut kawei ka SHG, kawei ka dkhot na kawei ka ïing.
Bunsien haba ka sorkar ka wanrah ne shna ïa kano kano ka skhim ka da pynbang pynthiang ïa ki paidbah ba kin ngeit hynrei hadien kata, ka shu ieh shato khlem buddien eiei bad kane ka jingleh ka la pynlong ïa kiba bun ki SHG kiba shu jah rngai noh namar ba tang shu lut ka pisa (grant) ba ïoh na ka sorkar, kim nang shuh ban bteng ïa ka kam ne kim nang ban kumno ban ieng ha la kajong ka kjat.
Ki SHG ba thaw mynshwa ha ka por ba pynïaid ka Livelihood Improvement Company of Meghalaya (LIFCOM) la don da ki hajar tylli ki SHG hynrei kine kila troiñ noh ïar-ly-ïar tang hadien ba la kut ka thong (target) ka sorkar kaba la ïateh bad ka IAFD ha u snem 2012 eiei.
Kine ki SHG kila pra la kajong kajong bad kila jah syndon bad sa tang katto katne kiba dang im kiba pynïaid da kito kiba don ha ka kynhun ba don ka jingïajan bad kito kiba don ha ka bor sorkar, kiba nang ban mareh sharum shaneng hynrei ha ki jaka nongkyndong kila shu ïa jah rngai lut ploiñ.
Ka la don ka jingïakhih ha kato ka por ban pynbteng ïa ka jingkyrshan bad ka jingpeit ka Meghalaya Rural Development Society (MRDS) hynrei ka sorkar ka la kyntait namar ba kam don pisa nalade namar ba ka projek ka IFAD ka la kut  ha katei ka snem.
Kaba eh hangne ruh ïoh ba kane ka thong ka NRLM kaba mynta ka bym da ïapher na ka Livelihood Improvement Company of Meghalaya (LIFCOM) mynshwa kan shu kylla bijai ei hadien ba la kut ka por khamtam kan long ka jingsynei bad ka jingsangsot ïa ki SHG sha ki nongkyndong namar ba kiba bun ki dang ïa duna ha ki liang baroh khamtam ha ka jingtip bad ka jingshemphang kumno ban pynïaid ia ki kam.
Katto katne taïew hadien ba u Bah Cleophas B.Syiem, CEM barim ka KHADC, u la pynbna ïalade ba un mih noh na ka UDP, ha ka 10 tarik Kyllalyngkot u la pynbna ha ka jingïalang kaba la long ha madan shnong Umbuda ba u la leit ban pynïasoh noh ïalade sha ka Bharatiya Janata Party (BJP).
Ha katei ka sngi, kaba u Bah CB Syiem u la rung sha ka BJP, la sakhi da ka jingdon ki heh nongïalam ka BJP, kiba kynthup ïa u Bah B.Suting, Incharge ka Ri Bhoi District, u Dr.Everist Myrsing, State Vice President u ba dei ruh u kyrtong na ka Mawhati Konstitwensi lem bad kiwei kiwei ki nongkitkam ka party.
Haba ïadei bad katei ka sngi kaba u la leit ban pynïasoh sha ka BJP, u Bah C.B.Syiem u la ong ba u sngewkmen shibun ban pynïasoh sha ka party BJP kaba dei kawei na ki party saiñ hima kaba la lah shisha ban wanrah shibun ki jingkylla khamtam ha ka liang ka roi ka par.
Ha ka jingkren u Bah Syiem, u la pynpaw ba ka nongrim kaba la pynlong ïa u ban mih noh na ka party UDP, ka long ba ka UDP bad ka party NPP hi ki dei ki party kiba la shet shukor ïa u paidbah ym tang ha ka jylla Meghalaya hynrei wat ïa ka Nongpoh Konstitwensi ha ki liang baroh bad kaba kham kongsan ka long ruh ba ha kine ki party kam don satia kano kano ka jingkhein kor ïa ki nongïalam ka party bad ruh ba kim kheiñ snep ïa u paidbah.
U President ka United Democratic Party (UDP) u Bah Metbah Lyngdoh ha ka 9 tarik Kyllalyngkot u la pyntip ba ha ka thup kyrteng ba lai jong ki kyrtong kan kynthup ruh ïa ki kyrteng jong ki 5 ngut ki MLA ki ban sa pynïasoh bad ïakhun na ka UDP ha ka elekshon 2023.
Lah ban kdew hangne ba ki san ngut ki MLA ki ban sa pynïasoh bad ïakhun na ka UDP ki kynthup ïa u Bah Process T Sawkmie u MLA ka Congress na Mawlai, u Bah Renikton L Tongkhar u MLA ka HSPDP na Mawkyrwat, u Bah Myralborn Syiem u MLA ka Congress na Nongpoh, Shitlang Pale u MLA ka TMC na Sutnga-Shangpung bad u Bah Lambor Malngiang u MLA shimet na Nongkrem.
Haba kren bad ki lad pathai khubor u Bah Metbah Lyngdoh u la ong ba kumba ba ka parti ka la dep ban pynbna ïa ki kyrteng jong ki 34 ngut ki kyrtong bad kan  sa pynbna noh ïa ka thup kyrteng balai ban kynthup ruh ïa ki kyrteng jong ki 5 ngut ki MLA ki ban sa ïakhun na ka parti.
U Bah Metbah u la ong ruh ba ka UDP ha kane ka elekshon ban wan ka ïohi ïa ka jingphai khmat ki nongshong shnong ha ka jylla sha kane ka seng sain pyrthei riewlum ka ba heh tam ha ka jylla.
U la ong ruh ba ka jingwan jong ki MLA sha ka UDP ka paw ba ki briew ha ka jylla ki phai khmat sha ka UDP ban rah ïa ki mat jingeh jong ka jylla bad lada ka party ka ïoh ïa u lakam shynshar kan sa pynurlong ïa ka baroh ki  jingkhim lynti jong ki paidbah.
“Ngi la trei shitom bad ngin phai sha ki kyndong kynshrot ha ka jylla ban pynsngew thuh ïa ki nongthep vote ba mynta ka kynti kim dei shuh ban dang bakla bad ba ki dei ban don lang bad ka UDP ha kane ka elekshon ban wan".
Ka sorkar Meghalaya haka jingpyrshang ban pynstet ïa ki kam pynroi ha ki thaiñ nongkyndong,  ha ka 10 tarik Kyllalyngkot kala sam ïa ki jingïarap pisa ha kylleng ka jylla sha ki 53,832 ngut ki nongïoh jingmyntoi, na ka bynta ban pynthikna ïaka bha ka miat ki nongrep kaba long ruh ka jingphah pisa kaba heh tam ka Direct Benefit Transfer.
U Myntri Rangbah u Conrad K Sangma u la sam ruh ka jingïarap pisa 1.66 lak tyngka hapoh ka FOCUS+ Farmers’ Welfare Programme kaba la ktah ïa ki 3,329 tylli ki longïing nongrep ha Chokpot, South Garo Hills District.
La pynwandur ïa ka skim FOCUS+ ban ai ka jingmyntoi ïaki longïing nongrep ha kylleng ka jylla.
Ka dei ka jingpynïar ïaka skim nongrep kaba heh tam ha Meghalaya ka ‘FOCUS’ (Farmers Collectivization for Upscaling Production and Marketing System).
Kine ki ar tylli ki skhim (Focus and Focus+) ki ban ai jingïarap pisa ïaki longïing nongrep ha Meghalaya mar 10,000 shi ïing.
Lah ruh ban ong ba ka skim FOCUS+ kala sakhi ïaka jingphah pisa kaba 26.91 klur tyngka sha ki 53,832 ngut  ki nongïoh jingmyntoi ha kylleng ka jylla hapoh ka Farmers’ Welfare Programme.
Shuh shuh hapoh ka Rural Backyard Piggery Scheme, ‘PROGRESS’, la dep sam 2000 tylli ki khun sniang (3 tylli ki kynthei bad uwei I sniang shynrang) sha ki 500 tylli ki longiing nongrep na South Garo Hills District.
La sam ruh ïaki syiar Kuroiler sha ki 500 ngut ki  nongïoh jingmyntoi.
Ka PROGRESS skhim ka thmu ban pynthikna ïa ka kamai kajih kaba neh ïaki nongrep lyngba ki kam ri jingri.
La pynkupbor ïa kane ka skhim ban pynmyntoi ïaki 10,000 ngut ki nongrep baduk bad ban kyntiew ïa ka jingpynmih dohsniang bad dohsyiar ha ka jylla.
U Myntri Rangbah ha kane ka sngi u la thung ïa u mawnongrim na ka bynta ban tei ïaka Chokpot C&RD Block Office.
Haba kren ha kane ka sngi u Myntri Rangbah u Conrad Sangma u la ong, “Ngi sngewkmen ban ïoh pynlong ïa kane ka program na ka bynta ka jingmyntoi ki nongrep, ki self help group bad ki Seng bhalang ha ki Shnong ki thaw bad ka sorkar jong ngi kala trei shitom khlem thait ban kyntiew ïaka kyrdan ki nongrep ha kylleng ka jylla.
Ka jingthmu jong ngi ka long ban kyntiew arshah ïaka jingïoh ki nongrep da kaba pynbiang ïa ki da ki lad ki lynti bapher bapher ba kyntiew ïaka kamai kajih ka baneh.
Ha kine ki saw snem shiteng bala dep, ngi la ïoh ka jingjop ha kiba bun ki program ha ka dur ka rukom trei mission ban wanrah ïaki jingkylla na ka bynta ka bha ka miat".
Ka ïew rud surok ne Lay-By Market ha Mawkdok la plie ha ka 9 tarik Kyllalyngkot da u  myntri ka tnad rep u Bah Banteidor Lyngdoh ryngkat u MLA ka Sohra u Bah Gavin M Mylliemngap.
La don lang ki ophisar kynthup ïa ka Kong D Sohtun, Director ka tnad Horticulture, Kong B Mylliengap, Dy Director,  Bah KB Lakiang, DHO East Khasi Hills,  u Bah W Nongrum, Sordar, ki nongrep lem ki nongshong shnong.
Kane ka ïew kan kyntiew ym tang ïa ka ïoh ka kot ki nongrep lyngba ka jingdie ïa ki mar rep hynrei kan khring ïa ki nongwan jngohkai pyrthei kiba hiar sha Sohra ban rung ha katei ka ïew namar ka jingbiang ka jaka ba la tei ïa ka ïew khamtam ka jingbiang ka jaka ïeng kali.
Ïa kane ka ïew la tei ha ka jinglut kaba 84 lak tyngka ha ka jaka ka tnad PWD (Roads) bad kala shim por ban plie ïa ka namar ka jingbym pat lah ban pynbiang ïa ki jingdonkam ba kongsan kum ka bor ding elektrik bad ka um watla la dep tei ïa ka ha u snem 2019.
Haba kren ha ka jingïalang, u Bah Banteidor da kaba ai khublei ïa ka jingshimkhia u MLA ka Sohra ban pynurlong ïa katei ka ïew, u la ong ba kumba ka thaiñ Sohra ka khring ïa ki nongwan jngohkai pyrthei kumta ruh ki nongshong ïew ki dei ban shim kabu ban khring ïa ki sha katei ka ïew khnang ba kan nang kyntiew ïa ka ïoh ka kot.
“Nga kyntu ïa ki nongshong ïew ki ban ïoh basa ha kane ka ïew  ban don ka jingïatreilang bad ka Market Committee kata ban pynneh ïa ka khuid ka suba ban khring pat ïa ki nongwan ïew", u la ong da kaba bynrap ba ka tnad Horticulture ka wanrah ïa kane ka ïew na ka bynta ki paidbah nongrep ka thaiñ.
Na ka liang u Bah Gavin u la ong ba ka jingïatreilang ka dei kaba kongsan na ka bynta kino kino ki kam.
“Kane ka ïew ka la kynduh ki sohkyrdot bad hynrei la lah ban law ïa ki ban pynlong ïa ka ha kane ka dur kaba long mynta", la ong u Bah Gavin uba la kyntu ïa ka Market Committee bad ki nongshong ïew ban sumar pynkhuid ban pynneh ïa ka jingitynnad jong ka.
Ki sengbhalang bapher bapher jong ka jylla hapoh ka lama ‘Save Hynñiewtrep Mission’, ba kynthup ïa ka HYC, HANM, JSM, CoRP bad EJNC ki la leit tur sha khmat ka ïingsah jong u myntri rangbah ka jylla, u Conrad Sangma mynta ka sngi da ka jingthmu ban leit thang ïa ki tyngshop jong ki nongïalam sorkar, kiba kynthup ïa u tyngshop jong u myntri rangbah ka jylla u Conrad Sangma, u tyngshop jong u myntri ka sorkar pdeng ba dei khmih ïa ka tnad kam pohïing u Amit Shah, bad ïa u tyngshop jong u myntri rangbah ka jylla Assam, u Himanta Biswa Sarma.
Ha kane ka jingleit tur jong kine ki sengbhalang sha ïingsah u myntrirangbah, ka la don ruh ka jingïapatrong hapdeng ki dkhot jong ka Hynñiewtrep Youth Council (HYC) bad ki pulit ka jylla bad ki pulit ki la khang tyngeh ïa kine ki dkhot ban tur sha khyrdop jong katei ka ïingsah.
Ki jingpyrta shla ki la mih bad sawa jam ha katei ka jaka; ki kyntien kiba mih ha kane ka jingpyrta ki long, “Assam Government Down Down, Conrad Down Down, Lahkmen Rymbui Down Down, Himanta Down Down, Amit Shah Down Down".
Hadien ka jingïapynibor ba shipor, ki sengbhalang ki la pynjai jai bad ki la ïoh ban thang ïa kine ki tyngshop ha ka por prem dum.
Ha ka jingïapynphai nia, ki dkhot jong kine ki sengbhalang ki la ong ïa ki pulit ka jylla ba kin leit sha Mukroh ban leit shah siat ha ki pulit Assam.
“Mano bym shah ïa ngi ban thang ïa kine ki tyngshop ha khmat jong ka ïingsah u myntri rangbah.
Lada u Chief Minister um shah te dei ban ong," la dawa ki dkhot seng na ki pulit.
U president ka HYC, u Bah Robert June Kharjarin uba dei u nongïalam ha kane ka jingïaleit thang tyngshop jong ka ‘Save Hynñiewtrep Mission’ u la ong ba ka CBI ka dei ban register ïa ka mokotduma ha Mukroh West Jaiñtia Hills District.
U la pynpaw ha kane ka jingïalang thang tyngshop da kaba ong ba ka CBI kam dei ban register ïa ka case ha West Karbi Anglong, hynrei ka dei ban register ha Mukroh, khnang ba ka shnong Mukroh kan neh beit hapoh u pud u sam jong ka jylla Meghalaya.
“Lada ka CBI ka register ïa ka case ha West Karbi Anglong District, jylla Assam, kan jia aïu ïa ka shnong Mukroh.
La bakla lut nadong shadong, na kata ka daw ka ‘Save Hynñiewtrep Mission’ kan ym shah da lei lei ruh em ba ïa ka case yn bishar ha Assam.
Dei ban bishar ha West Jaiñtia Hills lyngba ka CBI District Session Judge," la ong u Bah Kharjarin.
“Ngi dawa mardor ïa ka sorkar jylla, ba ka dei ban pynbeit noh ïa u pud u sam jong kata ka bynta kaba ar, ha shuwa ba kan duh syndon ïa ka bor ban pynbeit.
U rangbah shnong ka shnong Mukroh u biang ki kot ki sla kiba ïadei bad u pud u sam, ngi dawa na ka sorkar ba kan pynbeit ïa u pud u sam katkum ki kot ki sla.
Kane ka jingjia kam dei kaba dang thymmai, ngi kyntu ïa ka sorkar jylla ba kan phah ïa ki pulit SOT bad ki pulit SF10 ban leit ap pahara ïa kitei ki jaka khappud namar ba lada jia ei ei mano ban kitkhlieh ha kitei ki jaka," la ban jur u Bah Kharjarin.
U Bah Robert u la ong ba ka sorkar jylla ka dei ban pynthikna ba ki para khasi kiba trei bad pule ha kylleng ki jaka jong ka Assam kim dei ban shah pyndik.
“Lada ki shah pyndik, ma ngi ruh ngin pynphai, da ka khmat namar ka khmat, ka bniat namar ka bniat.
Kato ka san lak tyngka ba phi ai ïa kiba haïing hasem, kam dondor ei ei haba ki mynsiem ba kordor ki la ïap.
Ka por ka la biang ban ngin phah ïa ka khubor kaba shai bad ngin shim ïa ka rai rangbah nangne sha khmat," la ong u Bah Kharjarin.
“Ngi pynbna ba kane ka jingjia ha Mukroh ka dei ka jingdkoh jong ki lai tylli ki sorkar; ka sorkar Assam, ka sorkar Meghalaya, bad ka sorkar India.
Leit dei ba ki nong Karbi ne ki Assamese ki shah siat ha ki pulit Khasi te ki Khasi kim long shuh ban shong ha Assam.
Phi dei ban sngewsarong ba ki sengbhalang ha ka jylla Meghalaya ki la long rangbah; kim shym la ktah wat tang ïa uwei u shñiuh jong ki nong Karbi ne ki nong Assamese.
Hynrei lada ki sengbhalang ha Assam ki cross ïa u laiñ te ngim banse ban cross ïa u laiñ," la bynrap u Bah Kharjarin.
U la ther tyngeh ruh halor ka jingbymïoh kam ïoh jam jong ki khun samla ka jylla.
U la ong ba ki nongmihkhmat ki la shim lut ïa ki kam kontrak bad kiba sah ki kam khaiï lah aiwai sha ki briew na bar.
U la ther tyngeh ïa ki 36 ngut ki nongmihkhmat kiba dei na rilum Khasi bad rilum Jaiñtia.
U la ong ba kan poi ka por ba yn thang ruh ïa ki tyngshop jong ki hakhmat ïing jong ki.
U MLA ka Pynthorumkhrah u Bah Alexander L Hek u la ther ïa ka sorkar lajong, ka Meghalaya Democratic Alliance (MDA) halor ka jingjia ha Mukroh, West Jaiñtia Hills.
Haba kren mynta ka sngi, u Bah Hek u la ong ba lada ïa ka mokutduma kaba la rejister sha ka jylla Meghalaya, dang hap ban donkam ïa ka jingtohkit CBI na ka sorkar pdeng, ka pynpaw ïa ka jingbym ler kam ka Sorkar jylla bad donkam ban pynjari da ka President Rule ha ka jylla.
U la ong ba ka jingjia ha ka shnong Mukroh, la ka dei ka jingbakla jongno jongno ruh hynrei kim dei ban siat pathar bad lada ki leh bakla dei ban kem ym ban siat pathar.
“Ka jingpynïap ïa kine ki nongshong shnong ha ka jylla ka la wanrah ïa ka jingbym shong suk ha ka jylla bad nga pynrem jur halor kane ka jingleh jong ki"u la bynrap.
U Bah Hek u la ong ruh “ha ka  jingsngewthuh jong nga, ka aiñ jong ka jylla ka don ban peit halor kane bad lada ki sngew ba kine kim lah shuh hap ai CBI te la dei ban ai shynshar noh da ka President Rule ha ka jylla ruh".
“Kata ka dei ka jingshisha ba lada don kano kano ka jingjia ha kano kano ka jylla, ka dei ka kamram  jong kato ka jylla ban wad ïa kiba leh ïa ki kam sniew bad kane ka dei ka jingjia kaba la jia ha ka jylla jong ngi, kane dei ban tohkit da ki pulit ha ka jylla lada ap ban da leh ka CBI balei kim ai CBI ïa ki ba bun ki jingjia ha ka jylla", u la bynrap.
U Bah Hek u la ong ruh ba ka jingbitar halor kane ka jingjia.
“Nga ruh nga bitar bad sngewsih bha ïa kane ka jingjia bad nga phah ka jingsngewlem halor kane ka  jingjia ,hynrei nga kyrpad ïa ki samla lada ngi leh pyrshah ïa ka sorkar ne pulit wat pynthud ïa ki paidbah, ka jingleh uwei arngut ngim lah ban wanrah ïa ka jingeh u paidbah bad ngim lah ban khang ïa ki kali na Assam", u la ong.
U la ong ba baroh ki bam ki dih, ka petrol ki wan na Assam bad ka jingïaleh ka long pyrshah ïa ka  sorkar bad u la dawa ba dei ban kem mardor ïa ki ba donkti ban pynïap ïa ki nongshnong shnong ha ka jylla bad  ruh ban ai kam sorkar ïa kiba haïing jong ki.
Halor ka jingkhang jong ka sorkar Assam ïa ki briew ban wan sha ka jylla, u la ong, “ka jingkhang jong ka, ka  dei ka bym shong nongrim, dei ban tip kumno ban pynneh ïa ka suk ka saiñ hapdeng kine ki ar jylla bad Guwahati, ka dei ka jingkhang sha ka jylla jong ngi bad ngim lah ban shu khang ïa ki namar ki nongpang ruh na ka jylla mynta ki don hapdeng ka jingeh".
U Bah Hek u la ong ruh ba ka jingkhang ïa ka internet khamtam mynta ka dei ka por eksam ha baroh ki skul ka la pynthud bad khang ïa ki khynnah pule.
“Balei kin tieng ïa kane ban pynsaphriang baroh hi ki la tip halor kane ka jingjia bad haba ïadei bad ka internet kan dei ka jingduh ka ba khraw ïa ki khynnah skul", u la ong.
U nongaiktien ka All India Trinamool Congress (AITC) u Saket Gokhale ula ther ia u myntri ka tnad kam pohïing ka ri u Amit Shah halor ka jingsngap jar ia ka jingjia ha Mukroh, West Jaintia Hills ha kaba 5 ngut ki mynsiem ba lui lui kila shah siat iap ha ki pulit ka Assam.
Ha ka twitter, u Gokhale u la ong, “Tang shi kyntien ruh u Amit Shah um don por ban kren halor ka jingshah siat iap 5 ngut ki riewlum ha Mukroh namar ba u bunkam ban ialap elekshon ha Gujarat",.
U la buh kylli ia ki BJP ba hato ki mynsiem jong ki paidbah ha North East ki dei kiba tad dor.
“Hato ki mynsiem jong ki briew ha North East ki dei kiba tad dor?", la buh jingkylli u Gokhale.
Lah ban kdew bas an ngut ki nongshong shnng na Mukroh bad uwei u nongap Khlaw ka Assam kila iap ha ka jingsiat ki pulit ka Assam ha ka 22 tarik Naiwieng 2022 ha Mukroh hadien ba la don ka jingiapyni bor.
Ka sorkar Meghalaya ka la pynbna ban iarap mar 5 lak tyngka sha kiba haïing kiba shah siat iap.
Ka TMC ruh ka la pynbna ban ai jingiarap 5 lak tyngka.
Namar ka jingjia ha Mukroh, ka la pyllong ia ki sengbhalang, ki paidbah ban pynrem jur ia ka jingleh ki pulit ka Assam bad ka la don ruh ka jingiakhih ha ka nongbah Shillong bad kiwei ki jaka ban pynrem bad sngewlem ia ki lanot.
Ki kynhun sengbhalang bapher bapher kila pyllong ia ka jingiakhih da kaba thang mombati, thang tynsong ia u Myntri Rangbah ka Meghalaya, u Conrad K Sangma, u Myntri Rangbah ka Assam u Himanta Biswa Sarma bad kiwei.
Ka sorkar Meghalaya hapoh ka jingialam u Conrad kila iakynduh ia u Amit Shah ha ka 24 tarik Naiwieng ban dawa ban thung ia ka jingtohkit da ka CBI halor ka jingjia ha Mukroh ha kaba u myntri ka tnad kam pohïing u la mynjur ban thung da ka jingtohkit jong ka CBI halor katei ka jingjia.
Uwei na ki nongthoh kot khubor ka jylla Meghalaya u Bah Starfing Pdahkasiej u la ïathuh ba mynta ka kynti ruh un mih pyrthei ban ïakhun ïa ka jingjied nongmihkhmat sha ka ïingdorbar thawaiñ ka jylla ha u snem 2023 na ka seng saiñ hima sima, ka Nationalist Congress Party (NCP) na Mawsynram konstitwensi.
Lah ban kdew ba ka seng saiñ pyrthei ‘Nationalist Congress Party’ (NCP), ka dei ka seng ba la seng da ki lai ngut ki nongmihkhmat jong ka ri India, kum u Sharad Pawar, u Tariq Anwar bad u symbud lamphang barim jong ka ïingdorbar thawaiñ ka Lok Sabha, uba la khlad noh, u Purno A Sangma, ha ka snem 1999.
Haba ïakren kyrpang bad u Kynjatshai, u Bah Star u la ïathuh ba ka jingrung jong u sha ka kam saiñ hima kam dei shuh kaba dang thymmai.
Hynrei ka jingthmu jong u ban ïakhun elekshon ka long ban shim ïa ka kabu ban pynsngewthuh ïa ki paidbah ba kim dei ban ngop ha kata ka jingïasiew ïatda da ka bor jong ka pisa.
U la ong kaba kongsan ka dei ba uno uno u briew uban ïakhun ïa ka elekshon, u lane ka, ki dei ban don ka jingïohi jngai.
U Bah Star u la ïathuh ba ki mat ïakhun elekshon 2023 kin long ban kyntu ïa ka sorkar jylla ban pynbeit ïa ka ktien Khasi ha kaba ïadei bad ka rukom spell dak kaba beit ba ryntih, ka ban ïabud lang da baroh haba thoh jingthoh.
U la ong ruh ba u la ju ïaikren ïa kane ka bynta na kawei ka por sha kawei pat, hynrei kine ki jingkren jong u ki la shu kylla long tang ki jingkren ha ri khlaw, ha ri kynjah.
Une u kyrtong ka NCP u la ïathuh ba u dkhot jong ka ïingdorbar thawaiñ uba long mynta u nongïalam ka Trinamool Congress ha Meghalaya, u Bah George Lyngdoh u la pynsngew ha ka ïingdorbar thawaiñ jong ka jylla ïa ka jingdonkam ban ithuh noh ïa ka ktien Khasi bad ban buh ïa ka ha ka khyrnit kaba phra jong ka riti synshar ka ri India.
U la ong ruh ba mynshuwa ha ka manifesto elekshon jong u, ha ka snem 2008 u la ju ïaikren ba lah donkam ka jingpynkupbor bad ban ai ka jingïada ïa ki khlieh nongsynshar bad ki rangbah shnong.
U la ong ruh ba lada ïoh ïa ki nongmihkhmat kiba don ka jingkitkhlieh ïa ka jylla, ‘namar lada kwah ban kiew, donkam ki policy kiba har rukom’.
U la ong ba mynta ha ka jylla, ki paidbah ki ud ki nam, namar ka jingkyrduh kam.
“Ka jylla jong ngi kam dei kata kaba kyrduh ïa ki kam, ki jam haduh ba ngi hap ban ud, ban nam hynrei donkam ban don ka bor ban peit ba kumno ban wanrah bad kumjuh ban thaw da ki policy khnang ba yn ïohkam ïohjam ki khun samla," la pynpaw u Bah Star.
Ha kaba ïadei bad ka jingsngewthuh jong u ïa ki seng saiñ hima sima, u Bah Star u la ong ba ha ki jylla kiba rit kum ka jylla Meghalaya, ‘lada don ïa ka party riewlum (Regional Party) kaba khlaiñ kan jin da long kaba bha tam’.
U la ong ba ki party riewlum lane ki trai ri, ki sngewthuh kham bha; ‘hynrei kaei kaba jia ha Meghalaya, man jan ki elekshon ki mih ki party riewlum’.
“Ka mih ka party People’s Democratic Front (PDF) shuwa ka elekshon, ka mih ka KHNAM shuwa ka elekshon bad mynta shuwa ka elekshon 2023, ka mih pat sa kawei ka party ka VPP.Lada kine ki party bapher bapher ki don ka jingkitkhlieh ïa ka jylla, ki dei ban don da ka seng riewlum kaba khlaiñ," la ong u Bah Star.
U la ong ba lada peit nuksa ha ka jylla Sikkim, mano ba synshar; ‘ka dei ka party riewlum’.
“Ka jingkiew ka jylla Sikkim tang na ka kam jngohkai ha kaba la jan 40 percent ka jingïoh ka jylla, ka dei na kane ka kam jngohkai.
Ngi donkam ki nongïalam kiba khlaiñ hynrei sniewbok ba hapoh ka jylla Meghalaya ka la mih tang ka jingïaknieh nongïalam bad na kane ka daw ki ïohlad kine ki ‘National Party’, la bynrap u Bah Star.
“Ki National Party ki don la ka jong ka rukom ban peit ïa ka ri baroh kawei namar kim lah ban leh shilliang ïano ïano.
Kum ki party riewlum, lada ki don ka bor kaba khlaiñ ban ïatylli kawei, kan jin da la bha eh ïa ka jylla kaba rit kum ka Meghalaya.
Haba ong ba khlaiñ ki party riewlum, kam mut ban khlaiñ tang kawei ka party.
Ki lah ban don kumba 4-5 tylli ki party, hynrei ki dei ban mynjur ïa uwei u nongïalam.
Hynrei kaba sngewsih ba uto ruh u kwah nongïalam, uto uwei ruh.
Na kata ka daw ha kaba khatduh ki tlot noh ki party riewlum.
Kumba long mynta ha jylla Meghalaya ki party riewlum, ngam tip shuh bad kan jia lada ka long kumba long mynta.
Na kata ka daw donkam ban pynbeit, ngi donkam ïa ki National Party," la ong u Bah Star.
Ha kaba ïadei bad ka roi ka par, u Bah Star u la ong ba ka pisa ka wan katkum ka jingpynkhreh jong ka Planning Commission ha kato ka por bad mynta ha ka sorkar u Modi, ïa ka Planning Commission la pynkylla sha ka Niti Ayog.
U la ong ba bun ki skhim kiba wan na ka sorkar pdeng na ka bynta ki jylla ba kyrpang la mang na ka bynta ki paidbah; kum ka nuksa ka skhim kaba T.100 klur, ka mut 90 percent ka ai na ka sorkar pdeng bad 10 percent na ka jylla.
U la ong ba ka sorkar pdeng bad ka sorkar jylla kim lah ban ïaid lait ïa ki kyndon ‘kiba mut ba don ha ka sorkar kin lah ban sei pisa, hynrei em’.
U la ong ba ki paidbah ki dei ban sngewthuh ba ha Meghalaya ka don ka Bharatiya Janata Party (BJP), kin ïoh pisa shibun, kane ka jingpyrkhat ka dei tang ka jingshah pynsngewthuh bakla.
Hadien ba ki dkhot jong ki san tylli ki sengbhalang ba don hapoh ka shatri Save Hynñiewtrep Missions kiba thmu ban thang ha khyrdop ka ïing sah u Myntri Rangbah ka jylla ïa ki tyngshop jong ki lai ngut ki myntri kata jong u Myntri Rangbah ka jylla u Conrad Sangma, Myntri Rangbah ka Assam u Himanta Biswa Sharma bad u Myntri ki kam poh ïing ka sorkar pdeng u Amit Shah kaba ki pulit ki la pyrshang ban knieh ruh na kine ki seng bhalang la sakhi ba ka la mih ka jingpyni nia kaba jur bha hapdeng kane bad ka jingpyneh ba markhylliang.
Kane ka jingthang tyngshop jong kine ki seng bhalang ka long kum shi bynta ban pynpaw ïa ka jingpyrshah halor ka jingshah siat ïap ki san ngut ki Khasi ha ka shnong Mukroh ha ka 22 tarik mynta u Bnai ha ka ktang suloi ki pulit Assam.
Kham hadien haba ki pulit tdot kim ai lad kine ki nongïalam ki seng bhalang ki la buh jingkylli la kane ka jingbym shah ban thang ïa kine ki tyngshop ka dei ka hukum jong u Myntri Rangbah, ne ki pulit ne ka district administration na ka liang ki pulit ki la shu ang lyngngoh dheng khlem lah jubab satia.
“Hato kren da kaba shai mano bym shah lada dei u Myntri Rangbah ruh ong ba ngin ïoh pyntip sha u paidbah ka jylla halor kane" buh jingkylli u Bah Robertjune.
Shuh shuh la sakhi ba ka jingaidaw ki pulit ba kin leit thang sha kiwei ki jaka paidbah ne public places u Bah Robertjune u la kylli la kane ka jaka ba ba don ka ïing u Myntri Rangbah kam dei satia ka jaka paidbah.
“Ngan batai ïa phi kane ka jaka ka dei ka surok PWD bad ka dei ka jaka paidbah, ka dei ruh ka ïing u Myntri Rangbah bad to tip ba ka ïing u Myntri Rangbah ruh ka dei kaba la tei da ka pisa u paidbah" da kane ka jingpyni nia u Bah Robertjune la sakhi ba ki pulit kim lah jubab shuh satia.
Kham hadien na ka liang ki pulit ki ai daw ba kane ka jingbym shah ka long ba kane ka jaka ka lah ban mih ka huri hura na ka liang kine ki nongïalam ki ong ba kino kino ki huri hura kin ym mih hynrei na ka liang ki pulit kim ai lad satia.
La ïohi ba ha ka jingpyrshang kine ki seng bhalang ban thang ïa kine ki tyngshop ka la mih ka jingpyni bor namar ki pulit ki la knieh jubor ïa kine ki tyngshop na kine ki seng bhalang.
“Lada phi phikir ïa ka jaidbynriew kumba phi phikir ïa kine ki tyngshop ngin jin la tei mot ïa phi" pynphai nia u Bah Donboklang Kharlyngdoh ïa kine ki heh Pulit bad ki magistrate.
Kham hadien na ka liang kine ki nongïalam seng bhalang ki la mynjur ban hiar noh kham harum khyndiat ym shuh ha khmat ka khyrdop ka ïing sah u Myntri Rangbah ban pynlong ïa kane ka jingthang tyngshop.
Kane ka jingpoi ka HYC ha kane ka jaka ruh la ïohi ba ka long kaba kyndit kyndit ha kaba ki pulit ki kyndit ban ïohi ïa kine ki nongïalam ba ki poi ha kane ka jaka.
Ka jingkhuid jingsuba ka dei kaba kongsan tam ha ka jingim jong u briew, ha ka jingïadei ha kano kano ka kam, ki sawdong sawkun bad hangno hangno ruh.
Ka la don ka jingong ba ka jingleh khuid ka ïajan bad ka jinglong riew blei.
Kane ka thew ba ka jingleh khuid ka donkam ym tang ha ka met bad ka doh hynrei wat ha ka mynsiem bad ka jingmut jingpyrkhat.
Haba don ka jingkhuid, kano kano ka long kaba itynnad, la ka dei ha madan, ha ïing, ha ka dur ka dar, ne ha kano kano ka kam, ka jingdon ha kane ka mariang, naduh kiba don mynsiem bad ki bym don ruh kumjuh.
Kano kano ka bym khuid, kam long kaba itynnad bad ka pyntieng ïa ki briew ban don hajan jongka.
La ka dei ha ka jingïatreikam, ka jingïadei paralok, ha kano kano ka kynhun ne hapdeng kawei ka jylla bad kawei, hapdeng kawei ka ri bad kawei pat.
Ka jingkhuid ka wanrah ïa ka jingshaniah.
Haba phai ïa ka jinglong ki jaka puta ha kane ka jylla, ka jingleh khuid ka duna bha khamtam ha sor lait noh tang ka jingleh stai ka la jubor.
Ka jingmut jingpyrkhat ki briew ka jur tang haka jingleh stai hynrei ki duna ha ka jingkhuid.
Peit shwa ha ki jaka ha sor,  ka jingjaboh ka long kaba jubor.
Ka jingpynkhuid ïa ki jaboh ha iew ha hat, ha lynti syngkieng, ka duna bha ha kine ki sngi namar ba ki briew kiba don ha ka bor kim don kano kano ka plan ka jingsain dur shaphang kumno ban pyntreikam ïa ki jaboh, ban pynkhuid lait noh tang ban shu lum ban leit bret pathar pat sha marten.
Ki briew ruh ki dei kiwei kiba dang duna bha ha ka jingmut ha ka rukom pyrkhat kumno ban leh khuid namar ba ki bret pathar ïa ki niut ki nier, ki jaboh ki jabain katba lap ba shem.
Ki nala, ki sharud shakiar jong ki lynti syngkieng, ki um ki wah, ki la shlei miar da ki jaboh, ki plastic, ki bilor, kiba la shu bret pathar ki briew.
Kane ka jingleh ka la long kumba tangon ïa ka mariang kaba ngi shong ngi sah, kaba ai kyrhai ïa ka bam ka dih, ki jingdonkam jong ngi katba mon.
Ka jingleh dusmon u khun bynriew ïa ka mei mariang, ka dei ka jingleh hi ïalade namar ba lada bitar ka mariang, kan wanrah ka apot ïa u khun bynriew.
Haba leit sha ki jaka jngohkai ha kylleng ka jylla, la isait met ïa ki jaboh kiba satah khamtam ki plastik, ki bilor, kiba slem ban pyut bad pynsboh ïa ka khyndew.
Kane ka jingjaboh ka mariang na ki kam jong u briew, ka pyni ba ka jingmut jingpyrkhat jong u briew ka dei kaba dang jaboh, kam don ka jingsngewthuh, ka jingpyrkhat ïa kiwei hynrei kiba pyrkhat tang ïa ka malade.
Ki jaka jngohkai kiba dei ban long ki jaka ban khring ïa ki briew, ki briew ki pynjaboh pynban.
Ka la donkam ïa ka sorkar ban pynleit jingmut ha kaba rukom kaba dei, kumno ban pynkhuid ïa ki jaboh, kumno ban pyndonkam ïa ki.
Ha kaba kut, ka jingmut jingpyrkhat jong u briew ka dei ban kylla lym kumta, kan eh shibun ban ïohi ïa ka jingkylla.
Ka jingkylla ka dei ban wan na ngi hi shimet lada ngi kwah ïa ka jingkylla.
Ka Hynñiewtrep Integrated Teritorial Organisation (HITO), mynta ka sngi Saitjaiñ ka la pynlong ïa ka jingïalang ban sngewlem na ka bynta ki mynsiem ki ba la duh ha ka Shnong Mukroh West Jaiñtia Hills District ha kti ki pulit Assam.
Na ka liang ka HITO mynta ka sngi ha ka jingïalang jaijai ka la wanrah da ka synduk ïapbriew kum ka dak ba la ïap ka synshar khadar ha ka jylla.
Kane ka jingïalang ka la sdang ha ka janmiet, ha State Central Library da ka jingïalang ka ba jaijai hadien kane kine ki nongïalam ki la leit sha Assam House ban ai ka dorkhas sha u Resident Commissioner ban wanrah ka jingsuk ha ki thaiñ khappud.
Na ka liang ka seng ka ba pynpaw ba kane ka jingïalang ka ba la pynlong mynta ka sngi ka long ka ba jai jai namar ba ki sngewthuh ba ka dei ka jingïakhun hapdeng ki sengbhalang bad ki ar Sorkar ym bad ki paidbah.
Na ka liang u President rangbah ka HITO u Bah Donbok Dkhar, ha ba kren ha kane ka jingïalang u la ong kaei ka ba la jia ha u 2003 ka la don ka jingshahkit bad shah pynïap ïa ki briew jong ngi, hynrei haduh mynta  kim pat lah ban ïoh ïa la ka hok bad kumjuh ha ka 22 tarik ruh ka la pynpar ñiang khriat  ïa ki nongshnong shnong ha ka jylla ngi kyntu ïa ki paid nongshnong shnong ka sor Shillong bad ïa ki kynhun ba kin jaijai ka jingïakhih namar ba ha ka ba kut ngin jynjar ngi ki  nongshnong shnong shatei.
Ka HITO kam tieng ïano ïano ruh hynrei ka sien mynta ka long namar ba ki don ka exam bad ki ba ïa leh exam ki dei ki khun ki snam lajong bad haba ieit ïa ka ri bad ka jaitbynriew ngin hap ban pyni ïa kata.
Ngim ju tieng ïano ïano ruh bad man ba mih sha madan ka Synduk ngi la pynkhreh ka synduk jong ka Democracy kaba la ïap, mynta bad na ka por sha ka por bad kane ka long ba phi rai ïa ngi da kane ka synduk ne phi rai ïa ngi ban ïada, ymdei ba ngi tieng hynrei kane ka dei ka jingshisha ngi nang tang ban kdew kti hynrei ngim nang ban kdew ïa ki lynti.
Ngi kynnoh ngi beiñ ïa ki magistrate ïa ki pulit namar ba kim lah ban pynphai kuli hynrei ngi dei ban beiñ ïa ka Sorkar, namar ba kane ka dei ka mon jong ka sorkar, lada kam don ka mon kine kim lah ban leh eiei kane ka long namar ba ngi dang hap ha ka juh ka tnad bad ki Assam.
Ha ka por ba jia ha Langpih, u heh na Assam u wan ban knieh ïa ki suloi, kata ka dei ka jingshisha 5 snem mynshwa ngi la bakla ban jied da u dieng, u maw, u business man, bad katei ka jingjia ha Mukroh ka dei ka jingbakla jong ngi.
Mynta ka kynti ngi dei ban kylliang ïa ki lada ngim kwah ban wan thang mombati man u snem, ngim dei ki nong India hynrei ngi dei tang ki nongthep Vote jong ka Ri India katba ka sorkar India kam pat sngap ïa ngi  ngim pat dei ki nongshnong shnong ba pura ka Ri India, bad ka sorkar India bad ka sorkar jylla ki tip bad ithuh ïa ngi tang por thep Vote.
U nongïalam ka HITO u la ong ba ki long kiba kloi ban ïakhun bad ki briew kiba wan ban pynjulor ïa ka jylla jong ngi.
Da kaba ong ruh ba kim pyrshah ïa ki Assam hynrei ki long pyrshah ïa ka sorkar Assam bad ka Sorkar Meghalaya  bad kane ka dei ka khubor na ka liang ka HITO.“Ngin thang ïa u mombati bad nga kyrmen ba kane kan long ka jingmombati ba khaduh na ka bynta ka jylla, bad kan shong ha ka sorkar la kin shim khia ban ïada ïa ki para doh parasnam ha khappud kane ka synduk ka la khreh la kan dei ïa ngi ne ïa phi sa bishar hi"u la ong.
Ka All Meghalaya Trina-mool Congress Mawkyrwat Block haka taiew bala dep kala ïoh ban pynhap Pyrda noh da u Bah Sounder S.Cajee u ban sa ïaleh elekion MLA naka Mawkyrwat constituency haka 2023 na Mawkyrwat constituency ha kaba iakane ka lympung ïalehkai kynjatbol la pynïaid daka TMC Mawkyrat Block bala tip kum ka 1st Rowell Lyngdoh Memorial Football Tournament 2022 jong ka Rangblang Zone.
U Bah Sounder S Cajee haba kren kum u Kongsan ha kane ka sngi u la ai ka jing iaroh iaki samla ba kane ka jing ïalehkai kynjatbol kala long shisha kaba i tynnad shisha ha ki ka rukom ïalehkai kumta kum ki paidbah jong kane ka dong ka thaiñ ki dei ban ai mynsiem shuh shuh iaki samla khnang ba kin ïoh mynsiem khnang ba kan kiew ha ki kam ïalehkai sports bapher bapher.
Ha une u bnai ngi ka don ka jing ïalehkai Football World Cup kan long ka wei ka jing hikai ia ki samla , kumta ki dei ban peit thuh kumno ki nong ïalehkai jong ki ri jong ka pyrthei baroh kawei ba kin shim ka nuksa samla ban don ruh ka thong ba ha kawei ka sngi kin lah ban ia ryngkat dor kat kum ka jing tbit jong ki ro ki nong ïalehkai kynjatbol haka World Cup, ong u kongsan.
U la bynrap ruh ba ki kam ïalehkai sports ha ki juk ba mynta kam dei shuh kum ka kam ïalehkai sngewbha hynrei kala dei ka wei ka kam ban pyn ïoh kam ïoh jam haki ophis sorkar ki kam shipai bad ruh ka dei ruh ka kamai pisa lyngba ki sap ba ki don.
Ha kane ka sngi kut jong kane ka Lympung ïalehkai kala long shisha kaba itynnad ha kaba naka bynta ka jing ïalehkai kynjatbol ha kaba ka Awro SC kala ïoh rah iaka nam jingjop pyrshah ïaka Nongbah Rangblang SC da 2/1 goal.
Na bynta ka jingïalehkai Basketball ka Rangblang Area kala ïoh ia ka nam jingjop pyrshah ïaka MCSEPAC Mawkyrwat Block da 27 la 13 set.
Ha ka bynta ka jingiatan Tyllai (Tug of war) ka Rangblang Area kala ïoh rah iaka nam jingjop pyrshah ïaka MCSEPAC da 2 la 0.
Ha kane ka sngi la ia donlang u Bah Diverland Lyngdoh Vice President jong ka Meghalaya Football Association (MFA) kum u Symbud Kongsan ha ryngkat da jing ia donlang ruh u Brother,Pascal Dhar jong Rangblang Parish ki riew rangbah jong ka Shnong ha ryngkat ki paidbah kiba la wan ban sakhie lang hakane ka sngi la pynshit pynshngain shuh shuh hakane ka sngi da ka jingrwai naki samla jong kne ka dong ka thaiñ.
Hadien ka jing-pynkhreh kaba la ïaid katto katne por, ka Meghalaya Cricket Association kan sa pynlong ïa ka jingïalehkai kaba nyngkong eh jong ka ‘BCCI-Level Domestic Cricket Match’ kaba la dep ban pynlong shen teng ha u snem 2019-20 hapdeng ka Meghalaya bad Karnataka ha ka U-19 Cooch Behar Trophy hapoh ka MCA Ground.
Da ka jingdon ïa ka madan ïalehkai kaba biang ha ka jingheh, ha ka jingkren jong u BCCI’s chief curator dang shen kum u la ong  “kadei kawei na ki madan ïalehkai kaba bha bad biang tam eh hapoh ri India", ka madan ïalehkai jong ka Meghalaya Cricket Association la nang ïai pynbha bad pynbit pynbiang shuh shuh naduh u snem 2019-20, bad ka madan ruh ba lah thung thymmai da u phlang uba kham bha, ki jaka khreh jaka khrum kiba la shna thymmai bad ka rukom ai um ïa ka madan ba la shna thymmai.
Kane ka jingïalehkai kaba bun sngi kan kynthup lang ïa ki kynhun ïalehkai kiba tbit bha kum ka Karnataka ka ban ai ïa ki khynnah ïalehkai jong ka jylla ïa ka jingmyntoi ban mad kum kane ka jingïalehkai.
Kane ka program kan ïarap ruh ïa ka Association ba kan pynkhreh bha ïa ka kynhun sa shisien ba kan sa pynlong biang ïa ka lympung ïalehkai Ranji Trophy cricket, ha kaba lai tylli na ki jingïakhun yn sa pynlong hangne hapoh nongbah Shillong ha une u bnai ban wan.
Ha ka sien kaba nyngkong la ïohi ïa ka International Film Festival kaba la pyllong da ka Meghalaya Filmmaker’s Association (MeFA) ha ka jingïatreilang bad ka Meghalaya Tourism.
La plie ïa kane ka tamasa ha U Soso Tham Auditorium, Shillong ha ka jingdon ryngkat u myntri ka tnad Tourism bad Arts & Culture u Bah Paul Lyngdoh uba long kum u kongsan ha kane ka sngi.
Ha ka jingkren ha kane ka sngi u Bah Paul Lyngdoh u la ong ba hadien ba la tip ïa ka jylla Meghalaya kum ka ri jong ki lyoh la tip ruh ïa ka kum ka ri ba bun ki ba donsap don phong.
U la ong ba kane ka International Film Festival kadei ka jingrakhe jong ka jylla kaba la lah ban pynmih bun ki tynshop ki puron hapoh ka jylla ha ka dur jong ki phlim bad kane kan ïalam ïa ki ban ïakhun ha rynsan jong ka Ri bad kiwei ki Ri jong ka pyrthei.
U Bah Paul u la ong ba kane ka International Film Festival kadei ka kabu ksiar ban pyni ïa ka tynrai ba kham kyrpang bad kumjuh ka jingïar jong ki kam jngohkai hapoh ka jylla.
U la kyntu ïa ki khun samla ba kin hikai bad pyntbit bad ban ïoh mynsiem na kane ka tamasa bad kane kan long ka lad ban kyntiew bad pynkylla dur shuh shuh ïa ka Film Industry hapoh kane ka jylla bad kane kan warah ka jingjop kaba khraw ïa ki.
Shuh shuh ua long ba ka sorkar jylla ka la pynkhreh ban buh ïa ka Art Cinema Halls hapoh ka jylla Meghalaya ban kyntiew shuh shuh ïa ka Film Industry hapoh ka jylla.
U la ong ba kane ka tamasa ba pyllong mynta ka sngi ka la long kaba itynnad bad kane kan ïalam ïa ka jylla Meghalaya kaban long kum ka ding kaba rhem jong ki riew donsap donphong.
Lah ban kdew ba kane ka Meghalaya International Film Festival ba nyngkong tam hapoh ka jylla kan bteng haduh 5 sngi ha ki saw tylli ki jaka bad kumba 40 tylli ki phlim yn pyni ha kitei ki sngi.
La san sngi ba uwei u rangbah na ka shnong Pahammawleiñ 20mer, ha Ri Bhoi, u la shah pynïap ha ki runar, ha ka por ba u thmu ban leit sha Lyngkha bad kat haduh mynta ki Pulit Ri Bhoi, kim pat lapksai eiei ruh em ïa ki runar kiba la donkti ha katei ka kam pynïap briew.
Lah ruh ban kdew hangne, ba u (L) Bah Elius Ryndong 60 snem tam ei ei, u la shah pynïap dusmon noh ha ki riew runar, kata ha ka por ba utei u rangbah u dang thmu ban leit sha ka jaka rep jong u bad ka rukom pynïap ïa utei u rangbah, ka dei ba ki runar ki la tied bad bom beit ha ki bynta ka khlieh, tad haduh ba ka khlieh jong utei u rangbah, ka la pra hi phom.
Utei u rangbah, u la mih na ïing ha ka por 7 baje ei ei mynstep, na ka bynta ban leit sha lyngkha bad ïa ka por ba u la shah pynïap, ym shym la tip namar ym don kiba la ïohi bad naduh katei ka por ba u mih, kiba haiing kim tip ei ei shuh, hynrei kaba la pynkyndit eh ïa ki, ka dei hadien ba ha ka por 5:30 baje ei ei janmiet, ki la ïoh jingtip halor ka jingshah pynïap ïa utei u rangbah.
Haba ïadei bad katei ka jingjia shah pynïap ïa utei u rangbah, ki Pulit Ri Bhoi, ki la ïathuh ba kim pat lapksai eiei ruh em, hynrei ka jingtohkit halor katei ka jingjia ka la ïaid beit shakmat, na ka bynta ban ïohkem ïa ki runar, kiba la donkti ha katei ka kam pynïap briew.
U Myntri ka tnad Urban Affair, u Bah Sniawbhalang Dhar, u la ïathuh ba ha ka 15 tarik Lber , kum u Myntri kane ka tnad yn pynlong ïa ka jingïalang ban ïakren halor ka jingpynkynriah ïa ki jaitbynriew harijan na Themïewmawlong.
“Kum u Myntri ka tnad Urban, hadien ka election ngin pynlong ïa ka jingïalang ban ïa kren halor kam jingpynriah ïa ki jaitbynriew Harijan na ThemïewMawlong bad hadien kane ngin sa rah ïa kane ban ïasyllok bad u Chairman ka High Level Committee u Bah Prestone Tynsong", la ong u Bah Sniawbhalang Dhar.
“Hadien kane ka jingïalang jong ka tnad, ngin sa rah sha u Chairman ka High Level Committee bad ngin  sa khot ïa ki nongïalam ka Harijan Panchayat Committee (HPC) ban ïa kren halor ka ne ka bynta hynrei ka jingïalang lashai ka long ban rah sha khmat ïa ka ne ka mat hadien ba la dep ka election" u la bynrap.
U Bah Sniawbha u la pyntip halor ka jingpyntrei ka ba kynthup ïa ka  Smart City Project, ka Laitumkhrah Market , ka Polo Market bad kiwei kiwei ki ba  la dep ban sdang ïa ka kam ban tei bad lashai ka sngi ka tnad kan sa shnong ïa ka jingïalang ban bishar ïa kine.
“Halor ka Jowai Smart Town Project la dep haduh 90 % bad kat kum ka kaiphot jong ki hadien ka 10 sngi ki la lah ban pyndep noh ïa kane, bad kiwei kiwei ki kam ki ba la pyntrei da ka tnad urban ki dang ïaid shakhmat", u la ong.
Ka Pay for Right ka la pynlong ïa ka District Level Village Cluster Sports meet ha kane hi ka taiew, kata ha ka 10 bad 11 tarik Lber ha ryngkat ka jingïatrei lang bad ka NYK Sangathan Shillong.
Ha katei ka sngi ka PFR ka la pynlong 4 jait ki jingïalehkai, kynthup ïa ka jingïalehkai ïatan tyllai , Mawpoiñ, ka jingïamareh 100 meter, bad ka jingïalehkai phutbol Futsal.
Ha katei ka sngi la wan ban ïashim bynta da 3 tylli ki block ha ryngkat bad ka PFR Academy, ki block kiba ïashim bynta ki long Ka Mawphlang Block, Laitkroh Block bad ka Mylliem Block.
Ha katei ka jingïalehkai, ka Laitkroh ka lah khur ïa ka nam jop ha ka jingïalehkai Futsal bad ka PFR ka lah wan ha kyrdan ba ar.
Bad ïa nam jop ha ka mawpoiñ la rah da ka PFR bad ïa ka kyrdan ba ar la rah da ka Mawphlang Block.
Katba ha ka jingïakob mareh 100 meter, ïa ka kyrdan ba nyngkong lah ïoh da u Jerimaiah na ka PFR, ïa ka kyrdan ba ar bad ba lai lah ïoh da ki nongmareh na Mylliem block kata u Johnkupar bad u Stambor.
Bad ha ka jingïatan tyllai, ïa ka nam lahduh la ïoh da ka Mylliem Block bad ha ka kyrdan ba ar lah ïoh da ka Mawphlang Block.
Ka jingïalehkai ha katei ka sngi ka la long kaba ïaid beit bad kaba shongshit ha kaba ki nongïashim bynta ki ïa wan ïalam ruh ïa la ki jong ki nongkyrshan.
Ka Rangmaw Sports Club ka la ïoh rah ïa ka nam lahduh ha ka jingïakhun jong ka lympung 5th Super Division District Cricket League, 2023 bala pynïaid da ka  South West Khasi Hills District Cricket Association (SWKHDCA) hadien ba ka la ïakynduh bad pynliem ïa ka  Domjyrti SC da 7 wikets.
Ïa kane ka lympung ïalehkai Cricket la pynlong ha  Madan Motmeron, Jakrem village in South West Khasi Hills District.
Haba phai ha katei ka jingïalehkai, ka Domjyrti SC kala ïoh ïa ka ban buh 109 ron bad kala khyllem noh 9 wikets na ka  20 over.
Ha pdeng ka jingïalehkai  naka  Domjyrti SC, u Superson Lyngdoh u la ïa lehkai bha bad u la ïoh ïa ka  22 ron.
Ha kaba phai pat na ka  Rangmaw SC kila ïoh ban pyndep noh ïa katei ka ron tang hapoh ka 17.2 over bad bad khyllem noh tang 4 wikets kata da ka jingïoh 114 ron.
U Devension Lyngdoh na ka Rangmaw SC u la ïoh ban kamai bun ron tang ha kane ka jingïakhun, kata haduh 45 ron bad  4 wikets bad lyngba kane  ka jinglah ban ïalehkai bha u la ïoh ïa nam Man of The Match, haka juh ka por u la ïoh ruh ïa ka nam  Man of The Tournament ha kaba u la ïoh haduh  238 runs bad 19 wikets ha baroh ka ki jing ïalehkai ha kane ka  tournament.
U Bah  Wansynshar Nongsiej naka Mawkyrwat SC u la ïoh ïa ka nam kum u  Highest Runs Scorer  ne uta u rangïalehkai ba la ïoh bun ron tam hadien ba u la ïoh haduh 264 ron ha baroh ka kane ka lympung ïalehkai bad u Bah  Aristerfield Lyngdoh na  Rangmaw SC u la ïoh kum u Best Fielder ha kaba u la ïoh haduh  6 sien ban kem ïa ki bol khlem da lait ne pynhap.
Ha kane ka sngi bakut jong kane lympung ïalehkai, la wan pynhap pyrda noh da u Bah Renikton L.Tongkhar, MLA ka Mawkyrwat Constituency u ba long ruh kum u Kongsan ha ryngkat da ka jingïadonlang u Bah Bantei Lyngdoh president jong ka SWKHDCA bad kiwei de ki nong kitkam ba ha khmat jong ka seng bad u Bah Elevenson Wanniang kum u symbud kongsan.
Ka Seng Federation of Khasi Jaiñtia and Garo People (FKJGP) West Khasi Hills da ka jingsngewkhia banïohi ïa ki jingïaimih bad bteng ka jingshah pyndik ki nongïalam shnong ha ka thaiñ Langpih ha ki briew jong ka tnad forest ka Assam kaba la jia ruh ha kine ki kyndait sngi ba la lah, kala pynlong ïa ka Seng ba kan leit ban ïa kynduh ïa u DCka West Khasi Hills ban kyntu ba u dei ban shim khia.
U President ka Seng u bah Chandra Nongdkhar haba ïakren sha ki lad pathai khubor u la ong ba ka FKJGP ka pynpaw ïa ka jingsngew khia kaba jur ha kaba ïadei bad ki jingïai mih ki jingjia bad ki jingpyndik jong ki briew ka Assam ïa ki nongshong shnong khappud jong ka thaiñ Langpih bad dei halor kane ka nongrim ka Seng kala leit ban ïa kynduh ïa u Deputy Commissioner ka West Khasi Hills ban kyntu ban shim ha kaba ïadei bad ki tei ki kynrum kynram kiba ïai mih na kapor sha kapor.
Shuh shuh u la ong ruh ba katkum ka jingïohi jong ka Seng ka sorkar Assam kam shym la burom ïa kata ka status quo kaba la don ka jingïateh hapdeng ka Assam bad Meghalaya, ha kaba ka sorkar Assam ka leh bad pyni beit da ka kam katba ka sorkar Jylla ka shu dei tang ka nongpeit kai.
U la kynnoh ruh ba kine ki jingjia kiba jia kidei na ka jingleh sting jong ka sorkar barim ka MDA ha kaba kam shym la lah ban teh lakam ban khang lad ïa ka sorkar Assam kumta ka Seng ka dawa na ka sorkar MDA II ban pynsted noh ïa ka jingïapynbeit pud jong ka Jylla Meghalaya bad Assam bad lada kane ka sorkar kam lah ban leh ei ei ka paw ba ki shu ap haduh ba kin mih biang ki jia ba sngewsih kumba la jia ha ki snem ba la lah.
Shuh shuh u la ong ruh ba ka FKJGP ka pynrem jur ruh ïa ki briew ka Assam khamtam ïa u nongtrei ka tnad forest u bala pyndik bad byrngem ruh ïa u sordar ka shnong wat ban knieh ruh ïa ka mobile phone ka jong u kaba long shimet bad ka Seng kam lah ban pdiang ïa kum kine ki jingleh riew khlaw ka jong ki.
Ha kaba ïadei pat bad ka jingïakynduh ka Seng ïa u DC na ka liang jong u President ka Seng u la ïathuh ba  u DC u la kular ban shim khia ban ïakren bad ki bor District ka Kamrup na Assam.
Ka District South West Khasi Hills sa shisien ka la sei biang sa uwei pat u rangïalehkai uba la mih khmat ïa ka jylla ha ki lympung bapher bapher kynthup ruh ha ka jinglah ban synnïang jong u ban pynpoi phainal ha ka lympung 76th Senior National Football Championship na bynta ka Santosh Trophy kaba dang shu kut ha une u bnai ba lah dep, ha Saudi Arabia.
Lah ban kdew hangne ba ka Distrik South West kadei kawei na ki distrik ha Meghalaya kaba pynkha bad pynmih ïa ki nongïalehkai (sports) kiba pher bapher khamtam ha ka jingïakob mareh.
Ha kane ka kynti ruh, u samla nongïalehkai phutbol ba dang khie dang san bad sdang ban paw bha mynta uba dei ruh na kane jylla ka jong ngi, u Manbhakupar Iawphniaw u la soi ïa ka kontrak ïalehkai bad ka FC Bengaluru United  ka ban kut haduh u bnai Jymmang ha shuwa ban sdang ka iew ïadie ïathied rangïalehkai.
Une u samla uba dang 22 snem ka rta uba dei shnong trai na Mawkyrwat u long ruh u rangïalehkai phutbol jong ka klob Royal Wahingdoh bad u la leit ban ïasoh bad ka Rangdajied United na ka bynta ka ka thup jong ki khynnah kiba 18 snem shapoh (Under-18) ha u snem 2016 bad nangne une u samla u la leit ban ïasoh pat bad ka Bengaluru FC ha u snem 2017.
Hadien ba u la don ar snem bad ka Bengaluru FC (Under-18) une u samla ha u snem 2019 u la wan ban ïasoh bad ka Ryntih Sports Club ha kaba u la pynlut ïa ka por ïalehkai jong u bad ka haduh u snem 2022.
Hadien kane une u samla u la leit ban ïasoh bad ka Minerva Academy Football Club bad mynta ka kynti une u samla u la ïasoh bad ka Klob ïalehkai na jylla Karnataka, ka Bengaluru United kaba ïalehkai ha ka 2nd Division I-League kaba la rah haduh ar sien lynter ïa ka lympung ïalehkai jong ka Bangalore Super Division ha ka samoi ïalehkai jong u snem 2020-21 bad 2021-22.
Ka Bengaluru United ha ka jingïalehkai kaba la long mynhynnin ka sngi ka ka shah liem noh da 2 la 1 ha ka Bengaluru FC.Ka Bengaluru United kan sa ïalehkai pyrshah ïa ka RKM Football Academy ha ka 18 tarik Lber, kan sa ïalehkai pyrshah ruh ïa ka Golden Threads ha ka 27 tarik Lber, bad pyrshah ïa ka Chennaiyin-B ha ka 31 tarik Lber.
Lyngba kane ka jingleit ïasoh une u samla kan long ruh ka jingmyntoi, ka jingshngaiñ bad ka jingaimynsiem ïa u Aenam Jyrwa uba la don lypa mynta ha kane ka klob.
Mar ïa dep bam smai kum u Myntri Rangbah ka jylla Meghalaya, u Conrad K Sangma wut wut u la her sha New Delhi ban ïakynduh ïa ki myntri sorkar pdeng, wat ïa ka President jong ka ri India.
La ïohi ba u Myntri Rangbah lem bad u symbud myntri rangbah kila bunkam bha ban leit rung ha man ki ophis jong ki myntri sorkar pdeng naduh ka myntri sorkar pla tyngka, ka myntri ba peit ïa ka marpoh khyndew, myntri kam aiñ, myntri tnad riewlum bad kiwei kiwei.
Kane ka jingleit Delhi u myntri rangbah jan man ka sngi, ka pyni ba ka jylla Meghalaya ka dei kaba tlot haduh katta katta lada ïakren ïa ka jinglong ki nongïalam bad ha kawei ka liang pat ka lah ban pynïajan hapdeng ka Meghalaya bad ka Delhi.
Hynrei kaba kham kongsan ka long hato ka jingleit Delhi khah khah ne jan man ka taiew u Myntri Rangbah ka Megha-laya kan wanrah jingmyntoi ne em ïa ka jylla ïa ki paidbah ka jylla ne kan dei tang ka jingleit pynithuh ialade ba la long Myntri Rangbah ba sngew khyllew ïalade ba hap ban leit ïathuh sha Delhi.
Ym pat ju ïohi koit ba kiwei ki myntri rangbah ka jylla ka thaiñ shatei lammihngi kin leit sha Delhi kumba leit khah khah wat tang ha ka shi bnai ruh u myntri rangbah ka Meghalaya, kumjuh kiwei ki jylla kiba synshar ka parti bym dei na ka BJP hynrei  ki leit tang ha ki khep ba ki donkam  ryngkat kabor kaba khlaiñ ban ïakren, ym ban leit khrong ban leit pyndem tdong namar ba ka sorkar jylla ruh ka don ka bor katkum ka riti synshar ka ri.
Haba shu peit ïa ka rukom leit her Delhi u Myntri Rangbah ka Meghalaya kam da don jingmut than ban sngew sarong namar ba bun ki mat kiba ka jylla ka la dawa na ka sorkar pdeng kum ka ktien Khasi, ILP, Sixth Schedule kam lerkam eiei haduh kine sngi ne kam don dak eiei ba ka sorkar pdeng kan leh eiei ïa ki watla ka ïing dor-bar thawaiñ ka la shim da ka rai shrup ha ki snem ba la leit.
Kine ki mat ki dang sahteng haduh kine ki sngi khlem pat ïohi dak eiei ba ka sorkar pdeng kan mynjur ne ong eiei.
Kane ka pyni ba ki nongïalam na Delhi kim kheiñ briew ia u Myntri Rangbah ne ïa ka sorkar jylla Meghalaya bad lah ban ong ba kila iwit pynban ba la shu leit pan leit ud man ka por kum ka miaw ap ja.
Mynshwa ngi kynmaw ba ha ka por ba long myntri rangbah kiba dei na ki seng bym dei Congress kim ju leit Delhi khah khah hynrei ki leit ha ka khep ba ka jylla ka donkam shisha bad shisien ba ki la leit, ka Delhi ka sngap ïa kaei kaba ki kren namar ba kim leit ban pyndem hynrei ki leit ban dawa ia ka bhah kaba dei hok kum ka jylla bad ia ki jingdonkam jong ki paidbah ka jylla.
Dei ban kynmaw ba ka jingleit shang u Myntri Rang-bah, ki myntri sorkar kylleng kyl-leng ki jaka, kam dei ba lut na pla lajong jong ki hynrei la pynlut na ka pisa jong ki paidbah ka jylla.
Ka jingleit khah khah sha Delhi kam dei shuh ka jinglut kaba kai bad ka jingduh nong kan dei ïa ka jylla khamtam kaba duk kaba raitoi.
Khlem pep, ka jingleit khah sha Delhi ka pyni ba ka jylla Meghalaya ka dei tang ka jylla ba raitoi, kaba shu ap kmang katba ai lem kiwei bad lada ka long kumne, ka dei ka jinglehraiñ ïa ka jylla baroh kawei.
U President ka NPP u Dr.WR Kharlukhi u la kam ba ka jingïakhun ha ka MDC elekshon kan long beit hapdeng ka NPP bad ka UDP ha Jaiñtia Hills katba ha Khasi Hills kan don katto katne ki jaka ba ka VPP ka lah ban don ka jingïakhun.
Haba kren mynta ka sngi, u Dr.Kharlukhi u la ong ba ka NPP ha kane ka elekshon MLA kaba dang shu dep ka la ioh bun tam ka vote ha ka jylla bad kumjuh ki MLA.“Na baroh ki parti, ngi tam ma ngi ïa ka vote share ne ka jingioh vote ha kane ka elekshon", la ong u Dr.Kharlukhi.
Halor ka jingïadei bad ka jingjied ki paidbah ïa ki nongmihkhmat, u Dr.WR Kharlukhi u la ong ba ha jylla Meghalaya ki paidbah kim ju jied pyrshah ïa kano kano ka sorkar hynrei ki jied da kaba pynshong nongrim ïa u MLA shimet kampher lada u ïaleh na kano kano ka parti ruh.
“Ki briew ki bakla bha ha jylla Meghalaya.
Hangne ki briew kam don ka jingjied pyrshah ïa ka sorkar hynrei ka dei beit pyrshah ïa u MLA khamtam ha Khasi bad Jaiñtia Hills lait noh tang ha Garo Hills", la ong u Dr.WR Kharlukhi.
Halor ka elekshon MDC kaban wan, u la ong ba ha Jaiñtia Hills ka jingiakhun kan long hapdeng ka UDP bad ka NPP bad katto katne ki jaka bad ka Congress hynrei ha Khasi Hills, u Prah u lah ban don ka jingïakhun ha ki katto katne ki jaka namar ba ha ka politik kam long kaba suk ban jop lut ha ka por kaba lyngkot.
“Ka jingjop ka VPP ka la pynkyndit hi ïa ki paidbah ha kaba ka la jop 4 ngut bad katto katne ka la ïakhun bha.
Tangba watla katta kam long kaba suk bad kan shim por, ngin peit bha ha kano ka rukom ka ïaid ka politik", la ong u Dr.Kharlukhi.
Ki paidbah ka Meghalaya ki la iphylla shibun eh haba u Prime Minister Narendra Modi bad u Home Minister, u Amit Shah ki leh myn leh kitkhia ba ki ieit ïa ka Meghalaya da kaba wan khah khah sha Shillong khlem poi pyrkhat satia.
Tang hapoh shi bnai ki la wan haduh ar sien kynthih.
Lada don kiba smat ban pyrkhat bha, kin sa lap hi ïa ka daw bah balei ki leh kumne.
Kim da salia shuh  wat ban don  tang da  ki kynta ruh tang ban pynpaw ba ki don lang ha Shillong.
Ha ka por ba u wan kanbas elekshon, ki paidbah kim da sngew pher than.
Hynrei ba kin wan khnang ban sakhi ïa ka jingsmai ka sorkar MDA jong u Conrad Sangma, kata te, kaba don ka jingmut sha lyndet bad ruh kham sha jngai shuh shuh.
Kumno kat u Prime Minister bad u Home Minister kin da wan khnang tang hapoh shi kynta ei ei khlem da don ki daw kiba lah ban pynmyntoi ïa u bad ïa ka party BJP nalor ba ka BJP ka jop tang ar seat bad ïoh minister ruh tang uwei.
Ka daw bah ba kongsan hi kaba u Modi bad u Amit Shah ki wan khnang ban sakhi ïa ka jingsmai ka sorkar MDA-II jong u Conrad Sangma ka long ban rah bad pynpaw pyrthei ïa ka khubor (message) sha baroh kawei ka ri India ba ka Meghalaya ruh kum kawei na ki Christian state ba kham paw eh ha North East ki la ngeit bad kohnguh (convinced) ban ai ka jingshaniah  kaba pura ïa ka party BJP da kaba rieh tngen ha ka party  NPP.Ka pyrthei baroh kawei kan tip shai kdar mynta ba, lait noh sa tang ki Muslim, ki Christian mynta ki la don lang bad ai ka jingshaniah ïa ka party BJP.Kane ka buit poh (hidden plan) ka long kaba ma bad ba shyrkhei shibun ïa ki briew kiba shong ba sah ha Meghalaya khamtam eh ki Khasi-Jaiñtia jong ngi.
Ki tribal states jong ka North East  baroh naduh ka state Nagaland, Manipur, Tripura bad Meghalaya ki la ngop lut mynta ha ka jingpynïaid ka sorkar BJP na Delhi.
U Modi bad ka party BJP mynta ki la lah shisha ban pyni bad ban pynngeit (convinced) hakhmat ka ri India baroh ba ka Uniform Civil Code (UCC) ka CAA, ka jingthaw thymmai ïa ka Riti Synshar jong ka ri India (Constitution of India) na ka bynta ka jingmyntoi ka BJP bad RSS ym don jingeh shuh  namar ba ka la jop lut ïa ki riewlum ka North East India baroh kawei.
Mynta ka la paw shai kdar ba ka NPP ka dei shisha kawei na ki  party kiba ïajan bad ïa sngewthuh jingmut lang shisha bad ka Party BJP.U Modi u shaniah ba wat lada kam jop ka BJP ha Meghalaya ruh hynrei shisien ba la jop ka NPP kum ka paralok ha ka sorkar NDA ha Delhi bad kawei na ki nongkyrshan ba radbah ka NEDA ha North East, kata hi ka  la biang ïa u bad ïa ka BJP.Nangne shakhmat lei, ki kam jongki, kin kham shyrkhei shuh shuh ban ïa kaba ki la leh ha kine ki san snem ba la dep.
Lada jia ei ei ïa ka ri bad ka jait bynriew jong ngi, ym donkam shuh ban ïa ud ne tei pop da kumwei pat.
Ka pop jong ngi kan sa lap ïa ngi shisien ha kawei ka sngi.
U nongwad Right to Information (RTI) ka jylla, u Bah Disparsing Rani, ha ka 14 tarik Lber u la pynshai paidbah halor ka kaiphod kaba u la ïoh lyngba ka jingwad RTI jong u halor ki lai tylli ki mat, kiba kynthup ïa ka T.50,000 na ka bynta kiba la khlad na ka daw jong u khñiang jingpang COVID, ka jingdon ki post ha North Eastern Hill University (NEHU) bad ha Institute of Hotel Management (IHM), bad ka jingpynsangeh ïa ka skhim Pradhan Mantri Ujjwala Yojana (PMUY).
Ha kaba ïadei bad ka pisa kaba dei ban ai sha ki bahaïing jong kito kiba la khlad na u khñiang jingpang COVID, U Bah Rani u la ïathuh ba u la pan ïa ka RTI halor kane la kham slem hynrei u la ïoh ïa ka kaiphod ha ka 7 tarik Rymphang 2023.
U la ïthuh ruh ba katkum ka jingbthah ka Supreme Court jong ka Ri India ha ka 30 tarik Jylliew 2021, la bthah ïa ka National Disaster Management Authority (NDMA), lyngba ka State Disaster Response Fund (SDRF), ban ai T.50,000 sha ki bahaïing jong kito kiba la khlad na u khñiang jingpang COVID.U la ïathuh ruh ba ka Disaster Management ka sorkar jylla lyngba ka kaiphod ba la phah sha u, ka la pyntip ba la dep ai lut ïa ka pisa sha kito ki bahaïing jong kiba la khlad na u khñiang jingpang COVID.Ka pisa ba la ai ka poi haduh T.6,66,00,000.
Hynrei u Bah Rani u la ïathuh ruh ba ki don kiba la ujor sha u ba kim pat ïoh ïa kata ka pisa bad u la kyntu ruh ïa kito ki bym pat ïoh ba kin pyntip sha u khnang ba un leh ïa kaba donkam, lane ki lah ban leit sha ka Revenue Disaster Management, Government of Meghalaya, ban leit pan ïa ka hok jong ki na ka bynta kiba haïing jong ki kiba la khlad na u khñiang jingpang COVID.Ha kaba ïadei bad ka jingthylli ki post bapher bapher hapoh NEHU, u Bah Rani u la ïathuh ba ha NEHU ki don ki nongtrei casual workers bad ki contractual workers ki ba shah siew ha ki lai bynta.
U la ïathuh ruh ba haduh mynta, ki don 134 tylli ki post ba lait ei kata ha ka Group B bad C post.
U la ïathuh ruh ba ka don ka jingujor na ka Department of Journalism and Mass Communication, ha kaba kane ka department kam shym la don ïa ki tiar ki ba biang ha kaba ïadei bad ki practical ban ai jinghikai sha ki khynnah.
U la ïathuh ruh ba u la phah ïa kane ka jingujor sha Delhi hynrei na ka liang ka NEHU kam pat shym la ai ïa ka kaiphod halor kane ka RTI haduh mynta.
Ha kawei pat ka liang, u Bah Rani u la pynpaw ruh ba ka Institute of Hotel Management (IHM) hapoh ka Ministry of Tourism, Government of India, ka don haduh 10 tylli ki post ba thylli, ha kaba ka post jong u Principal ruh ka thylli.
Shuh shuh, ki post ba thylli ki kynthup ïa ka post jong Assistant Administrative Officer, Office Superintendent, Lecturer, 2 tylli ki post Assistant Lecturer, Teaching Associate, LDA bad kiwei kiwei.
Kane ka pyni ba ym shym la don ka Sanctioned Post.
U la ïathuh ruh ba ïa mynta, i ba bat ïa ka kam Principal i dei i Dr.B Khashiïing, i ba long i incharge.
U la ong, “La ïoh jingtip ba wat ki tulop ba siew ïa ki nongtrei contractual kim biang, kaba ki nongtrei kim ïoh ïa ka jingsiew kumba la mang napoh Delhi.
"Ha kaba ïadei bad ka skhim Pradhan Mantri Ujjwala Yojana (PMUY), u Bah Rani u la ïathuh ba kane ka dei ka skhim ban ai ei ïa ki gas na ka bynta kito ki longïing kiba duk kiba don ïa ka BPL card.
U la ïathuh ruh ba katkum ka jingïakren jong u bad ka Longkmie Gas Agency kaba don ha Laban, ki la ïathuh ïa u ba la pynsangeh shwa ïa kane ka skhim, hynrei kim shym la pynshai na kino ki daw ba la pynsangeh.
U Bah Rani u la ïathuh ruh ba katkum ka kaiphod ba u la ïoh na ka Hindustan Petroleum Corporation Limited (HPCL) halor kane ka skhim, ki briew kim donkam ban siew pisa na ka bynta ban ïoh ïa kane ka skhim.
Kumta u la ong ba ki Gas Agency ki dei ban pynshai halor ka daw ka jingpynsangeh ïa kane ka skhim namar katkum ka kaiphot ba u la ïoh, kam don kata ka jingpynsangeh ïa kane ka skhim.
Ka ïing bishar Meghalaya High Court mynta ka sngi ka la pynmih ïa ka hukum, kaba bthah ïa ka Sorkar Meghalaya ban ym pyndonkam ïa ki pulit Central Reserve Police Force, hynrei, ban pyndonkam 10 company ki jong ka Central Industrial Security Force (CISF) ban tehlakam ïa ka jingtih dewïong beaiñ ha Meghalaya bad ïa ka jingkhaïi beaiñ ïa u dewïong.
Ïa kane ka hukum la pynmih da ka ïing bishar Meghalaya High Court bapura, kaba kynthup ïa u nongbishar Chief Justice Justice Sanjib Banerjee, u nongbishar H.S.Thangkhiew bad nongbishar Justice W.Diengdoh ha kaba ïa dei bad ka mukotduma Public Interest Litigation “Jingtih dewïong beaiñ pyrshah ïa ka Sorkar Meghalaya.
Ha kane ka mukotduma, na ka liang jong ka Sorkar la mih khmat da  A.Kumar-Advocate General, K.Khan- Senior General Advocate bad ka R.Colney- GA, Dr.N.Mozika-DSGI bad ka A.Pradhan-Advocate.
Ka jingbthah jong ka ïing bishar ban ym pyndonkam da ki pulit CRPF ka long namarba ki pulit CRPF ki hap hapoh ka jingpynïaid jong ki pulit ka jylla, katba ki  ka CISF ka long kaba laitluid bad kam don kano kano ka jingshahteh shah khum hano hano.
Na ka jingtohkit, la shem ba ka CISF ka lah ban peit ïa ki mar ba kit ki kali.
Ka ïing bishar kaba la pynshong nongrim bha ïa ka jinglong jong ka Meghalaya, ha kaba ki jaka nongkyndong kim don surok bad kiba ym don ruh ki jaka tih dewïong beaiñ, ka la ong ba ka jingdon jong 10 company jong ka CISF ka la biang ban tehlakam ïa ka jingtih dewïong beaiñ bad ïa ka jingkit beaiñ ïa u.
Ka jingpeit jong ka CISF kan ïarap ruh ban peit ïa ka jingkit mar da ki kali, la ka la long ha ki surok jong ka jylla ne surokbah jong ka Meghalaya.
La ong ruh ba kane ka jingpyndon kam ïa ka CISF lehse kan ym neh slem namarba ka Sorkar jylla ka don ka jingthmu ban shah ïa ka jingtih dewïong da ka jingstad saïan kiba ïa dei dur dee dark kum ka aiñ.
Ka dei ban don ka jingsiew na ka bynta ka jingpyndonkam ïa ka CIFS, hynrei ka shong pat ha ka jingïakren jong ka Sorkar jylla bad ka Sorkar Pdeng.
Ha kaba ïa dei bad kane ka mukotduma, na ka liang jong ka Sorkar jylla ka la tyrwa ïa ka jingbuh haduh 100 company ha ki bynta Mihngi jong ka jylla bad 60 company ha ki bynta Sepngi jong ka jylla, ka ban kynthup haduh 135 ngut ki nongpeit.
Ka Sorkar jylla ka la pyni ruh ïa ka jingpyndonkam kaba bniah ïa ki ha ka 12 tylli ki District jong ka jylla ban ki peit ïa ka jingtih dewïong beaiñ bad kum juh ïa ka jingkit mar jong ki kali.
Ka Sorkar jylla ka la pyni ruh ha khmat ka ïing bishar ba jingshna ïa ki Quarter bad ki jaka shong jaka sah jong ki nongpeit, ka Sorkar jylla kan hap ban pynlut haduh T.316 klur bad ka jinglut na ka bynta ka jingpyndonkam ïa ki kali na ka bynta kane ka kam kan ka kot sha ka T.316 klur.
Ka shnong Kynton U Mon ha ka 13 tarik Kyllalyngkot, ka la pynkup burom ïa u MLA thymmai u Bah Ardent M Basaiawmoit ha ka jingsakhi lang ki paidbah ka shnong byllien.
Haba kren ha kane ka sngi, u Bah Ardent u la ong ba ka elekshon MLA ba dang shu dep, ka long kaba kham phylla bha bad la ïohi ba wat ha ki jaka bym don kyrtong ka VPP ruh ki briew ki ïa rwai Prah nalor ki heprit ruh.
“Kane ka elekshon ba dang shu dep ka khampher na kiwei pat ki elekshon, ka don eiei kaba phylla.
Ngi ïohi ïa ki dak ki shin, ki hep barit wat ha ki jaka bym don ka VPP hynrei ki briew ki ïa rwai ïa ka jingrwai Prah", la ong u Bah Ardent.
U la ong ba ka jingieid ki briew ïa u Prah ka la pyllong ïa ki ban kwah ban pynïakhun kyrtong ha kiba bun ki jaka ha ka MDC hadien ba kila ïohi ïa ka jingtrei kam ka VPP.“Don kiba ong ba Bah Ardent, ngi la kwah Prah palat shane sha konstitwensi, ka jingkwah Prah ka la long kumba threw sohjew kumba ha ka por pun khun, bad kila ong ba ha kane ka MDC ki la ong ba phi dei ban ai Prah sha ka konstitwensi jong ngi", la ong u President ka VPP.Ha kajuh ka por, u la ong ba ka la kut ka elekshon, ka la dei ka por ban kyntiew ïa ka longbriew manbriew, longïing longsem bad kumno ban pynkhlain ïa ka jaitbynriew.
“Ka donkam ïa ki paidbah ban ieid ïa ka jaitbynriew", u la bynrap.
Haba sneng bym dei ban shah ngop ha ki jingpynthame, u Bah Ardent u la ong, “Ngim dei ban pyndonkam da ki lad ban pynthame ïa u paidbah, ngi donkam ïa ka jingstad, ka jingshemphang, ngi hap ban pyndonkam khambun ka bor jingstad jingshemphang".
U la pynpaw ïa ka jingsngewsih ba ha ka por elekshon la don kiwei kiba pynsngewthuh bakla ïa ki paidbah ïa ka bym shisha.
“Ka long kaba sngewsih ha kane ka elekshon ba la dep, ngi ïohi ba u paidbah u kwah ban don ka jingkylla hynrei namar ba don kiba pynsnewthuh bakla, don ki seng kiba leit sha ki paidbah da kaba pynshit.
Ngi kwah ban ïalam ïa u paidbah ym da kaba shongshit ne pynthame hynrei da ka jingshemphang bad ka jingstad", u la ong.
Halor ka jingthaw ïa ka sorkar, u Bah Ardent u la ong ba ha kane ka kynti, la dei ban ïoh ïa ka sorkar kaba ïalam ki seng riewlum hynrei ki paidbah kila ïohi kaei kaba la jia.
“Ngim ym treh ban leit bad ka NPP kaba la synshar bakla ïa ka jylla, ngin shong beit ha ka liangpyrshah", la ong u Bah Ardent.
Khur takma ksiar saw ngut ki samla ïalehkai Jeet kune Do jong ka Meghalaya hadien ba ki la leit ban mih khmat ïa ka jylla bad ïa ka ri sha ka lympung  2nd World Jeet Kune do Championship kaba la long ha Kandy Sri Lanka naduh ka 10 haduh ka 12 tarik Lber 2023.
U Francis R.R.Songthiang uba lehkai haka thup 60kg bad uba dei ruh u khun jong I Kong Anita Songthiang ba shong ba sah ha Laitkor kynton u Mon u la khur ïa ka takma ksiar, ka Kong Ribhalin Marbaniang kaba dei ka khun jong ka Kong Bianglin Marbaniang ba shong ba shah ha Umkynrut kynjat phutbol kaba la ïalehkai ha ka thup 52kg ka la khur ïa ka takma ksiar, ka ILawankmen Nongbri kaba ka ïalehkai ha ka thup 48kg bad kaba dei ruh ka khun jong u Bah Leverson Kharnando ba shong ba sah ha Lawsohtun Block-4 ka la khur ïa ka takma ksiar, bad ka Lorenza Songthiang ka ban ïalehkai haka thup 54kg khun jong ka Kong Anita Songthiang ba shong ba shah ha Laitkor, kynton U Mon ka la khur ïa ka takma ksiar.
Ka Jeet kune Do kadei ka jait jingïalehkai ïakura ne ka Mix martial arts ba la seng nongrim da u Bruce Lee uba dei uwei na ki puron ba paw jong ka Hong Kong bad Amerika uba la sdang ruh ïa kane ka jingïalehkai kaba dang im haduh mynta mynne.
La kha ïa une u khlur ïalehkai ha ka 27 Naiwieng 1940, ha Amerika.
Ïa kane ka lympung ba la tip kum ka 2nd World Jeet Kune do Championship la ïoh ban pynlong mynta ha ka sien kaba ar.
U Bruce Lee um shym ka dei tang u Puron ban ak ha ki phlim ba la shu pynwandur, hynrei u long ruh uta u nongïalehkai mix martial arts uba tbit bad uba stad.
U dei ruh u nongïalehkai boxing, Wing Chun, Taekwondo, bad Wrestling.
Ka Kong Rephica Becky Pde kaba la tip kum ka “Utra Queen" jong ka thaiñ Shatei Lam Mihngi, ka long kawei na ki longkmie kiba la ih bad tbit bha ha ka jingïakobmareh ha ka ri India bad lyngba ki jingleit ïashim bynta jong ka sha kiba bun bah ki lympung ïa mareh, kane ka longkmie ka la wanrah jingjop ka nam ka burom ïa ka jylla baroh kawei.
Kane ka longkmie mynta ka sngi ka la shah pynkup burom da ka Sushma Swaraj Award for women achievers ha ka liang jong ka jingïalehkai sports ha ka BJP Mahila Morcha, ka prokram kaba la pynlong da ka BJP mynta ka sngi ka 13 tarik Lber ha State Central Library, Shillong na ka bynta ki jingjop kiba ka la khur ïa ka nam ‘ultra runner’ hadien ba ka la ïoh ban khur ïa ka jingjop ha kylleng ki jingmareh kiba la long ha kylleng sawdong jong ka ri India kaba la pynsarong ruh ïa ka jylla baroh kawei.
Ka BJP Mahila Morcha ka la pynkup burom ïa kiba bun ki longkmie kiba dei nangne napoh ka jylla jong ngi kiba long ki longkmie kiba la paw ha kiba bun jait ki kam kiba khraw ba ki lah leh ban wanrah nam bad burom ïa ka jylla.
Ha kane ka sngi la wan ban iadon lem ryngkat da u bah AL Hek kum u kongsan.
Ka Kong Rephica ka dei kaba trei ha Excise Department, hynrei hapdeng ka kam, ka dei ka briew kaba ïaleh ban pynlait por ban kilan met manla ka sngi na ka bynta ka jingmareh jong ka.
Watla ka kam mareh, kam da dei ka kam ba ka imja, hynrei ka jingieit jong ka ïa ka jingïamareh bad ruh ban ïoh ïa ka met ba koit ba khiah bad ban lait na shibun kiwei pat ki jait jingsniew kiba teh ïa ka jingim briew, ka la pynlong ïa ka Kong Rephica ban poi shaduh kane ka kyrdan ban ïoh ïa ka nam Ultra Queen ha ka thaiñ shatei lam mihngi jong ngi.
Kane ka longkmie ka la long ruh kum kawei na ki nongprat lynti napdeng kiwei ki kynthei ha kaba ka la jop ha shibun ki jingleit ïa mareh ha kylleng ka ri India.
Ka la jop ha ka jingïamareh ba 30km ba la long ha Arunachal Pradesh.
Ka la leit ïa shim bynta ruh ha ki jingïakob mareh kiba lah long kum ha ka jingïamareh ha Gujarat Jamnagar ba 21km, ha Vishakhapatnam Navy Marathon ha u snem 2019 ha ka jingjngai ba 42 km, ha Drass Kargil International Marathon ha u snem 2018 ha ka jingjngai ba 21km bad kiwei pat ki jingïamareh kiba ka la wan ha ka kyrdan ba nyngkong.
Ka Kong Rephica ka la mareh ruh 24 kynta ha Delhi bad lah ban pyndep haduh 165 km ha u snem 2021 bad wan ha ka kyrdan ba hynriew, kynthup ruh ha ka jingïamareh ba 6 kynta hapoh Guwahati Stadium ba la pynlong da ka NEEPCO, ka jingïamareh ba 6 kynta lynter bad ka la khur ia ka takma ksiar bad shibun kiwei pat ki jingïamareh kiba ka la ïashim bynta ha kylleng ka ri.
Na la ka “Shlem Saindur" hapoh i iingwai barit ryngkat ki jingmut jingpyrkhat ba kynrum kynram nga mutdur aiu kan jia ïa ka lawei ka jongngi ki longdien hapoh ka dara jong ka ri Khasi?Ngam dei u kynja seng bhalang ne u Kynja seng sniew lang ne u riew shah parti (politics) hynrei nga kwah ba ka ri Khasi jongngi kan urlong ne kan wandur ryngkat kata ka kyrteng kumba ki longshuwa manshuwa ki khot “Ka ri tipbriew tipblei" ne ka ri ki Blei.
Kaei ka jingmut kaba nga mut ban ïa tei ne pyni lyngba kane ka paper hangne, ba ïa ka ri jongngi la wan buhai shnong da ki bun paid ki khyllah jait kaba la pynsniew dur ïa ka long rynieng jongngi ki Khasi (Tribals) rit paid khatduh mynta ki kyrteng jong ki jaka puta ba bun da ka kyrteng khyllah kiba ngim tip wat ïa ka jingmut jong kata ka ktien hynrei ngi khot bad bud beit namar ngim lah shuh ban pynkylla khasi paka ïa kita.
Nuksa hangne ha ri Khasi jongngi la buhai thma pyrshah ïa ki ka thma beh dkhar/khynra mynder da ki seng bhalang shane kan poi ki jop ne ki rem? Ngam tharai shuh ban dang lah ban beh ka daw ka long namar la trai khlieh ïa ngi da ki khyllah jait.
Ka kam khaïi pateng (business) hangne ka ri jongngi ka long ba la khlieh da ki khyllah jait ngi ki Khasi pat ngi dei tang ki daju bad ki shakri bapoh tam ha khmat jong ki la katta nga la lap bad iohi da la ki jong ki khmat bad hangne la kyndit bynriew bad peiphang ïa kawei ka ktien kaba u myllung Soso Tham u ong Ha kawei ka sngi sa kylla long ki nong tong um jongno re jongno.
Kine ki dak ba kongsan ba ka ri jongngi kan sa duh sa dam bad sa jah noh na la ka pyrthei haba ïa ka ri jongngi la bat da u khyllah jait ïa “U Thiedsnam" Ngim tip un khet pyndkut ne un leh kumno ngi ap sa tang ïa ka por.
Ka ri Khasi ka dei ka ri kaba u Blei u kyrkhu kyrpang hapoh kane ka ri ngi im laitluid ngim don jingkhuslai la ha ka liang ka ioh ka kot (economy) ka mariang ba phylla, ka dustur ba nylla (Culture) ka ri u soh u pai mynta lei sha u Uranium kaba ka sorkar India (India Govt) ka phai ki khmat tang sha ka ri Khasi jongngi ban thaw lad kumno kan ioh lad ba thikna ban khlong mardor ïa utei u marpoh khyndew, ki par ba laiphew jait (natural source) ki don lut ha ka.
Kumta ki dohlieh mynshuwa (British Government) ki wan knieh tang namar ka dei ka ri bap da ka spah ka ri ba la kyrkhu kyrpang da u Blei khamtam ïa ka ri Khasi baieid jongngi kaba ha ka juk shai jongngi ki khot ieid da ka ktien phira ne ktien sarong, “The Scotland of the East"Kum ka jaidbynriew lada ngi dang don kata ka mynsiem pyrkhat pyrdaiñ ïa ka pateng pakit ba sdang sah ba dang wan ngim lah klet shuh ïa ki matta ki longshuwa kum u Tirot Sing Syiem u Kiang Nangbah Babu J.J.M.Nichols Roy kiba la buh ïa ki dak jingkynmaw ha ka pateng bynriew jongngi kaei ba ngin leh khnang ba ngin ym jah rngai noh ne hiar ka jingheh kum ki kynja that ba shit kyrang ka sngi ka dei ïa ngi ruh ba ngin ieng ïaleh ym da ka stieh ka wait ne ka thma hynrei kum kiba lashai ba la ioh ka jingnang ka jingstad ka dei ïa ngi ba ngin long kum kiba stad.
Ban lait na ki kti ka jinglong mraw ha la ka jong ka ri ka kamram ka dei shuwa na la rympei la jong khnang ba ki khyllah jait ne ki bun paid kin ym tyllep ïa ngi ki Khasi rit paid ki durbar shnong kin sdang ka jingstad ban ym ailad ïa ki khyllah jait ba kin ïoh bynta ha ki durbar khasi, nga pynpaw ïa ka jingsngew sarong ïa ka durbar shnong Sarin kaba la pynbna ïa ka riti synshar shnong kaba u khyllah jait um ioh bynta ha ki kam shnong kam permit baroh ki kam ‘Durbar Khasi’ ne ka (Khasi National Durbar) ba kum kane ka rukom leh ka ïada ruh ïa ki kynthei ban ïa shongkha khyllah jait (non-tribal married).
Haei pat kata ka kam pynroi haba ïa ka khyndew ka shyiap la shah knieh lut.
Mynta ngin kyndit bynriew noh kum ki paradoh parasnam ka bri u Hynñiewtrep pyrkhat thymmai wat pyrkhat tang ïalade shimet pyrkhat shuwa ïa ka jaka ka puta sa pyrkhat hangno yn leh ïa kita ki kam pynroi.
Lada khlem ki jaka ki puta yn ym ioh lad ban pynroi ne leh ïa kita ki Development ha ka roi ka par.
Tienphira: “Sa shisien kin khih ki khlaw sa shisien kin win ki maw" Soso Tham.
U Myntri Rangbah ka jylla Assam, u Himanta Biswa Sarma, ha ka 13 tarik Lber u la pyntip sha ka ïingdorbar thawaiñ ka Assam ba ka shnong Mukroh ka hap hapoh u pud u sam ka jylla Assam hapoh ka jingpeit ka West Karbi Anglong District.
“Ka jingkulmar hapdeng ka kynhun jong ki Pulit Assam bad ki nongshalan dieng beaiñ na Meghalaya ka la jia hapoh u pud u sam ka jylla Assam ha ka 22 tarik Naiwieng 2022," la kam u Sarma.
Kumban shu pynkynmaw, ka la don ka jingshah siat ïap da ki pulit Assam ïa ki nongshong shnong ka Mukroh ha ka 22 tarik Naiwieng 2022, ha kaba 6 ngut ki briew ki la duh noh ïa la ka mynsiem.
Ha kawei pat ka liang, ka jylla Meghalaya ka la kam trai ïa ka shnong Mukhroh bad la sakhi ruh ba ha ki por ba la dep, u Sarma u la ju kdew ba ka shnong Mukroh ka dei ka jaka hapoh ka jylla Meghalaya.
La lah ban pynshisha ïa ka jingkren jong u Sarma lyngba ka jingpynpaw jong u ha ka jingïalang ba la dep pynlong da ka kynhun Myntri ka jylla Assam myn ha ka 23 tarik Naiwieng 2022, ha kaba u la kdew ba ka shnong Mukroh ka hap hapoh ka jylla Meghalaya.
Shuh shuh, u Sarma u la ong ba ka jingjia ha ka shnong Mukhroh kam don jingïadei eiei bad ka jingïakajia khappud hapdeng ka jylla Assam bad ka jylla Meghalaya.
Haba kylli halor ka jingkam trai ka Meghalaya ïa ka shnong Mukroh, u Sarma u la ong ba ka sorkar Assam ka dang bishar bniah halor ka jingkam trai ka jylla Meghalaya ïa ka shnong Mukroh.
:Ki parti kiba don ha ka liangpyrshah ki don ha jingkulmar jingmut namar ba kim kot briew ban shimti ïa ka kam nongïalam liangpyrshah marwei bad lada ki kwah ïa kane ka shuki, ki donkam ban thaw ïa ka kynhun synrop lang.
Lai tylli ki parti kiba don ha ka liangpyrshah ki long ka TMC bad ka Congress mar 5 ngut katba ka VPP ka don 4 ngut.
Katkum ka aiñ, ka donkam ban ïoh 10 ngut ki MLA ban long u nongïalam liangpyrshah ha ka ïing dorbar kaba 60 ngut.
Ka VPP ka la dep kran ba kam kwah ban ïasynrop lang bad ka Congress ne ka TMC bad kan ïaid marwei hapoh ka ïing bad kaba sah mynta ka long sa tang ïa ka Congress bad ka TMC lada kin ïasynrop lang ban thaw ïa ka kynhun liangpyrshah ban ïoh ïa ka kam Nongïalam Liangpyrshah.
U Lamphang ka ïing dorbar u Thomas A Sangma u la ong kham mynshwa ba un ïasyllok shwa bad ki stad kam aiñ halor kane ka bynta.
“Nga la pan jingmut na ki stad aiñ halor kane.
Ngan sa ai ka jingsngew jong nga hadien ba la ïasyllok bad ki stad kam aiñ", la ong u Lamphang.
U la ïathuh ba ym pat don kano kano ka parti na ka liangpyrshah kaba wan ban kren ïa u halor kane ka kam nongïalam liangpyrshah.
Ka sobjek Lariti (culture) ka dei kawei na ki thied snam jong kano kano ka jaitbynriew namar ba ka dei ka sakhi, ka dulir jong ka jinglong tynrai jong kano kano ka jaitbynriew haba ka wan sha kane ka pyrthei naduh kulong kumah.
Ka Lariti ka dei ka met jong ka jaitbynriew kaba kdup naduh ka bam ka dih, ka riam ka kup, ka rwai ka siaw, ka ka shad ka kmen, ka duwai ka phirat, ka rukom ngeit, bad kiwei kiwei ki rukom leh rukom pyrkhat jong kata ka jaitbynriew.
Dei na ka Lariti ba ka pyrthei ka tip, kumno ngi dei, naei ngi wan, hangno ngi shong bad kumta ter ter.
Kumjuh ha kane ka jaitbynriew Khasi ka dei kaba la rim kaba la thawshong thawsah hangne da ki hajar bad hajar snem mynshwa, ha kaba ka rukom jong ka jingim, ka ïapher bah ly bak na kiwei wat kiba don markhap.
Kumba ka paw ka jaitbynriew Khasi ka dei kaba juh kaba sngew tynnad bha ban im ban shong ha jaka lum ha jaka bajrong bad ki kham salia ban leit sah sha ki jaka them ha ki por mynhyndai.
Haba phai ïa ka jingitynnad jong ki lum ki wah, ki jaka ki puta, ka la long ka ri kaba itynnad, kaba khuid kaba khring bha nalor ka jinglong kyrpang na kiwei.
Kiwei kiwei ki ri ki ñiewkor bha ïa ki jinglong tynrai ne ka Lariti da kaba pynkhlaiñ ïa kane ka tnad naduh ka jingpynrung ïa ki lynnong kot sha ki kyrdan pule ba kham heh, bad ka pyllong ruh kum ka tnat kaba heh bha.
Hynrei haba phai sha kane ka jylla Meghalaya, kane ka tnad Lariti, ka long tang kum ka tnat dieng kaba rit eh ha kaba ka sorkar kam da pushe than namar ba ka sngew ba ym myntoi eiei.
Ngi dei ban sngewthuh ba ka tnad Lariti ka don ka jingïadei sbak bad ka kam jngohkai, bad kine ar tylli kim lah ban ïapra, ïashong jngai kawei ïa kawei pat.
Ka kam jngohkai kam lah ban kiew khlem ka Lariti bad ka Lariti kam lah ban kiew khlem ka kam jngohkai.
Ki briew kylleng ka pyrthei haba ki leit shang leit krih, kaba nyngkong ki wad shwa ïa ka Lariti jong kano kano ka jaitbynriew, ki ïohi shwa ruh ia ka namar ba ka Lariti ka shong ha ka dur, ha ka riam ka beit, ha ka bam ka dih, ka trei ka ktah, khanapateng, ka rwai ka siaw, ka shad ka kmen bad ka mariang bad, kine kila wanrah ia ka jingïapher hapdeng kawei ka jaitbynriew bad kawei pat.
Ha kane ka jylla, la ïohi ba ka sorkar jylla ka la pyrshang borbah ban kyntiew ïa ka kam jngohkai pyrthei ha kine ki khynsiat snem da kaba tyrwa sarong sha ka pyrthei ïa ka jinglong ka spah mariang hynrei ka la leh klet ïa ka kolshor ne ka Lariti pat.
Ha ka jingshisha, ka la dei ïa ka sorkar ban pynleit jingmut kham bha ïa ka Lariti haba ka thmu ban kyntiew ïa ka kam jngohkai pyrthei.
Ka rwai ka siaw ka dei kawei kaba ka jaitbynriew ka ieid bha bad kaba don naduh hyndai hynthai hynrei wat tang ha ki jingïalang sorkar kiba heh ba wan nabar, bunsien ka sorkar ka pyndonkam da ka put ka tem ka rwai nongwei kiba shu lape najrong hynrei ki jingrwai tynrai shisha kiba dei ki lariti ka jaitbynriew ki sngew lehraiñ ban sei.
Ka jingkiew ka tnad kam jngohkai, ka shong ha ka Lariti jong ka jaitbynriew bad kane ka dei ka spah kaba kordor tam ban kyntiew ïa ka ïoh ka kot jong ki paidbah nongshong shnong ka jylla.
Ka Meghalaya State Olympic Association (MSOA), ha ryngkat bad ka tnat Sports bad Youth Affairs ka sorkar jylla ka la pynkhreh ka jingbatai kaba bniah halor baroh ki jingpynkhreh na ka bynta ka National Games ïa kaba la ai da ka Meghalaya State Olympic Association ha ka 11 tarik Lber 2023 ha ka Padma Shri bad Arjuna Awardee ka Dr.PT Usha, u Kalyan Choubey President, Secretary General, bad ha u Amitabh Sharma, Executive Council Member, bad Chairman, GTCC – 37th National Games, Indian Olympic Association, da u Bah John F Kharshiing, Working President, ha ka jingïadonlang ka Kong Matsiewdor War Nongbri, Vice President, Meghalaya State Olympic Association kaba la don lang ha katei ka sngi lyngba ka Archery Federation of India, ha ka Special Annual General Meeting jong ka Indian Olympic Association kaba la pyniaid da ka Dr.PT Usha, President, IOA.Ha katei ka jingïalang ka President, IOA ka la ong ba ki nongkitkam ki dang shu shimti ïa ka kam hapoh IOA bad ka thong ka long ban trei shitom ban ïoh pynlong ïa ki National Games kumba la mang sha ki jylla bad ban pynlong ïa ki manla u snem ban pyndep ïa ki National kumba la mang ha Goa, Chattisgarh, Uttrakhand bad Meghalaya.
Ha ki jingïakren u Bah John F Kharshiing, Working President, Meghalaya State Olympic Association, u la pyntip sha ka  President  IOA ba ka jylla Meghalaya ka la mad bun ki jingeh ha kaba la hap ban pynkylla bun ki phang treikam namar ka jingwan lyngshop ka khlam Covid-19 bad ka jingkhamdam (Lockdown), hynrei hadien ka jingwan ka jingshngaiñ ka MSOA ha ryngkat ka DSYA ki la trei shitom ban pynim bad pynlong ïa ka  3rd State Games ha u bnai Rymphang jong u snem 2020, ka 4th State Games ha u bnai Jymmang 2022 bad la pynlong ruh ïa ka 2nd North East Games ha u bnai Naiwieng jong u snem 2022 kaba la long ka burom ïa ka jylla bad ba ki don bun ki jingtei kiba la trei bad kiba dang ïaid shakhmat bad kita ki jingtei ki jaka ïalehkai ki don ha ki wat bapher bapher ha baroh ar jaka kata ha Shillong bad Tura (sub city) kum shi bynta ka jingpynkhreh ïa ka National Games.
Shuh shuh u Working President ka MSOA u la pyntip ha ka President, Indian Olympic Association ba katkum ki jingai jingtip na ka tnad ïalehkai ka paw shai bad la antad tam ne duna ba ka jylla kan sa lah ban pynlong ïa ka National Games haduh u snem 2025.
