Nga ngeit ba ngi la ju iohsngew ruh ia kane ka jingong na ka por sha ka por, “lada ka longiing longsem ka khlain ka shnong ka thaw, ka imlang sahlang, ka khaii pateng ruh ka khlain.
"Kumba ngi tip ba ka jaidbynriew jong ngi ka long kaba ai jait sha ka kynthei, ym tang kaba ai jait sha ka kynthei hynrei ka nongioh kynti ia baroh ka jingdon jingem.
Bad haba ka kynthei ka long kaba ioh jait sha lade bad ka nongioh kynti ia baroh ki jingdon jingem, balei ngin khmih lynti ban iohi ia ka longiing longsem kaba khlain bad kaba skhem? Balei u nongwei um nym shim ia kane ka kabu ksiar? Ngi iakren shaphang ki soh kiba ngi iohi hapoh ka jaidbynriew jong ngi, hynrei ym don uba wad ia ka daw jong u tynrai.
Ngi iohi ia ka jinglong jong ki kynthei Khasi hakhmat jong ngi, ka jinglong lyngkar, ka bym don ka jingkitkhlieh, ka bym long trai ha iing kmie ne ha iing tnga, hynrei ngim kwah ban pynlut ia ka por ban wad ia ka daw halor ka jingeh ban iohi ia ka longiing longsem kaba khlain bad kaba skhem.
Ngi shu hun beit haba ngi iohi ia kine kiei kiei baroh namar ba ka la long kumne naduh ka por ba mynshuwa.
Haba nga peit ia ki soh kiba paw hapdeng ki shynrang Khasi la ka long ka jingbuaid tanglang, ka jingbym don ka jingkitkhlieh ia la ka jong ka iing, ka bym don ia ka sur ban kren la ka long ha iing tnga ne iing kmie, namar ka jingma ka la ap lypa ia ki lada ki leh bakla, ka jingpoi sah iing wir bad kiwei kiwei de ki daw.
Tangba, ha ka jingwad jong nga, nga shem ba ka tynrai jong kine kiei kiei baroh ka wan na ka daw ba u shynrang um don satia ha ka jaka kaba u dei ban don.
Ngi ju pynmlien ban ong ba u shynrang u long u rishot ka iing, u khlieh ka iing, hynrei ka rukom dustur jong ngi kam ailad satia u ba un long rishot ne khlieh ka iing.
U long pynban uba shongsyier ha la ka jong ka iing namar ha kano kano ka por u lah ban shah beh na iing tnga ne iing kmie bad u kylla long nongwei ha iing kmie ne iing tnga.
Ka long kaei kaei kaba sngewtynnad ban pyrkhat ba katno ngi shim khia haba ka pang ka shitom ka ban ha ka met jong ngi bad haba ngi pang ngi pyshang ban shim dawai ne wad ia ki hospital kiba biang ban ioh ka jingsumar kaba bha khnang ba ngi lah ban ioh noh ia ka met kaba koit ba khiah.
Hynrei, ha kaba iadei pat bad ka jingpang kaba ngi shem ha ki longiing longsem bad ha ka jaidbynriew hi baroh kawei, ngim i pyrwa eiei ban wad ia ka jingsumar kaba biang kaba lah ban pynkhiah ia ka bym khlain bad bym skhem ha ki longiing longsem jong ngi.
Hynrei ngi ong ka biang beit kam lei lei, namar ngi long kiba kyrpang na ki ri jong ka pyrthei baroh namar ba ngi long ka jaidbynriew kaba ai jait sha ka kmie.
Hynrei, ngim ju poi ban pyrkhat pat ba ka jinglong kyrpang jong ngi ka la sdang poi pynban sha ka jingduh jait suki pa suki.
Nga ngeit ba ka la dei ka por ia ngi ban kylli balei ki ri jong ka pyrthei baroh ki ai jait sha u shynrang, ym sha ka kynthei?Nga la pynpaw ia ki soh kiba paw hapdeng ki shynrang Khasi jong ngi bad ha kane ka por nga kwah ban leit kham jylliew bad kata ka long ban kren ia u tynrai uba pynlong bad pynpaw ia ki soh kiba nga la kdew haneng:Nga shem ba baroh ki ri jong ka pyrthei baroh ki don ia la ka jong ka rukom dustur bad bunsien kine ki rukom dutur ki wan long lyngba ka jingngeit kiba lah don lypa hapdeng ka ri bad ka jaidbynriew jong ki.
Ban buh ha kawei pat ka kyntien, ka jingngeit kaba ngi ngeit ka ktah bad khring ia ka rukom pyrkhat jong ngi bad lyngba ka jingngeit kaba ngi ngeit ngi thaw ruh ia kine ki rukom dustur kiba don hapoh ka jaidbynriew.
Ngam don ia ka por ban kren ia kawei pa kawei ka jingngeit kaba don ha ka pyrthei, hynrei kum ki riew pyrkhat ngi dei bad shim ia ka por ban wad khnang ba ngi lah ban shem hi dalade ia ka jingshisha.
Kane kawei ngin shem ba, baroh ki niam bad ki jingngeit bapher bapher ki don ia ka jingmut ne lamphrang kaba katto katne shaphang ka jingshisha, hynrei ym baroh ki long kiba shisha.
Kum ha ka jingkhein, ka don tang kawei ka jubab kaba dei bad baroh ka long ka bym dei, hynrei ki don ki jubab ki bym dei ki kham jan ban ia kiwei pat.
Nga sngewdei ia ka jingkren jong iwei i paralok jong nga, i ong ba dei ka jingngeit Khristan kaba pynsah ia ngi kum ka jaidbynriew, lym kumta naduh mynno ngi la dep long lypa ki mraw ha la ka jong ka ri.
Ka jingthmu kaba nyngkong jong nga ka long ba nga kwah ban kren sha ki riewngeit Khristan baroh.
Kum ki Khristan ngi dei ban sngewthuh ia kaei kaba ngi ngeit bad balei ngi ngeit.
Lym kumta ngin ym lah ban sngewthuh ban pyniapher ia kaba dei na ka bym dei.
Shuwa ba ka Khubor Babha ka wan sha kane ka ri jong ngi, ngi la don lypa ia la ka jong ka jingngeit kaba ngi khot ka jingngeit Tynrai.
Namar ba ngi la don ha kane ka jingngeit Tynrai naduh ka por mynshuwa ka ktah ruh ia ka rukom pyrkhat jong ngi ha kaba iadei bad ka rukom peit jong ngi ia kane ka pyrthei bad ha kaba thaw ia ka rukom dustur hapdeng ka jaidbynriew jong ngi.
Hynrei, hadien ba ngi la pdiang ia ka Khubor Babha bad ngi la long Khristan ka jingmut jingpyrkhat ne ka rukom pyrkhat jong ngi ka la kylla baklybak na kaei kaba ngi ju pyrkhat.
Ngam shym la ong ba ka jingngeit Khriatan ka la wan ban pynduh lut ia ka rukom dustur jong ngi, kumba bun ki ong ba ka long kumta.
Hynrei, ki don shibun kiei kiei kiba don ha ka rukom dustur jong ngi ki Khasi kiba bha shisha bad ki don ruh kiba ngi hap ban thew la ki long ne em kiba shisha.
Kum kiba ngeit Khristan ngi thew ia kiei kiei baroh da ka Ktien U Blei (Baibl).
Haba nga ong ba ngi dei ban thew katba kum ka Ktien U Blei ka mut, ngi dei ban tip ka Baibl ka ong kumno halor ka bynta kaba ngi shem ba ka don ka jingiatyngkhuh bad ki rukom dustur.
Shim kum ia kane ka nuksa, ka Baibl ka ong ba, U Blei U la thaw ia ngi ha ka dur jong U bad U la thaw nyngkong ia u Adam bad na u Adam, ka wan mih ka Im, hynrei ha ka rukom dustur jong ngi pat ka don ban ong kumno halor kane? Katba kum ka jingtip jong nga, ngi don tang ki khanatang (myth).
Phin shem ba lada phi wad ia ki jingngeit kiba don ha kane ka pyrthei baroh bun na ki, ki don ha ka dur jong ka khanatang (myth), ym ha ka jingshisha.
Namarkata, lada ngi ong ba ka Ktien U Blei ka long kaba shisha, kum ki Khristan ngi dei ban rai bad ngim lah ban iakhleh jaktung bad kiwei pat.
Ka Baibl ka kren shai ba, haba U Blei U la thaw shuwa ia u Adam bad na u Adam, ka wan mih ka im.
Ka don kawei ka por kaba nga kylli na uwei u briew uba dang long niam Khasi ia ki briew kiba nyngkong ha ka pyrthei, ym shym la ong ka Iawbei bad Thawlang, hynrei u ong ba dei u Adam bad ka Im.
Hynrei, nga ong ha u ba ki Khristan ki ngeit ia kata bad u shu sngap and rkhie ia nga.
Namarkata, u briew u wad bad iai wad ia ka jingshisha tad haduh ba un da lap ia ka jubab kaba lah ban pynhun ia u.
Te U Blei u hukum ia u Adam bad ka Im ba kim dei ban bam ia u soh na uwei na ki dieng uba don ha kper.
Hynrei ki bam ia uta u soh bad ki leh pyrshah ia kaei kaba U Blei U hukum.
Te, hangne kaba sngewtynnad ban pyrkhat ka long ba, hadien ba u Adam bad ka Im ki la leh pop, iano U Blei U leit ban kylli nyngkong? Ia u Adam ne ka Im? Nga ngeit baroh ngi tip bha dei iano, dei ia u Adam, watla ngi tip ba dei ka Im kaba leh pop nyngkong ym u Adam.
Hangne ka pynpaw shai ba u shynrang u don ia ka jingkitkhlieh kaba khraw la ka long ha ki longiing longsem, ka imlang sahlang bad ka jaidbynriew hi baroh.
Namar, kaei kaba ngi ioh jinghikai hangne ka long, lada jia eiei ha ka longing longsem, ka imlang sahlang bad ka ri bad ka jaidbynriew, U Blei Un ym pan jubab na ka kynthei, hynrei beit na u shynrang.
Bad ngin shem ruh ha ka Kitab Bathymmai U Jisu U ong ba, u shynrang u dei u khieh ka iing, ym u tdong ka iing.
Ka Kitab Barim bad Kitab Bathymmai ki la kren shai halor ka kamram bad ka jingkitkhlieh jong u shynrang, hynrei ka rukom dustur jong ngi pat ka long pynban pyrshah ia kaei kaba ka Ktien U Blei ka pynpaw.
Nga ngeit ba ka daw jong ka jingtlot bad ka jingbymskhem ha ki longiing longsem hapoh ka ri bad ka jaidbynriew jong ngi, ka dei namar ba ngi la iaid lait na kaei kaba U Blei U hukum.
Bad lada ka jingaijait katba kum ka rukom dustur jong ngi ka iaid lait na kaei kaba U Blei U la buh, ka mut kaei kaba ngi la iai bud haduh mynta ka la long lypa ka jingiashong sang.
Namarkata, ka dei kein ia ngi ban iohi bad mad ia kine kiei kiei baroh kiba wan jia ha ka jaidbynriew jong ngi mynta.
Hooid, ngam shym la ong ba lada ngi ai jait sha u shynrang kan ym don shuh kano kano ka jingtlot ne ka jingduna bad ngi tip bha ba kam don ruh kano kano ka jaidbynriew kaba biang lut nadong hadong, hynrei kaba jied ia ka lynti kaba dei bad kaba bha ka kham lah ban ia kaba jied ia kaba sniew.
Ka dei ia ngi ki Khristan ban bishar la ka Ktien U Blei ka long kaba shisha ne kaei kaba don ha ka rukom dustur ka long kaba shisha? Kumba nga la ong, shibun kiba don ha ka rukom dustur jong ngi ki long kiba bha bad ki don pat kiba ngi hap ban pyrkhat bad thew da ka Ktien U Blei la ka long ne em kaba bha na ka bynta ka jiadbynriew hi baroh kawei.
“Hakhmih ha kane ka sngi nga buh hakhmat jong phi ka lynti ka jingim bad ka jingiap, jied hi ma phi.
"Ha ka jingpeit jong nga, ka jingai jait sha u shynrang ka dei ka kynroh kaba khadduh kaba lah ban pynsah ia ngi kum ka jaidbynriew.
Ngin lah ban iohi ia ka jingkhie im biang pat kum ka jaidbynriew, tang lada u shynrang u ioh ia ka jaka kaba u dei ban don, kaba U Blei hi U la dep buh lypa naduh mynbarim.
Lada u shynrang u ioh ia ka jaka kaba u dei ban don, ngin iohi kein ia ka mynsiem ba shynrang bad ia u Khasi uba phim dei ban ialehkai.
Khadduh khadwai, ka jingpyrshang ban pynduh ia ki kynthei Khasi ban long ki Khasi ba pura lada ki ioh tnga nongwei, ka jingiakhun ILP bad kiwei kiwei de ki mat ban tehlakam ia ka jingwan rung kyrthep jong ki briew kiba na bar ka long da shisha kaba biang palat lada ngi pyrkhat, hynrei kine baroh ki long tang kiba shipor.
Tangba, ka jingai jait sha u shynrang ka dei ka nongrim kaba khlain bad kaba skhem bad ym don mano mano ba lah ban pynkhih ia ngi kum ka jaidbynriew.
Dei ka longing longsem kaba skhem bad kaba khlain kaba pynlong kein ia ka jaidbynriew kaba khraw.
Jowai: Ki pulit ka West Jaintia ki la lap ia ka metiap u samla 19 snem na wah Myntdu ha ka jaka kaba la tip kum ka tdong Myntdu hynnin ka sngi Saitjain.
Utei u samla dkhar dei uba la tip kyrteng kum u Kuljit Singh uba shong ba sah ha dong Moosalyngkat la slem bah bad la iathuh ba u don ki jingduna ha ki bor pyrkhat bad u la jahrngai na la iing naduh ka 23 tarik une u bnai.
Shillong: Ka Meghalaya Human Right Commission ka la hukum ba ka sorkar Meghalaya ka dei ban siew bai lutksan T.2 lak tyngka marwei sha ki 5 ngut ki briew kiba iap na ka daw ka jingshah lympat ding ilektrik kaba la jia mynta u snem ha ri Lum Garo bad sa T.50 hajar marwei la hukum ba dei ban siew sha kito kiba la mynsaw.
Ia katei ka pisa baroh la hukum ba ka sorkar Meghalaya ka dei ban siew hapoh 60 sngi.
Ka pisa kaba T.2 lak marwei la hukum ba dei ban siew lyngba ka ophis u Deputy Commissioner jong ki district bad dei ban ai sha kiba haing hasem katba ia kiba mynsaw pat dei ban pynpoi lyngba ka ophis jong ki Deputy Commissioner bad dei ruh ban pyntikna ba ka pisa ka dei ban poi beit ha kti jong kiba mynsaw.
Lah ban kdew ba ki 5 ngut kiba iap ha ka jingshah lympat ding ilektrik bad kiba la mynsaw ki dei ki nongbylla surok ha ka shnong Manikganj ha north Garo hills bad kitei ki la iap bad mynsaw ha ka por ba ka mashin khleh dewbilat ka la tyngkhuh ia u sainar light uba khlain bor haduh 11 KV.Ki 5 ngut kiba la iap ki dei kiba la tip kyrteng kum u Janoludin (35 snem), u Sanmia (36 snem), u Asraf Ali (35 snem), u Sanwar Rehman ( 27 snem) kiba dei na ka shnong Merarchor , Bongaigoan Assam bad u Depan Rabha , 33 snem na ka shnong Chotomiapara kaba hap hapoh Mendipathar -North Garo hills.
Kiba la mynsaw pat ki dei kiba la tip kyrteng kum u Biren Ali ( 30 snem), u Sayed Ali (25 snem), u Omar Ali ( 40 snem), u Kowedh Ali ( 30 snem) bad u Abibil ahmed (19 snem).
Ka Commission ka la shim ba kitei ki jingjia ba sngewsih ki jia na ka daw ka jingtorti bad ka jingthur mur jong ka tnad kaba peit ia ka bording ha kane ka jylla bad ka la ong ba katei kam dei shuh ka jingjia kaba tang shisien hynrei ka la kdew ba ka dei ka jingjia kaba la jia lah laisien ha ri Lum Garo ha kaba ki mynsiem briew ki iap ei.
Shillong:Ka jingialang ka Coordination Committee (CC) ka sorkar synrop ka Meghalaya Democratic Alliance (MDA) kan long mynta ka janmiet, ban iathir ia u kyrtong monlang, na ka bynta ka elekshon MP, ka ban sa long lashem snem na kane ka jylla kaba kynthup ka Shillong bad ka Tura Parliamentary constituency.
Katkum ba lah ban sngewthuh, kan don ka jingiatan tyllai hapdeng ka UDP bad ka NPP na ka bynta ban pynieng kyrtong monlang,namar ba kine ki ar tylli ki dei kiba kham heh duh napdeng ki paralok ha kane kane ka sorkar synrop ba ialam da ka NPP.Ha kane ka sorkar MDA la don lang ka PDF, BJP,HSPDP, PDF bad MLA shimet nalor ka NPP bad ka UDP.Kham mynshwa, ka UDP ka la dep tyrwa lypa ba dei ban ailad ia ka ban iakhun na Shillong bad ka Tura ka dei ban leit sha ka NPP.Hynrei kumba ka paw, ka BJP bad ka PDF ka la kren thlia ia kane ka jingtyrwa ka UDP ban ailad ia ka na Shillong bad ki la kwah ba ia u kyrtong monlang dei ban ailad ban iakren ha ka jingialang ka MDA ban rai.
Na ka UDP kiba la paw kyrteng ban iaknieh iakhun ki long u Dr Jemino Mawthoh uba dei u general secretary ka party bad u Bah Paul Lyngdoh u working president bad ka party kan sa rai ha ka jingialang kaban long ha ka 31 tarik mynta u bnai, uwei napdeng kine ban long kum u kyrtong.
Kiwei pat ki lad khubor, ki iathuh ba U President jong ka seng UDP, U Dr Donkupar Roy, ula pynsngew sha ki nongtrei jong katei ka seng, kiba don ha Garo Hills, ba kin pynkhreh ialade, na ka bynta ban iakhun ia ka elekshon MP, ka ban sa long shen ha Tura Constituency.
U Dr Roy, u kren ia kitei ki kyntien, ha ka jingialang jong ka Central Executive Committee, kaba la pynlong ha ka shnong Bangsi Apal, ha ka Sngi Saitjain, kaba don ha North Garo Hills bad ula pynsngew ba ki nongialam jong katei ka seng, kin kham ailad ia ki nongtrei jong ka seng ha Garo Hills, nangne shakhmat.
Ha katei ka jingialang, la don lang U Bah BM Lanong, Working President jong ka seng, U bah Kyrmen Shylla bad U bah Metbah Lyngdoh, kiba dei ki myntri jong ka sorkar Jylla, ha kaba la don lang ruh U bah SK Sunn bad U Samuel Sangma, kiba dei ki dkhot ba dang shu wan iasoh shen sha katei ka seng.
Ki nongialam ba rangbah jong ka seng UDP na Garo Hills, ba kynthup ia U BG Momin, U EK Sangma lem bad kiwei ki shim bynta lang ha katei ka jingialang.
Kiba bun ki nongkren, ki pynsngew ba kim kwah satia ban iohi ia ka UDP, ba ka dei tang ka parti jong ki Khasi, hynrei, ba ka don ia kajuh ka jingshakri ia ka Garo Hills ruh kumjuh.
Shillong: Ha ka 27 tarik u risaw la pynlong ia ka Mega Lok Adalat ha kane ka jylla hapoh ka jingialam jong u Justic Mohammad Yaqoob Mir uba dei u Chief Justice ka Meghalaya High Court bad u Patrok In Chief ka Meghalaya State Legal Service Aothority ha ryngkat ka jingtreilang jong u Justice SR Sen Executive Chairman ka MSLSA.Ha katei ka Mega Lok Adalat la lah ban pyndep haduh 164 tylli ki Kes kiba ka jinglut jingsep ka poi haduh T.64,14,872 lak tyngka bad kawei na ki kes kaba la pyndep ha katei ka sngi ka dei kaba hap hapoh ka Motor Vehicle Act ha kaba kiba haing hasem ki la ia khun na bynta ka jingbishar hok, namar ka jingiap u khun jong ki ha ka jingaksiden kali.
Ha katei ka kes la siew bai lutksan T.6 lak tyngka sha kiba haing hasem da ki ophisar jong ka New India Assurance Co.
Ltd bad ia ka Cheque la aiti sha kiba haing hasem mynhynnin hi ka sngi.
Jowai: U Lyngkitbormi Ryngkhlem na ka shnong Demthring, ula shah kem, hadien ba ula pyniap ia uwei u briew bad pynmynsaw sa ia uwei pat ha ka shnong Muphlang, ha West Jaintia Hills.
U Ryngkhlem, u ia poi kha bad kawei ka briew kaba na katei ka shnong Muphlang bad ula leh ia katei ka kam runar, ha ka janmiet jong ka Sngi u Blei.
Ki pulit ki la kem ia utei u nong pyniap  briew, katba ia uwei pat uba mynsaw, la leit rah sha ka Hospital ha Jowai.
Shillong: Ka nongpang, kaba 58 snem ka rta, kaba shong ba sah ha Arbuthnot, kaba shah sumar ha Nazareth Hospital, naduh ka 17tarik Risaw 2018, ka la khlad noh hynnin ka sngi bad katei ka dei kaba don ia ka jingpang  H1N1, lane kaba la ju tip kum ka khieshoh sniang.
Katei ka briew, ka ioh pang khieshoh, khie tlot bad ka shitom ban ring bad pynhiar mynsiem bad katei ka ioh pang, hadien ba ka wan peit ia u khun jongka, uba sah ha Pune.
Mynta ka dang don sa kawei pat ka nongpang, kaba la thikna ba ka ioh ia katei ka jingpang bad katei ka dei kaba na Mumbai, ha kaba ka la ioh ia katei ka jingpang, ha ka por ba ka wan sha ka jingiaseng jong ka Balang Catholic, ha ka 18tarik Risaw ha Shillong.
Ki don 5ngut kiba iap ha ka jingbthei jong ka helicopter jong u dap billion, uba dei u trai jong ka Leicester Football Club bad kitei ki kynthup ia U Vichai Srivaddhanaprabha, uba dei u trai jong katei ka Club, ka thei samla bhabriew kaba dei ka nongsynran jongu, nangta u nongniah jong ka helicopter bad ka nongbud jong u nongniah katei ka helicopter.
U nongniah jong ka helicopter, u dei U  Eric Swaffer bad ula lah ban pyn kynriah ia katei ka helicopter, na ka madan ba don bun briew, kiba peit kai phutbol ha katei ka por.
U Vichai SrivaddhanaprabhaKa jing pynmih khubor jong ka Leicester City, ka pynthikna ba ki don 5ngut kiba iap, ha katei ka jingbthei jong ka helicopter ha ka  King Power Stadium ha ka por 8.30 jong ka miet Sngi Saitjain.
U Vichai, uba don 60snem ka rta, ula thoh ia ka Leicester Club, ha ka dor  £39 million ha u snem 2010 bad ula wan rah ia ka jingjop ha ka jingialehkai Premier League, kaba dei ruh ha ka sien kaba nyngkong eh ha u snem 2015-16.
Ha ryngkat U Vichai, ka thei bhabriew, ka  Nursara Suknamai, ka nongsynran jongu, ka  Kaveporn Punpare bad nangta u nongniah, U  Eric Swaffer, uba la ju niah ia ka helicopter jong ka Syiem ka Ri Bilat bad nangta sa ka samla jongu, kaba don ka nongbud jong ka helicopter, ka Izabela Roza Lechowicz, ki la iap ha katei ka jingjia.
Ka Liverpool, ka la jop da 1-0 ha ka jingialehkai Champions League ia kaNapoli hynnin ka miet, ha kaba ia katei ka kol la thep da U Salah ha ka minit kaba 34.
Ha kawei pat ka jingialehkai ka Tottenham, ka la ia khaid mar shi kol, ha ka jingiakhun bad ka Barcelona, ha kaba U Dembele, ula thep kol ia ka Barcelona ha ka minit kaba hynniew bad nangta sa U Moura, ula thep na ka liang ka Tottenham ha ka minit kaba 85.
Ka PSG, ka la jop da 4-1 ia ka Red Star Belgrade, ha kaba la ioh thep da U Cavani (9), U Neymar (40), U Marquinhos (74), bad U Mbappe (90+2), katba ia ka Red Star la ioh thep da U Gobeljic (56).
Ha kawei pat ka jingialehkai ka Inter Milan, ka la hap noh na ka jingialehkai Champions League, haba ka ia khaid da 1-1 ha ka jingialehkai bad ka PSV Eindhoven.
Shillong: Ka Khasi Hills Autonomous District Council (KHADC) kan pan jingmut na ka Subordinate Council of Traditional Chiefs and Headmen (SCoTCH) halor ka jingrai ka High Court ka Meghalaya ban ailad ia ki kynthei ban iashim bynta ha ka kam jied nongsynshar shnong.
Haba kren myn hynnin ka sngi, u CEM ka KHADC u bah HS Shylla u la ong, “Ngim don eiei ban ong halor kane hynrei ngi la sakhi ha kaba ka la don ka jingkylla suki suki ha ka imlang sahlang.
Ngi la iohi ia ki kynthei ha ki jaka sor kiba iashim bynta ha ka jingjied ia ki nongkitkam shnong ha Dorbar Shnong,"la ong u bah Shylla.
U Bah Shylla u la kdew ba ki don shibun ki jaka ha ka jylla ha kaba tang ki shynrang la ailad ban iashim bynta ha ka jingjied ia ki nongkitkam shnong ha ka dorbar hynrei ka KHADC kam kwah ban leh kyrkieh ia kane.
“Kito kiba sngew ba dei ban ailad ia ki kynthei ruh, ngim don eiei ka jingsngew pyrshah hynrei ki don shibun ki Hima kiba dang ailad tang ia ki shynrang", la ong u bah Shylla.
Lah ban kdew ba ka High Court ka Meghalaya ha kane ka sngi Thohdieng ka la pynmih ia ka hukum ba baroh ki nongshong kiba la kot 18 snem naduh ki kynthei, ki shynrang ki dei ban iashim bynta lang ha ka jingjied ia ki nongkitkam shnong.
Ha ka hukum, ka Division Bench kynthup ia u Chief justice u Mohammad Yaqoob Mir bad u Justice SR Sen ki la pynmih rai ba baroh ki rangbah shynrang ne kynthei ki dei ban iashim bynta ha ka jingjied ia ki nongkitkam shnong.
Ia kane ka rai, la pynmih hadien ba ka la shim bishar ia ka mukotduma ka kam Sordar Shnat Raid Tynring ka bym shym la pynlong dorbar man ka por kumba ka dei ban long ha kaba tang ki shynrang ki la iashim bynta ha ka jingjied ia ki nongkitkam ka shnong.
Ka Kashari ka la ong ba ki nongshong shnong kiba la rangbah kata 18 snem shaneng, kynthei ne shynrang ki lah ban iashim bynta katkum ka Sub-section (1), (6) bad (8) ka Section 2 ka Khasi Hills Autonomous District (Appointment and Succession of Chiefs and Headmen) Rules, 2015.
Shillong: Ka Nongkrem Constituency People’s Forum (NCPF) kan pynlong ia ka jingpynkup burom ia ki 29 ngut ki MDC ka Khasi Hills Autonomous District Council (KHADC) ha kane ka sngi Balang.
Haba pyntip ia kane, u MDC ka Nongkrem uba long ruh u Chief Executive Member (CEM) ka Khasi Hills Autonomous District Council (KHADC), u bah HS Shylla u la ong ba ki MDC kin pyni ia ka jingiatylli ban kyrshan ia ki Bill ba mynjur da ka KHADC khlem da khein na kano kano ka party.
Ki MDC kila ai ia ka jingkyrshan ia ka KHADC kaba mynjur ia ka Bengal Eastern Frontier Regulation, 1873, ka KHAD (The Khasi Social Custom of Lineage) (First Amendment), Bill, 2018, Khasi Hills Autonomous District (Constitution of Subordinate Council of Traditional Chiefs and headmen) Rules, 2018, bad ka KHAD (Khasi Social Custom of Clan Administration) Bill, 2018.
Ha kawei ka liang, u Bah Shylla u la pyntip ba ka kur Shylla na Khasi-Jaintia Hills kan pynlong ia ka jingialang shen ha Law Kyntang, Mawphlang.
Jowai: Ka kynhun rwai Jingrwai Tynrai bapaw khmat jong ka West Jaiñtia Hills District, ka Rishot ka la ïoh ïa ka nam jingjop ha ka jingïakop rwai tynrai halor ka phang HIV AIDS kaba la pynlong da ka Society for Urban and Rural Empowerment (SURE), Jaiñtia Hills mynta ka sngi ha H.K.Singh School, Jowai.
Ha kane ka jingïakop kaba la kyrshan da ka Meghalaya AIDS Control Society Shillong, la wan ïashim bynta da kiba bun ki kynhun rwai jingrwai tynrai na ki shnong kiba don hapoh ka West Jaiñtia hills District.
Ïa kane ka jingïakop rwai tynrai kaba long shi bynta ban ïathuh-paidbah halor ka jingma jong ka jingpang AIDS, la plie pyndonburom da u Garod L.S.N.Dykes uba long u Deputy Commisioner jong ka West Jaiñtia hills district.
Ha ka jingïakop kaba ïathaiñ bha; ka kynhun Rishot kaba na ka shnong Dongmihsngi, Jowai ka la ïoh ïa ka nam jop bad ïa ka nam kaba ar la ïoh da ka kynhun na ka Chlem hikai Sur Tynre jong ka Seiñraid Mukhla bad ïa ka nam kaba hadien pat ka ïoh da ka kynhun MUS kaba na ka shnong Mustem.
U ma Kamai War uba long u nongïoh ïa ka nam Tirot Singh Award jong ka Sorkar Meghalaya; ula ïaroh ïa ki kynhun jong ki samla kiba la wan ban ïashim bynta ha kane ka jingïakop bad kyntu ïa ki ba kin nang pynjanai shuh shuh ïalade khang ba kin lah ban wanrah ïa ka burom ïaka jaidbynriew.
Ia kane ka jingïakop rwai tynrai la pynïaid da u Habandajop Lyngdoh uba long u nongtrei hapoh ka seng SURE.Jowai: 40 ngut ki samla kynthei kiba wan na ki shnong bapher bapher jong ka West Jaiñtia, ki la ïohpdiang myn hynnin ka sngi ïa ki syrnot ban pynshisha ba ki la pyndep ïa ka jinghikai kaba lai bnai lynter ha kaba ïa dei bad ka kam khapsñiuh bad pynbhabriew.
Ïa kane ka training ba lai bnai lynter la pynlong da ka Society for Urban and Rural Empowerment (SURE) ïa kaba la kyrshan pisa da ka Small Industries Development Bank of India (SIDBI), Shillong.
Ha ka jingïalang ban pynkut ïa kane ka jingai jinghikai; ka kong B.Ladia kaba long ruh ka nonghikai ïa kine ki samla ka la kyntu ïa ki samla ba kin pyntreikam ïa ka jinghikai kaba kila ïoh khnang ba la ban long ka lad ïohkam ïohjam ïa ki.
Ka la ong ruh ba ki samla kiba la pyndep ïaka jingshah hikai kiba wan na ki shnong nongkyndong ki lah ban sdang ban kamai da kane ka kam khnang ba kin lah ïeng hala ki jong ki kjat khlem da hap shaniah ha kiwei pat.
Ïa ki syrnot la sam da u Deputy Commissioner jong ka West Jaiñtia hills District, uba la kyntu ïa ki samla kynthei ban ym pynlehnoh ei ïa kaei kaba ki la ïoh jinghikai.
Naka liang jong u H.H.Mohrmen uba long u nongïalam jong ka SURE ula ong ba ka seng kan ïarap ïa kito kiba don jingmut ban ban seng kam lajong da kaba pynithuh ïa ki sha ki Bank bad kumjuh ruh ha kaban ïarap ba pynbiang ïa ki kot ki sla kiba donkam.
Ha kane ka sngi la ïoh ruh ïa ka jingkren na ka kong Pasqualina Lamare kaba long ka Program Associate jong ka SURE.Jowai: U Deputy Commissioner jong ka West Jaiñtia hills District haka jingkren jong kum u kongsan ha ka jingplie ia ka Ïew ki Nongrep ne ka farmers’ market ha ka H.K.Singh School, Jowai ula ong ba kawei na ka jingeh jong ki nongrep ka dei ka ïew ban die ïa ki marrep jong ki.
Wat ki marrep kiba la rep khlem dawai ne sboh dawai ruh; kim pat ïoh satia ka ïew kaba biang ba kin lah ban die ïa ki marrep jong ki ha ka dor kaba biang.
Namar kata naka liang jong ka sorkar kan khmih ban pynjem ïa kane ka jingeh kaba ki nongrep ki ïakynduh.
Ha ka jingïalang kaba la long ha H.K.Singh School, Jowai, u D.C.ka West Jaiñtia hills ula ïaroh ïa ka Society for Urban and Rural Empowerment (SURE) kaba la ïarap bad kyrshan ïa ki kynhun ïarap dalade ïalade (SHGs) kiba la wan rah ïa ki mar kiba pynmih hi dalade.
Haba kren kum u shongknor jong ka jingïalang u H.H.Mohrmen uba long u Secretary jong kane ka Seng ula ong ba ïa kane ka ïew la pynlong da ka jingïatreilang bad ka North East slow Food and Agro-biodiversity Society (NESFAS).
Ha kane ka sngi ki nongrep kiba mihkhmat ïa ki SHG jong ki; ki la wan na ki shnong bapher bapher bad ki mar rep kiba la wan rah ha kane ka sngi ki dei kiba la rep da ka rukom rep tynrai khlem da pyndonkam da ki sboh dawai ne dawai umphniang kiba lah ban ktah ïa ka jingkoit jingkhiah jong ki paidbah.
Nalor kata la wan rah ruh ïa ki jingbam tynrai, ki jhur khlaw bad ki mar kiba la pynmih da ki nongrep.
Ha kane ka jingïalang la ïoh ruh ïa ka jingkren na u ma Kobarness Tlang uba long u President jong ka kynhun ki nongrep (Farmers Producer Organisation) jong ka Thadlaskein Block.
Shillong: Ka Khasi Hills Autonomous District Council (KHADC) ka la rai ban leit pan jingshai na ka sorkar jylla halor ka jingpynbor ka tnad pynroi nongkyndong ka sorkar pdeng lyngba ki Block ban thaw ia ki “Gram Sabhas" ha ki shnong.
Haba kren ha ki nongthoh khubor hadien ba la wai ka jingialang jong ka Executive Committee myn hynnin ka sngi, u bah HS Shylla u la ong ba ka jingialang kala shim ia ka rai ban leit iakynduh ia u myntri rangbah ka jylla u Conrad K Sangma ban pan jingshai na ka sorkar ba kumno la pyntrei kam ia kane ha ka jylla Meghalaya kaba hap hapoh ki Sixth Schedule katkum ka Artikil 243(M) ba ka Panchayatiraj kam dei ban trei kam ha ki jaka ba don ki District Council khlem da kynjoh ktien.
U Bah Shylla u la ong ba kane ka jingleh jong ka sorkar pdeng ban wanrah ia ka “Gram Sabha" ha ki shnong ki thaw ka long ba ka sorkar pdeng bad ka sorkar jylla ka pyntrei kam ia ka Panchayati Raj ha kane ka jylla da kaba wan na kyrpang iing kumba la leh ia ka skhim bylla shispah sngi ia kaba la tip kum ka NERGS.“Kane ka skhim kaba ka sorkar pdeng ka kwah ban leh ka dei na ka “Eleventh schedule" jong ka Riti synshar jong ka Ri ha kaba ki don 29 tylli ki jaid skhim bad kane ka “Gram Sabha" ka dei kawei na ki bad kum juh ka NERGS", la ong u bah Shylla.
Na ka liang u Bah Shylla u la ong ba lada ka sorkar pdeng ka kwah ban leh ha kane ka sorkar lane ka sorkar jylla, kala dei ban pyntrei kam pura ia ka “Eleventh Schedule" jong ka Riti Synshar jong ka Ri India, khlem da ktah ia ki dorbar shnong kaba iaid lyngba jong ka Sixth Schedule.
Lada pyntrei kam pura ka jingmyntoi kan long ia ki paidbah ka jylla ym ba kan wan na kyrpong iing kumba ka long mynta, u la ong.
Ka KHADC kam don kano kano ka jingpyrshah ia ki kam pynroi na ka bynta ka jingmyntoi jong ki paidbah, hynrei lada ki don ki “Gram Sabha" ha ki shnong ka long ba ka jingjied ia ki nongkitkam kan long da baroh ki paidbah nongshong shnong ha kaba ki dorbar shnong kin sa duh noh ia ka bor jong ki ia kaba la don baroh shi katta.
Shillong: Ka Nongkhnum Festival Organising Committee ka la pynbna paidbah ba kin pynlong ia ka tamasa ka “Ki rong ka Nongkhum" kaba la ju long teng man u snem.
Haba kren haki nongthoh khubor mynta ka sngi u Dr Lumbor Mawsor, u la ong ba kane ka tamasa ka dei ka sien kaba saw, hynrei mynshuwa la leh da ki bor jong ka bor synshar District hynrei ha kane ka kynti kaba mynta la aiti noh sha ka seng ban pyniaid ia kane ka tamasa.
Kane ka kynhun kaba pyniaid mynta ki don ar tylli ki seng ka Apple Society Nongstoin bad ka Pyndengrei Sport bad Social Cultural Club, ka phang pdeng jong kane ka tamasa kaba kila buh mynta ka long “Na ka bynta ka mariang, ka jingkyrmen, na ka bynta ka jingim".
Ha kane ka tamsa kaba nyngkong eh ka long ban pyni nam iala ki jong ki riti dustur, kin don ka jingiakop ha ka riam tynrai bad la khot ia ki hima kiba don ha ki ar tylli ki District ka WKH District bad ka SWKH District, kop shad, phwar bad iathuh khanatang da kaba ia treillang bad ka Khasi Aurthor Society.
Kan ruh ka jingiakop halor ki jingtem khasi tynrai, ka jingrwai ka lah ban long kano kano tang ki jingtem ki dei ban long ki tiar tem tynrai.
Nalor kine ki don ruh ki nongtem bala paw jong ka jylla kum ka Umphohliew, Khlieh Creative Society, Na mynor bad kiwei kiwei bad bun ki nongrwai hi kiba na kane ka jylla.
Kan don ruh ki jingialehkai ba bun jaid kum ka jingianiah kali, ki jingialehkai ha rud shyiap, ka bai rung ba kin wan sha kane ka tamasa.
Kiba wan sha kane ka tamasa kin hap ban buh ia ki kali sha shiliang surok bad kin hap ban iaid kjat.
Kane ka tamasa kan long ar sngi ha ka 14 bad 15 tarik mynta u bnai.
Shillong: Ka jingsahkut kali ha ka nongbah Shillong ka don bun ki daw bad kawei ka dei namar ba ka la don bun ki nongthied kali khamtam tang ha sor Shillong namar ba ka suk ban ioh ram na bank.
Haba kren bad u Superintendent of Police (SP) ka Traffic u bah BJ Laloo, u la ong ba ka daw ba kongsan ka jingsahkut kali, ka dei namar ba bun kiba la iathied kali na ka jingioh suk ia ka ram na ki bank.
“Ka la kiew shiphew shah mynta ka jingdon ki kali haba kaba 90 percent ki longing ha Shillog ki la don kali lut, naduh ba dang don ha u ‘K’ ka dang duna bha kiba thied kali hynrei naduh u ba la poi ha u ‘S’ la kiew sted bha kiba wan thied kali", la ong u SP.U la ong ba ki don haduh kumba shilak sanphew hajar eiei ki longing kiba don kali ha ka nongbah Shillong.
U la ong ba ka jingsahkut kali, ka la don ruh kiwei ki daw kum ka jingsangeh ha jaka bym dei, ka jingpynkiew briew, ka jingpynhiar briew ha ka jaka bym dei, ka jingpynieng kali ha jaka ba khim bad kiwei ki daw.
“Ngi don tang 255 ngut ki pulit langrut kiba pyniaid kali nalor, 200 ngut ki pulit home guard kiba iarap ban pyniaid kali ha ki 7 tylli ki tnad pyniaid kali ha ka nongbah", la ong u bah BJ Laloo.
U Bah BJ Laloo u la ong ba bun kiba mutdur ba na ka aksiden, ka don ka jingshakut kali hynrei ka jinsahkut kali ka don beit man ka sngi namar ka jingpynhiar bad pynkiew ia ki nongshong kali.
U la ong ba lada ieng tang ar minit, ka jur bha ka jingsahkut bad don ki nongniah kali kiba shu sangeh khlem da peit ia kali ba wan nadien, bad ieng katba mon.
Ha kajuh ka por, u la ong ba ki nongshong kali ruh kim dei ban phah sangeh katba mon hynrei dei ban sangeh ha jaka ba dei ban sangeh bad ki kali ruh kim dei ban shu sangeh tangba la khaweh ki briew ha jaka kiba khim ruh namar ba kan wanrah ka jingeh.
“Kim dei ban ieng pathar khlem da pyrkhat ia kiwei bad kim dei ban shu knieh iaid pathar dei ban don ka jingiai shah", u la ong.
Uwei u khynnah skul u wanrah kawei ka kali, bad kane ka dei ka wanrah ka jingsahkut.
U la ong ba haba sahkut kali ha hakhmat skul, hakhmat hospital kim dei ban pynpah hon namar ba kam pynlait ia ka jingsakut kali.
"Ki nongniah kali ki dei ban don ruh ka rukom pyrkhat ia ka imlang salang namar ba kim dei ban shu pynieng, ban sangeh pathar ne ban shu knieh iaid khlem pat lait namar ba kan wanrah shuh ka jingsahkut kali", la ong u bah BJ Laloo.
Shillong: Ki nongtrei muster roll na ki tnad sorkar bapher bapher myn hynnin ka sngi, ki la iakynduh ia u symbud myntri rangbah u bah Prestone Tynsong ban dawa ba ka sorkar ka dei ban pynlong nongtrei pura jong ka tnad sorkar bapher bapher kaba ki la don bun snem.
Ia kine ki nongtrei muster roll la ialam da ka Kong Angela Rangad ban iakynduh ia u bah Prestone, kiba la wan ha ka lama ka All Meghalaya Muster Roll Progressive Workers Union (AMMRPWU).
Haba kren hadien ba la iakynduh ia u symbud myntri rangbah, u president ka AMMRPWU u bah Nazarius K Lanong u la ong ba ka jingiakren bad u bah Prestone ka long kaba sngew don jingkyrmen namar ba u la kular ba ka sorkar kan sa peit ia ki jingdawa jongki.
U Bah Nazarius u la iathuh ba katkum ka jingiathuh u bah Prestone, ka sorkar kam don kano kano ka jingthmu ban pynduh noh ia ka kam muster roll bad ia kane, la ai jingmut ruh ha ka kaiphod jong ka Meghalaya 5th Pay Commission ba la dep.
Ki jingdawa jongki, ki long ban pynkylla nongtrei ba pura ia ki muster roll kiba la don slem ha ka kam, ban siew ia ka bainong kaba biang katkum ka ain ba la buh da ka sorkar ne ka Minimum Wage Act da kaba pynshong nongrim katkum ka kyrdan ne ka jingslem jongki ha ka kam.
“Katkum ka rukom, kiba trei san snem shaneng la hap ha ka kyrdan kiba la tbit, bad ka jingsiew ruh ka dei ban pynhap katkum ka jingbuh ba la leh ka sorkar kynthup ka unskill, semi-skill, skill, highly skilled", la ong u bah Nazarius.
Ki la dawa ruh ba dei ban ai shuti, kumba leh ia kiwei ki nongtrei sorkar bad kumjuh ia ki kynthei ban don ka shuki kha khun.
Kiwei pat ki jingdawa jongki, ki long ban pynioh ia ka EPF, ESI, ka Bonus, ka jingsiew haba trei palat ia ka por, bad ban siew bainong thikna man u bnai katkum ka ain.
Ki la dawa ruh ba dei ban ai da ka shithi thungkam ia ki, ban ai ID, ki tiar ban sop kti, sop kjat, ki tupia khlieh, bad kiwei kiba hap ban pyndonkam haba don ha ka kam.
Nalor kine, ki la dawa ruh ban ai jingiarap ia ki ban shna iing, ban pynkiew kyrdan katkum ba dei hok, ban pynbeit ia ka rukom buh jingthoh ia ka jingrung kam jongki nalor kiwei.
Shillong: Ka ophis u District Sports Officer (DSO) ka East Jaintia Hills District kan sa pynlong shen ia ka jingialehkai phutbol bad handball na ka bynta ki samla kynthei bad shynrang ka district ki ba hapoh 21 snem ka rta.
Ia kane ka jingialehkai yn sa pynlong ha ki kyrdan ki block bad bud sa ka District.
Kane ka jingialehkai kan long hapoh ka skhim Khelo India ia kaba la tip kum ka Sports for Peace and Development.
Ia kane ka jingialehkai yn pyniaid ryngkat bad ka ophis u Deputy Commissioner ka East Jaintia Hill District.
Ka tarik ba khatduh ban pdiang ia kiba kwah iashim bynta kan long ha ka 14-12-2018 bad ia ki jingtip ba kham bniah lah ban ioh na ka ophis u DSO East Jaintia hill District ha ki por trei.
Ki samla ka District ki ba kwah ban iashim bynta ki dei ban don ia ka syrnot sngi kha.
La iawer iaki skul, ki klob, kiba don hapoh ka District baroh na ka bynta ban wan iashim bynta.
Nongpoh: Ha kawei ka jingjia kaba sngew sangsot eh ia kawei ka longkmie kaba dang ar-met bad kaba dei ruh ka kmie jong 3 ngut ki khun na ka shnong Raitong ha Ri Bhoi, ka la khlad kyndit ha u tyllai phasi ha iing shet ja, ia kaba la suba jur ba la shu pynsdien jubor da u Lok jong kata, kata hadien ba u la dep ban ksih iap ia ka.
Ka jingtip kaba la ioh ban lum da u Nongthohkhubor, la ong ba ia ka metiap jong katei ka longkmie la lap hynne ka step ha ka por 7 baje ei ei mynstep, da kawei ka khynnah ha katei ka shnong.
La ioh jingtip ruh, ba ha kaba nyngkong ki para marjan bad kiba dei ruh kiba ha iing jong katei ka longkmie, ki la iohsngew ia ka jingiam ki khun jong katei ka Longkmie, ha kaba ki la phah ia katei ka khynnah rit ban leit peit, hynrei haba katei ka khynnah ka la leit peit, ka la lap ba katei ka longkmie ka la sdien ha u tyllai phasi, katba kitei ki 3 ngut ki khun jong ka, ki snoh na kjat jong katei ka longkmie kaba la khlad noh.
Haba iadei bad katei ka jingjia, ki Pulit ka Ri Bhoi ki la leit mar mar sha katei ka shnong na ka bynta ban pynlong ia ka jingtohkit, ia kaba la suba jur ba katei ka Longkmie ka la shah ksih iap ha u jong u lok bad u sa pynsdien phasi pat ia ka.
Ka khubor na ki Pulit, ka iathuh ruh ba katkum ka jingiathuh da ka khun nyngkong kaba dang 7 snem jong katei ka longkmie, la ong ba utei lok u la wan ha ka por ba kitei ki khun ki la thiah bad ha katei ka por ka la don ruh ka jingiania hapdeng kitei ka long bad utei u lok.
La ong ruh ba katei ka khun jong katei ka longkmie, ka la iohi ha ka por ba u kpa jong ka, u la ksih ia la ka kmie bad hadien kata u sa teh da u tyllai bad sdien ia ka ha katei ka jaka.
Ia ka metiap jong katei ka longkmie ba ar-met bad kaba la dap 7 bnai, la rah noh sha Nongpoh Civil Hospital na ka bynta ban leh ia ka Post Mortem, katba ia utei u Pynshai Nongrang, ki pulit ki la ioh ban kem na kawei ka shnong kaba don ha katei ka thain, kata hadien ba u la phetrieh tang mar ia jia katei ka jingjia.
Shillong:Ka Sunny Dale, ka PFR Soccer Camp, ka St’Thomas, PFR Team B bad ka Onside FC ki long ki kynhun kiba la ioh ban rung sha ka Semi Final jong ka Nissan Junior Cup bala pyniaid da ka Pay For Right Shillong ha madan Shillong Public School.
Haka Category 7 ka PFR Team B kan iakhun pyrshah iaka PFR Soccer Camp haka Semi Final ka ban long haka 13 tarik mynta u bnai haka por 11:30 mynstep katba Sunny Dale kan ia khun pyrshah iaka St’Thomas haka por 12:15 baje mynsngi.
Haka Category 10 ka jing iakhun Semi Final hapdeng ka St’Thomas Pynthorbah pyrshah iaka PFR Soccer Camp kan long haka 13 tarik mynta u bnai haka por 1 baje mynsngi katba ka Onsides Football kan ia khun pyrshah iaka PFR Team B haka por 1:30 nohphai sngi.
Shillong: Ka jingialang jong ka seng Confederation of Hynniewtrep People CoHP ryngkat bat ki nongkhaii dewiong ka la iaidbeit.
Ha kane ka jingialang laiashim bynta lang ruh da ki nongialam sengbhalang bapher bapher.
Ha kane ka jingialang ki nongkhaii dewiong ki la iohlad ban pynsngew ia ka jing eh jongki ha kaba iadei bad ka rukom pynioh challan jong ka office DMR West Jaintia Hills District, ha kaba ki iathuh ruh ba  ia ki challan jongki la dep kam trai da kiwei.
Ka seng ka la pynsngew ia ki nongkhaii dewiong ba la dep buh ia ka RTI ha ka 28-11-2018 ban ioh jingtip khambniah shuh shuh ha kaba iadei bad kane ka kam.
Ha katei ka jingialang ki nongkhaii dewiong ryngkat bad ki sengbhalang ki la rai ban tur beit shaphrang ban dawa ia la ka jong ka hok.
Ha kane ka jingialang la thaw ia ka komiti ka ban pynbeit ia ki jingialang bad ki lad bapher bapher, ha kaba la rai wat ban  buh da ka mukotduma, lada ym lah  ban pynbeit ia kane ka kam.
Ka seng ryngkat bad ki nongkhaii dewiong kin sa pynlong ia ka jingialang paidbah ha Khliehriat  bad ia ka tarik bad por yn sa pynbna  pat.
Ka seng ka kyntu ia ki paid nongkhaii dewiong bym lah ban wan jingialang ban ia snohkti lang bad ia ka jingtip ba khambniah ki lah ban phone  No.7629910206/9366003985, ong ka kyrwoh na U Bah P Khongdup, Publicity Secretary.
: Ka dei ka sngi ba sngewsih kthang bha ia ka Shillong Lajong mynta hadien ba ka la shah pynbam kput haduh shiteng dorjon ha ka Real Kashmir ha ka jingiakhun kaba long mynta ka sngi ha madan TRC ha Srinagar.
Ka Real Kashmir kaba dang shu rung mynta ka kynti ha kane ka lumpung, ka la pynbam da 6-1 kol ia ka Lajong ha kane ka jingialehkai jong ka I-League.
U nongialehkai ka Kashmir u Abednedo Tetteh u la thep ar kol ia ka Kashmir, bud sa u Robertson, Nagen Tamang, Surchandra Singh bad u Kizo mar kawei katba kawei ia ka Lajong la thep da u Samuel Kynshi.
U Coach ka Lajong u bah Alison Khatsyntiew ula bujli ar ngut ki nongialehkai hakane ka jingiakhun kiba kynthup ia u Hardy Cliff Nongbri ha jaka u Nabin Rabha bad u Sheen Sohktung ha jaka u Lalawmpuia Hnamte.
Ka Kashmir ka la thep nyngkong ha ka 25 minit da u Abednedo Tteh hynrei la lah ban pynphai da u Samuel Kynshi ia ka Lajong.
Hynrei tang hapoh san minit ba la iaid biang ka jingialehkai ka Real Kashmir ka la lah ban thep 3 shwa ban wai ka kyllastep.
U Mason Robertson u thep ia ka Kashmir na kynjat dong ha ka 37 bad ha ka 42 minit.
Ha ka kyllamiet, ka Kashmir ka la lah biang ban thep sa 3 kol kaba wan lyngba u Krizo ha ka 50 minit.
Ka la ioh shuh ban thep biang ha ka 74 minit da u Neitho bad kaba hynriew ka kol ka wan ha ka  83 minit da u Abednedo Tetteh.
Ka Shillong Lajong hapdeng ka jingduh jingkyrmen ha kane ka lumpung haduh mynta, kan iakhun sa ia ka Mohun Bagan ha ka 23 tarik ha Kolkata.
U Lal Thanhawla (80), myntri rangbah ka Mizoram, ula hiar shuki noh mynta ka janmiet, ha kaba ula aiti ia ka shithi iehnoh kam jongu sha U  Kummanam Rajasekhar.
U Lal Thanhawla, u hiar shuki, hadien ba ula shah rem ialade ruh bad ba ka seng Congress, ka la shah rem kput ha ka  Mizo National Front (MNF).
La sngewthuh ba U Lat, ula bthah ia U Lal Thanhawla, ba un dang iai bteng ia mynta shipor, tad haduh ban da pynbna da kumwei pat.
U Lal Thanhawla, ula rem mynta ka kynti ha baroh ar tylli ki Constituency ha Champai South bad ha Serchchip, ha kaba ula shah rem ha Champai da 1,049 vote ha U TJ Lalnuntluanga, uba dei u kandidet ka MNF, katba ha Serchhip, ula shah rem da 410 vote ha U Lalduhoma, u kandidet khlem seng, uba ialeh na ka ka  Zoram People’s Movement-ZPM).
U Lal Thanhawla, ula bat ia ka shuki myntri rangbah ha ka sien kaba san ha katei ka Jylla.
Ha kawei pat ka liang, U Zoramthanga(76), uba dei u nongialam kaikhlaw barim bad mynta u nongialam ba rangbah jong ka Mizo National Front (MNF), ula kam ban thaw sorkar mynta ka sngi, na U Lat ka Jylla.
Ka MNF, ka la nang jop ha ki 26 tylli ki Constituency ha ka iing kaba don 40ngut ki dkhot, katba ka Congress, ka jop da 5ngut haduh mynta.
Ki lad khubor ba dang shu ioh, ki iathuh ba ka sorkar India, ka la thung ia U Shaktikanta Das, kum U Governor ba thymmai jong ka Reserve Bank of India.
u Das, un shimti ia ka jaka, ba la iehnoh da U Urjit Patel, uba la iehnoh ia katei ka shuki jongu, hynnin ka sngi.
U Sanjay Kakade, MP ka Rajya Sabbha jong ka seng BJP, ula pynpaw ba ka jing shah rem jong ka seng BJP ha Rajasthan bad ha Chhatisgarh, ka dei kaba um shym la sngew lyngngoh eiei ruh em bad U Kakade, u iathuh ba katei ka dei namar ba katei ka seng, ka sngew shongshit eh tang halor ka ishu Ram Temple bad kawei pat ka long halor ka kam pynkylla kyrteng lut ia ki jaka puta.
U Kakade, u ong ba ka seng BJP, ka la klet lut noh ia ki kam pynroi bad u ong “Nga iohi ba ngi la klet noh ia ki kam pynroi, kiba U Narendra Modi, myntri rangbahduh, u kular ha shwa ka elekshon Lok Sabbha 2014.
Ka mat ban tei Ram Mandir, ka jingtei ia ki dur mot bad ka jing pynkylla kyrteng ia ki jaka puta, ka dei ka mat pdeng kaba jia ha kine ki sngi" ong U Kakade.
Katba ka jingniew vote, ka dang iaid shakhmat, ki lad khubor bapher ka India, ki pyni ba ka jingiakhun, ka kham eh pynban ha Madhya Pradesh.
La iathuh ba ka BJP, ka la nang tam mynta ha ki 114 tylli k Constituency, katba ka Congress ha ki 107 tylli bad ka BSP ha ki 5 tylli ki Constituency.
Kitei ki jingkhein ruh kim pat lah hi ban kylla, namar ba ka jingniew vote, ka dang iaid shakhmat.
Ka seng synshar jong ka India, ka BJP, ka la thikna ba kan shah rem ha Telengana, nangta ha Mizoram bad ha Chhatisgarh bad la imat ha Rajasthan ruh, katba ki don kiba ai jingkhein ba ka jing iakhun ka kham iatan ha Madhya Pradesh bad ym pat lah ban pynkut ia ka ban ioh ia ka nam lahduh ha katei ka Jylla, wat la imat kum ka jingkhein, ka kdew sha ka seng Congress.
Shillong: Ha ka sngi saitjaiñ jong ka taiew, ka kynhun jong ki Engineer na ka MeECL bad ki ophisar na ka Mylliem C& RD Block ki la hiar sha ka shnong Mawpynthih, na ka bynta ban pynlong jingialang paidbah ban pynsngewshai sha ki paidbah halor ka jingwanrah ia u sainar ilektrik ban tan bording uba pyniaid ia katei ka shnong.
Katei ka jingleit pynlong jingialang ka dei namar ba ka la mih ka jingpyrshah na ki paidbah naba la don ba pynsngewthuh ia ki ba ka jingdon utei u sainar ding ilektrik kan wanrah ka jingma kaba khraw ia ki paid nongshong shnong.
Ka khubor ba la iohlum la iathuh ba kitei ki Enjiniar ki ophisar ki khlem ioh satia ban pynlong jingialang namarba ki paidbah kiba la ap lypa ki la beh krad ia ki bad kim shah ba kin pynlong jingialang.
La iathuh ba ki paidbah ki la ap lypa khrui ha phyllaw jong ka ing Dorbar Hall naba ia ka jingialang la buh ha ïng Dorbar Hall bad tang mar ia iohi ia ka kali jong ki ophsar ki la tur sha ki ban pynher krad na katei ka jaka.
Halor katei ka jingjia, ka la don ruh ka jingujor pulit na u bah I.B Marbaniang uba la ujor sha ki pulit ba ha ka 8 tarik mynta u bnai ha ka por 9 baje mynstep katba ma u ryngkat bad u bah O.Riang -Superintending Engineer ka MePDCL, u Vikash Chandra Manager ka North Eastern Region Power System Improvement Project (NERSIP) bad u bah Peter Passah, BDO, Mylliem C&RD Block, ki dang thmu ban pynlong jingialang paidbah ha Dorbar Hall, Mawpynthih, ki la shah byrngem pynban ha ki paidbah jong katei ka shnong.
Haba ia kren bad u Rupang, u Rangbah Shnong jong ka shnogn Mawpynthih u bah Award Kharmawphlang u la ong ba ka dei ka jingshisha ba ka don ka huri hura ha ka sngi saitjain jong ka taiew ka 8 tarik ha Mawpynthih.
U la iathuh ba ka daw jong katei ka huri hura ka dei namar ba ki don ki briew kiba pynshit bad kiba pynsngewthuh bakla ia u paidbah ba ka jingwanrah ia u sainar ilektrik ha katei ka shnong kan buh jingma ia ki nongshong shnong.
“Ki Enjiniar, u BDO ki la hiar ban pynlong jinglang ban pynshai sha u paidbah ba ka dei tang ka jingpynsngewthuh bakla ia ki, hynrei tang mar ia hiar u BDO, ki Enjiniar na kali ki la ia tur bad khynniat da ka bor ban beh krad ia ki, ki hap leit phai noh khlem ioh pynlong jingialang shuh" ong u bah Award.
Utei u Rangbah shnong u la iathuh ba ka daw tynrai jong katei ka jingjia hi ka dei namarba ki don 6 ngut ki briew kiba pynshit ia ki paidbah, “Ki sngewthuh ba lada ailad ban pynlong jingialang, ki paidbah kin sa sngewthuh kumta ki la kynshoit ban pynshit khnang ban ym ioh ban pynlong jingialang" u la ong.
Shuh shuh u la iathuh ba ka shnong ka la dep ai bor ( NOC) lyngba ka bor shnong ban shah ban pyniaid sainar ilektrik ban tan bording sha katei ka shnong bad ki shnong kiba marjan, “Hynrei dei kitei ki 6 ngut kiba ujor sha u Syiem, ka daw tynrai hi jong ka jingpyrshah jong ki ka dei namarba ki kwah ban long Rangbah Shnong, ha katei ka sngi ki la ia mih bad kynthei bad shynrang , ki don kumba 50 ngut eiei" iathuh u bah Award.
Ka Congress, ka don ka jingkyrmen ba kan  ioh thaw sorkar  ha Rajasthan, ha Madhya Pradesh bad kumjuh ha Chattisgarh, katba ka Telengana, ka lah ban leit biang sha ka Telengana Rashtra Samiti (TRS), ha kaba U K Chandrasekhar Rao, uba long mynta u myntri rangbah katei ka Jylla, un lah ban bteng biang kum u myntri rangbah jong katei ka Jylla.
Ha ka jingniew vote mynta ka sngi, ka Madhya Pradesh, ka don 230ngut ki dkhot, ha kaba ka elekshon, ka long ha ki 229tylli bad na ka jingniew vote kaba dang iaid haduh mynta, ka Congress, ka la nang tam ha ki 111tylli ki Constituency, katba ka BJP ha ki 107 tylli.
Ka Madhya Pradesh, ka dei ka Jylla, kaba synshar mynta da ka seng BJP.Ha Rajasthan, ki don 199ngut ki dkhot, ha kaba la pynlong ia ka elekshon ha baroh ki Constituency bad ka Congress, ka nang tam ha ki 96 tylli ki Constituency, katba ka BJP ha ki 78 tylli, nangta ha Chattisgarh na ki 90tylli ki Constituency, ka Congress, ka la nang tam ha ki 56 tylli, katba ka BJP ha ki 25 tylli, nangta ha Telengana, na ka jingdon kaba 119ngut ki dkot, ka TRS, ka la nang tam ha ki 91 ki Constituency, katba ka Congress ha ki 21 tylli ki Constituency bad nangta ha Mizoram na ki 40tylli ki Constituency ka MNF, ka la nang tam ha ki 28 tylli, katba ka Congress ka la nang tam ha ki 7tylli ki Constituency bad ka BJP 1.
Kitei ki jingkhein haneng, ki pyni ia ki jaka kiba la don kiba la dep niew pura bad don ruh kiba dang iaid shakhmat bad kumta ka jingkhein, kan dang lah ban kylla ha ki kynta ki ban sa wan.
Nongpoh: Ha ka sngi kaba u Dr.D.D Lapang, u la leit ban pyniasoh noh ialade sha ka National People’s Party, la iohi ba ki la don bun ngut ki riew rangbah na ki dong bapher bapher ka them Ri Bhoi, ki la leit ban bud sha u Bah Lapang, da kaba pyniasoh noh ialade sha ka Party NPP.Ia u Bah Lapang la pdiang sngewbha da u Conrad K.Sangma, Myntri Rangbah ka sorkar Jylla bad uba dei ruh u President ka NPP ha India, katba ia kitei ki riew rangbah, kiba dei ruh kiba la iaw bha ka rta ha ka kam sainhima sima jong ka them Ri Bhoi, la pdiang sngewbha da u Dr.W.R Kharlukhi, President ka NPP ha ka jylla lem bad kiwei kiwei ki heh nongialam ka NPP.Kitei ki riew rangbah ka them Ri Bhoi bad kiba la leit bud Lapang da kaba pyniasoh NPP, ki kynthup ia u Bah R.R Kynsai Makdoh, CEM barim ka KHADC, u Bah Minsing Makri, u Bah R.B Shadap, u Bah Watson Kharkrang, u Bah Minsing Makri lem bad kiwei kiwei, la iohi ruh ba ha kane ka sngi ba ki paidbah ia kaba la antad kumba 3 hajar ei ei, ki la wan ban sakhi ha kane ka sngi kaba u Bah Lapang, u la leit ban pyniasoh noh ialade sha ka NPP.Ha kaba pdiang sngewbha ia u Bah Lapang sha ka NPP, la sakhi da ka jingdon u Bah Prestone Tynsong, Symbud Myntri rangbah ka sorkar jylla, u Bah Sniawbhalang Dhar, u Bah H.S Shylla, u Bah Sosthenes Sohtun, u Dasakhiatbha Lamare, u Dr.W.R Kharlukhi lem bad kiwei kiwei ki heh nongialam ka NPP ha ka jylla.
Shillong: Ka sorkar Jylla myn hynnin ka sngi ka la pdiang ia ka Meghalaya Telecom Infrastructures Policy 2018 bad kane ka policy kan treikam naduh ka 15 tarik Kyllalyngkot 2019.
Hadien ba la iathir bniah ia kane ka policy ba la wanrah na ka tnad Information Technology, ka sorkar ka la pdiang ia kane ka policy, la ong u bah Prestone.
U bah Prestone u la ong ba kane ka policy ka long ban pynkhlain ia ka network ha kane ka jylla ha kaba kiwei ki kompeni ki lah ban pyndonkam ia ka network na u tower jong kawei pat ka kompeni.
La iathuh ba haduh mynta ka jylla Meghalaya ka donkam ban thung tower haduh 2000 tylli na ka bynta ban pynbiang ia ka network.
Ha kawei ka liang, ka kynhun myntri ka la pdiang ruh ia ka jingpynkylla ia ka kyndon 5, ka Lokayukta Act khnang ban ailad ia u chairman ban treikam pura, wat la ym pat don ki dkhot ba pura bad ia kane yn pynbna da ka Ordinance.
“Ngi la pdiang ban pynbeit ia kane ka kyndon khnang ban ailad ia u chairman ban treikam khlem pat don ki dkhot baroh bad namar ba ym pat don dorbar, yn sa pynmih shwa da ka ordinance", la ong u bah symbud myntri rangbah.
Shillong: Ka jingkhot na ka bynta ban thep kyrteng jong kito kiba kwah ban bu petrol pump ha ka jylla kan kut haka 24 tarik mynta u bnai Nohprah na ka bynta ka jylla Meghalaya.
Haduh mynta ka jingdon jong ki briew ba thep aplikeshon ka dang duna bha ha kane ka jylla bad na ka liang ki nongpeit jong ka PSU Oil Marketing Companies ba kynthup ia ka Indian Oil Corporation Limited (IOCL), Bharat Petroleum Corporation Ltd (BPCL) bad ka Hindustan Petroleum Corporation Ltd (HPCL) ka la pynbna ba kito kiba kwah ki dei ban wan ban thep noh ia ki aplieshon jongki lyngba ka online.
U Aloke Marandi uba dei u manager ka IOCL u la ong mynta ka sngi ba ki don tang kumba 7 ngut eiei ki nongaplai ban buh petrol pump ha kane ka jylla haduh mynta.
Ha ka jingshisha, ki don haduh 233 tylli ki petrol pump kynthup ha sor bad ha jaka nongkyndong kiban sa plie thymmai ha Meghalaya.
Na lai tylli ki kompeni sam umphniang jong ka sorkar pdeng kiba don ha ka Ri, la phiah ia ki 233 tylli sha ki lai tylli ki kompeni, ka Indian Oil Corporation Ltd kan don 87 ki petrol pump thymmai, na kine 74 tylli kin don ha ki NH bad 13 tylli sha ki nongkyndong, Bharat Petroleum Corporation Ltd kan don 113 ki petrol pump thymmai 96 ha ki NH bad 17 tylli sha ki nongkyndong, ka Hindustan Petroleum Corporation Ltd kan don 33 tylli ki petrol pump thymmai, 29 tylli ha ki NH bad 4 tylli ha ki nongkyndong.
Kiba lah ban aplai ki dei kito kiba la pyndep ia ka kyrdan pule klas X shaneng bad ki dei ban long ka ne u trai ka jaka ba thmu ban buh ia ka petrol pump bad lada ym dei ruh ki dei ban long kiba lah ban shim wai ia kito ka jaka ban shna ia ka petrol pump.
Nongpoh: Ka Ri Bhoi Youth Federation (RBYF), Sengkmie, ka la pynpaw ia ka jingpyrshah kaba jur halor ka jingthmu shim jaka ka MIDC ha Umran bad ka daw kaba la pynlong ia ka seng ba kan pyrshah, ka dei hadien ba kam kwah ba ka MIDC kan thied jaka ha ki jaka ba long pdeng Shnong, namar ka lah ban ktah ia ki paidbah kiba don ha kitei ki shnong.
Haba pyntip sha ki Nongthoh khubor, u General Secretary ka RBYF, u Bah Bullet Marbaniang bad u Publicity Secretary, u Bah Wanpher S.Wahlang, ki la ong ba ka seng ka la ioh jingtip ba ka MIDC, mynta ka la thmu thied jaka ha Umran, ha kaba ka seng hi kam sngew iahap ba katei ka MIDC kan thied jaka ha ki jaka ba long pdeng Shnong.
Kitei ki nongialam ka RBYF, ki la ong ruh ba ka seng ka tip ba shisien ba la thied jaka ka MIDC la thikna ba kan long kum kata ka jaka ban bun ki Karkhana kin mih bad kane khlem pep kan ktah ym tang ia ka leit ka wan ki paidbah bad kan ktah ruh wat ïa ka khuid ka suba, kumba ka la jia lem ha kiwei kiwei ki jaka ba la shim da ka MIDC.Kumta haba iadei bad katei ka jingthmu shim jaka ka MIDC ha katei ka shnong, ka seng hi da lei lei kam shah bad lada kam sngap, ka seng hi kam banse ban shim da kiwei pat ki lad ki lynti kiba kham tyngeh.
Khadduh eh, ki la kyntu ia katei ka MIDC ba lada ka kwah ban thied jaka ka dei ban thied ha ki jaka bym don ki nongshong shnong bad khamtam sha ki thain khappud ka Meghalaya-Assam, namar kan kyntiew ia ka ioh ka kot jong ki paidbah bad khamtam eh kaba iadei bad ban iada ia u pud u sam.
Shillong: U Saleng A Sangma u Chairman jong ka State Government Programme Implementation and Monitoring Committee, u la khot ia ki ophisar ka tnad Mining and Geology ban pan jingshai halor ka jingdie Challan ban kit dewiong.
U la khot ruh ia kiwei pat ki tnad kiba don jngiadei bad ka jingkhaïi dewiong ban pan jingshai halor ka jingjubor ka jingdie Transport Challan (TC) tuh na ka bynta ban kit ia ki dewiong ba la dep tih.
U Saleng u la ong ba ka kham bun ka Challan kaba die ban ia ka mar kaba mang ka NGT.U Saleng u la hukum ia ka tnad Mining and Geology ba ka dei ban sei madan ha ki kotkhubor bad ban buh ruh ha Website ia ki kyrteng jong ki malik dewiong kiba la dep sei ia ki dewiong jong ki shabar bad kiba la ioh jingmynjur na ka NGT ban shalan.
“Sei madan ia ka kyrteng jong ki ha ki kotkhubor bad buh ruh ha ka Website jong ka tnad khnang ba kan shai" ong u Saleng.
U la ong ba kane kan iarap ia kito ki malik dewiong kiba dei hok bad kan khanglad ruh ia ki riew shim kabu ban shalan dewiong da ki Challan tuh, namarba kumba ka long mynta ka kham bun ka jingdie Challan ban ia ka mar kaba la buh jingkheiñ da ka NGT" ong u Saleng.
U la hukum ruh ia ka tnad Mining and Geology ba ka dei ban pynshitom ia kito ki briew kiba die tuh ia ki Challan, u la pan jingkheiñ ruh ia ka rukom pynlut ia ka District Mineral Fund (DMF) na ka bynta ki kam pynroi ia ki paidbah kiba la shah ktah ha ka jingtih dewiong bad kumba ka long mynta u la ong ba ka don T.23 klur tyngka bad kumno la pynlut ia ka.
U la ong ba katei ka tnad ka dei ban pynkhlaiñ ia ka rukom treikam jong ka khnang ba ka pisa kaba dei ban poi sha ka jylla kan poi hok kumba ka dei.
Nangta u la ong ba ka Directorate of Mineral Resources ka dei ruh ban ioh pisa na ki maw ki shyiap, ki mawshun bad kiwei ki marpoh khyndew bad ki dei ban kitkhlieh na bynta kane namarba kumba ka long mynta ia katei ka bynta la pyniaid da ka tnad Khlaw jong ka sorkar.
Nongpoh: U Conrad K Sangma, President ka NPP bad uba dei ruh u Myntri Rangbah ka jylla, u la ong ba ka jingwan ban pyniasoh u Dr DD Lapang sha ka Party NPP, ka long ka jingmyntoi kaba khraw bad kan nangpynkhlain shuh shuh ia ka Party NPP, ym tang ha ka jylla, hynrei ha kiwei pat ki jylla kiba don ha ka Ri.
Haba kren halor ka jingshah ibein u Bah Lapang ha ka Party Congress, u Conrad Sangma, u la pynpaw ia ka jingsngewsih ban iohi ia kiba kum kine ki mat treikam da ka Congress bad kata ka long ba kam niewkor ia ki briew kiba la nohsynniang ym tang ia ka Party, hynrei na ka bynta ka bha ka miat bad ka roi ka par ha ka jylla hi baroh kawei.
U la kynnoh ruh ba ka Congress, ka dei kata ka Party kaba shu pyndonkam bad bret noh ynda ka la dep ban pyndonkam, hynrei kaba u kham sngewsih halor ki kam kiba la pyni da ka Congress, ka dei hadien ba u la iohi bad lap ba kam burom wat ia u Dr.D.D Lapang, uba dei uwei na ki nongpynkhlain ia ka Party ha ka jylla, hynrei kumba ka long mynta kam khein briew ia u bad kynjat sharud.
Haba ther halor ka jingleh bym suidniew da ka Congress ia u Bah Lapang; u Conrad, u la ong ba kat ia u Lapang, uba ki paidbah ha Ri Bhoi bad ha ka jyllla hi baroh kawei ki tip ia u, pynban ka Congress ka dang nud ban ibein, ha kaba kane ka rukom treikam da ka Congress, ka wanrah ruh ia ka jingpyrkhat ba katno tam kan leh ia ki riew paidbah bad ia ki nongkyrshan jong ka.
“Kane hi ka rukon treikam jong ka Congress, kaba la pynlong ia ki paidbah ym tang ha ka jylla, hynrei ha ka Ri hi baroh kawei ba ki paidbah kin kyntait noh ia ka Congress sharud, namarba ki la iohi ia ka rukom treikam jong ka Congress, hynrei ha ngi ha ka NPP, ngi burom ia ki riew ba la heh la san bad ki riew tymmen, khamtam eh ia u briew uba kum u Dr.D.D Lapang" ong u Conrad Sangma.
Shillong: Ka sorkar jylla ka la pdiang ia ka jing pyntreikam ia ka jingsiew tulop ia ki nonghikai college katkum ka 7th pay commission ka sorkar pdeng.
Haba pyntip ia kane, u symbud myntri rangbah u bah Prestone Tynsong u la ong ba lyngba kane ka rai jong ka sorkar, kan ai ia ka jingsiew ba thymmai ia ki 112 ngut ki nonghikai kolej sorkar bad 605 ngut ki nonghikai kolej bym dei sorkar kiba don ha ka jylla.
Kane kan treikam naduh ka 1 tarik Kyllalyngkot 2016 bad kan lut kumba T.5,85,69,948 klur.
Ha kawei ka liang, ka sorkar ka la mynjur ban ai shuti 22 sngi mynta u snem bad lai sngi la ailad ban pynbna shuti hi u DC ha man ki district.
Ka sorkar ka la mynjur ruh ban pdiang ia ka Electricity Duty Act ha kaba ka la wanrah ka jingkylla da ka tnad sorkar pdeng bad la mynjur ka sorkar jylla.
U symbud myntri rangbah u la ong ba ka sorkar kala ai bor ruh ia ka MeECL ban shim ram T.170 klur na ka bynta ka Umtrew project.
Shillong: Ka jingialang ka kynhun myntri mynta ka janmiet, ka la rai ba ki chairman bad ki co-chairman kiba thung ka sorkar ha ka kyrdan A+ bad A, ki lah ban thung hi saw ngut ki nongtrei na ka bynta ki jingdonkam jongki.
Kane ka mut ba ki chairman ne co-chairman ki lah ban thung uwei u stenographer ha ka jingsiew kaba T.12,000, uwei u LDA ha ka jingsiew kaba T.10000 uba dei ha ka Grade 3, uwei u typist ha ka jingsiew kaba T.8000 and uwei u Grade IV ha ka jingsiew kaba 6500.
Haba pyntip ia kane, u symbud myntri rangbah u bah Prestone Tynsong u la ong ka kynhun myntri ka la pdiang ia kane ka jingtyrwa ka Secretariat Administrative Department (SAD).
U bah Prestone u la ong ba kane ka jingleh ka sorkar ka long ruh ban pynduna ia ka jinglut bad ban pynlait na ka jingshim ia ki nongtrei ba pura, kaba la ktah ia ka tnad ba ki don.
“Kane ka kam kan kut haba kut u chairman ne co-chairman", la ong u bah Prestone.
Shillong: U Director ka Divine Mercy Retreat Centre, Ladrymbai, Jowai Diocese u Phadar Anthony Kolenchery ha ka jingpyllait khubor hynnin ka sngi ha Mihmyntdu, ka khot ka wer ia baroh ban wan sha ka Baibl Convention bad ka jingpynkhiah ia kiba pang, ka ban long ha madan good Shepherd Parish Ladrymbai ka ban sdang naduh ka 28 haduh 29 tarik Nohprah, 2018.
Ha kane ka Bible Convention bad jingpynkoit pynkhiah ia ki bapang, u Phadar Mathew Naickamparambil uba dei u nongialap ba pawnam ha kylleng ka pyrthei bad uba don ka sap bad ka bor ba kyrpang na U Blei ban pynkoit ia kiba pang ba shitom bad ka kynhun jong u, kin wan ha Ladrymbai ban iarap ia ki briew kiba don haka jingpang bapher bapher lyngba ka jingduwai bad buh kti jong ki haki nongpang.
U Director jong ka Divine Mercy Retreat Centre, Ladrymbai u Phadar Anthony Kolenchery, u ong ba ha ka Bible Convention bad jingpynkoit ia kiba pang ha u snem 2017, lyngba ka jingduwai jong u Joseph Mario da ki phew ngut ki nongpang kiba ym shym la ioh jingkoit lyngba ki dawai ha ki Hospital bapher bapher bad da ka jingwan jong ki sha ka jingpynkoit ia kiba pang ki la ioh ia ka jingkoit jingkhiah bapura.
Ia kane baible Convention kaba lai sngi 28th , 29th bad 30th Nohprah, 2018, yn wan plie ia ka da u Most Rev.Victor Lyngdoh Bishop ka Jylla Niam Jowai, ban nang pynkhraw ka jingiaroh ia u Blei yn wan rwai da ka United for Christ Prayers Group na Shillong.
Shillong: Sa tang kumba 2 bnai tam ba ka samoi treikam jong ki District Council kin kut noh, ka sorkar MDA kaba la lamkhmat da ka NPP ka la sieh MDC ha GHADC myn hynin ka sngi.
U Lat ka jylla u la mynjur ia ka kyrteng jong u Roynath D Sangma ban long kum u MDC shu sieh ha GHADC.U Roynath D Sangma u dei u MDC barim ka Bhatabari konstitwensi bad u la jop MDC na katei ka konstitwensi saw sien kynthih hynrei u la shah rem pat ha ka elekshon kaba la long ha u 2015 ha u kyrtong shimet u Mark Geora B Marak.
Da ka jingsieh MDC ia u Roynath, ka jingkhlaiñ jong ka NPP mynta ka la poi sha ka 21 ngut.
La pynbam smai ia utei u MDC mynta hi ka sngi da u Chairman jong ka GHADC u Denang T Sangma.
Shillong:Ka Sunny Dale, St Thomas bad ka PFR Soccer Camp kilong lai tylli ki kynhun kiba la ioh ban khur iaka lai point hadien baki la ioh ban khur iaka jing jop hynnin ka sngi ha ka jingialehkai jong ka NISSAN JUNIOR CUP ba la pyniaid daka Pay For Right Shillong ha Shillong Public School.
Haka jingialehkai kaba nyngkong jong ka Category t ka Sunny Dale kala pynliem noh iaka PFR Soccer Camp da 2-0 kol bad iaka Player of the Match la ioh da u B.Sayoo jong ka Sunny Dale.
Haka jingialehkai jong ka Category 8 hapdeng ka PFR Team B pyrshah iaka PFR Soccer Camp kala kut noh hapdeng ka jing ia khaid hapdeng 2-2 kol.
Iaka player of the Match la ioh da u Iubanshan Hujon naka PFR Soccer CampHaka jingialehkai jong ka Category 10 jong ka Group A ka St’ Thomas ka la pynliem noh iaka PFR Team B da 1-0 kol, katba ka PFR Soccer Camp kala pynliem noh iaka PFR Team C da 8-0 kol haka Group B.Iaka Player of the Match la ioh da u Mickey Kurkalang jong ka PFR Soccer Camp.
Nongstoiñ: Ka kynhun ialehkai jong ka Marbisu SC kala ioh ban khur ia ka jingjop ha ka lympung 2nd Knock Out Football Tournament 2018-19 bala pyniaid da ka New Nongstoiñ Sport Social & Cultural Club (NNSSCC).
Katei ka jingjop jong ka Marbisu SC kala wan hadien ba kala lah ban pynliem noh ia ka kynhun ialehkai jong ka Nongstoiñ FT da 2 kol la 1 kol ha ka jingiakhun kaba la long ha ka sngi Nyngkong jong ka taiew ha ka madan ialehkai jong ka New Nongstoiñ.
U Macdonald Kharbuki jong ka Marbisu u bala ioh ban khur ia ka nam Man of the Match.
Haba phai sha katei ka jingiakhun kaba la long hadpeng kitei ki ar tylli ki kynhun ka la long shisha ka jingialehkai kaba itynnad bha namar ka jinglah ban ia pashat bha ia ka bol da baroh ar kynhun bad kumjuh ruh ka jinglah jong ka Nongstoiñ FT ban ialehkai bha kala pynkmem ia kiba bun ki nongwan peitkai.
Haba sdang ka jingialehkai jong ka kylla step ka jingialehkai kala long kaba jwat bha namar ba baroh ar tylli ki kynhun kila ioh lad ban ia rah mar kylliang ia ka bol hynrei dei ha ka minit kaba 20 ba u Macdonald Kharbuki u rangialehkai khmat jong ka Marbisu u la ioh ban khalah da kaba tyngeh ia ka bol bad kala rung beit jlang shapoh ka kol bad lyngba katei ka 1 kol ka Marbisu kala ioh ban lam khmat ia ka jingialang.
Shuh shuh hadien katei ka jingshah thep kol ka Nongstoiñ FT ruh kala iakhun tyngeh ban ioh pynphai noh bad katei kala jia tang hadien shi minit ba kala shah thep kata ha ka minit kaba 21 kal ioh ban pyniakhaid noh ia katei ka shi kol ia kaba la ioh ban thep da u Sunshiness Dkhar bad da katei ka jingioh pynphai ki ar tylli ki kynhun kila don hapdeng ka jingiakhaid tad haduh ba kut noh ka kylla step.
Haba bteng pat sa ia ka jingialehkai ha ka kylla miet na ka liang jong ka Marbisu kala lah ban ialehkai khambha shuh shuh bad kala iakhun tyngeh ruh ban pynioh ia u nam tam ha kaba kala ioh ruh ia ki katto katne tylli ki kabu hynrei kitei ki kabu kila sepei lut namar ka jingtbit ki rangapdien ka Nongstoiñ hynrei kyndit kynsan ka Marbisu kala ioh ia ka kabu ksiar ban thepkol kata ha ka minit kaba 72 hadien ba u nongpyniaid u la rai ban ai da ka penalty hadien ba u rangapdien ka Nongstoiñ u la pynkyllon noh ia u rangialehkai ka Marbisu hapoh ka D Box katba u ba dang thmu ban thep kol.
Kumta lyngba katei ka kabu u juh u rangialehkai ka Marbisu u bala shah pynkyllon bad u ba la thep ruh ia ka kol kaba nyngkong u la shim ia katei ka kabu ksiar bad khlem da pynsepei ka bol ba u la shut kala rung beit jlang shapoh ka kol bad lyngba katei ka kol kaba kynsai jong u Macdonald Kharbuki ka Marbisu kala ioh syndon ban khur ia ka jingjop.
Ha katei ka sngi ia ka nam Man of the Match la ioh hi da u Macdonald Kharbuki jong ka Marbisu bad na ka liang jong ka NNSSCC kala pyntip ba ka jingialehkai ka ba bud kan long biang sa ha ka 13 tarik mynta u bnai ha kaba ka Mawlot FC kan iakhun pyrshah ia ka Khliehriat FC.Shillong: Ka Shillong Lajong ka la pynliem da 8-0 ia ka North East United FC ha ka jingiakhun jong ka lumpung U-18 Youth League Shillong – Guwahati Zone kaba long myn hynnin ka sngi ha madan MFA, Shillong.
Ia kine ki kol la thep da Solomon Mangte ha ka 5′,24′,37′ & 74′, u Aenam Jyrwa ha ka 32, u Donboklang Lyngdoh ha ka 12 bad 34 bad u Habymmutshuh Nongrum ha ka 56 minit da ka Penalty.
Ka Lajong ka la kamai 18 point na ka 8 sien ialehkai ha kane ka (Shillong-Guwahati Zone.
Shillong: Ka Shillong Lajong FC kan iakhun mynta ka sngi pyrshah ia ka Real Kashmir FC ha ka lumping Hero I-League 2018/19 ha madan TRC Turf ha Srinagar por 2 PM.Ia kane ka jingialehkai yn pyni paidbah ha Star Sports bad ruh ha Hotstar bad Jio TV.Kane ka dei ka jingialehkai kaba hynriew ia ka Kashmir hadien ba ka la pynliuem ia ka Indian Arrows bad ka Aizawl FC.Haduh mynta ka Real Kashmir ka la kamai 10 point na ki 6 sien ialehkai bad ka don ha ka lyrdan ba 5 jong ka miej kamai point.
U coach ka Kashmir u Dave Robertson u la ong ba ki nongialehkai ka Lajong ki la ialehkai bha ban the pia ka kol kumba la iohi ha ki jingialehkai ba la dep.
Ki la ialehaki bha, ki la thep kol hynrei ki la sham rem ruh.
Na ka liang ka Lajong ha kawei ka liang, ka la iaid lyngba ka jingeh ha kane ka lumpung hadien ba ka la shah rem linter ha ki jingialehkai khamtam kiba shabar.
Ka Lajong ka kamai 4 point na ki 7 tylli ki jingialehkai bad ka jop tang ia ka Aizawl bad iakhaid ia ka Minerva Punjab ha ka jingialehkai ha la iing.
U Coach ka Lajong u bah Alison Kharsyntiew u la ong ba ka Lajong ka donkam ban ioh beit ia ka jingjop ha kane ka jingialehkai.
“Ka thong jong ngi ka long ban pynphai kylla ia kaei kaba la shah rem ha ki jingialehkai ba la dep.
Ngi kyrmen ba ngin sdang ia ka jingialehkai kaba thymmai naduh lashai pyrshah ia ka Real Kashmir", u la ong.
U Urjit Patel, U Governor ka Reserve Bank of India, ula iehnoh kam mynta ka sngi, da kaba u ai daw, ba ka dei na ka daw shimet jongu hi.
“Na ka daw shimet jongnga hi, nga lah rai ban iehnoh na ka kam jongnga, kaba long naduh mynta ka sngi hi bad ka dei ka burom kaba khraw ianga, ba ngan ioh ban shakri ha ka  Reserve Bank of India, ha ki kam bapher ha kine ki bun bun snem ba ladep" ong U Patel.
U Patel, u shimti kum U Governor ka RBI ha U Nailur 2016,  hadien ka jing iehnoh kam U Raghuram Rajan, uba la iehnoh ha ka 19tarik Jylliew 2016.
Ka por trei kam jong U Patel, kan kut ha U Nailur 2019.
Ka jinghiar shuki jong U Patel, ka dei halor ka jing iapher jingmut hapdeng ka sorkar India bad ka RBI, halor ka bor kaba ka RBI, ka dei ban trei kam bad kaba ka sorkar India, ka dei ban tuklar ia ka.
Ki lad khubor ki iathuh ba U Patel, ula don ka jingiapher jingmut bad U Narendra Modi, naduh ka por ba pynduh pisa ha ka 8tarik Naiwieng 2016 bad la iathuh ba saw kynta ha shwa ban pynduh pisa, ka Central Board jong ka RBI, ka la pyrshah tyngeh, ha kaba ka la ai da ka jingthoh ban pyni da ki daw, ba kam iahap jingmut satia ban pynduh pisa halor ka nongrim ban kurup lut ia ki pisa thok.
Ha katei ka shithi, kaba pyni ia ki daw, la iathuh ba ki don hynriew tylli ki daw kiba la soi da U Governor ka RBI bad la phah sha ka sorkar India.
Lah ban pynkynmaw ba U Patel, u dei uba la jied hi da ka sorkar jong U Narendra Modi, ha u snem 2016, ha kaba kim shym la pdiang satia ban dang pynjlan por ia U Raghuram Rajan, uba la kut por ha u snem 2016, kum U Governor ka RBI.U Father Cilia, u dei uba na ka nongbah Malta, u dei u khun jong U  Francis bad ka Michalina Cilia, ha kaba la kha ia u, ha ka 30tarik Kyllalyngkot 1936 bad u don ia ka jingthmu ban trei ia ka kam U Blei, ha kaba la ju tip ruh ia u, kum u samla jong ka thain shatei lam mihngi.
Ula pyniasoh ialade bad ka  kynhun Salesian of Don Bosco ha u snem 1954 bad ula mih na Malta ban wan sha India, ha u snem 1956 bad ula shimti kum U Lyngdoh niam ha u snem 1966 ha Shillong, da U  (L) Archbishop S Ferrando, SDB.Ula trei ha ki jaka bapher ha  Meghalaya bad Assam, ha kaba ha u snem 1966 u trei ha Don Bosco Guwahati, ha ki snem 1969-1970 ha Sohra, ha ki snem 1970-1972 ha Pynursla, ha u snem 1972 ha Cathedral Parish Laitumkhrah, ha ki snem 1972-1977 ha Jongksha Parish, ha ki snem 1977-1980 ha Christ King College, ha ki snem 1980 – 1983 ha STC bad ha u snem 1983, u shimti kum U  Director ka Don Bosco Youth Centre in Shillong.
U Father Cilia, ula ioh ruh ia ka khusnam  Meghalaya State Award for Social Service ha u snem 2000.
Ka jinghiar shuki jong U Urjit Patel, Governor ka Reserve Bank of India (RBI), ka dei kaba uwei pa uwei u nong India, u dei ban sngewkhia shibun eh, ong U Raghuram Rajan, U Governor barim jong ka RBI.Ki nongialam Congress, ki la sangeh tyngeh ia kane ka sorkar jong U Narendra Modi, halor katei ka jing iehnoh kam jong U Patel (55) bad ka daw, ka dei namar ba ka don ka jing iapher jingmut hapdeng ka RBI bad ka sorkar India.
U P Chidambaram, uba dei u myntri pla pisa barim jong ka sorkar India, ula ong “Yn nym don uno uno u riew shemphang, uba niew burom ialade, uba lah ban trei hapoh ka jing pyniaid jong kane ka sorkar", katba U, u nong ai ktien jong ka seng Congress, ula kynnoh ba kane ka sorkar jong U Modi, ka la pynhiar kyrdan shi katdei ia ka bor jong ka RBI.U Ahmed Patel, uwei na ki nongialam Congress, u kynnoh ba kane ka dei ka jingthombor bad ia ka rukom pyniaid ia ka pisa, da kane ka sorkar BJP.Ka imlang sahlang ha ri Khasi jongngi  mynta ka pher baklybak ha ka por ba ngi dang khynnah, ha kaba don ka jingia burom markylliang hapdeng kiba la san la rangbah bad kiba dang khynnah rit.
Ngi ki khynnah rit ngi da burom bha ia kiba la heh la san bad niew ia ki kum ki kmie nah kmie san.
Kiba la san ruh ki sngeng ki pyni lem iangi ki khynnah ban long ki khynnah tipsngi bad ki shim iangi kum ki khunruit khunjiap jongki.
Katba mynta pat ka pher baklybak ki khynnah rit kim riej ban timsih ban dih sikret biri ha khmat kiba la heh la san.
Ymtang kata lada ngi peit ia ki kyntien ba ki khynnah samla rit ki pyndonkam ha ki social media lah suhjer ban pule ruh namar ka jingpynkam ia ki kyntien sih tien sang kiba ngim ju iohsngew koit ha kip or ba ngi dang ia khynnah.
Ka jingthad briew bad ka jingiabein ia khoh ha ki social media lah ishyrkhei.
Lada don ki bymiahap jingmut ha ki jingiabein iakhoh para bynriew lah shah niew kum ki men die ri.
Lada bein khoh ia kiwei pat ki jaidbynriew lah  iohnam u riewieit ri.
Nga kwah ban pashat jingmut hangne khyndiat  ban kham sngewthuh bha ia ka jingmut “Men die Ri" bad “Men thied Ri" ha ki kyntien jong ki khynnah samla rit mynta kiba dang don ha ki 20 snem shapoh mo.
Ka kyntien men die ri ka dei ka kyntien ba iar jingmut bha bad ka jingmut ba thymmai jong ka ki long kumne harum:1.
Ki men die ri ki dei kita kiba lapmiet ka pan pisa na ki kmie ki kpa ban thied riam thied beit bad ban pynriewspah ia ki company bar ri bar jylla kum ki company Juti, Ki company jain sut, Tshirt etc.2.
Ki men die ri ki dei kita kiba imsngi ban khlong pisa na ki kmie ki kpa ban pynriewspah ia ki company sikret bad company kyiad kiba dei ki company bar jylla.3.
Ki men die ri ki dei kita kiba imsngi ban pan pisa na iing ban leit bam ha ki Subway, ki KFC khnang ban pynriewspah ia ki company bar ri bad bar jylla.4.
Ki men die ri ki dei kita kiba ioh ka lad ban leit ha ki skul bad ki College hynrei ha ka jaka ban poi ha ki jaka pule poi pynban sha ki jaka ban leh sngewbha bad pynsyrwa ei ia ka pisa ki kmie ki kpa.
Hadien ba pass salit pat na ki jingpule ap khmih lynti pat ban ioh kam sorkar.
Da ym iohkam sorkar pat shongiing bad imsngi ha ki kam shongkai pyngngad ha ki lad shnong bad ki lad shnong khnang ban ioh peit lorni ia kiba iaid ba ieng.5.
Ki men die ri ki dei kita ki bymkwah shuh ban pule wat haba don ka lad ruh.
Ki khie thiah sngi bad byrngem briew lada ymbiang ka jyntah jingber da lah khie thiah sngi.
Nangta dawa pisa pat na ki kmie ki kpa ban ioh leh sngewbha bad ki paralok.6.
Ki men die ri ki dei kita kiba nalor ba dang pule phah thied pat sa ki mobile ba remdor ha ki kmie ki kpa khnang ban pynriewspah ia ki company mobile bar ri bar jylla.7.
Ki men die ri ki dei ruh kita kiba isih bha ia ki dkhar hynrei kiba kyrshan dohiap pat ia ki company dkhar lyngba ki recharge card pack jong ki company dkhar bapher bapher.8.
Ki men die ri ki dei ruh kita kiba don ka jabieng kaba biang ha ka pule puthi  hynrei  kim treh pat ban buh ia ka thong ban kiew sha ka thong ban ioh ia ki kyrdan IAS, IFS, IPS bad kiwei de ki kyrdan ban kyntiew ia ka jaidbynriew.
Lada ki don ki men die ri hapoh ri jongngi nga tip skhem ki bun bha ki khynnah samla lung kiba dei ruh ki Men thied Ri.1.
Ki Men thied Ri ki dei kita kiba pynlut ia ka por bad ka bor jongki ha kiei kiei ki ban tei ia ka lawei ba phyrnai jong ki.2.
Ki men thied ri ki dei kiba minot thop ha ki jingpule bad kiba tip ruh ia ki Kamran kumno ban iarap khlieng iarap sait ia ki kmie ki kpa ha ka por ba kham kylluit por.3.
Ki nongthied Ri ki dei kita ki bymkwah ban pynriewspah ia ki company biri sikret jong ki bar jylla namar ki tip ba kim don pisa ban thied bad ruh u biri sikret u dei u nongpyniap ba jarjar.4.
Ki men thied ri ki dei ki khynnah samla bymkwah ngop ha ki jingbuaid bad ki drugs namar ymtang ba ki company kyiad/drugs ki pynriewspah ia ki bar jylla hynrei ruh ki tip ba ki jingdih buaid ka dei kaba pynjot pynpra ia u nongdih shwa bad ruh ia ka imlang sahlang.5.
Ki men thied ri ki dei kita kiba buh mobile tang ban shu ioh pyntip ia ki kmie ki kpa ba ki don shaei bad haei haba ki leit donkam shane shatai.6.
Ki men thied ri ki dei ruh kita ki bymdonkam ban pynriewspah ia ki recharge card company namar kim pynlut kai ia ka por ha ki facebook bad whatsapp.7.
Ki men thied ri ki dei ruh kita kiba tip kur tip kha tip briew bad tip blei.8.
Ki men thied ri ki dei ki briew bajarjar ha ki facebook bad ha ki social media hynrei kiba ialeh durut triang ban minot thop ban compete ia ki Competitive Exam kum ki  IAS, IFS, IPS bad  kiwei de.
Namar ki tip skhem ban kyntiew ia ka ri bad jaidbynriew ki donkam ban don ha ki kyrdan ba hajrong  khnang ban pynioh treikam ia ki ain ki kanun ban iada ia ka ri bad ka jaidbynriew hi baroh kawei.
Shaphi ki samla Lung jong ka ri baieit jongngi peit bha jarjar ialade phi don ha kano ka group? Men die ri ne men thied ri? Lada phi don ha ka group men die ri ka dang don ka por ba phin peitmat bad pei shkor ban tei ialade namar lada phi kiew sha ki kyrdan ka nam dei maphi nyngkong ban ioh jingmyntoi bad hadien ka ri kan ioh nam ioh burom na ki jinglong babha ba don burom jongphi.
Lada phi don ha ka group Men thied ri pat nga kyntu iaphi ban nang buh ia ka thong ba kham shalor khlempep nga tip skhem u soh bathiang phin sa ioh mad.
Kan wanrah jingkyrkhu ymtang ia ka iing jongphi  hynrei ia ka ri jongngi ruh baroh kawei.
Namar ka ri jongngi ka dang sah dien bha ha ki basic needs kum ki surok, electricity, umbam umdih, ki skul, College, ki Hospital bad kiwei kiwei de ki jingdonkam.
U Upendra Kushwaha, uba dei u myntri jong ka sorkar India, ula iehnoh kam myntri ka sorkar, ha kaba ula phah ia ka shithi iehnoh kam jongu, sha U Narendra Modi, myntri rangbahduh ka Ri.
Ka shithi jongu, ka ong “Nga sngew kumba nga la shah leh niewbein bad leh bym salia ha ka jinglong nongialam jongphi" bad U Kushwaha, ula mih noh ruh na ka kynhun iatreilang jong ka  National Democratic Alliance (NDA).
U Kushwaha, uba dei u nongialam jong ka seng Rashtriya Lok Samata Party (RLSP), ula kren pyrshah halor ka jingleh bym salia jong ka kynhun jong ka Janata Dal (United) ba la ialam da U Nitish Kumar lem bad ka BJP ojng katei ka Jylla bad ula kynnoh ba kitei ki don jingthmu ban pynjot syndon ia ka seng jongu, ha ki sngi ban sa wan.
U Kushwaha, ula kynnoh ruh ba kane ka sorkar, ka iaid ha ki mat trei kam jong ka RSS bad ula ong “Nga sngew ba ngam dei shuh ban long u myntri sorkar, haba la pyntrei kam ha ka sorkar ia ki jingthmu jong ka RSS".
U Kushwaha, u dei u myntri khynnah ha ka tnat pule puthi jong ka sorkar India.
Ka kashari jong ka United Kingdom, ka la rai ban pynphai noh ia U Vijay Mallya, uwei na ki heh spah jong ka India, uba don ha katei ka Ri bad uba la shah kynnoh ba ula bam tuh ia ka pisa jong ka India, kaba poi sha ka T.9hajar klur.
Ka kashari, ka ailad mynta ia U Mallya, ba un ujor halor katei ka Ri, hapoh 14 sngi.
Ka CBI, ka pdiang sngewbha ia katei ka rai jong ka Emma Arbuthnot, kaba dei ka Chief Magistrate jong katei ka kashari.
Katei ka rai, mynta kan leit sha u Sajid Javid, uba dei U Secretary kam poh iing ka UK, ba un pynmih ia ka hukum jongu, halor katei ka rai.
U Mallya, uba don 62snem ka rta, ula pynpaw, ba u kloi ban siew lut ia ka bai trai, kaba ula shim na ki Bank bapher bad ula pynthikna ba un leh ia kaei kaba ula kular.
Nongpoh: Ka jingialang ban pdiang burom ia U Bah DD Lapang sha ka seng Nationalist Peoples Party (NPP), ka dang shu sdang ha ki khyndiat minit ba thoh ia kane ka khubor.
La pynlong ia katei ka jingialang ha madan Pahamsyiem ha Nongpoh.
Ha ka jingialang paidbah, kiba ia don lang ki kynthup ia U Conrad K Sangma, myntri rangbah ka Jylla, U Bah Prestone Tynsong, myntri rangbah ba ar, U Ma Sniawbhalang Dhar, U Bah Sosthenes Sohtun, U Ma Ngaitlang Dhar, U Ma Dasakhiat Lamare, U Bah HS Shylla CEM KHADC, nalor kiwei de ki nongialam.
Na ki jingkhein ba malu mala, la antad ba kin don kumba ar hajar ngut kiba wan ban sakhi ia katei ka jingialang.
Ha ka por ba U bah DD Lapang lem bad kitei ki nongialam ba rangbah jong ka seng NPP, ki wan rung ha katei ka madan, la iohi ia ki paidbah, shynrang bad kynthei kiba ia ieng lang shriak, kum ka jingpdiang sngewbha ia kitei ki nongialam ha katei ka madan ha Nongpoh.
Nongstoiñ: U Bah HS Shylla, U Chief Executive Member (CEM) ka Khasi Hills Autonomous District Council, ha ryngkat ka jingia synranlang jong u bah J.M Tynsong EM I/c Market, u bah James Sylliang MDC ka Mawhati, u la plie paidbah hynnin ka sngi, ia ka New Nongstoiñ Market Complex kaba don hapoh ka shnong New Nongstoiñ West Khasi Hills District.
Ia katei ka iew la tei naduh u snem 2009 kata lyngba ka skhim MDC kaba la tip kum ka NLCPR jong ka 13th Finance Commission bad kumjuh ka Special Assistant Scheme 2016-17, ha ka jinglut kaba la kot shaduh ka 5,64,27,000 (san klur hynriewphew saw lak arphew hynniew hajar tyngka.
Hadien ba u CEM ka KHADC u la dep ban khap ia u ribon kum ka dak jong ka jingplie paidbah noh ia katei ka Iew, ka la don ruh sa ka jingialang kaba lyngkot ia kaba la pynlong hapoh jong katei ka Iew bad la pyniaid ia katei ka jingialang da u bah S.Rashir Sordar ka shnong New Nongstoiñ.
Haba ai jingkren kum u kongsan ha katei ka jingialang na ka liang jong u CEM u la ai ka jingiaroh ia u MDC barim jong ka Nongstoiñ Konstitwensi u bah N.Nongdkhar u ba bat ruh kum u Secretary ka Development Committee jong katei ka Iew mynta u ba la iohi jngai ha ka por long MDC ban pynioh kat ia katei ka Iing bah (Building) na ka bynta ban pynlong iew.
U kongsan u la kyntu ruh ia ka shnong New Nongstoiñ bad kumjuh ia ka Development Committee jong katei ka Iew ba kin pyntikna ba katei ka iew kan long beit tang na ka bynta ki Khasi bad ki trai jylla, ym ban ia ailad ia ki bar jylla ba kin wan khaii pateng hapoh jong katei ka iew ka ban long ka pliang ja jong ka thaiñ Nongstoiñ bad kumjuh u la kyntu ban sumar bha bad ruh ban lehkhuid ia katei ka Iiew.
Na ka liang jong u CEM u la pynpaw ruh da kaba ong ba ka jingbym lah ban plie paidbah noh ia katei ka iew ha ki snem ba la dep, ka dei namar ka jingbym ia lah ban ia pynbeit ia ka jingioh bhah ha pdeng jong ka shnong bad jong ka KHADC ha kaba u la pynpaw ruh da kaba ong ba lehse ha kato kapor ki CEM kim hun ia ka jingioh bhah na katei ka iew kumta kala pynlong ruh ia ki ban pynsahteng ban plie noh ia katei ka Iew.
Shuh shuh u bah Shylla u la ong ruh ba hadien ba u la ioh ban shong ha ka shuki kum u CEM bad hadien ka jingiapynbeit bad ka shnong New Nongstoiñ u la mynjur ban pdiang ia ka jingtyrwa jong ka shnong New Nongstoiñ bad kumjuh ka Development Committee jong katei ka iew kaba la tyrwa ban ai bhah 10 na ka 100 sha ka KHADC, bad kumjuh ruh sha ka Hima Nongstoiñ katba ia kaba tam kata 80 na ka 100 kan ioh ka shnong bad hadien katei ka jingiapynbeit na ka liang jong u CEM u la pyntikna syndon ban plie noh ia katei ka Iiew.
Nalor u kongsan kiwei kiwei kiba la ai jingkren ha katei ka jingialang ki kynthup ia u bah Macmillan Byrsat MLA ka Nongstoiñ Konstitwensi, u bah L.G Nongsiej MDC ka Nongstoiñ Konstitwensi, u Paiem E.P Syiem Syiem ka Hima Nongstoiñ bad kiba la iadon lang ha katei ka sngi ki kynthup ia u bah Morning Mawsor MDC ka Mawshynrut Konstitwensi, ki riew rangbah jong ka thaiñ, ki longkmie, ki samla bad kiwei kiwei.
Shillong: Ka jingdheng kali, ka la trei jubor biang mynta ka Lah Sngi U Blei, sha ka thain Upper Shillong hi baroh kawei.
La iohi ia ki kali kiba ieng lain ter naduh ka por 9baje mynstep bad haduh ka por ba thoh ia kane ka khubor, ha kaba ki kali kiba kiew sha Shillong, kim lait shuh satia ban iaid, hynrei, ki la donkam ban shu kyrsih malu mala naduh najan ophis ka tnat rep ha Hynriewmer bad ter ter.
Ki kali kiba mih na iew, kim shym la shah khang satia bad ka lynti iaid jongki, ka kylluid bha, katba kiba rung te ki don ha u lain uba khapngiah bha sbak.
Haba shu peit, la iohi, kumba ka jingdheng kali, kan lah ban bteng haduh palat shiteng sngi eiei.
AIS SujaU Jisu u dei u khun ba marwei jong u Blei, ba ia kata ngi tip na ka ktien u Blei, ha ka por ba la pynbaptist ia u Jisu ha ka wah Jordan da u Ioanis Nongpynbaptist.
U Ioanis u iohi ia u Mynsiem u Blei u da hiar kum ka Paro ba u da wan shong ruh ha u Jisu, ryngkat ka ktien na bneng kaba ong – “Une u long u khun jong nga uba ieit ha uba nga sngewbha eh" Mathaios 3:16-17.
U Blei u kren shai ba u Jisu u dei u khun jong u Blei.
Dang don ha ka pyrthei ka bym pat tip uei u Jisu? Wat ha India ruh dang don ki bym tip hynrei ki kylli kaei ka Party uta u Jisu? Don pat kiba iohsngew shaphang jong u hynrei kim ngeit don pat kiba ngeit hynrei kim ngeit janai ha u.
ki briew te kim tip hynrei u soitan bad ki ksuid ki tip bha uei u Jisu.
Ha ka por ba u Jisu u la beh noh ia u ksuid na uwei u briew, uta u ksuid u pyrta uba na Nazareth? Me la wan khnang ban pynjot ia ngi? Nga ithuh ia me uei me long, me long uba khuid jong u Blei" Loukas 4:33-34.
Kane ka paw ba ki ksuid ki ithuh bad tip bha ba u Jisu u dei u khun jong u Blei uba khuid jong u Blei.
Kaba phylla ka long ba haduh mynta ka jaid bynriew Jiw kam pat ngeit ba u Jisu u dei uta uba la phah da u Blei hynrei ki dang iai ap khmih lynti ba uta u Messiah (Mesaia) jong ki un wan hiar na bneng, hynrei kim tip ba uta u Messiah u dei u Jisu Khrist na kata daw kim shym ka ngeit ha u mynba u dang don ha kane ka pyrthei ki kyntait noh ia u ki sahnarphna ia u.
Dei ia kane ka bynta ba ka Bible ka ong – “U la wan sha la ki jong, hynrei kiba dei la ki jong kim shym la pdiang ia u" Ioanis 1:11.
U Jisu u la wan longbriew ha Israel na ka jaid bynriew Jiw, hynrei katta ruh kim pdiang ia u wat lada u Blei u la mon ban jied ia kane ka jaid bynriew Jiw ban phah ia la u khun sha kane ka pyrtei, ki kyntait ia u.
U Jisu u long u khun u Blei bad u long hi u Blei.
Une u Jisu u la don naduh kaba mynnyngkong bad u Blei.
U la long u KTIEN bad uta u KTIEN u la long u Blei.
Ioanis 1:1-2.
Kaba mut ba u Jisu u long u khun u Blei uba la don lypa ha bneng naduh mynnyngkong hi.
Dei haba u Blei u la phah ia u sha kane ka pyrthei, u la kylla longdoh longsnam kum ki briew hi.
U Ioanis u ong – “Uta u ktien te u la kynja doh (The word became flesh), ula shongsah hapdeng jong ngi bad ngi la ioh khmih shain ia ka burom jong u ka burom kaba da kat ka jong uta uba la kha marwei na u Kpa (na u Blei) ba dap da ka jingaiei jingshisha" Ioanis 1:14.
Dei namar ba u Blei u la ieit katta katta ia ki briew ha ka pyrthei ba u la aiti ia la u khun ba la kha marwei jong u, u Jisu Khrist kein.
Ioanis 3:16.
Mynba ym pat kha ia u Jisu sha kane ka pyrthei, ki nongiathuhlypa ki la dep iathuhlypa ba u Khun u Blei un wan sha kane ka pyrthei, uwei na kita u dei u Isaiah Nongiathuhlypa, u da ong – “Namar kata u Trai hi un ai ka dak ia phi: Ha khmih ka thei soitti kan punkhun, kan kha ruh ia u khun, yn khot ruh ia ka kyrteng jong u – IMMANUEL.Kaba mut U BLEI LEM BAD NGI.Isaiah 7:14 / Mathaios 1:23.
La pyndep ia ka jingiathuhlypa jong ki Nongiathuhlypa, u Blei u la phah ia la u khun ba tang marwei ha ka por kaba biang tam ban pynim ia ki biew na ki pop baroh.
“Hynrei haba la jia ka IA kaba biang, u Blei u la phah ia la u khun (Jisu) ia uba la kha na ka briew ia u ba la kha hapoh ka Hukum" (Born under the law of Moses).
Galatia 4:4.
Kumta, hadien u Prophet Malakhi, bad ha shuwa ban kha ia u Jisu Khrist, ka la don ka snem jingsngap jar jong u Blei kumba 400 snem (400 silent years) kata naduh u snem 397 B.C haduh 3 B.C, ka mut ba la kha ia u Jisu ha Bethlehem ha u snem 3 B.C.Kumta haba la kha ia u Jisu, ka Testament Bathymmai (New Testament) ruh ka la sdang artad.
Kumta ki la don 14 pateng naduh u Abraham haduh u David.
Naduh u David haduh ka por jing ring mraw ia ki Jiw sha Babylon haduh ba la kha ia u Jisu Khrist long 14 pateng.
Mathaios 1:17Ka Bible ka ong – “U Jakob u la pynkha ia u Joseph u tnga, ka Mary na kaba la kha ia u Jisu ia u ba ki khot u Khrist" Mathaios 1:16.
Ka Bible ka khlem ong pat ba u Joseph u pynkha ia u Jisu.
Balei? Namar u Jisu um long uba na ka doh bad ka snam jong kane ka pyrthei.
Hynrei uba na Bneng.
Namar, haba ka kmie jong u ka Mary ka la iateh ktien bad u Joseph, MYNBA KIM PAT IASHEM, la paw ba ka la punkhun na u Mynsiem Bakhuid" Mathaios 1:18.
U angel u Trai, u la paw ha u Joseph, u ong Ko Joseph u Khun u David, wat sheptieng ban shim ha me ia ka Mary kum ka tnga jong me: Naba ita iba ka pun i long NA U MYNSIEM BAKHUID: kan kha ia u khun, men khot ruh ia ka kyrteng jong u, u JISU, naba un pynim ia la ki briew na ki pop jong ki" Mathaios 1:20-21.
Hangne la sngewthuh ba u Jisu long uta uba la wan na bneng ha ka dur ka jinglongdoh (born in flesh).
U long u khunlangbrot jong u Blei uba kit noh ia ki pop ka pyrthei.
Ioanis 1:29.
U Isaiah u ong shaphang jong u – “U long ba la ibein ba la kyntait da ki briew, u briew ki jingsngewsih, uba tip ia ka khuslai …….
la pynmong ia u namar ki jingryngkang jong ngi la pynlwet ia u namar ki jingbymhok jong ngi …….
da ki jingjngem snam jong u la pynkhiah ia ngi …….
U Trai u la buh halor jong u ia ki jingbymhok jong ngi baroh" Isaiah 53:1-6.
U Jisu u khunlangbrot jong u Blei, u la wan ban paw ha khmat u Blei na ka bynta jong ngi, hynrei ym ba un ainguh ia lade bunsien kum u Rangbah lyngdoh uba leit rung sha kata ka jaka kyntang ha la ka snem ym da la ka jong ka snam.
Hynrei mynta tang shisien la pynpaw ia u ha kaba kut ki ia, ia ka ban pyndam ia ki pop DA KABA KNIA IALADE.U Khrist haba la knia ainguh tang shisien ia u ia ka ban bah ki pop jong ki ba bun, un mih paw ha kaba Arsien khlem bah pop shuh ha kita kiba khmih lynti ia u – Ia ka Jingpynim" Hebru 9:23-28.
“Ka bym lah ia ka snam ki masi kyrtong bad ki blang ban kit noh ia ki pop.
Hynrei une u Jisu haba u la lah ainguh tang kawei ka jingknia namar ki pop junom" Hebru 10:12.
Kumta ka la biang da ka met u Jisu tang shisien ai" Hebru 10:11.
Kata da kaba u shah halor diengphna haduh ka jingiap" te haba ka don ka jingmab, ym don shuh ka jingainguh namar ka pop" Hebru 10:18.
U Jisu Khrist, ia uba la thmu lypa naduh bym pat seng nongrim ia ka pyrthei, hynrei la pynmih paw ia u ha kine ki ia ba khadduh na ka bynta jong phi (ong u Apostol Petros) 1 Petros 1:20.
Une u Jisu ia uba u Blei u Kpa u la iathuhlypa naduh bymjukut u la wan, u la pyndep ia ka MON u Kpa uba na bymjukut, bad u la iap, u la mihpat na jingtep, u la kiew sha bneng ha u Lyoh, ki synran.
Ki la khmied sha bneng katba u lyoh u dang rah ia u sha jrong, ki arngut ki Angel ki la ong “Ko rangbah Galilaia balei phi ieng khmied sha bneng? Une u Jisu ia uba la shem noh shajrong na phi sha bneng, UN WAN PAT HA KA JUH KA RUKOM kumba phi ka iohi ba u leit sha bneng ha u lyoh" ki kam ki Apostol 1:10-11.
Une kein u dei uta u Jisu u khun u Blei uba la mab noh ia ki pop baroh haba la lah pyndam noh ia ka ain ba la thoh lem bad ki kyndon jong ka kiba long pyrshah ia ngi, kiba ieng pyrshah ia ngi.
U la shim noh ia ka, bad sahprek ia ka ha Diengphna, having cancelled the written code with its regulations that was against us and that stood opposed to us.
He took it away, nailing it to the CROSS" Kolossai 2:13-15.
Amen.
U Thibaut Courtois, ula ialehkai bha hynnin ka sngi ban iada ia ka Real Madrid, na ka jingshah thep kol, ha ka Huesca, kaba dei ka klob kaba tlot bor shibun ha ka jingialehkai jong ka Laliga.
Ha katei ka jingialehkai U Gareth Bale, ula ioh thep shi kol bad lyngba ka kol jong U Bale, ka Real, ka la jop da 1-0 ia ka Huesca.
U Bale, u la ioh thep ia ka kol ha ka minit kaba 8 jong ka jingialehkai.
Lyngba katei ka jingjop, ka Real Madrid, ka wan mynta ha ka kyrdan kaba saw jong ka ialehkai Laliga, da kaba ka ioh 26 point, katba ka Barcelona ka wan ba nyngkong, da kaba ka ioh 31 point.
Nongpoh: Mynta ka sngi kaba u Bah D.D Lapang, u nongaibuit ka sorkar jylla, un sa leit ban pyniasoh noh ialade sha ka National People’s Party, la khmih lynti ba ki don kumba 2 haduh 3 hajar ngut ki paidbah bad kiba dei ki nongkyrshah jong kiwei pat ki Party kin sa leit ban bud ia u Bah Lapang, da kaba pyniasoh ialade sha ka Party NPP.La ioh jingtip ba ka jingleit pyniasoh NPP u Bah Lapang, yn pdiang burom ha Madan Pahamsyiem ha ka por 11 baje mynstep, ia kaba yn sa wan ban pdiang burom da u Conrad K.Sangma, Myntri Rangbah, ha ryngkat ka jingdon kiwei ki nongialam ka NPP kiba dei ruh Myntri ha kane ka sorkar kaba mynta, kiba kynthup ia u Bah Prestone Tynsong, Sniawbhalang Dhar, u James K.Sangma lem bad kiwei kiwei.
Haba twad jingmut na ki nongkyrshan ba radbah u Bah D.D Lapang, kiba kynthup ia u Bah Minsing Makri, Working President barim ka Nongpoh Block Congress Committee, u Bah RB Shadap, u Nongkyrshan ba radbah jong u Bah Lapang bad uba la leit ban kyrshan ia u Bah Jason Mawlong, ha kane ka Ilekshon MLA kaba dang shu dep, la sngewthuh ba ha kane ka sngi, kin don bun ki paidbah na ki shnong bapher bapher kiba hap hapoh ka Nongpoh bad Umsning Constituency, kin sa wan ban sakhi lang.
Katkum ka jingiathuh jong ki, la ong ba ha kane ka sngi ki sa don kumba 2 haduh 3 hajar ngut ki paidbah kiba don ha ki Party bapher bapher, ki ban sa bud ia U Bah Lapang da kaba leit ban pyniasoh noh ialade sha ka Party thymmai kata ka NPP.Nongpoh: Ha ka jingialang kaba la long ha ka sngi saitjain, ha Madan Mawhati, ka Mawhati Constituency Political Committee (MCPC), ka la rai ban ai ticket ia u Bah Mayborn Rapthap, ban long kum u kyrtong MDC na Mawhati Constituency ha kane ka election MDC 2019 ka ban sa long shen.
Katei ka rai jong ka MCPC ban pynieng da u Bah Mayborn Rapthap kum u kyrtong na katei ka konstitwensi, ka dei ruh hadien ba la ioh ia ka jingai jingmut bad ka jingmon lang da u Bah Julius K.Dorphang, uba dei u MLA barim jong ka Mawhati Constituency.
Ha kaba shim ia katei ka rai, nalor ka jingdon ki nongialam ka MCPC, kiba kynthup ia u Bah Phes Mangu, President ka MCPC, u Bah Mathias Mynsong, General Secretary, ki Adviser kiba kynthup ia u Bah Marius Jyrwa, u Bah Edmond Marten bad u Bah Anand Mangu, la sakhi ruh da ka jingdon ki nongialam ka Youth ba kynthup ia u Bah Barnabas Manih, Adviser ka Youth Body, u Bah Hoping Shadap lem bad da ki hajar ngut ki paidbah jong katei ka thain.
Lah ruh ban kdew hangne, u Bah Mayborn Rapthap, u dei u Rangbah uba don ka jingangnud ban shakri na ka bynta ki paidbah bad uba dei ruh u paralok ba ia jan tam bad u Bah Julius K.Dorphang.
Nongpoh: Ban nangpynkhlain ia ka rukom treikam jong ka seng, hynnin ka sngi Saitjain na ka liang ka Hynniewtrep Youth Front (HYC), ka la nangpyniar ia ka shnat treikam jong ka seng da kaba pynkha ia ka Umden Circle ha Ri Bhoi.
Ha kaba thaw ia katei ka Umden Circle, la sakhi da ka jingdonlang u samla Rhembor Galmen Saibon, Vice-President ka HYC, Sengkmie, u Bha Hercules Suting, Secretary ka HYC ha Ri Bhoi, u Bah Jayson Lennox Nongrum, Vice-President ka HYC ha Ri Bhoi, u samla Mission Tron, President ka Ri Bhoi Youth Council  (RBYC) sengkmie lem bad kiwei kiwei.
Ha katei ka sngi kaba la ioh ban pynkha ia katei ka shnat treikam ba thymmai ka HYC Umden Circle, la ioh ruh ban pynskhem ia ki nongkitkam ka HYC Umden Circle bad ki nongkitkam ki kynthup ia u Samla Risbun Sten, kum u President, u Donbok Maiong kum u Vice-President, u Plas Shadap kum u General secretary lem bad kiwei ki.
Ia kitei ki nongkitkam ba thymmai jong katei ka HYC Umden Circle, la pyntian smai da u samla Rhembor Saibon.
Ka Shillong Lajong FC ka la khur lai point na ka jingialehkai ba nyngkong jongka ha ka lumpung i-league 2018-19 hadien ba ka la pynliem ia ka Aizawl FC da 2-1 kol ha ka jingiakhun kaba long mynta ka sngi ha madan JN Stadium, Polo Shillong.
Ha kane ka kynti, ka Lajong ka la sei beit tang ki nongialehkai kiba dei na kane ka thain mihngi ka India khambun na kane ka jylla Meghalaya bad kam shym la iasoi thymmai eiei bad ki nongialehkai nabar ri.
La ialam ia ka kynhun ka Lajong da u coach u Bah Alison Kharsyntiew uba la ju don bynta bad ka Lajong hakine ki snem baroh kum u asst coach.
Ka nam jop ka Lajong ka la wan lyngba ki ar tylli ki kol bala thep da u  Mahesh Singh ha ka 20 minit jong ka kyllastep ban bat nam tam bad sa kawei ka la lah ban thep ha ka kyllamiet ha ka 51 minit da une ujuh u nongialehkai.
Katba ka Aizawl ka la lah ban pynphai da  A Kromah ha ka 70 minit lyngba ka shut bol ne penalty.
Na ka liang ka Aizawl ka la sei madan saw ngut ki nongialehkai bar ri ha kane ka jingialehkai mynta ka sngi ba kynthup ia u  Ansumana Kromah, Leonce Dodoz, Alfred Jaryan  bad u Kareem Omoloja.
Hynrei na ka liang u coach ka Lajong u Bah Alison Kharsyntiew u la pyndonkam da ki nongialehkai ba kynthup u Novin Gurung bad u Rakesh Pradhan nadien bad kiwei kum u Samueal, u Mahesh, u Sheen bad kiwei sha khmat.
Shillong: U nongialam liangpyrshah u Dr Mukul Sangma u la thalain ia kane ka sorkar Meghalaya Democratic Alliance (MDA) kaba khlem pat kren shai ia ka nongrim ba ka ieng halor ka jingwan aiti u General Secretary barim ka seng lehnoh ka Hynniewtrep National Liberation Council (HNLC) u bah Cherishsterfield (Bah Che) Thangkhiew bad kumjuh pyrshah ia u Symbud Myntri Rangbah u Bah Prestone Tynsong.
“Haduh mynta ngam pat iohi ia ka nongrim ba kane ka sorkar ka ieng halor ka jingwan aiti u nongialam ka HNLC, ka dei ban pynshai sha ki paidbah", la ong u Dr Mukul haba kren ha kane ka sngi Saitjain ha iing sah jongu.
Haba kynthah jur ia ka jingwan aiti u Bah Che ha u Symbud Myntri Rangbah ka jylla, u Dr Mukul u la kynnoh, “Ngi hap ban wad, la u Bah Prestone Tynsong u ju iakren khah khah bad une u nongialam ka seng lehnoh ha kine ki sngi ba la dep shwa ban wan aiti".
U la bteng biang, “Ngi hap ban wad ba ka don ne em ka jingiadei jong u Bah Prestone bad ki dkhot ka seng mynshwa bad hadien ba la thaw ia kane ka sorkar MDA, ki la ia kmen ban wanrah ia ki, pynlong ia ki ban wan pyndem bad ki kren kop.
La u (Tynsong) u ju iakren baroh kine ki snem bad kine ki briew (HNLC), ne la u la pyndonkam ne em ia ki ha kane ka elekshon la dep, ngin hap ban wad ia kane", la ong u Dr Mukul.
Nongpoh: Dang ha ki bnai kiba la dep na ka liang ka KSU, Northern Border Area, ki la leit ban buh jingthoh sha ka National Highway Authority of India (NHAI) bad DC ka Ri Bhoi, na ka bynta ban dawa pynkylla noh ia ka jingthoh na ka ‘Cherrapunjee’ sha ka ‘Sohra’ ha kawei kawei ka Signboard pdiang sngewbha kaba don ha surokbah NH-6 ha Jerobad Ri Bhoi, hynrei namar ka jingbym leh ei ei da ka NHAI bad DC, ki nongialam ka KSU, Northern Border Area, hynnin ka sngi Saitjain ki la leit ban pyndap hi noh ia katei ka jingthoh ‘Cherrapunjee’ bad la thoh ‘Sohra’.
U trai jong ka klob  Leicester City, u don lang hynnin ka miet, hapoh jong ka helicopter jongu, ha ka por ba ka bthei, ha ka por ba ka mih na ka madan ialehkai jong katei ka Club, ha ka por 9 duna eiei, hadien ba la wai ka jingialehkai ha katei ka madan.
Kiba don lang ki long U Vichai Srivaddhanaprabha, ka khun kynthei jongu, kaba dang khie samla, arngut ki nongniah katei ka helicopter bad sa uwei de u briew, uba don lang ha katei ka por ba ki mih na  King Power Stadium, ha England.
Ka dur haneng, ka dei ha ka por ba ka helicopter, ka dang kem ding bad kaba harum, ka dei hadien ba ka la kylla dpei bad ingkhong lut khaitYm tip satia haduh mynta, ia kaei kaba la jia ia ki briew, kiba don ha katei ka helicopter, ba kynthup ia U  Srivaddhanaprabha (60), uba don 4ngut ki khun.
Ka jingjia, ka dei ha ka por 8.45 hynnin ka miet, ha ka por jong ka London, ha kaba la iathuh ba ka engine jong ka helicopter, kam trei kam kynsan bad hadien kata, ka sa don ka jingbthei bad ka jingkem ding kaba heh bha bad hangta ka sa hap ka liengsuin sha madan.
La iathuh ba ula don uwei u pulit, uba la pynpait ia ka jingkhang jong ka helicopter, ha ka por jong katei ka jingjia, tangba ym shym la lah ban tip, la u ioh ne em ban sei ia kito kiba don hapoh, namar ha katei hi ka khyllipmat, ka helicopter, ka la kem ding bad ka jingbthei bad ka jingkiew ka thylliej ding, ka la her ha ki sahit bneng.
Katei ka helicopter, ka dei ka  jong ka kompeni Augusta Westland AW-169.
Na ka liang ka Leicester City, ka la pynshai mynta ka sngi, ba ka khun samla jong U Srivaddhanaprabha, kam don lang satia hynnin, ha katei ka por, jong ka jingbthei ka liengsuin.
Ha kine ki 20sngi, hadien ba la pynbna ia ka tarik ilekshon ha Telengana, ki bor pyniaid elekshon, ki la ioh kurup ia ka pisa kaba poi sha ka T.30klur ha katei ka Jylla bad la ioh kurup ia T.10klur na Adilabad bad T.70lak na Hyderabad bad nangta sa T.30lak bad nangta la ioh kurup na Suryapet jong ka Nalgonda bad nangta sa T.30 lak na Khammam district bad sa T.1.31 klur ka pisa.
Ki pulit ki la ioh kurup ia T.25.83 klur na ki kali bad nangta sa T.5.58 klur, ha ka jingkhynra ha ki katto katne ki jaka.
Ym tang katta, hynrei, la ioh kurup ia shibun bah ka kyiad, ha kaba ka poi sha ka 65,364 litre bad kaba shongdor T.1 klur.
Ka kynhun jong u myntri rangbah, ka la pynliem ia ka kynhun jong U Baichung Bhutia, ha ka jingialehkai pyngngad mynta ka nohsngi ha madan Polo.
Ha ka jingialehkai, U Conrad, ula ialehkai bad ki myntri jongu, ha ryngkat bad ki paralok MLA jongu pyrshah i aka Young Leaders Connect (YLC) XI, ha kaba ki la ialehkai ha JN Stadium, Shillong.
Ka kynhun u myntri rangbah, ka la jop da 7-6 ha ka jingshut penalty, ha kaba ia ka YLC XI, la ialam da U Baichung Bhutia, u nongialehkai barim ka India.
Shillong: Hynnin ka miet ha ka por 8 baje ei ei mynmiet, ki runar ki bym shem la lah ban ithuh ki la thmu ban wan jynrat ia ka Signboard jong ka Tyrso Valley Wildlife Protection Society kaba la buh ha shnong Umru, kaba hap hapoh ka Raid Nongtung ha Ri Bhoi.
Haba iakren bad u nongthohkhubor, u Bah Linus Khriam, Secretary ka shnong Umru, u la ong ba katei ka Signboard kaba la buh da ka Tyrso Valley Wildlife Protection Society, ka dei kaba don hapdeng jong ka shnong Umru bad kaba ruh ka Signboard kaba la buh khang ha katei ka shnong ban maham ia ki briew ba kim dei ban pyniap bein ia ki mrad khlaw bad baroh ki jingthaw ba im.
U la iathuh ba ha ka por ba kitei ki runar ki la thmu ban wan jynrat ia katei ka Signboard, ki la don ki nongshong shnong kiba la iohsngew, hynrei kim shem la nud pat ban leitbeh ia ki bad ha kajuh ruh ka por namar ba ka dei ha ka por miet, ym shem la ithuh ia kitei ki runar.
Shuh shuh, u la ong ruh ba kitei ki runar kiba la thmu ban wan jynrat ia katei ka Signboard, ki la wanrah da ki tiar ki tar, hynrei namar ba ka dei ha ka por miet bad ka dei ruh ka Signboard kaba la sieh skhem bha, kaba la pynpulom noh ia katei ka jingthmu jong kitei ki runar.
Haba kylli bniah halor katei ka jingjia, u Bah Linus khriam, u la ong ba ki Khasi kiba sah ha katei ka thain kim ju leh ia kiba kum kitei ki kam, ha kaba ki paidbah hi ki suba ba lah ban dei ki bor Pulit na Assam, namar ki dei kiba shait mlien ban leh ia kiba kum kitei ki jait kam.
U President jong ka seng UDP, U Dr Donkupar Roy, ula pynsngew sha ki nongtrei jong katei ka seng, kiba don ha Garo Hills, ba kin pynkhreh ialade, na ka bynta ban iakhun ia ka elekshon MP, ka ban sa long shen ha Tura Constituency.
U Dr Roy, u kren ia kitei ki kyntien, ha ka jingialang jong ka Central Executive Committee, kaba la pynlong ha ka shnong Bangsi Apal, ha ka Sngi Saitjain, kaba don ha North Garo Hills bad ula pynsngew ba ki nongialam jong katei ka seng, kin kham ailad ia ki nongtrei jong ka seng ha Garo Hills, nangne shakhmat.
Ha katei ka jingialang, la don lang U Bah BM Lanong, Working President jong ka seng, U bah Kyrmen Shylla bad U bah Metbah Lyngdoh, kiba dei ki myntri jong ka sorkar Jylla, ha kaba la don lang ruh U bah SK Sunn bad U Samuel Sangma, kiba dei ki dkhot ba dang shu wan iasoh shen sha katei ka seng.
Ki nongialam ba rangbah jong ka seng UDP na Garo Hills, ba kynthup ia U  BG Momin, U EK Sangma lem bad kiwei ki shim bynta lang ha katei ka jingialang.
Kiba bun ki nongkren, ki pynsngew ba kim kwah satia ban iohi ia ka UDP, ba ka dei tang ka parti jong ki Khasi, hynrei, ba ka don ia kajuh ka jingshakri ia ka Garo Hills ruh kumjuh.
Kiwei pat ki lad khubor, ki iathuh ba ka jing ialang jong ka Meghalaya Democratic Alliance (MDA), kan long ha ka Lah Sngi U Blei, ha ka por 5baje janmiet, na ka bynta ban iakren ia u kandidet ionglang, ba kin pynialeh ha ka elekshon Lok Sabbha 2018, ha kaba ka UDP, ka kwah ba kan ioh ban iakhun ia ka Shillong, da ka jingkyrshan lang jong baroh ki kynhun jong ka sorkar MDA bad ia ka Tura, kan ai sha ka NPP, da ka jingkyrshan lang jong baroh na ka kynhun sorkar MDA hi.
U President ka America, U Donald Trump, u kyntait ban wan shim bynta ha ka sngi rakhe Republic jong ka India, ong ka khubor jong ka India Today mynta ka sngi.
La iathuh ba ka America, kam sngew tynnad halor ka jingthied jong ka India, ia ki namding S 400 na ka Russia bad ka dei na katei ka daw, ba ka America, ka sngew jngai shibun ia ka jingiadei jongka bad ka India, namar katei ka jing ia soi soskular ban thied ia kitei ki namding, ha kaba ki ar tylli ki Ri, ki la ia mynjur ia katei ka jingthied tiar thma, ha ka por ba U President ka Russia, U Vladimir Putin, u wan jngoh ha ki khyndiat taiew.
U President ka India, U Donald Trump, ula byrthen ruh ba un khang ia ka jingshalan ia ki tiar kiba ka India, ka donkam bad katei ka kynthup halor ka jingiai thied petrol bad diesel ka India, na Iran, ha kaba ka America, ka kren pyrshah bha.
Ka khubor jong ka India Today, ka iathuh ba U Trump, ula kyntait ban don ha ka sngi rakhe Republic Day, ha u snem u ban wan, ha kaba la ai daw, ba u don da kiwei pat ki kam, ha katei hi kajuh ka sngi.
Katkum ka jingiathuh da ki paidbah jong katei ka shnong, ki la ong ba kitei ki Post Ilektrik kiba la synjor ki dei kiba la thung ha ki jaka iaid jaka ieng jong ki paidbah nongshong shnong bad ha kajuh ruh ka por ka dei ruh ka jaka kaba shait ialehkai ki khynnah.
Ki la ong ruh, ba ka jingdon jong kiba kum kitei ki Post Ilektrik kiba la synjor, ki lah ruh ban wanrah jingma ia ki paidbah bad khamtam eh ia ki khynnah, namar ka jinglong jongman jong kitei ki Post Ilektrik kim long shuh kiba ishngain, ha kaba ki lah ban khyllem ha kano kano ka por bad kaba lah ruh ban wanrah ia ka jingmynsaw jong ki paidbah.
Namarkata, naka bynta ban lait na kino kino ki jingjia kiba sngewsih, ki paidbah ki la kyntu ia ka tnat bording ba ka dei ban shimkhia ha ka ban maramot lane ban thung thymmai noh da kiwei.
Guwahati: Da ki phew tylli ki sengbhalang, kin pynlong ia ka jing iakhih paidbah, naduh ka 5tarik Naiwieng 2016, na ka bynta ban pyrshah ia ka  Assam Citizenship (Amendment) Bill 2016, kaba mut ban ailad ia ki rit paid kiba dei na  Afghanistan, Bangladesh bad Pakistan ba kin wan buhai shnong ha ki Jylla bapher ka India.
Katei ka ain ka thmu ban ailad kyrpang ia kito kiba long niam Hindu, Sikh, Buddhist, Jain, Parsi lane ki Khristan bad katei ka ain kam shah satia ia ki Muslim lane dei ki Shias lane ki  Ahmediyas, kiba ngat ha ka jingshah pynshitom ha kine ki sngi ha Pakistan.
U Akhil Gogoi, uwei na ki nongialam nongrep, u ong ba u paidlang jong ka Assam bad ka thain shatei lam mihngi, ka pyrshah jur ia katei ka ain, namar ba kan pynkylla rit paid ia ki trai shnong, ha la ka jong ka Ri.
Haba kren ha ki kotkhubor, U Gogoi ha ryngkat bad 60tylli ki seng bapher, ki kren ha ki kotkhubor mynta ka sngi, ha kaba ki pynpaw ba kin iaid shakhmat, ia katei ka jingiakhih jongki, lada ka sorkar India, kan pyntrei kam ia katei ka ain.
La iathuh ba kitei ki seng bapher, kin ia kynduh ha ka 3tarik Naiwieng 2018, na ka bynta ban pynkhreh ia ki prokram jing iakhih jongka, kiba kin dang pynlong nangne shakhmat.
Ka jingioh pang khieshoh sniang jong ki arngut ki briew ha ka nongbah Shillong, ka la pynmih ia ka jingiakren kaba har jait ha ki social media mynta ka sngi, ha kaba ki khubor kiba ki la don ki jingiakren kiba har rukom bad kiba nang pyntieng koh tympan halor katei ka jingpang.
Katei ka jingpang kaba la tip kum ka H1N1 lane ka Swine Flu, lane kaba ki ong khieshoh sniang, ka dei kaba la ioh da ki arngut ki briew bad kitei ki long ka Rehana Khurshid (58), kaba na Arbutnoth, Shillong bad sa kawei pat ka Dr Naomi Conslaves(29) kaba na Mumbai.
Ka Rehana, ka la shah sumar ha kawei ka Hospital, ha ka 17tarik Risaw 2018 bad ka don ka jingpang khieshoh, jyrhoh bad ka jingtlot bad ka jingktah ha ka jingring bad pynhiar mynsiem bad katei ka iohpang hadien ba ka wan phai na Pune.
Katei ka nongpang, ka poi ha kad liengsuin Guwahati, ha ka 15tarik Risaw bad ka ud khieshoh bad khie tlot bad kumta, ka la shah sumar noh ha kawei ka Hospital, ha ka 17tarik Risaw.
Katba kum ka jingtohkit, la lap ba ka dei ka jingpang khieshoh Influenza ‘A’ bad mynta ka don ha ka jingshah sumar ha TB Hospital, Shillong.
Kawei pat ka nongpang, ka dei ka Dr  Naomi Conslaves (29) kaba na Mumbai.
Katei ka wan sha ka jngiaseng jong ka balang katholik, ha ka 18tarik Risaw 2018, ha ryngkat bad ka kmie jongka.
Haba ka la ioh ia ka jingpang khieshoh, ka jingktah khlieh bad ka jingkhie tlot, ka la shah sumar noh ha ka 24tarik Risaw ha Nazareth Hospital bad la iathuh ba ka  Dr Naomi Conslaves, ka la ioh ia ka jingpang H1N1, katba ka kmie jongka, ka dang don ha ka jingpeit bniah ki doktor.
Kitei ki nongpang, ki la kham ioh bor, tangba ka jingpeit bniah ia ki, ka dang iaid shakhmat.
Haba kren ha ki kotkhubor mynta ka sngi, U bah AL Hek, u iathuh ba ka sorkar Jylla, ka la tip halor katei ka jingjia bad ula ong “Ngi long kiba la khreh ban ialeh pyrshah ia kino kino ki jingpynwit".
Josper S Dura(La shim na ka Magazine ‘Ka Pasara’ jong u April, 1986 ba la pynmih da u Ma Justman Kharmih, Jaintia Hills Jowai)Haba jia ka jingiap ha ka jingiatyngkhuh motor car, ngi da kyrpad ia ki bor pulit ban nym post-mortem, namar ngi sngewpangud ia la u khun u kti ne uba ha iing ha sem ba ki doktor, kin puid, kin tar bad kin ot ia ka met ka phad nalor ba u la twet ka doh ha ka jingiatyngkhuh.
Lada ong ba dei ban ioh jingburia, namar kata kan long kum ka jingsneng ia u driver bad u trai kali, ki ong pynban, lah ban siewdor ia ka mynsiem briew? Ki ong, ym myntoi shuh haba u moina u la mih na ka ruh.
Lada shim pisa, ki ong ka long kumba khaii briew.
Namar ioh jem ha kane ka rukom, ka jingsniew ka nang jyllei bad ia ki mynsiem briew la khein kum ki mynsiem syiar.
Ka jingdawa ia ka jingburia, kaba ka sorkar ka la buh, ym tang ba kan pynlong ia ki driver ban husiar ha ka kam, hynrei kan iarap ia kito ki khunswet ne kiba shaniah ia ka jingim ha uba iap.
Ki dkhar kim ju aili haba iakynduh ha kine ki kam jingmynsaw bad jingiap na ka jingtyngkhuh kali.
Ki dawa mar mar ia ka jingburia (compensation) la ki long kiba duk ne kiba riewspah.
Kiba riewspah ki pyndonkam ia ka pisa na ka bynta ka jingmyntoi ki parabriew, kum ha kaba ai donation ha ki hospital, ne shna kino kino ki jingshna ha ki parks na ka bynta ka jingbit ki paidbah ha ka nam ka kyrteng jong kiba iap tyngkhuh kali.
Ia ngi la synshar da ka jingsngew bad haba ka jingsngew ka dang khluit, ngi sngew ba ngim kwah ei ei.
Haba ka jingshit jong ka jingsngew ka la hiar, hangta ngi sngewdonkam ka jingdawa ia ka tyngka.
Ha ka ktien pynmih shabar, te, ngi ong ba ngim kwah.
La don ka jingjia ha ki iing khasi jong ngi, kiba shem ha kane ka apot, kiba la ioh ia ka jingburia hadien ba la ialeh ia ka case khlem shim pisa halor ka jingkular ban sa ai 12 percent ynda ioh compensation, ia uta u nongiasaid uba don mynsiem.
Ka kam ka la dep, hynrei ka pisa ka jwat.
Sngewhok ha kaba nyngkong bad ym kwah ban kner ia ka tyngka uba iap, ynda la ioh ia ka tyngka na ka jingpynialeh uba don mynsiem, pyndik ka bainong kaba long ka umsyep uta u nongpynialeh.
Bah Shiningstar Warjri, Umran-Dairy, Ri-Bhoi District.
La iohi ia ki jingkren pashaid, ki jingkren sngewmeng pyrshah jaitkpa u CEM ka KHADC u H.S.Shylla ha kylleng ka ri khasi, lyngba ki kot khubor.
Halor kane kamat, nga kynmaw ia kawei ka kyntien shongnia kaba dei ha ka ktien nongwei kaba ong, “A Tree with strong roots laugh at storm" lane “U dieng baskhem ki thied u phuh samrkhie ia ka eriong".
Kumba u HS Shylla u ong, “Kiba ai jait kpa kidei ki nongshun bakhraw tam ka jaitbynriew".
Nga iohi pynban ba kane ka kyntien kadei ka kyntien pynheh jubor palat ia lade, u shim ia lade ba udei u Jaitbynriew, ha ka jingshisha, kiba ai jait kpa kidei ki nongshun bakhrawtam u HS Shylla ym ia ka jaitbynriew kumba u ong, nalor kata, kidei ki nongshun BAKHRAW ym ki nongshun bapoh ne barit baria.
Ki Jaitkpa, kidei kiba la seng nongrim naduh ki arphewsan snem mynshwa, ban pynneh pynsah ia ka snam khasi tynrai, bad pyrshah shongkha khleh; ban pynneh pynsah ia ka pyrkhat pyrdain ieid jaitbynriew, ban pynneh pynsah ia ka dur bad jinglong jingman khasi nylla.
Ki jaitkpa kim pyrshah dustur hynrei ki pynbeit ia ka dustur ba noh shiliang khmat palat.
Ban ong ba kiba aijaitkpa kidei ki nongshun ka jaitbynriew, kadei tang ka nia bishni, pihuin khlem nongrim, kiba u HS Shylla u ju mlien kum kine ki jait ktien, haba don ki nongkynshoit nadien.
Ngim da sngewpher eh ia ka Jingkren kulmar u HS Shylla, namar udei u jait briew u ba ju kren kumne na ka por sha ka por.
To ngin ia peit khyndiat ia ki katto katne ki nia kylla, ki nia khlieh khlieh tdong tdong jong u.
· Ngi don ka sabut ka bashai bha, ba u HS Shylla mynshwa u ong ba, “Ka aiom u kni bad ki pyrsa ka lakut lawai jynduh jyndam bad ka aiom u kpa bad ki khun ka la poi bad kam kut shuh haduh ka da wai ka pyrthei" Lada u ong ba, ngi thok, yn hap ban pyntip paidbah ruh ia kata, mano ba thok?, mynta pat u pyrshah kylla ia ia la ka jong ka nia.
· Mynshwa u Uranium um don jingktah, jingmynsaw lane jingma eiei ruh em, mynta pat, “Ka Sorkar kadei ban pyntikna ba kan nym tih Uranium, lem kumta ym lah ban ai NOC ia ka surok ban leit sha Nongstoin, Wahkaji Mawthabah", namar mynta u Uranium u long uba ma bha ia ka jaitbynriew.
· Mynshwa u ai khusnam ia ka longiieng khun shiteng ba ki pynroi ia ka jaitbynriew namar ba ki ioh khun haduh 17 ngut, mynta pat kitei ki khun kin nym dei shuh ki khasi.
· Mar shu long CEM 2018, u pyrshah Shongkha khleh, mynta ki Ai ai jaitkpa ki kham sniew ban ia ka Shongkha khleh, tad haduh u Rymphang lah pyrshah sa iano pat?· Mynta u ong ba ki Khasi kidei ban ioh khun palat 15 ngut, (Ia lade u don khun katno ngut tip?), hadien un sa ong, ‘ba ki dei ban ioh khun tang iwei’.
Nga iohsngew ba iathuh ki paralok, ba u HS Shylla ha office treikam jong u, ha kyndong kynshrot, u pyrshah muslim bha, nga lyngngoh pat balei ba um nud ban kren paidbah ia kane kawei pat, hato ymdei ba don eiei sha lyndet?.
Nga iohi shai kdar bha ba kane kamat pyrshah ai jait kpa u HS Shylla kadei tang kamat election ban ioh kiew kyrdan kiew rynsan ia lade.
U pyrshah ia u Waibha Kyndiah, khun u PR Kyndiah (BKB) ba u ai jait kpa, ban ioh ticket ia lade na ka Congress ha Nongkrem ha u snem 2007.
U pyrshah ia u bah Ardent Basaiawmoit MLA Nongkrem ha por ba long CEM 2015, ba um khang ai jaitkpa, tang ban ioh mat (Issue) election ha ka MDC ba ladep.
Tang mar shu long CEM 2018, pyrshah khun dkhar, tangba ka kham sngew biang ka pyrshah ai jait kpa, namar ba u ong ba ki don tang 50, 000 ngut, katba ki khun kpa dkhar ki la palat lak, kut noh ka pyrshah shongkha khleh, ban pynlong nia kiew kyrdan noh da ka pyrshah aijait kpa.
La bna paidbah ruh ba kane ka pyrshah ai jaitkpa jong u HS Shylla, kadei ka nia kiew rynsan politic jong u.
Ngin sa shu peit, mano ban ai tiket ia u briew ba shu wad daw beit bad u bym sngewnguh wat ia kiba la leh bha ia u.
Udei u paralok ba iajan bha bad u Phadar Sylvanus Sngi Lyngdoh (Phadar Sngi) ha ki phew snem ba ladep, ioh daw pyrshah aiu re, tiak, sdang sa ki nia ialeh pyrshah wat ia u Phadar Sngi, ia uba ka Ri Khasi Jaintia ki burom eh.
Namar ba la rai (Rai Plastic) ban nym ieng ialeh election shuh, sdang noh sa ka thoh article, thoh kot, pyrshah jingngeit jong kiwei pat, don ba kynshoit ialeh election biang, ym sngewlong shuh ban bein niam ioh duh vote.
Pynjop election MDC da kawei ka party, sdang seng nongrim sha kawei pat ka party, ishongshit sa da kawei pat ka party, iasnoh noh hangta namar kham ibiang ka kabu.
Wow, hangno hangno ruh ym idon nongrim, sa tang ba phin seng Party hi noh ha ryngkat kito ki niangkohnguh jong phi.
Ki jaitkpa ki ieng ha ka nongrim jong ka jaitbynriew, ki la long kiba kloi ban ialeh ia kum kine kiei kiei kiba phi kynthoh bad kynnoh.
Ban ioh Schedule Tribe (ST) ne ban duh Schedule Tribe (ST) kam da dei eh ka thong jong ngi, hynrei ka thong jong ngi ka long, “Ia Jaitbynriew ban kyntiew" ym ia phi.
Ban ong ba kiba ai jaitkpa kin duh ST, kata ruh kadei kawei pat ka nia biej ka nia kulmar jong phi.
Ka jinglong ST jong kano kano ka jaitbynriew kam dei na ka jingai jait shano shano?, hynrei lada u kpa udei u ST Khasi, ka kmie kadei ka ST Khasi, lyngba ka bor tip thuh (Common Sense) ki khun kin dei hi ki ST Khasi, ym da kiwei pat, wat u khynnah rit u sngewthuh ia kata, hynrei haba la shlei palat ka bishni, pihuin ha ryngkat ka rhah kyrdan, ka bor pyrkhat kam da treikam bha shuh.
Kane kawei ruh bah HS Shylla phi dei ban tip, ba ka ain kam kut tang ha phi, kan long ka jingjah burom, lada ka ain kaba halor duh kan sa pynksan pyrshah ia phi.
Nga ioh ban iatai bad uwei u Rangbah samla Khasi, uba stad u basian, u batrei shabar ka jylla, shisien u ong ia nga kumne, “Ki Khasi paka, ki khasi nylla lane kita ki Khasi kiba dei hok ban ioh Schedule Tribe kidei kito ki ba dang don ha ka jingngeit khasi barim hi, kiwei pat ki jingngeit, kim dei hok ban dawa ba kidei ki Khasi ST".
Nga ju iohi ruh ha ki jingiatai ha Facebook, kito kiba don ha ka jingngeit khasi tynrai ki ju ong bad kynthoh kumta hi.
Haba kumne pat, sa mano mano ban dang duh ST?.
Hato kum kine ki jait nia, kidei ki nia pyntylli jaitbynriew ne pynpait jaitbynriew?Ki nia pyrshah ai jaitkpa ki ong, ‘Kiba ai jaitkpa kidei ki nongpynkhein dustur’ hynrei ma phi pat phi pynneh dustur kumno mo?.
Lada phi kwah pynneh dustur shaba palat, ladei ban thaw ain, ba ki kynthei kim dei ban ialeh MDC namar kat kum ka dustur u Khasi ki kynthei kim ju don bynta ha ka Synshar ka khadar ne ka sain Hima Sima, namarkata kim ju shong Durbar, kim lah ban long Rangbah Shnong, ym lah ban long Myntri bad ym lah ban long Syiem ruh.
Haba poi hangne pat kin ong ba, ‘Ka MDC kadei lyngba ka ain ka sorkar India, ymdei kat kum ka Dustur jong ngi’, nga ruh ngan ong lem, ‘Ka ST ruh kadei ba pynmih ka Sorkar India, u longshwa manshwa um pat ju kren ne ong eiei shaphang kata ka ST’.
Nalorkata ban pynneh ia ka dustur, ladei ban kynthup ruh ha ka bill ba, ki shynrang khasi baroh kidei ban shu leit thiah sha iing ka tnga mynmiet, tangba kidei ban bsa, ban kamai kajih ha iing kur, namar ka dustur khasi nylla ka long kumta.
Ia kane ka bynta, ki MDC kidei ban sdang shwa na lade khnang ban pynlong ain bad neh ka dustur khasi tynrai bad nylla.
Ka jinglong Syiem kadei ban hiar kniteng la kniteng, ka jait kan hiar Meiteng la meiteng, ym dei ruh ban ong ka khai ka pateng hynrei kadei ban long ka khai ka meiteng, ha ka dustur u khasi ka pateng kam judon.
Lyngba kine ki nia u HS Shylla, “Dei u kpa uba kha, u kpa udei u symbai tangba ka jait pat na imei", ym da ijngai bha shuh ba u HS Shylla un sa kyrshan aijait kpa.
Sa tang khyndiat dang dang donkam pat ban tip khambha, kata ka long ba na u symbai mih ka jait.
Ka mariang ka ai nuksa ba paka tam, ‘Na u symbai sohmynken heh, mih ki jait sohmynken heh’ bad ‘na ki symbai diengkseh mih ki jait diengkseh’.
Kane kadei ka saindur Blei bad ka mariang kam ju iaid bakla, hynrei dei u briew u pynbakla khnang.
Nangta phi ong ruh, ba lada ai jait sha u kpa, kan sa poi ka shong sang.
Shwa ban poi sha kata ka kyntien sang, phi ladei ban tip shwa, ba ka sang ka wan nangno?.
U khasi u ong, ‘Ka Pap, ka sang’ nangta ‘Ka sang, ka ma’.
Nangne ngi sngewthuh shai ba ka pap kadei ka sang bad ka sang ka don jingma, la hakhmat U Blei bad u briew ruh.
Lada kaei kaba nga leh (ai jaitkpa) kam dei ka pap, kan nym dei hi ka sang, haba kam dei ka sang, ngam don jingma hi ruh.
Ka sang ka ju wan tang ha kito ki ba kwah ia ka, ym kiba kiar hynrei kumba ka long mynta, ki khasi ki pdiang bad kdup ia ka pap, ki tieng pat ia ka sang.
U bah HS Shylla u ai por hynriew bnai ia kiba ai jait kpa ban wan pynkylla jait kmie noh.
Balei phim ong ia ki khun kpa dkhar ba kidei ban ai jait kpa noh hapoh hynriew bnai?, phi lah tieng ba ki khun dkhar ki la kham bun paid bad la kham bun vote.
Balei hynriew bnai?, nga sngew phi la bakla khein bah Shylla, ha jingshisha kadei tang saw bnai, namar hadien kata phim don bor shuh ban kren bad hylla kylleng kylleng.
Ki Ai jaitkpa kidei ki ba skhem ha la ka nongrim, kim don jingtieng jingsalia eiei ruh em halor kitei ki jingpyntieng kohtympan jong phi, lait noh kito kiba shu ai jaitkpa but tynneng khlem nongrim.
Sanphew hajar ngut kiba ai jaitkpa kumba phi ong, palat lak, kiba kyrshan bad dang thmu ban ai jait kpa, ladei ka por ia phi ruh, ba phin pyrkhat thymmai noh.
Ngi ladep ialeh laslem, bad ngin dang iai ialeh ban pynsngewthuh ia ka jaitbynriew ba ka Jaitkpa, kadei ka stieh ba ki mynder ki tieng eh.
Phi pynksan ba ka jaitbynriew Khasi kadei kaba kyrpang, katkum ka jingtip jong nga, kawei pa kawei ka jaitbynriew ka don beit ka jinglong kyrpang bad sngewkyrpang ia lade.
Kumba nga iohi, ka jaitbynriew khasi kadei kaba jyllei tam ka kit khunrei, kaba jyllei tam ha ka dih kyiad ki shynrang bad ki kynthei ruh lah bun, kaba jyllei tam ha ka iap kyiad ha ki pdeng rta.
Hato kine ki ain jong phi ki lah ne em ban teh lakam ia kine ki jingpang jong ka jaitbynriew?.
Ki nongwei kiba iaroh ia ka dustur u khasi, nga iohi ba kidei tang ki riew shim kabu, lada u iaroh shisha ong ia u ba udei ban bud lem ia kane ka dustur khasi, hynrei ngam pat ju iohsngew ba ubym dei u khasi un bud ia kane ka dustur shabar ka ri khasi.
Ka jingleit ialap jong phi kylleng kylleng ka la ai jingmyntoi shibun ia ka ai jaitkpa, namar naduh ba ki la iohsngew na phi ia kine ki nia, bun ki la phun bad wad jingtip khambniah, ia kaei kaba kim pat da tip bha, ‘Uei u kpa?’ ‘Kaei kata ka jaitkpa?’ ‘Balei ki ai jait kpa?’.
Phi la pynsliang ia ki babun, ki samla mynta ki la sdang ban sliang bad wad ia ka jingshisha.
Nongpoh: Ka jingwan tuid jong ki Misteri bar jylla na kiwei ki jaka, ban wan bylla bad trei ha ki jingtei bapher bapher ha Ri Bhoi, ka la pynsat sia ia ki misteri Khasi kiba don ha ki jaka bapher bapher ha Ri Bhoi bad kaba kham sngew pangnud eh ban iohsngew ia ka sur na ki, ka long hadien ba ki iathuh ba tang namar ka jingjyllei jong ki nongtrei Bar jylla ka pynlong ia ki ba kin shem shitom ban wad jingbylla, khamtam eh haba iadei bad ka kam kaba ki la trei baroh shi katta.
Lah ruh ban kdew hangne, ba ka jingwan jong ki bar jylla ban bylla kum ki nongtrei ha kaba shna ia ki iing ki sem thymmai ne ha ki jingtei bapher bapher ka la jyllei bha ym tang hapoh ka Distrik, hynrei ha Ri Lum Khasi hi baroh kawei bad halor kane baroh hi ki sakhi ba ha man la ki jaka ba don ki jingtei kiba heh, la ka long ia ki iing ki sem ne kiwei ki jait jingtei, ha kaba la iohi ba bun hi na ki nongbylla ha kiba kum kitei ki jaka ki dei ki bar jylla bad khamniar eh ban iohi ban don ki nongbylla kiba dei ki Khasi.
Haba u Rupang, u la ioh ban iakren bad ki katto katne ngut ki misteri Khasi, kiba la Im ja bad pyndap iala ka iing ka sem lyngba jong katei ka kam, ki la pynpaw ia ka jingsngewkhia kaba jur halor kane ka jingjyllei ki misteri bar jylla, kiba la wan trei hapoh ka Distrik, namar ka jingwan jong kitei ka pynlong wat ia ki trai nongai bylla (Khasi) ba kin kham noh mynsiem bad khot bylla da ki misteri bar jylla, hynrei ki kyntait noh ia ki misteri Khasi.
Haba kylli pat na kaei ka daw kaba la pynlong halor ka jingjyllei ki misteri bar jylla, ki la iathuh ba ka daw hi kaba la pynlong ia ka jingnang jyllei jong ki misteri bar jylla, ka jubab na ki ka long ba ka daw hi ka dei na kito ki briew kiba ju shim wai ban tei ha ki iing ki sem bad kiwei kiwei, ha kaba kitei ki briew kim ju kham khot da ki Khasi, hynrei ki kham smat ban khot da ki bar jylla.
Haba kylli halor ka kyntien kaba ong ba kham tbit ki bar jylla (Dkhar) ha kaba shna jingshna bad khamtam eh ia ki iing ki sem, ki Iingmane lem bad kiwei kiwei, kitei ki misteri ki la ong, ha ka jingshisha hi kam don kata ka jingiapher, ha kaba ia kaei kaba kitei ki nongtrei bar jylla ki lah ma ki ruh ki lah.
Kitei ki misteri Khasi ki la suba ba ka daw kaba la pynlong ia ki nongaibylla ban khot da ki bar jylla, ka dei namar ba ki nongtrei bar jylla ki hun ban trei wat ha ka dor kaba rit eh ruh.
“Wat la ngim lah ban leh ei ei, hynrei ngi sngewkhia eh halor kane ka jingjyllei ki mistri bar jylla kiba la rung ban leit trei wat sha ki shnong nongkyndong ruh, haba kaba ka la pynshem jingeh shikatdei eh ia ki misteri Khasi, khamtam eh ia kito kiba dang shu sdang ban long kum ki Mistri" ong kitei ki misteri ha u nongthoh khubor.
Shillong: Uwei u briew uba don jingduna ha ka bor pyrkhat uba la tip kyrteng kum u Libalsing Marweiñ, 34 snem karta u la jah rngai napoh Civil Hospital, Shillong mynta ka step phyrngap ha ka por 4:00 baje.
Shillong: U nongialam liangpyrshah na ka party Congress ha kane ka jylla, u Dr Mukul Sangma u la kynnoh ba kane ka sorkar Meghalaya Democratic Alliance (MDA), ka shu lapmiet tang ban shu pynkynriah kam ia ki ophisar sorkar ha ki tnad bapher bapher.
“Ka kthong kyrpang ruh ia kito ki ophisar ki bym treh ban shu kohnguh ban leh ia ka bym dei ia ka jingbthah ki myntri sorkar", la kynnoh u Dr Mukul haba kren mynta ka sngi sha ki lad pathai khubor.
Katkum ka jingong u Dr Mukul, ha ka tnad Mining and Geology, kane ka sorkar ka la pynkynriah kam haduh lai ngut ki ophisar tang namar ba ki briew kiba don ha ka bor, ki don ka jingthmu sha lyndet.
Ha kajuh ka por, u Dr Mukul u la buh jingkylli ia kane ka sorkar ba ialam ka NPP, ia ka jingpynkynriah kam jongka ia ki ophisar haduh lai sien tang ha ka tnad Mining and Geology namar kano ka daw, kaba ki tip kham bha ia kane.
“U Director ka tnad Mining and Geology u la shah weng, ki la wanrah da uwei bad hadien kane, ki la weng biang bad wanrah da uwei pat, kaei ka daw, hato ka don kano kano ka jingujor pyrshah ia ki", la ong u Dr Mukul.
U la ong ba kane ka sorkar ka la lapmiet ban weng ia kito ki ophisar kiba la ju iadei kam ban iakhun pyrshah ia ki kam ha ka National Green Tribunal (NGT), ha ka Supreme Court bad kane ka pynbor ia ki ophisar ban leh ia ka kam ban ialam sha ka jingtih dewiong beain.
U la ong ba kaei ka jingmut ban phah shim jingkhein jingthew biang ia u dewiong ba la dep tih haba la dep.
Katkum ka jingong jong u Dr Mukul kane ka jingleh ka sorkar ba mynta ka dei hadien baka jingkular jongka ia ki paidbah ban pynlait tih dewiong hapoh hynriew ka khlem urlong satia bad ki la thaw da ki buit bym iahap satia.
U la ong ba ka jingpynkynriah kam ia ki ophisar ka ktah ia ka roi ka par bad khamtam ia ki BDO kiba iadei bad ki nongkyndong.
“Don kiba dang shu trei lai ne saw bnai ki la shah pynkynriah kam, kaei kane ka jingleh ka sorkar," la ong u Dr Mukul.
Shillong: U Nozmul Arefin, Asst.Teacher, Ampati Govt.
Higher Secondary School (SWGH) u la ujor sha ki pulit ba ha ka 23 tarik mynta u bnai ha ka por 6:40 baje janmiet la don ba phone ia u bad lada pisa T.1 lak tyngka bad utei u nong phone u la byrngem byrsit ia u.
Nongstoiñ: Ka kynhun ialehkai jong ka Tyllilang A kala ioh ban khur ia ka nam lahduh ha ka lympung kynjatbol bala pyniaid da ka Umlongpung Sport Club Association ha ka madan Umlongpung ha Rambrai.
Katei ka nam jong jong ka Tyllilang A kala wan hadien ba kala lah ban pynliem noh ia ka kynhun ialehkai jong ka Mawlangsu SC da 5-2 haka jingialehkai phai kaba la long ha ka sngi Thohdieng jong ka taiew.
Ha ba phai sha katei ka jingialehkai phainal haka kylla step ka Mawlangsu SC ka la ioh ban thep nyngkong da 1 kol pyrshah ia ka Tyllilang A kata haka minit kaba 16, bad ha kajuh ka kylla step hi ka kynhun ialehkai jong ka Tyllilang A ka la pynphai noh ia katei ka shi kol ha ka minit kaba 30.
Hynrei ka jingbynlah kyrda jong ki rangialehkai kiba shadien jong ka Mawlangsu SC ka kynhun ialehkai jong ka Tyllilang ka la ioh ban thep sa 4 kol haka kylla miet jong katei ka jingialehkai final ha kaba katei ka kynhun jong ka Mawlangsu ka la ioh ban pynphai tang shi kol haka kylla miet bad ka kynhun ialehkai jong ka Tyllilang A ka la ioh ban rah syndon iaka thong jong ka jingjop da 5-2.
Haka katei ka lympung ialehkai phainal u Bah Kimfa S Marbaniang MLA Rambrai jyrngam Konatitwensi u la long kum u kongsan ha ka jingdonlang jong ki sordar shnong ki riew rangbah jong ka Domshohksoin Area Development.
Haba kren kum u kongsan ha katei ka sngi pynkut ia katei ka lympung ialehkai football u kongsan u la pynshlur ia ki samla ialehkai jong katei ka thain ba kidei ban mih sha khmat shwa ha ki lympung kiba rit ha kaba shisien kawei ka sngi kin sa ioh ban mih madan wat ha ki lympung kiba heh wat hapoh ka jylla bad shabar ruh.
Kum ka jingpynshlur iaki rangialehkai katei ka thain u la ong ba ha ka snem ka ban wan kata 2019 nakaliang jong u MLA u la kular ban pyrshang ban pnlong noh da ka lympung ba khamheh hapoh ka Rambrai Jyrngam Konstitwensi.
Ha katei ka sngi nakaliang jong u kongsan u la ioh ban sam ruh iaki khusnam sha ki nongjop bad kiba shah jop ha katei ka sngi.
Shillong: Kumba ka long mynta ka don ka jingiaknieh tiket kaba jur bha hapoh ka seng UDP na Laitumkhrah konstitwensi bad ka jingiaknieh ka long hapdeng u bah Neil Antonio War u MDC ba mynta uba la leit ban pyniasoh dang shen sha ka seng UDP bad u bah Anthony Nongbri u kyrtong MDC jong ka UDP na katei ka konstitwensi ha u 2014 uba la shah rem salit tang da 200 vote tam ha u bah Antonio, uba la ialeh ha katei ka por na ka seng Congress.
Haba ia kren bad ki nongthohkhubor u bah Antonio u la ong ba u don ka jingkyrmen kaba skhem bha ban ioh ia ka tiket na ka seng UDP na ka bynta ba un iakhun ha u 2019, “U President jong ka Party u la kren shai ba ia ka tiket MDC yn ai beit sha ki MDC kiba la don lypa, nga ruh nga don ka jingkyrmen kaba skhem ba ngan ioh ia ka tiket, nga la iaid kylleng ka konstitwensi ban pynbna ba ngan ia khun mynta na ka seng UDP, ka circle ka la dep phah ia ka ripod jong ka, hynrei ngam tip ngam iohi ia ka ripod , dei sa tang ha ka 31 tarik ban pynbna tiket ngin iohi" ong u bah Antonio uba bat ruh mynta kum u Executive Member uba peit ia ka tnad khaïi pateng ka KHADC.U bah Antonio u la ong ba u itynnad bha ia ka jinglong u nongialam ka UDP ha ka jylla bad kumjuh ruh hapoh katei ka konstitwensi u bah Bindo M Lanong naba u ieng pdeng beit halor ka kam tiket, “Nga itynnad bha ia ka jinglong u bah Bindo naba u ieng pdeng beit, um don jingshah liang bad u kren shai ba ka shong ha ka Party ka ban rai ia katei ka kam" ong biang utei u MDC ka Laitumkhrah.
Shuh shuh u la ong ba u la don jingmut la slem bah ban rung sha ka seng UDP hynrei um lah pat na ki daw ki bym lah kiar ba um don lad ban ia khun elekshon na katei ka seng, “Naduh u 2013 nga la mut ban rung sha ka seng UDP hynrei namarba i bah Bindo ruh i la pynbna ban ialeh, nga ruh nga la pynkhreh ban ialeh, ngam don lad da kumwei pat" u la ong.
Utei u MDC ka Laitumkhrah u la ong ba haba u phet na ka seng Congress ban leit sha ka BJP ka mynsiem jong u ruh kam don jinghun jingsuk, “Ha kato ka por ialade ruh ngam suk mynsiem ba nga rung sha ka BJP, hynrei haba nga mut ban ia khun, nga peit Party ki paidbah nongkyrshan jong nga ki ong leit sha ka BJP, nga ruh nga shu leit kumto khlem don jinghun ha mynsiem" u la ong.
Shillong: Khyndiat sngi mynshuwa, u MLA ka Mylliem konstitwensi u bah Hamlet Dohling, u la kynthah ia ka jingpyn-khreh jong u MLA barim katei ka konstitwensi u bah Ronnie V Lyngdoh ban ia khun na ka MDC 2019.
U bah Hamlet u la ong ba u bah Ronnie u kwah hiar klas pynban na ka kam myntri sorkar bad kam MLA, u kwah ban ia khun sa ia ka MDC.Mynta pat sa ka MDC ba mynta ka Mylliem ka kong Teilinia Thangkhiew ka la ong ba ka la pynliem ia u bah Ronnie ha ka elekshon MDC kaba u la ia khun ha ka por ba u dang long MLA ruh bad kam don jingtieng jingsmiej satia ban ia khun pyrshah ia u ha ka elekshon MDC 2019 ka ban sa long shen, “Nga la pynliem ia u bah Ronnie ha ka por ba u long MLA ruh, ngam don jingeh eiei ban ia khun pyrshah ia u mynta" ong ka kong Teilinia haba ia kren bad ki nongthohkhubor mynta ka sngi.
Ha kine ki sngi, ki la saphriang ki khubor ba ka kong Teilinia ka la don ka jingiapynbeit bad u bah Hamlet Dohling ba kan ia khun noh na ka seng PDF khnang ban khanglad ia u bah Ronnie ba un ioh jingjop.
Haba kylli ia kane ka la ong, “Haduh mynta nga dei ka MDC jong ka HSPDP, hynrei ha ka politik ngim lah ban tip ka lah ban mih ka jingkylla, haduh mynta ngam pat rai, ki paidbah nongkyrshan jong nga ruh kim pat ia ka rai ba ngan ia khun na ka Party aiu" ka la ong.
Ka kong Teilinia ka la iathuh ba kham mynshuwa, ka la don lang hapoh ka Sub Committee jong ka seng UDP bad HSPDP bad ha katei ka Sub Committee la ia pynbeit ba ka UDP kan ym pynieng kyrtong shuh khnang ban ailad ia ka HSPDP, “Nga ka dkhot jong katei ka komiti ruh ngam tip eiei, hynrei ka UDP ka la pynbna kyrtong pynban na Mylliem konstitwensi na ka bynta ka elekshon MDC 2019" ong ka kong Teilinia.
Haba kylli ka la ong “Nga ruh ngam tip, hynrei ka UDP ka la pyntikna lypa ba ngan ym ia leh shuh na ka HSPDP" ong ka kong Teilinia kaba dei ruh ka President jong ka HSPDP Women’s Wing ha kane ka jylla.
Ka kong Teilinia kam treh satia ban kren shai la kan ialeh biang ne-em na ka seng HSPDP ha ka elekshon ka ban sa wan, hynrei la ioh jingtip ruh ba ka la don ka jingtyrwa ia ka na ka seng PDF ba kan ia khun ha kane ka elekshon MDC ka ban wan.
Shillong: Ka jingialehkai semi phainal ha ka 1st division league ka East Jaintia Hills District Football Association hynnin la sakhi ia ka jingjop ka Khliehriat West YWSC bad ka Thangskai TSC.Kine kin iaknieh ia ka nam lahduh jong ka 1st Division league.
Ka Khliehriat West kala pynliem pyrshah iaka Pohmission Sutnga SC lyngba ka jingiashut bol ne tie-Breaker namar ba ki la iakhaid hapdeng madan.
Ha kawei pat ka jingialehkai ka Mookhaialong SC ka la shah pynliem ha ka Thangskai TSC da ka jingiashut bol hi hadien ba ki khlem lah ban iathep kol ha ka jingiakhun ha madan.
Da kane kala pynlong ia ka Khliehriat West bad Thangskai ba kin iakhun iaka nam lahduh ha ka 1st division.
Ha ka aiom ba bud, kine ki ar tylli kila ioh lad ban buh ka jaka ialade haka Super Division.
Ha kane ka sngi, la sakhi iaka jingialehkai sdang ka league ki met iaw ba 35 snem shajrong.
Ha kane ka sngi, ka Kairang ka la iakhun ia ka Moopala SC bad ha ka jingiakhun ka Kairang SC kala jop da 2-0 ia ka Moopala.
Nongstoiñ: Ka jingialehkai ka ban long mynta ka sngi ha ka lympung Rani Motor’s Knock out Football Tournamement 2018 bala pyniaid da ka Laitkseh Sport Club (LSC), kan long ha pdeng ka Markasa SC pyrshah ia ka Sawmer SC.Ka jingiakhun ka ban long ha pdeng kitei ki ar tylli ki kynhun kan sdang ha kapor 2:00 PM ha ka madan Mawkynjoin Laitkseh, ka kynhun jong ka Markasa SC kadei kaba ka thaiñ West Khasi Hills katba ka Sawmer SC kadei ka kynhun ialehkai kaba na East Khasi Hills District.
Kumta na ka liang jong ka LSC ka khot ka wer ia ki paid riew ieid phutbol jong ka thaiñ ba kin wan ban sakhi ia katei ka jingialehkai ka ban long ha pdeng kitei ki ar kynhun bad lah ruh ban ong ba ka jingialehkai khlem pep kan long kaba itynnad bha.
Shillong:: Kum ka dak ka jingpynjur ia ka jingiakhih bad ka jingpyni ia ka jingiatylli jong ki , mynta ka sngi ki ASHA jong ka Block Mawshynrut ki la pynlong ka jingiakhih bad ka jingialang paidbah  ha Riangdo ban pynpaw ia ka jingdawa jong ki ba kin ioh ia ka hok kaba ki dei ban ioh.
La wan ban sakhi ia katei ka jingiakhih da ki nongialam jong ka seng ki nongtrei ASHA ba kynthup ia ka kong Soni Kharjana ha ryngkat ki nongialam shnong ka Riangdo.
Lah ban pynkynmaw ba katei ka jingiakhih ki ASHA ka dei na ka jingbym ioh ia ka pisa ASHA Benefit Scheme naduh u 2014 haduh mynta.
Ka sorkar ka la pyllait tang 10% na kaba ki dei ban ioh kaba sahkut sa 90%.
Nalor ka ABS sa ka Meghalaya Maternity Benefit Scheme ( MS) ki ASHA ki khlem pat ioh eiei bad kawei pat ka jingdawa ka long ba ka sorkar jylla ka dei ban ai ka jingtyrwa sha ka sorkar pdeng ban pyni ia ka  bhah ba ka sorkar jylla ka dei ban siew ( State Share).
“Ngi dang pan tang ka Proposal ym dei ba ngi ong ban siew noh" ong ka kong Sorilang Marboh President ka Meghalaya ASHA Union kumjuh ruh ka Adviser ka kong Soni Kharjana.
Ki nongialam jong ki ASHA ki la leit ban pynskhem bad sakhi lang ban pynjur ia ka jingiakhih ki ASHA baroh.
U Salahuddin Ahmed, uba dei u nongialam jong ka seng BNP, na Bangladesh, ula lait na ka jingshah pyn ngat kyndon ha ka Kashari mynta ka sngi.
U Ahmed, ula wan poi sha Shillong, khlem ki kot ki sla kiba biang, ha U Jymmang 2015 bad hadien kata, ula shah kem, hynrei, ula lait noh, na kano kano ka jingshah teh kyndon ha ka kashari jong U  Judicial magistrate (first class) mynta ka sngi.
Hadien ba ula don ha ka nongbah Shillong, naduh u snem 2015, kumta ka kashari, ka la ailad ia U Ahmed, ba un leit phai noh sha la ka jong ka Ri.
U Ahmed, u dei u myntri sorkar, ha ka por jong ka sorkar ka Khaleda Zia, ha ki snem 2001-06 bad ula shah kem ha ka 1tarik Jymmang 2015 na Golflink.
U Ahmed, u kynnoh ba ki don ki briew, kiba riam paidbah, ki la rahbor ia u, ha ka 10tarik Lber 2015 na iing jongu.
U Ahmed, u dei u nongkren jong ka seng BNP, ha shwa ba un jah rngai noh, na ka iing sah jongu ha Dhaka.
Shillong:Dangshen ka shnong Barato ka la rai ban pynkhie biang ia ka Iew Barato kaba don ha ki thain khappud West Jaintia Hill District.
Haba iakren bad u bah Currentis Rabon, u la iathuh ba na ka liang jongu u ieng na ka bynta u paidbah kiba duk khamtam ki jingeh ki paidbah khamtam ki nongrep ngan iatirelang ryngkat bad ki paidbah khnang ban ia kyntiew biang ia kane ka iew kaba la rim la jah.
U la iathuh ba mynta la palat 30 snem ym don iew shuh, hynrei ha ka por kaba mynshuwa ka long ka iew kaba heh bha.
U la iathuh ba ka jingbym biang ka surok ka dei kawei na ki daw ba la pyntroin ia kane ka iew bad na ka liang jongu u kyrpad ia ka sorkar ba kan peit lem ia ka surok khnang ba yn lah ban pynkiew ia kane ka iew kaba la rim la jah.
Shuh shuh u la kyntu ruh ia ka sorkar ba kan pynbeit noh kham kloi Ia u pud u sam namar ki nongrep kim don satia ha ka jingshongsuk shong shngain hakatei ka jaka.
Ka Shillong Lajong FC kan iakhun ia ka Aizawl FC ha kane ka sngi u Blei ha JN Stadium, Shillong por 5baje janmiet.
Kane ka jingialehkai kan dei kaba sdang jong kine ki ar tylli ki kynhun na kane ka dong mihngi ha kane ka aiom ialehkai ka I-League 2018/19.
Ka jingdie ia ki tiket kan sdang naduh lashai ka sngi Saitjain bad lah ban thied na The Mobile Centre Khyndai Lad bad na SSA counter ha madan Polo.
Ka dor jong ki tiket ki long VIP (West) – Rs 500, D1 Covered Gallery (West) – Rs 100, D2 Covered Gallery (West) – Rs 100, D3 Covered Gallery (East) – Rs 50, D4 Covered Gallery (East) – Rs 50, E1 Covered Gallery (East)- Rs 70 bad C (Open gallery east) – Rs 30.
Ka  Aizawl kan mih na nongbah Aizawl ha ka sngi u Blei bad kin poi ha kajuh ka sngi ha Shillong.
Ha ka jingiakhun kaba la dep mynshem snem ha Shillong, ka Lajong ka la jop da 2-1 ia ka Aizawl.
Ka Lajong ka la pynkhreh bha ban iakhun ia kane ka kynhun na para thain dong mihngi ka ri.
Ha kane ka aiom ialehkai ka 2018/19 i-league, ka Lajong kan sei ia ki nongialehkai kiba na kane ka ri bad kiba bun ki dei na kane ka dong mihngi bad kam don satia ki nongialehkai nabar ri.
Ki nongialehkai ka Lajong ki long 10 ngut na Meghalaya ba kynthup ia u Kynsailang Khongsit, Allen Lyngdoh Nongbri, Aiban Dohling, Habymmutshuh Nongrum, Kenstar Kharshong, Hardycliff Nongbri, Phrangki Buam, Freestar Kharbangar, Samuel Lyngdoh Kynshi bad u Sheen Sohktung.
Ar ngut na Sikkim ba kynthup ia u Phurba Lachenpa bad u Novin Gurung katba lai ngut na Mizoram ba kynthup ia u Samuel Lalmuanpuia, F.
