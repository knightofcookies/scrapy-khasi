Ïa ka jingïalang ha kane ka sngi la pynïaid da u Dr.B.K.Mawthoh, District Animal Husbandry & Veterinary Officer, South West Khasi Hills District ,La ioh ruh ia ka jingkren lyngkot na u Myntri jong ka Shnong Pyndenmawthawïang, u bah Homly Lyngdoh bad ka jingkren khublei na u Dr.W.Lyting, Animal Husbandry & Veterinary Officer, South West Khasi Hills District.
La pynshit pynshngaiñ ïa kane ka prokram da ka jingrwai na u bah Moris Lyngdoh Marshillong.
Nongstoiñ, Nohprah 15: Katba nang mih ki sngi ka United Democratic Party ha Nongstoiñ constituency ka la nang kiew sted, haman la ki jaka da ka jingwan pynïasoh jong ki paitbah ban ai jingkyrshan ïa u kyrtong jong ka party ha ka elekshon ban wan.
Dang ha ka sngi balang ka 14 tarik Nohprah ki nongïalam ka UDP Nongstoiñ circle ki la hiar sha ki lai tylli ki shnong kata ha Marngor, Laitkseh bad Phyllut ban pynskhem ïa ki nongkitkam bad ki dkhot kiba dei na kiwei ki party, ba kynthup ïa ka NPP, Congress, HSPDP bad PDF kiba la wan ban pynïasoh noh sha ka UDP.Ïa kam jingpynskhem ïa ki nongkitkam bad ki dkhot ha ka shnong Marngor, la pynlong ha ka por 2 baje nohphai sngi hakhmat ka Marngor Upper Primary School bad ha ka juh ka por la pynlong ruh ïa ka Pre Christmas Football friendly Match.
Ha katei ka jingïalang kaba la pynïaid da u bah Sherphulman Sohshang, ha kaba la ïadon ryngkat da ki rangbah shnong, ki longkmie, ki samla bad ki paitbah nongshong shnong.
Nalor kata shuwa ban sdang ïa ka jingïalang la pyndeng ïa ki muffler jong ka party da u bah Polestar Nongsiej kyrtong ka party sha baroh ki nongkitkam bad ki dkhot jong ka Parents body,Women Wing bad Youth wing.
U bah Polestar Nongsiej haba kren ha katei ka jingïalang pynskhem ïa ki nongkitkam, u la ong ba um shym poi pyrkhat ba ki paitbah kin kit khia ban wan sha katei ka jingialang, namar u dang dei u ba dang shu mih pyrthei nyngkong ban ïaleh elekshon.
Hynrei ka jingwan jong ki paitbah ka pynpaw ba ki kwah ïa ka jingkylla bad ki kwah ruh ban jied da u nongmikhmat u ba dang thymmai.
U la ai mynsiem ïa ki samla pule ba ha kane ka juk ba mynta, kiba la nang la stad kim dei ban ap khmih lynti tang ïa ki kam sorkar, hynrei ki dei ban trei shitom da kaba ïeng ha la ki jong ki kjat da kaba trei shitom, khnang ba kin ym ngop ha ki kam sniew.
U la ai nuksa ruh ba kumba long mynta ka jingdon jong ka Donbosco Technical School ha Nogstoiñ, ka dei ka lad kaba bha tam ïa ki samla ban leit pyntbit, khnang ba kin lah nan kyntiew ïa ka kamai kajih ka ïoh ka kot wat la ka jingïoh kamai ka long kaba rit ruh.
Ha shnong Phyllut la pynlong ïa ka jingïalang pynskhem ïa ki nongkitkam ha kaba baroh ki nongshong shnong ki rangbah, ki longkmie bad ki samla ki la ïapoi bad ki la pynrung kyrteng ïalade sha ka UDP.Ki nongialam ka party ki la ong ba haba kheiñ ïa kiba wan rung sha ka UDP na katei ka shnong ka la kot sha ka 75%, namar ba ki nongkyrshan jong ka NPP, Congress HSPDP bad PDF ki la wan lut sha ka UDP.Ki la ong ruh ba ka jingwan rung jong ki nongkyrshan na kiwei ki party, ka la pynkyndeh mynsiem ïa kiwei pat ki nongshong shnong ha katei ka thaiñ bad ym don jingartatien ba kin sa wan ban pynïasoh sha ka UDP ha ki sngi ban wan.
Ha shnong Laitkseh ruh da ki spah ngut ki paitbah naduh ki rangbah, ki longkmie bad ki samla ki la wan ban pynïsoh sha ka UDP bad la pynskhem ïa ki nongkitkam bad ki dkhot ba pura jong ka party ha katei ka shnong.
Nongstoiñ, Nohprah 15: Ka jingïakhih da kaba jai jai ban dawa jylla ban ïoh ïa ki jylla ba thymmai jong ka National Federation of New State (NFNS) kaba ïalam da u Professor Munish Tamang, kaba kynthup ïa ki shiphew tylli ki jylla ka thaiñ shatei lam mihngi, kaba la sdang ha ka sngi balang ka 14 tarik Nohprah ha madan Janatarmantar ha Nongbah Delhi, ka la kut noh mynta ka sngi palei ka 15 tarik Nohprah.
Katei ka jingïkhih ka la sdang ha ka por shiphew baje mynstep haduh saw baje janmiet bad mynta ka sngi palei ruh ka la sdang biang ha ka por shiphew baje mynstep.
Ha ka sngi ba pynkut ïa ka jingïakhih, la ïoh ïa ka jingkren na u Professor Munish Tamang president ka NFNS, u bah Nickman Marak Chairman ka Garo State Movement Committee bad u bah K.P.Pangñiang president ka HSPDP.Mar shu kut ka jingkren, baroh ki nongïalam ki la ïapyrta jam “No Khasi Jaintia Sate No Rest".
Hadien ka jingpyrta jam bunsien bun wat bad katba ki longkmie jong kiwei pat ki jylla kiba don lang kum ki dkhot ha ka NFNS ki dang ïa kyrkait bad pyrta, ka kynhun jong ki nongïalam jong ka HSPDP bad ka Garo National Council ki nang pynsawa ïa ka sur jong ka jingrwai ieit ri, “Ri Khasi Ri Khasi nga ieit ïa pha".
Hadien ba la pynkut ïa ka jingïakhih baroh dkhot ki la ïatai sani bha bad da kawei ka sur ki la rai ba katba ka sorkar India kam pat pynurlong ïa ki jingdawa kin ym sangeh ban ïakhih na ka por sha ka por.
Ki la rai ruh ba wat lada wan kano kano ka sorkar la ha Delhi ne ha ki jylla jong ki, kin ïai pynsgew.
U Professor Munish Tamang u la ong ba katba ym pat ïoh ïa kitei ki jingdawa, un ïai trei shitom ban un nang pynsngew-thuh shuh shuh sha ka sorkar India ba ka dei ban pynurlong, namar ka por ka dla ei hok ba kin ïoh ïa ki jylla da kaba pynshong nongrim ha ka ktien ka thylliej bad ka kyrteng jong ki jaitbynriew.
U bah Nickman Marak Chairman ka Garo State Movement Committee (GSMC), u la ong ba ka GNC bad ka HSPDP kin dang ïai ïakynduh man ka por, na ka bynta ban ïapyrkhat halor katei ka jingkwah ban phiah noh ïa ka Meghalaya ha ki ar tylli ki jylla ba thymmai, na ka bynta ba ka pateng ban wan jong ki khun ki ksiew kan kiew sted ha baroh ki liang.
Khliehriat nohprah 15: Ki paidbah jong ka elaka Sutnga hapoh ka jinglam khmat ka Environment Coordination Committee, mynta ka sngi ki la ia mih ban ïa ïaid paidbah ha ryngkat ki jingthoh pyrshah coke bad jingpyrta pyrshah ïa ki karkhana coke ki la ïaid naduh Shi Kilo shaduh ophis u Deputy Commissioner sha Khliehriat, la sakhi ba ki la ïa don da ki spah ngut ki paidbah kynthup ki kynthei, ki shynrang kiba la ïa wan ban ïa shim bynta ha kane ka jingïaid paidbah.
Ki jingthoh ba la thoh ha ki baner ki pynpaw ïa ka jingpangnud ki paidbah namar ka jingjot jingjulor ka mei mariang, ka jingbym don shuh ka lyer kaba khuid, ka um kaba khuid, ki jingkren pyrshah ïa ka jingleh bym salia ka tnat Meghalaya State Pollution Control Board bad kawei na ki jingthoh ka ong “Ka jingleh kyllut jong ki briew thrang spah ka long ka jingpynjot ïa ka jingim jong kiba bun ki mynsiem, sangeh noh mardor ïa ka jingthom bor ïa ka mei mariang kaba ngi im na ka"Haba kren ha ka jingïalang hakhmat u Deputy Commissioner, u Adviser jong ka ECC, u bah Reading War, u la ong ba ha ka jingshisha ka iingbishar High Court ka la dep bthah ba dei ban pynduh pyndam noh ïa ki coke bad ai por haduh ka 8 tarik u naiwieng hynrei khlem leh eiei ruh halor kane bad kane ka paw ba ka sorkar ka kheiñ ïa ki briew kum ki mrad, kumta ka ïingbishar ka la ai por biang haduh ka 22 tarik u nohprah, halor kane u la ong bad dawa na u Deputy Commissioner ba ha katei ka sngi ka 22 tarik u nohprah u dei ban pynmih da ka hukum bad pyntreikam ïa ka 144 CrPC ban hukum ïa ki karkhana coke ba ki dei ban khang lut bad lada ym lah ban leh ïa kane ki paidbah kin shim ïa kawei pat ka lynti bad kin leit ban leh hi ïa kaba donkam ban leh.
U bah Reading u la ong shuh shuh ba ki lai tylli kiba la ai kyrpang u Blei, ka lyer ka um bad ka khyndew ki la shah ktah ha ki karkhana coke, kumba long mynta ïa ka um hap ban shu thied, ka khyndew ym long shuh ban thung jingthung bad lada ki heh spah ki shim noh sa ïa ka lyer nangno ngin ioh lyer ban ring mynsiem “Lada ngim ïada mynta, ki khun ki ksiew kin sa wan ban bynthiew ïa ngi ha lum jingtep, ki don haduh 48 tylli ki coke hapoh ka elaka sutnga bad ki don kiba ong ïa nga ba lada treikam tang khat san tylli ki coke ruh kata kin sa pyniap ïa ngi bad lada ngim shim ïa ka synjam kaba tyngeh tang hadien ar phew snem ngim lah shuh ban im ban ring mynsiem" u la ong ruh ba don ruh ki briew kiba na bar jylla kum na Rajasthan, na Assam bad na kiwei kiwei ki jylla kiba wan ban kyntur shane bad pynshlur ban ioh ban trei coke ha kaba la shu kam trai bad pyn shah kyrteng da ki heh spah kiba dei ki trai jylla, u la pynpaw ruh ka jingsngew khia halor ka jingbym kren eiei u bah Kyrmen Shylla ha kaba ïadei bad ki karkhana coke, kumjuh ruh ka jinga ïakynduh bad u conrad sangma kumjuh ruh bad u Prestone Tyngsong kam poi shaei shaei ruh.
Ha kaba ïadei bad ka jingdaiñ kuna ïa ki 34 tylli ki coke, ka ECC ka dawa ba ka pisa ka dei ban leit sha kito ki jaka bad ki shnong ba shah ktah, ym dei ban leit sha Garo, u la ong ruh ba ka East Jaiñtia Hills District ka dei kaba shah ibeiñ haduh katta katta ba lada u Conrad Sangma u nud ban ong ba ka Meghalaya ka don ka mariang kaba khuid, kata ka mut ba ka East Jaiñtia Hills kam dei shuh ha Meghalaya.
Ha kaba ïadei bad ki coke kiba dang don mynta, u bah Reading u ong ba u nud ban ong ba ki pulit kin nym nud ban leit ban khang ïa kitei ki coke khamtam kiba don ha Umtyra, ha Nongsning namar la dep kam trai bad pynshah kyrteng da ki heh spah kiba shu pynbiej ïa ki paidbah “Kine ki coke kin sa pyniap ïa ngi, ki trai coke kiba long kum ki suri kum snieh langbrot, lada ki don ma ki ha ka bor tang katta la kut, kane ka dei ka jingïaleh kaba shyrkhei bha, ka thma kaba da ki kot ki sla da ki jingthoh jingtar, ngi ai nguh ïa u Blei pat ba ki don ki nongiarap kiba ïarap ïa ngi ka ECC ha kaba u Blei u phah ïa ki nongiarap" ong u bah War.
Ha kajuh ka por, u kyntu jur ïa ki Waheh Shnong bad ki bor shnong ba ki dei ban long kiba stad ba kim dei ban ai syrnot NOC lada pan NOC biang ki trai Coke lada ki donkam ban pynkynriah jaka shawei bad ong ba “Yn dei ban ai NOC bad ym dei ban don Coke"Haba kren sha ki paidbah, u Deputy Commissioner ka East Jaiñtia Hills District, u Abhilash Banarwal, IAS u la ong ba u sngewthuh ïa ka jingeh jong ki paidbah, u la kyrpad ba kin sngewbha ban iaishah namar na ka liang jong u um pat lah ban ong ei ei ruh namar kane ka kam ka dang don mynta ha ka ïingbishar bad ba kin sngewbha ban ap haduh ka 22 tarik u nohprah ha kaba yn ïa pynbeit ïa kane ka kam, ha kaba un sa ïakren ruh bad ka tnat MSPCB bad kiwei kiwei ki tnat, u la iathuh ruh ba na ka liang jong u u shait leit ban jrip sha Umtyra, sha Nongsning ha ka por ba ka jur ka jingpynmih tdem bad ong ruh ba na ka liang ki bor district kin shim khia ban ïada ïa ki paidbah ban lait na ka pang ka shitom.
U Waheh Shnong Narwan, u bah Lamsuk Langstang, u la pynpaw ka jingsngew khia halor ka jingshah ktah ki jingthung jingtep hapoh shnong kaba na ka daw ka jingwan beh ka tdem na ki karkhana coke kiba don hajan shnong bad ong ba u soh ñiamtra uba na shnong Narwan hap ban sait shwa ba ki nongrep kin leit die sha ïew namar ba ki soh ki la sop lut da ka rong ïong kaba wan na ki coke,kumjuh ruh u la ïathuh ba ka um slap ruh kam long shuh ban pyndonkam, wat lada sait khmat ruh ka wan beit ka jingsma dewïong na ka um slap na ka daw ka jingjakhlia ki tnum iïng, ha ryngkat lang bad ka ECC, u bah Lamsuk u la kyntu ïa ka sorkar ba ka dei ban khang dam noh ïa ki karkhana coke bad ban shim khia ïa kane namar kane ka dei ka iap ka im jong ki paidbah nongshong shnong.
Ïa ka jingialang la pynïaid da u President jong ka ECC u bah Never Lamurong.
Nongpoh, Nohprah 15: Ki nongïalam ka KSU mynta ka sngi kila leit ban ïakynduh syndon ïa u Deputy Commissioner ka Ri-Bhoi District u Arpit Upadhyay halor ka jingbteng jong ka Assam ban pynibor haka shnong Umsaw Lum Dorbar jong ka thaiñ Block II ban ujor halor ka jingker sainar jubor ka Assam ha katei ka shnong da ka tnad Forest jong ka Assam bad dawa ruh naka sorkar ba ka dei ban shimkhia mardor shuwa ban jia kiei kiei namar kum ka seng kam kwah shuh ba ki paidbah kin dang kylla langkñia kumba jia ha Mukroh, kumba ki pulit Assam ki dang thwet ïaki paidbah bad nongïalam shnong haduh mynta.
Ha katei ka jingleit kynduh ïa u Deputy Commissioner ka Ri-Bhoi haka jinglam khmat da u Bah Ferdinald Kharkamni President ka KSU North Khasi Hills District, u Samla Banjop Maring Presiden ka Eastern Border Area bad kiwei ki nongïalam kila kren shai sha u DC ba u dei ban shimkhia ïa katei ka kam ba ki paidbah ha katei ka shnong kin nym shong syier.
Haba kren sha ki lad pathai khubor hadien ka jingïakynduh ïa u DC, u Bah Ferdynald K Kharkamni, u la pynpaw ïa ka jingsngewkhia kaba jur ba naduh ba la jia ka jingjia ha ka shnong Umsaw Lumdorbar mynta kumba 2 taiew eiei namar ba kam shym la don kano kano ka jingshimkhia na ki bor pynïaid district bad ka sorkar ban leh eiei halor katei ka jingjia bad kane ka la nang buh hapdeng ka jingshongsyier ïa ki paidbah nongshong shnong ha katei ka shnong.
U la ïathuh ruh, ba dei hadien ba ki nongïalam ka seng ki la leit sha ka shnong Umsaw Lumdorbar ba ki la lap shisha ba ki bor ka Assam lyngba ka tnad Forest ka la leh donbor da kaba wan kam jubor khlaw ha katei ka shnong bad leit ban ker sainar jubor wat hapdeng ka jingpyrshah jong ki paidbah nongshong shnong kiba la buh ruh ka jingujor ha Mawlasnai Police Outpost, hynrei khlem kano kano ka jingpatiaw ka tnad Forest jong ka Assam kila leit ban ker kynroh syndon kaba la pynlong ïaki paidbah ban bitar bad pynpra syndon ïa katei ka jingker jong ka Assam.
U la ïathuh ruh ba u snem 2005 naka liang ka tnad Forest jong ka Assam kila leit ruh ban thang ïa kumba 32 tylli ki longiing jong ki khasi ha katei ka shnong, hynrei mynta ka Assam kala sdang ban pynibor biang da kaba ker syndon da ki jingker ha katei ka shnong ba hadien ka jingpynpra jong ki paidbah naka liang ki pulit ka Assam kila pyrshang ban thwet bad ban kem naphang kaba la buh ïaki paidbah hapdeng ka jingsyier kaba khraw bad kumba kadei ka por ot bad por lum ïa u kba bad ki mar rep jong ki, hynrei ki paidbah kim nud shuh ban mih namar ka jingthwet ki pulit Assam kaba lah ban buh jingma ïaki.
U la ong ba halor ka jingker ka Assam haka shnong Umsaw Lumdorbar ka sorkar jylla kala dei ban phah kem ïakiba donkti ha katei ka kam, wat hapdeng ba ki 2 jylla ki dang don hapdeng ka jingpynbeit pud namar ka Assam ka ju pyni bor naka por shaka por bad pynkheiñ ïaki soskular jong ka jingpynbeit pud.
Jowai, Nohprah 15: Ka Meghalaya State Rural Livelihoods Society (MSRLS) lyngba ka ophis District Mission Management Unit (DMMU) West Jaiñtia Hills mynta ka sngi kala pynlong ïa ka prokram ba shisngi kaba la tip kum ka “SHG Meet cum credit Camp" ha Dorkar Hall jong ka Shnong Ladthadlaboh, Jowai.
Kane ka prokram ka long kyrpang na ka bynta ki nongrep (SHG) kiba don hapoh ka West Jaiñtia Hills District bad ban pynsngewthuh ïa ki shaphang ki lad jingïarap kiba lah ban ïoh na ki Bank ha ryngkat ka Subsidy kaba rit, kine ki SHG ki lah ruh ban shim ïa ka pisa haduh 6 lak ne tam khlem donkam ban khuslai lada ki lah ban siew khyndiat khyndiat manla ki por.
Ha kane ka sngi na ka liang ka ophis lyngba ka jingïarap jong ki Bank la lah ban ïarap pisa (Sanction Letter) sha ki nongrep ka District hapoh ka Social Security Schemes kaba la kot haduh 8 klur tam ka pisa.
La sdang ïa ka prokram da ki kyntien pdiang na u bah R.Shadap DMM WJH ha ka jingdonlang u kongsan u P.K Boro, PD DRDA & Nodal Officer DMMU WJH, u bah R.Lyngdoh Regional Manager MRB, bah R.Kynta, COO MSRLS, u bah G.Kharlukhi AGM NABARD, WJH, ki Manager jong ki Bank bad ki nongrep na ki SHG kiba don haduh 670 ngut kiba la wan poi sha kane ka jingïalang.
Na ka liang u P.K Boro kum u kongsan ula aiti ruh ïa Cheque sha ka Meghalaya Rural Bank (MRB) ban sanction pisa sha ki nongrep SHG ka District kiba don 691 tylli kaba la kot sha ka T.7,39,40,000/- tyngka, sha ka MCAB na ka bynta ki 100 tylli ki SHG Application kaba kot 1 klur tyngka bad sha ka Canara ïa ki 3 tylli kaba kot 2,50,000/-.
U Bah G.Kharlukhi AGM NABARD, WJH haba kren ula pynsngew kane ka prokram kan ïarap kyrpang eh ïa ki longkmie kiba wan na ki kynhun SHG, ula batai ruh shaphang ki loan na ki Bank ba ki SHG ki lah ban ïoh khnang ban pynkiew shuh shuh ïa ka kamai kajih.
Ula kyntu ruh ïa ki nongrep ba kin ïatreilang bad ka sorkar khnang ba yn lah ban pynkiew ïa ka roi ka par ha ka kam rep kam riang ha ki thaiñ nyngkyndong.
Ula ong ba ka ophis kala pyrshang ban wanrah ïa ka pisa shapoh ka jylla lyngba ki Bank ban pynpoi sha ki nongrep.
U bah R.Lyngdoh Regional Manager MRB ula pynsngew ba ka jongpyntreikam ïa ka National Rural Livelihood Mission (NRLM) Skim kala kynjoh sha ka 2861 ngut ki longkmie kaba la kot sha ka 89 klur tyngka katkum ka jingkheiñ ha ka snem 2021-22, ula pynsngew ba ka MRB kala ïoh ïa ka khusnam National Award ha ka jingïadei kam bad ki nongrep SHG ha u snem 2021-2022.
Ula pyntip tang hapoh ka West Jaiñtia Hills la dep Sanction pisa ïa ki 700 tam ki Application bad ka pisa ka la kot sha ka 7 klur tam.
Ula ong kiba bun kiba apply loan ka long tang hapoh shilak tyngka hynrei katkum ka jingmang lah ban apply haduh 6 lak bad kane ka long kaba suk ban sanction pisa na ka bynta san snem.
Katba u bah R.Kynta, COO MSRLS ula pynsngew haba sdang ïa ka National Rural Livelihood Mission (NRLM) hapoh ka jylla ki don tang kumba 128 tylli ki SHG kaba sngewkmen mynta ka la poi sha ka 44 hajar tylli ki SHG ha ka jylla bad haduh 4 lak 40 hajar ki longkmie kiba don bynta lang kane ka la urlong lyngba ka jingïarap lang jong ki Bank bad kiwei de.
“Ka thong jong ka NRLM ka long ban seng ïa ki SHG bad iwei pa iwei na ki longkmie na ka longïing ki dei ban long member ha ki SHG, kumba long mynta 95 present ki longkmie kila long kiba shim bynta hapoh ki SHG, ha kaba ïadei bad ki Village Origination (VO) kila don haduh 5200 tylli hapoh ka jylla kine kila don ha manla ki shnong bad mynta ka sorkar ka thong ban seng sa ka Cluster Level Forum (CLF) ban kham pynsuk shuh shuh ïa ki nongrep ban ai jingtip shaphang ki skim jong ka sorkar jylla".
“Haba seng ïa kine ki lai tylli ki bynta ka SHG, VO bad CLF" u bah Kynta u ong ka sorkar ka lah ban ai jingïarap lyngba ki Fund bapher bapher kiba wan tang shisien, nalor kata ki kyntu ban leit mih sha ki Bank bad ban shim ïa ki ram, ula ong ruh ba kane ka ophis kala pyrshang ban wanrah ïa ka jingkylla naduh ka koit ka khiat bad ka jingïadei ha imlang ka sahlang.
Haba ai jingkren na ka liang u P.K Boro kum u kongsan u ai ka jingïaroh ïa ki SHG hapoh ka District kiba la nang ïai kiew katba nang mih ki sngi, ha ka juh ka por u kyntu ïa ki nongrep SHG hapoh ka District ba kin pynleit jingmut da kaba trei shitom ïa ka kam haduh ban da lah ban ai kam na ka bynta kiwei de (entrepreneur).
“Kum ka kynhun ka dei ban peit bniah ne don ka (plant) ïa ka rukom pynlut pynsep katkum ka jingdonkam, ula ai nuksa ba ka West Jaiñtia kala long kaba la pawnam bha mynta ha ka kam rep da ka jingpynmih ïa ki Shynrai Lakadong ula ban nam kylleng ka pyrthei bad kumjuh na ka jingshna khiew khyndew kaba pynmih na ka shnong Larnai.
U kyrmen lyngba ki SHG kan jylla kan dang kiew shuh shuh ha baroh ki liang.
Ha kane ka sngi la pynphuh pynphieng shuh shuh da ki jingrwai na ka kynhun Moodymmai VO bad ka jingshad tynrai na ka kynhun Wyrcha VO.Nongpoh, Nohprah 15: U heh pulit jong ka jylla Meghalaya u Dr.LR Bishnoi DGP, mynta ka sngi u la leit ban jurip hi dalade ïaka shnong Umsaw Lumdorbar haka thaiñ Block II ban wad bñiah ïaka jingshisha halor ka jingwan ker sainar jong ka Assam ha katei ka shnong kaba ki paidbah da ka jingbitar kila pynpra noh ïa katei ka jingker bad kumba la ioh jingtip ruh ba ki pulit Assam ki dang bteng ban thwet ïakiba donkti pynpra.
Katkum ka jingtip bala ioh lum naka liang u Dr.LR Bishnoi u la leit ruh ban ïakynduh ïaki heh pulit jong ka Assam sha West Karbi Anglong naka bynta ban ïa mir jingmut ban pynneh ïaka shongsuk shongsaiñ ha katei ka thaiñ naduh u Inspector General (Law & Order) ka Assam u PK Bhuyan, u DIG (Central Range) ka Assam u Satyaraj Hajarika, u Deputy Commissioner ka West Karbi Anglong u Krishna Barua ha ka jingïadonlang u Superintendent of Police ka Ri-Bhoi u Giri Prasad, u SP ka WKA u Indranil Barua bad u DFO ka Hamren u R Engti bad kiwei kiwei.
Kine ki Heh Pulit kila ïashong ruh da ka jingïalang ha Beat Office ka Umjaknieh Forest Range kaba hap hapoh ka Baithalangso Police Station, West Karbi Anglong bad ha katei ka jingïalang la ban jur ruh halor ka jingdonkam ban pynneh ïaka suk ka saiñ jong ki paidbah ba shong ba sah ha katei ka thaiñ katba ka jingpynbeit pud ka dang ïaid hapdeng ka sorkar Meghalaya bad Assam, bad hadien katei naka liang u DGP bad kiwei ki heh pulit kila pynlong ruh ka jingkynduh lang bad ki nongïalam shnong jong ka Raid Nongtung ha Mawlasnai ban ïakren halor kumno ban pynneh ïaka shongsuk shongsaiñ ha katei ka thaiñ.
Shillong, Nohprah : U MLA ka Mawlai u Bah PT Sawkmie ha ka 12 tarik mynta u bnai u la plie ïa ka surok dewbilat ha Dong Pata, Block B (Lum jingtep) kaba u la mang 3 lak tyngka na ka skhim jong u ka Special Rural Works Programme (SRWP).
Ha kane ka juh ka sngi u MLA u la aiti ruh ïa ki tiar shet tiar tiew, ka duli bad miej na ka bynta ka dong Pata, Mawdatbaki, ba la aiti ha u rangbah dong bah W.R Narry, secretary dong bah Eric Kharkulia, ki longkmie ha ka jingdon ryngkat ki heh UDP Mawlai Circle bad kiwei kiwei.
U pyntip ba un sa ai ruh sa ar tyli ki top syntek na ka bynta ka dong.
Haba ai jingkren u Bah PT Sawkmie u la pynpaw ba ka jingleh politic jong ki katto katne kiba don ha bor ïa ki project hapoh ka thaiñ ka la pynduh nong shikatdei eh ïa ki paidbah nongshong shnong khamtam ha kaba ïa dei bad ki Project pynroi ban tap slep ha Mawlai Nongpdeng, Nonglum, Phudmuri bad ka surok ha Mawlai Umjaiur, kaba u briew ba don ha ka bor bad ki bym kwah ba u MLA un ïoh burom ki la pynsuki khnang ïa kine skhim pynroi, haduh ba da pynsangeh syndon kaba la pynduh nong jur ïa ki nongshong shnong kine ki saw shnong.
U MLA ha kane ka sngi u la kren ruh halor ka jingshah siat ïap ha Mukroh, watla ka sorkar ka la pdiang ban thung tohkit da CBI, hynrei haduh mynta ym pat thung ban pyntreikam ïa ka, i kumba ka sorkar ka la shu pynbiej ïa ki sengbhalang bad ïa ki paidbah, watla ka la jan dap lai taïew ei ei mynta ym pat ïohi eiei ba kin leh.
Ha kane ka sngi la ïoh ruh ka jingkren na u secretary dong u bah Eric Khakulia, uba la pynpaw ka jingsngewnguh ïa u MLA bad u la pynkynmaw ruh ha ki por ba la leit u MLA u la noh synñiang kumba 50 tylli ki street light, kiba la long ki jingkyrkhu bah ïa ka dong baroh kawei.
Ha kane ka sngi la ïoh ruh ka jingkren na u Bah Hubert Kharkongor, president, UDP Mawlai Circle, bah Wanseng Jyrwa, working president ka UDP Mawlai Circle, na u Bah W.L Narry, rangbah dong Pata bad kiwei kiwei.
Shillong, Nohprah : Ka Seng Hynñiewtrep Petroleum Workers’ Union (HPWU) hynne ka sngi ka phah ka jingsngewlem sha i kurim, ki khun bad ka longïing baroh kawei jong u Bah Alestar N.Diengdoh halor ka jingkhlad kyndit noh jong i.
Ka HPWU ka pynpaw ka jingkyndit kaba khraw halor ka jingkhlad noh jongu nongïalam ba radbah jong ka seng u bah AN Diengdoh, uba la khlad kyndit ha ka 14.12.2022 ha ïingsah jong u ha Mawlai Umjaiur.
Ka seng kum ha kane ka por kaba dum hynne ka 15 tarik u Nohprah ki la lum ïa ka jingïalang kaba kyrkieh ha ophis treikam jong ka ha ka jingdon ryngkat u bah G.R.I.Marshillong, Working President, u bah R.C.R Kharsyntiew, vice president, u bah Daniel Wahlang, General Secretary bad ki dkhot jong ka.
Ha kane ka sngi ki la kynmaw burom ïa u, uba la long u Legal Adviser jong ka HPWU naduh u snem 2001, ha u 2002 kum u General Secretary bad naduh u snem 2007 haduh mynta kum u President ka seng.
Ka seng ka buh ruh ïa ka jingduwai ba U Blei un don ryngkat bad ka longïing jong i ha kum kane ka por.
Ha kajuh ka por ka seng ka pyntip ruh ba ka jingleit ontep ïa i bah AN Diengdoh kan long ha ka 17.12.2022 ha ka por 1 baje nohphai sngi.
Shillong, Nohprah 14: U General Secretary jong ka National Peoples Party (NPP) East Khasi Hills District u Bah Gilbert Laloo bad ki nongbud ki la pynïasoh ïalade bad ka Meghlaya Pradesh Trinamool Congress ha ka sngi Palei.
Ïa u Bah Gilbert Laloo la pdiang burom da u State President ka Party u Bah Charles Pyngrope bad u State Vice President u Bah James Lyngdoh bad kiwei kiwei.
Shillong, Nohprah 15: U Myntri ba peit ïa ka tnat ka koit ka khiah jong ka sorkar jylla u James P K Sangma u la ai nam ïa ki ASHA halor ka jingkiew ki longkmie kiba jied ban kha khunlung ha ki jaka sumar ha kine ki ar snem kiba la leit bad kumjuh ka jinglah ban pynduna ïa ka jingkhlad ki khunlung ha ka por ba dang shu kha bad kum juh ki longkmie ba khlad ha ka por ba ki kha khunlung.
Haba kren ha ka ASHA Conference kaba la pyllong na bynta ki ASHA ka East Khasi Hills District bad ka Ri Bhoi District Khasi Hills District u la ong ba ha kine ki ar snem kiba la leit ka jingkiew ki longkmie kiba jied ban kha ha ki jaka sumar na ka 55 per cent sha ka 70 per cent bad kumjuh ka jinghiar ki longkmie bad ki khunlung ba khlad ha ka por ba kha da 30% ka dei beit namar ka jingtrei shitom ki ASHA ban pynsngewthuh ïa ki longkmie kiba armet ba ka long kaba shngaiñ ban kha ha ki jaka sumar ban ïa kaba kha ha ïing.
U la ong ruh ba na ka liang ka sorkar kan sa pyndap noh ïa ki 400 tylli ki post ba tylli jong ki Medical Officer ha kine ki khyndiat por ban wan bad ïathuh ruh ba ka sorkar kan plie thymmai ïa kumba 150 tylli ki Health Sub-center ban ai jingshakri ïa ki paidbah.
U Principal Secretary ka Health and Family Welfare u Sampath Kumar u la ïathuh ba ha ki snem 2005 ka jingdon ki khunlung kiba shim ïa ka tika ka long tang kumba 25% hynrei ha kane ka kynti ka jingdon kiba ïoh ïa ka tika ka la kynjoh sha ka 90% bad kane ka jingkynjoh ka jingdon kiba shim tika ruh ka dei ka jingdon ki ASHA ban pynsngewthuh bad ban trei shitom u la ong.
U la ong ruh ba ka jinghiar kiba ïoh ïa ka jingpang khie shoh rih ruh ka wei ka dei namar ka jingtrei shitom ki ASHA.Shillong, Nohprah 15 : Ka shimpor haduh 66 snem ïa ka skul Government LP ha Nongumlong kaba la ai ka jingshakri naduh ki snem 1956, ba kan ïoh ïa ka ïingskul kaba skhem bad kaba kham heh ïa kaba la tei ha ka jinglut kaba kot sha ka 37lak tyngka.
“Ki ong kane ka skul ka la sdang naduh u snem 1956, katba ïanga dang kha ha u snem 1975 kaba mut kane ka skul ka la tam bun bha ïa nga.
Hynrei balei pat naduh utei u snem ka neh sah kumjuh," ong u Myntri ka tnad C&RD ba dei ruh u MLA ka thaiñ hadien ba la dep ban plie ïa katei ka ïing skul kaba ar mala.
Nalorkata, u ong ruh ba naduh mar ïa jop ha u 2018 kumba u kular mardor u la lum jingtip ïa ka jingdon ki skul kiba la jot shaba palat.
U la ïathuh ruh ba bun na kitei ki skul jong ka sorkar kidei kiba la pei ka tnum, pra ka kynroh bad don ruh kiba la jot rathai baroh.
“Bun kiba ong ïanga ba ka jingtei ïa ki ïing skul ba bha kan ym ai vote satia, hynrei nga pat ngam patiaw ïa kita baroh namar nga pyrkhat na ka bynta ka lawei jong ki khun ki kti jong phi.
Ki bahaïing ha sem ki don la ka bynta, ki balang ruh ki don la la bynta, kumta nga ruh nga don la ka jong ka bynta na ka bynta ban kyntiew ïa ka pule puthi ha ka thaiñ," u la ong.
Shuh shuh u la ong, “Kumta ha ka kylla kaba nyngkong, nga la ïoh ban mang haduh 3.83 klur tyngka ban shna ïa ki ïing skul kiba thymmai kum kine ha kylleng ka Mylliem constituency.
"Da kaba pynpaw ïa ka jingkmen ba ïa katei ka ïing skul la lah ban pyndep tang ha ki 8 bnai, u MLA u la ong ruh ba naduh ba u jop bad naduh ba kyntiew kyrdan na ka UP sha ka Secondary u ju ïarap kumba 3lak tyngka kawei kawei ka skul ban ïarap siew tulop ïa ki nonghikai.
U la ai ruh ka jingïaroh ïa kito ki nonghikai kiba len ladade da kaba wan hikai ei ha ka por ba dang kyntiew kyrdan na ka Lower Primary shaneng.
Ha kane ka sngi la ïoh ruh ka jingkren na i Dr.Bahun L Tron, Associate Professor jong ka College of Teacher Education (PGT),ba ju wan hikai ei ha katei ka skul mynshwa, ka jingkren na i Kong M L Tron Headmistress bad nalor kiwei kiwei.
Na ka liang u MLA u la aiti ruh ïa ki kor computer na ka bynta ka jingdonkam jong katei ka skul.
Shwa kane, u Bah Hamlet u la ïathuh ba mynta u la pynkhreh ruh ban pynbiang ïa ka report card thik kumba leh ki nonghikai.
Tangba u ong pat ba ka report card ba u pynbiang kadei ban kdew lut kiei ki kam ba u trei la ka long haba iadei bad ki lynti syngkien, ka umbam umdih, ka koit ka khiah, ka pule puthi bad ruh ki lad jingkyrshan na ka bynta ki samla jong ka constituency.
Shillong, Nohprah, 15: Ka Federation of Khasi Jaiñtia & Garo People (FKJGP) ka la dawa ïa ka Sorkar Jylla ban ai jingïada mardor ïa ki paidbah nongshong shnong jong ka Umsaw-Lumdorbar, namar ka jingpyni bor jong ki Pulit Assam.
Kane ka jingdawa ka long hadien ba ki Pulit ka Jylla Assam ki la thwet ïa ki nongïalam shnong jong kane ka shnong ba don ha khappud bad ka Jylla Assam halor ka jingkynnoh ba ki dei kiba donkti ban pynpra ïa ki jingker sainar ha ka jaka jong ka tnad Forest ka Sorkar Assam ha kane ka shnong.
Ka Seng ka dawa ban ai jingïada mardor ïa ki nongïalam shnong bad ïa ki nongshong shnong ka Umsaw Lumdorbar ban lait na ki jingjia kumba jia ha Mukroh, ong u Senior Vice President ka FKJGP u Bah Elton C Warjri ha u kyrwoh ba la phah sha ki lad pathai khubor.
“Katkum ki jingtip ba la ïohlum, ka tnad Forest jong ka Sorkar Assam ka la kyntur pud jubor ha kane ka shnong bad kane ka dei ka kam kaba long be-aiñ namarba ka Lumdorbar ka dei ka shnong kaba dang hap hapoh ka jylla Meghalaya," u la ong.
Ka Seng ka pynrem jur ïa ka jingthwet jong ki Pulit ka Jylla Assam ïa ki nongïalam shnong bad dawa ruh ïa ka Sorkar Jylla ba kan pynsted noh shaid shaid ha ka jingïakren pynbeit pud bad ka Assam.
Shillong, Nohprah 15 : U MLA barim ka Mawsynram, Bah HM Shangpliang ha ka sngi Palei u la ong ba ka jingsam khaw ei da ka sorkar pdeng ba ïalam da ka BJP ha ka por ba wan ka khlam COVID ka la neh sah ha ka jingkynmaw jong ki nong Mawsynram kiba haduh mynta mynne ki dang khot beit da u khaw Modi.
Haba kren bad ki lad pathai khubor hadien ka jingïalang bad ki heh BJP, utei u MLA barim u la pynshai ruh ba ka daw kaba u mih noh na ka TMC bad poi sha ka BJP kadei halor ka nongrim bad ka sur jong u paidbah ba pynjop ïa u ha u 2018.
“Ki paidbah kim pdiang satia ïa ka TMC ha ka constituency jongnga watla nga pyrshang katno katno ruh ban pynsngewthuh.
Hynrei, ki la ai jingmut kylla ba ka khambha ban leit sha ka BJP, ka party kaba ïarap ïa u duk u suk ha nongkyndong.
Ki paidbah ha constituency jongnga ki sngewthuh haduh katno u Prime Minister Modi u la ïarap ïa ki ha ka por ba wan ka khlam Modi da kaba sam ei ïa u khaw ha man la ki longïing bad kumta haduh mynta ki khot beit u khaw Modi.
Dei ma ki hi ba wan kyrpad ïanga ba nga dei beit ban pynïasoh sha ka BJP," u la ong.
Kumban shu kdew hangne, u Bah Shangpliang uba jop na ka Congress ha u 2018 u la pynïasoh pat sha ka TMC ryngkat bad ki 12 ngut kiwei pat ki MLA ha ka jingïalam jong u Dr.Mukul Sangma.
Da kaba kam ba ka jingpynïasoh jong u sha ka BJP kadei beit ha kyrteng ki kam pynroi kiba bun ba ka constituency jong u ka donkam, da kaba ong ruh ba haduh mynta ki suork na ka PMGSY ki khlem poi lut sha ki shnong ba kyndong tam bad dei na kane ka daw u thrang ban pynpoi lut ïa ki lynti syngkien ha baroh ki nongkyndong ha kine ki san snem ban wan.
“Ngi kwah ruh ban wanrah ïa ki Medical bad Engineering Collge ha kaba ki samla ka jylla kin ïoh ïa ka lad ban pule doktor bad engineer ha ka jylla la jong ha ka jaka ba kin leit shabar jylla.
Ngi kwah ruh ban ai ïa ki ïing ki sem kiba biang na ka bynta ki duk ki suk bad ruh ka umbam umdih kaba paka namar haduh mynta ka JJM kam pat lah ban pynbiang lut," u la ong da kaba bynrap ba nalor kine donkam ruh ki skul sorkar kiba paka bad ruh ki jaka sumar kiba biang jong ka sorkar.
Nongstoin, Nohprah 15: Iwei I heprit I la duhei ia la ka jingim katba I dang ialehkai para khynnah ha la phyllaw iing mynta ka sngi ha ka por kumba 9 baje ei ei mynstep.
La ong ba itei I heprit I dei iba la tip kyrteng kum ka Lenisha Nongkhar 2 snem ka rta iba dei I khun Tasiana Nongkhar bad u bah Kardius Syiemlieh kiba shong ba sah ha ka shnong Siejlieh, Nongstoin West Khasi Hills District.
Katkum ka jinglum jingtip la ioh jingtip ba itei I heprit I la kum hap ha kawei ka thliew painkhana kaba dang tih thymmai bad kaba la dap da ka um hynrei ki nongtih ia katei ka thliew ki la tap bha da ki tin ban lait na ki jingmynsaw pynban mynne mynstep ki la leit biang ban bteng ka jingtih pyndep ia katei ka thliew bad ki la khlied noh ia ki tien pynban dei ha ka por katba ki dang leit dihsha shuwa ban bteng ia la ka kam kynsan kynsan la ioh jingtip b aka la jia katei ka jingjia kaba sngewsih katba ki dang don ha ka dukan.
Shillong: Ka sngi Hatmajai 13.12.2022 ka dei ka sngi ba sah kynmaw tam ha ka History jong ka shnong Barato ha kaba ka jingangnud jong ki paidbah jong ka thaiñ la lah ban pynurlong da kaba plie noh ïa ka Barato Police Outpost ha Barato kaba long ruh ka Headquarter jong ka Elaka Shilliang Myntang Doloiship.
Khyndiat, ka jingdawa ban pynïoh Outpost ha katei ka Shnong ka la sdang naduh ka 1 st July 1994 ha kaba ka seng Latympang Welfare Organisation (LWO) kaba don office hangne ha Shillong ka la leit delegation bad ai dorkhas sha u DGP barim jong ka Meghalaya, Shri DNS Srivastava.
Ka jingpynshongnia ha kata ka por ruh ka dei namar ki kynrum kynram kiba mih na ki jingïakajia pud bad ka Assam ha kaba ki nongpyntriem ki ïohlad ban riehtngen sha katei ka Jylla hadien ba ki la leh ïa ki kam sniew,ki kam tuh lute bad kiwei pat ki kam lehbor na kane ka Jylla.
Namar ka sorkar ha kato ka por ka leh bym suidñiew, katei ka seng hapoh ka jingïalam jong u (L) Prof.HW Sten ki la leit ban ïakynduh biang ïa u Bah Thrang Hok Rangad Home Minister ha ka 20 th August 2001 ban dawa ym tang ïa ka Outpost hynrei ban thung da ka Magisterial Inquiry hadien ka jingsiat dusmon ïa u Aikyrdan Shadap, u khynnah uba dang 15 snem ka rta ha ki riewthrangsnam kiba la shah khylliap thapniang jong ka Karbi National Volunteers (KNV) ha pynthorkba jong ki ha Umliar Wanpung ha ka 7.8.2001, ha ka por ba u dang leit synran ïa u kpa jong u sha katei ka pynthorkba.
Ha ka 22.02.2005,la ai Dorkhas biang sha u Dr.Donkupar Roy Chief Minister ha ka por ba u wan jngoh ïa katei ka shnong ban pynlongkam noh ïa katei ka Outpost ha Barato.
U General Secretary jong ka LWO u la ïathuh shuh shuh hadien ka jingïai buddien kaba khlem shongthait ïa ka kam na kawei ka shnat sha kawei pat, u Bah Peter S Dkhar DC barim jong ka Jaintia Hills ha ka 16 th October 2014 u la pyntyllun ïa kam ban pan jingshai naduh na u OC jong ka Nartiang Outpost ban ïoh ïa ka Crime rate, nangta sa u Bah A.R.Mawthoh DIG (Eastern Range) uba la phah ïa ka kaiphod sha ki bor ba kham halor ha ka 29 th May 2017 halor ka phang “Ban wanrah ïa ka jingtreikam ki Police kham jan sha ki paidbah" ha kaba u la kdew ruh ba donkam ban thaw thymmai haduh 18 tylli ki Police Stations bad ki Outpost, ha kaba ïa ka Barato la kdew shai kdar ha ka sl.
no.4.
Kumta ka Dorbar Shnong Barato ruh ban kham pynstet ïa ka kam, ka la shimkhia ban pynïoh jaka ha “Lum Tlep Ksaw" kaba heh haduh 4.06 Acres lane 1,78,640.00 Sq.
ft da ka jingai-kylluid mynsiem jong I (L) kong Profitable Dkhar bad kiba ha ïing hasem jong I ha ka 31.7.2017 lyngba ka Gift Deeds sha u R.Mathu IPS, S.P.West Jaintia Hills.
Ka jaka kaba don harud ka Pynthor bapyngngad bad ba ithiang marjan bad ka Office jong Veterinary Barato.
Ka number jong ki kam sniew naduh ka snem 1995 haduh 2015 ki long; Barato – 40 tylli, Mukroh – 39 Tylli, Saba -6tylli, Thangsning – 11 tylli &amp; Thangraiñ – 8tylli.
Hynrei haduh mynta lei te ka jingkiew ha ki kam sniew, kam pynïap briew bad kiwei kiwei ka la long haduh laishah sawshah ban ïa kaba mynshwa.
Nangta, ha ka 27.8.2019 ka Dorbarshnong ryngkat bad ki dkhot jong ka LWO ki la leit ban ïa kynduh biang ïa u James K.Sangma, Home Minister ha katei ka por bad ïa u Dr.D.D.Lapang Chief Adviser Government of Meghalaya ban kham pynkloi ïa ka kam plie Outpost.
Utei u Home Minister ryngkat ka jingsynranlang jong u Ma Nujorki Sungoh, Local MLA la ïoh ban ïatai ban ïathir sani bha da kaba sei ïa ka Map ha kamra treikam jong u ban pynshong nongrim ïa ka jaka ba kham biang.
Utei u Home Minister u la ong, ba ka Barato kan dei ka jaka babiang eh na kabynta ka Police Administration namar ba ka long ruh kum kata ka “Tactical Point" ym ha ka Flash Point ne ka jaka ïakynad.
Kan kham pynsuk ruh ïa kiwei pat ki shnong ba marjan ban wanujor lada don kino kino ki kam sniew hapoh katei ka thaiñ.
Hynrei, katei ka jingkular ka shu ïap la ïap noh namar ba u James Sangma u la shah knieh noh ïa ka Home Department.
Hynrei, ka Dorbarshnong bad ka LWO kim shym shong klikti, ha ka 6 th Nailar 2020, ki la leit ban ïa kynduh ïa u Bah Lahkmen Rymbui kum u Home Minister ba thymmai ban kham pynstet ïa katei ka kam.
U Ma Nujorki Sungoh ruh kum u MLA u la leh ïa la ka kamram ban ïatai hapoh Dorbar Assembly haduh 3 sien laiwat halor ka jingdonkam ba kyrkieh ban buh Outpost ha Barato.
Ym tang katta,ma u ruh u ïai buddien sha u Home Minister ter ter.
Ha u bnai October 2022,kitei ki bor shnong ki la leit ban ïakynduh biang ïa u Chief Minister Conrad Kongkal Sangma ban tip kaei ka rai jong ka sorkar jong u halor katei ka kam.
U Chief Minister ryngkat bad kiwei pat ki Cabinet Minister ki la shim ïa ka rai ban thung noh ïa ka Police Outpost ha Barato ha ka 25.11.2022.
Hynrei kumba phi ïatip laisngi hashwa ïa katei ka sngi, jia noh kato ka jingshah pynïap klep jong ki 5ngut ki nongshongshnong balui lui jong ka Mukroh bad katei ka jingthmu ban plie ka la pulom noh namar ka don ka jingpyrshang ban dawa ban rah sha Mukroh.
Hynrei, ka shnong bad ka LWO ka ai khublei ia ka jingstad jong u Chief Minister Conrad K Sangma ban sactioned da ka Border Outpost (BOP ym POP) ha Mukroh khnang ban ïoh pynshong ïa ki pulit Battalion ha jaka ba don jingiakynad bad ka sorkar Assam ban ai jingïada ki nongrep bad ïa kiwei ki briew jong ka shnong.
Kumta ka sorkar khlem da pynslem shuh ïa ka kam sahteng, lyngba ka Notification No.HPL.168/2013/470 dated 5 th December 2022 na u Secretary Home (Police) Department ka la pyntip ba u Governor u la sngewbha ban thung noh ïa ka Barato Police Outpost.
Kumta,u Ma Nujorki Sungoh MLA ryngkat bad u Deputy Commissioner West Jaintia Hills Shri B.S.Sohliya IAS bad u Bikram D Marak,Superintendent of Police West Jaintia Hills ki la shim ïa ka rai ban plie noh ïa katei ka Outpost ha ka shnong Barato ha ka 13 th Nohprah 2022.
Ki shnong ba hap hapoh katei ka Outpost thymmai ki don baroh 20 tylli,kiba kynthup ïa ka Barato, Mukroh, Saba, Maitdeiñ, Ïongkynshur, Ïongkwang, Thangraiñ, Khliehsniriang, Shilliangmyntang, Thadsniñ,Thadïalong, Musiaw, Samatan, Moobandu, Latymphu, Thadbamon, Umsalang, Lummuriap,Sowkhlieh &amp; Bhaiñ.
Kumta naduh mynta, kitei ki shnong kin lait noh na ka jingpeit jingkhmih jong ka Nartiang Police Station.
Ka Latympang Welfare Organisation ryngkat bad ka Dorbarshnong Barato ki ai khublei kyrpang eh ïa ka sorkar MDA bad ïa u Local MLA kiba ha ka jingtyur (aiksew behmrad) bad jingapktem la ïoh ban siat ia ka sier baheh kumba la angnud baroh shikatta.
Ka jingplie ïa katei ka Outpost ka dei ruh ka jingai sngewbha Christmas jong ka sorkar MDA ïa ki paid jong katei ka thaiñ.
U General Secretary jong ka LWO u la kynmaw burom ïa ki dkhot jong ka kiba la khlad noh kiba dei ruh ki riewkhraw jong ka shnong, kata; Prof.HW Sten, Elias (Nangbah) Bi-am, Edwinson Bareh, Livingstone Bhoi &amp; Plinus Eliphon War kumjuh ruh ïa ki Waheh Chnong &amp; Secretary Shnong naduh ka snem 1994 haduh 2022 ryngkat bad u Bah Aiborlang Shadap MDC.Ka ktien ki riewstad ka ong “ïa ka nongbah Rome ym shym la tei tang ha ka shisngi", kumta ruh ka jingdawa Outpost Barato ka shimpor haduh 28 snem ban kynra, bad kata ruh naduh kaba thungdieng, thiew, kyllad bad ai um lang, sa ïoh ban kheit ïa u Soh babang ha katei ka sngi.
(Phi lah ban ïa pathai kyrwoh bad u nongthoh lyngba ka email : htwells@rediffmail.
com).
Shillong, Nohprah 15 : U Myntri ka tnad ka Koit ka Khiah ka sorkar jylla, James K Sangma ha ka sngi Palei u la plie paidbah ïa ka Cancer Wing jong ka Civil Hospital Shillong ha ryngkat ka jingdonlang u Principal Secretary ka tnad, u Sampath Kumar nalor kiwei kiwei ki ophisar jong ka tnad.
Haba kren ha katei ka jingïalang, u Myntri u la ong ba khatduh ki sngewkmen ba la lah ban pyndep noh ïa katei ka Cancer Wing hadien ba ka la shim por slem slem ban pyndep pura.
Shuh shuh u ong ruh ba u ktah haduh katta katta ka mynsiem ban ïohi ba uwei na ki heprit ba koit na katei ka jingpang u la wanrah artad bad u syntiew ha ka por ba u rung shapoh.
“Une u syntiew u pyni ïa ka dak ka jingkyrmen ïa baroh," ong u Myntri.
Ha kawei pat ka liang u la pynpaw ruh ka jingsngewnguh ïa baroh ki ophoisar bad ki doktor kiba la trei borbah na ka bynta ban pynurlong ïa katei ka jaka sumar.
“Ka la shimpor slem shisha ban pyndep ïa kane ka jingtei namar ïa kane ka Cancer Wing la mang tyngka naduh u snem 2008 bad ka shimpor haduh 14 snem ban pyndep pura bad ïoh ban plie ïa ka," u la ong.
Shuh shuh u ong ruh ba watla kim pat lah ban pyndep pura hynrei ka jingsumar ka la ïaid bad ki doktor ki la trei borbah.
La pyntip ruh ba ka sorkar jylla mynta k apynkhreh ruh ban wanrah sa kawei ka cancer wing ha Tura.
Nongpoh, Nohprah 15: U Bah Prestone Tynsong Symbud Myntri Rangbah ka jylla mynta ka sngi u la kren shai ba ki 22 tylli ki shnong ha ka thaiñ Block II ki hap sha ka jylla Assam bad ka sorkar jylla mynta ka dang don hapdeng ka jingïakren ban ioh biang ïa kitei ki shnong sha Meghalaya.
Haba buh jingkylli halor ka jingbteng jong ka Assam ban kyntur pud haduh mynta ha ka shnong Umsaw Lum Dorbar kaba ki paidbah bad nongïalam shnong ki don hapdeng ka jingshong syier, u Bah Prestone u la jubab ba ha ka jingïakynduh bad u Amit Shah dang shen la kren shai kdar ba ym pat lah ban pynbeit ïa u pud u sam bad ba un bthah ïa ka jylla Meghalaya bad Assam ba kim dei ban pynthut ïa ka ïaid ka ïeng bad ka trei ka ktah jong ki paidbah bad ruh ban buh ïaki bor pulit lane shipai ban pyntieng pynsmiej ïaki paidbah.
Kane kadei hadien ba ki pulit Assam ki la bteng ban pynibor bad ban thwet ruh wat ïa ki nongïalam shnong, kaba dei hadien ba ka jingker sainar ka Assam ba la wan kyntur pud sha ka khlaw shnong ka Umsaw Lumdorbar la shah pynpra noh ha kine ki khyndiat sngi haki paidbah.
U la ong ruh ba ki Deputy Commissioner bad Superintendent of Police jong ka Ri-Bhoi bad kumjuh ruh ki DC, SP na Karbi Anglong Assam ki dei ban don ka jingïasngewthuh jingmut bad la shaniah ha ki ïa ka kam.
Hynrei, u ong pat teng teng tang na ka kam shimet ka mih ka huri hura, la ki dei ki briew na Assam ne Meghalaya.
Kumta u la kyrpad ïa ki Dorbar Shnong ba ki dei ban tehlakam ïa ki nongshong shnong ba kim dei ban pynmih kano kano ka huri hura.
Ha kaba ïadei bad ka jingshah thwet jong ki paidbah bad ki nongïalam shnong ha ka shnong Umsaw Lum Dorbar ka thaiñ Block II u Bah Prestone u la ong ba ka dei ka kamram jong ka aiñ ba kan leh ïa kaba donkam hynrei kim dei pat ban leh palat pud ïaki briew jong ngi.
Shuh shuh u la pynshai ruh ba ka jingïakren mynta ïa kitei ki 22 tylli ki shnong ym dei shaphang ka jingïapher ne ka jingkajia pud hynrei ban pynphai biang ïakitei ki shnong sha ka jylla Meghalaya.
Mairang, Nohprah 15: Ka Seng Voice of the People Party (VPP) mynta ka sngi kala pynlong ïa ka jingïalang ha Pyndemumïong, Mairang ban pynshai ïa ki nongrim ba ka Seng ka ïeng bad ban pan jingkyrshan ruh ïa u Kyrtong jong ka Party na Mairang Constituency, u Bah Shanlang Wajri.
Haba kren ha kane ka jingïalang u Bah Ardent Basaïawmoit, President jong ka Seng, u la ong ba ka jylla Meghalaya hapoh ka jingïalam jong ka sorkar MDA, ka la jyllei bad ngam ha ki kam bamsap bapher bapher bad donkam ban jied da kiwei pat ki Party ban wan ha ka bor synshar ha ka elekshon MLA 2023.
Dei namar kane ka daw, u la ong ba ka kynhun ki riewshemphang, ba kynthup ïa ki nonghikai ha University, ha ki College bad kiwei kiwei de ki riewshemphang, ki la mih ban thaw ïa ka VPP ban wanrah ïa ka jingkylla bad ka synshar ka khadar kaba khuid ban rat diengkhong ïa ki kam bamsap ha ka jylla.
U Bah Ardent u la pynkynmaw ba ka Meghalaya kadei ka jylla kaba kiba bun ki nongshongshnong kidei kiba la long Khristan bad ka Bible ka kren pyrshah ïa ka jingbamsap.
Hynrei balei pat ha kane ka jylla ba bun ki Khristan kaba la palat 73 percent ym ïapdiang ïa ka jingtyrwa ban wanrah ïa ka jingsynshar kaba khuid kaba lait na ka jingbamsap.
“Lada ha Delhi kiba bun ki nongshongshnong kim dei ki Khristan ki pdiang ban wanrah ïa ka jingkylla sha ka jingsynshar kaba khuid, balei pat hangne ba bun ki Khristan bun ba ong leit lah shano ban ïaleh pyrshah ïa ka jingbamsap", u la ong.
U la ong ba kum ki Khristan, lada ngi ong ba ym lah ban wanrah ïa ka jingsynshar kaba khuid ne ban ïaleh pyrshah ïa ka jingbamsap, kamut kam dei ka jinglong Khristan kaba shisha, hynrei kadei ka jinglong Khristan kaba shu kam ne kaba tang na sla.
Shuh shuh u la ong ba ki Kynhun Balang ha Ri Khasi Jaiñtia ki don bun ki lyngkha trei mishon sha kylleng ki jaka jong ka ri India, hynrei ka jingbamsap pat ha kane ka jylla ka la nang kiew.
“Haba ngi kloi ban leit ïalap shabar, ha la ka jong ka ri ruh, ngi dei ban long kiba kloi ban ïeng ïaleh pyrshah ïa ka jingbamsap", la ong u nongïalam ka VPP.U la pynkynmaw ba ka sorkar MDA, kaba kynthup ïa ka NPP, UDP, PDF, BJP, HSPDP, ka la pyllut haduh palat 800 klur tyngka na ka bynta ka jingïaleh pyrshah ïa ka jingpang COVID 19 ha ka snem 2020 bad 2021.
“Kat kane ka jingpyllut da lei lei ngin nym lah pdiang bad dei ban tohkit bniah, hynrei lada phi pdiang ïa kane ka jingpyllut te jied ïa ki Party ba don ha ka MDA", la ong u Bah Ardent.
U Bah Shanlang Warjri, Kyrtong ka VPP na Mairang, ha ka jingkren jong u, u la ong ba ki don ki MLA mynta ki byn pat nang wat tang ban sam skhim ruh, namar ki ju kop ba ki la sam ïa ka skhim shispah percentm katba kiba bun pat ki nongthep vote kim ïoh satia bad kiba bun kiba ïoh kidei tang ki nongbud ne kiba dei na ka Party jong u MLA.“U MLA um mihkhmat tang ïa ka Party kaba pynjop ïa u, hynrei u mihkhmat ïa ki paidbah jong ka Constituency baroh kawei", la ong u Bah Warjri.
Shuh shuh u la ong ba u nongmihkhmat udei ban kren bad ïasaid ïa ka jingeh ki paidbah baduk, ki nongñiah auto, ki nongshong ïew bad ki samla, ym dei ban wan leh Boss sha Constituency ryngkat ki Pulit pahara.
“Ngi jied ïa ki Nongmihkhmat ban rah ïa ki jingeh bad ban long ka sur jong u paidbah’, la ong u kyrtong ka VPP.U la ong ruh ba u mih ban ïakhun ïa kane ka elekshon 2023 na ka bynta ban pyrshang ban rat diengkhong ïa ka jingduk jingkyrduh.
U la ong ka Meghalaya ka la dap 50 snem ka rta, hynrei kaba sngewsih ka long ba kadei ka jylla kaba dang don bun kiba duk ba kyrduh.
“Kynmaw ko ki paidbah ba ka 500 ka 1000 tyngka ha ka elekshon kan nym lah ban rat diengkhong ïa ka jingduk", la ong u Bah Shanlang.
Shillong, Nohprah 14: U Myntri Rangbah ka jylla u Conrad K Sangma u la ong ba kibun ki samla ha ka jylla kiba don kyrhai ki sap ki phong jong ki hynrei bunsien hi kim pei phang wat ha lade ba ki don ïa kata ka sap ka phong, ïa kane u la kren ha ka sngi Ba-ar haba kren ha ka Aspire Meghalaya State Summit 2022 ba la pyllong ha Shillong International Centre for Performing Arts & Culture (SICPAC).
U Myntri Rangbah u la ong ba ki samla kiba pei phang ïa ka jingdonsap jong ki hynrei bunsien kim ju ïoh ïa ki rynsan ban pyni ïa kata ka sap kaba ki don.
U la ong ruh ba ka donkam ïa ki samla ba kin ïoh ïa ka jingkdew lynti lem shaei ba kin jam ban nang pynjanai shuh shuh ïa ka sap ba ki ai.
U la ong ba ka jingpynmih ka sorkar ïa ka ka prokram kum ka Aspire ka long ban ïarap ïa ki samla ba kin ïoh ïa ka jingkdew lynti ban pynjanai ïa ka sap bad kin ïoh rynsan ban pyni ïa ka sap ba ki.
Shuh shuh u la ong ba ka dei ka kamram jong baroh ban ïarap ïa ki samla ban sei la ka sap ki phong namar ka jingkhlain ka jylla ka shong ha ki samla kiba tip la ka sap bad kiba nang ban pyntreikam ha ka jaka ba dei.
Ha kane ka submit la wan shim bynta da palat 1500 ngut ki samla pule na ki 62 tylli ki jaka pule kiba don ha kylleng ka jylla ban pyni ïa ka sap kaba ki don kum ka sap rwai sap shad, ka sap tem sap put, ka sap shna sap thaiñ bad ka don.
Kine ki samla kiba wan shim bynta ki long hadien ba ka la don ka jingwad ïa ka sap jong ki samla lyngba ka Soft Skills and Talent Identification programme hapoh ka Aspire Meghalaya.
Na pdeng kine samla kiba wan pyni ïa ka sap jong ki la jied ïa 10 ngut da ki nongbishar kum ki nongjop ba ha khlieh duh ne top 10 bad kiba la ïoh ha kane ka kyrdan ki long u First Colour Lathong, 19 snem ka rta uba pule ha ka klas ha St.Dominic Higher Secondary School, Mookyndeng, West Jaintia Hills District, ka Rida L Nonglait, 15 snem bad kaba pule klas 9 ha Kynshi Higher Secondary School, Kynshi, Eastern West Khasi Hills District bad i Phibalari Thongni,14 snem ba pule ha ka klas 9 ha St.Mary’s Higher Secondary School, Rangblang, South West Khasi Hills District, Fiuberth Ch Momin , ba 21 snem ba pule ha ka klas 11 ha Captain Williamson Memorial Government College, South Garo Hills District, Fastrossing Kharsyntiew, 21 snem bad Pynshaibor Wahlang, 19 snem bad pule ha ka klas 12 ha Sibsingh Memorial Government Higher Secondary School, West Khasi Hills District; Excellency Turnia, 20 snem, 1st Sem, Sngap Syiem College, South West Khasi Hills; Jiovanni Nongrum, 22 snem, 5th Sem, Nongstoin College, West Khasi Hills District; Gavy Jones Lyngdoh Marshillong 21 snem, 5th Sem, Nongstoin College, West Khasi Hills District; Wadamika Phalangki 18 snem, ha ka klas 12, ba pule ha Government Girls’ Higher Secondary School, Jowai, West Jaintia Hills District; Annyzza Gratel Lyngdoh 20 snem, 3rd Sem na Ri Bhoi College, Ri Bhoi District; bad i Anastacia Sun 17 snem ha ka klas ba 11 na Kynshi Higher Secondary School, Eastern West Khasi Hills District.
Ha kane ka sngi ka don ruh ka jingpyllait ïa ka Meghalaya Youth Survey 2022 Study da ka W A M Booth, Director, Sports & Youth Affairs Department bad kumjuh ïa ki jingrwai bad ka jingpynbyrngia na ki riew donsap kiba bun.
Shillong, Nohprah, 15: U National Spokesperson jong ka All India Trinamool Congress (AITC) u Saket Gokhale u la kynthah tyngeh ïa ka Sorkar Meghalaya Democratic Alliance (MDA) ba ïalam da ka National People’s Party (NPP) ba ka dei ban ai jingpynshai ha kaba ïadei bad ka jingthmu ban pyntreikam ïa ki Smart Meter ba la thied na ka ri China.
“Ngin ym ailad ïa ka Sorkar MDA ban ïapeiñ ïa ka jingshngaiñ ki paidbah ka jylla Meghalaya tang ban shu pyndap ïa la ka jong ka pla," la kynthoh National Spokesperson jong ka AITC u Saket Gokhale ha u kyrwoh ba la phah sha ki lad pathai khubor ha ka sngi Palei.
Haba kynthah ïa ka Sorkar MDA, u Gokhale u la ong, “ka long kaba sngewkyndit tang ban ïoh pyndonkam bakla ïa ka pisa da klur tyngka, ka Sorkar MDA ka la ïalehkai bad ka jingshngaiñ ym tang ïa ka Jylla Meghalaya hynrei ïa ka ri baroh kawei da kaba pyndait ïa ki SIM-Card ha ki Smart Meter ba la shna ha ka ri China ha ka kam sam bording ha ka jylla.
"“Kumba ka TMC ka la ju ïai kdew, kine ki Smart Meter na ka ri China ki buh jingma ïa ka jylla Meghalaya ha kaba ki nongtuh ba snar (Hacker) na ka ri China ki lah ban pynlip ïa ka bording, ban khang pyndonkam ïa ki data, ban pynsniew ïa ka jingsam bording ha baroh kawei ka jylla.
Nalor kata, kine ki Smart Meter na ka ri China ki dei kiba hap ban thep da ki SIM bad ban pynïasoh bad ka shlem sam bording (Grid).
Ka jingsuhsat ka ban jia na ka jingshah thombor ha ki Chinese Hacker kan jia ha baroh kawei ka shlem sam bording," la kynnoh une u nongïalam ka AITC.“Ngi kyntu ïa ka Sorkar MDA ba kan ai jingpynshai sha ki padibah ka jylla Meghalaya bad sha ka ri India ba balei kan buh jingma ïa ki jingdon jingem ha ka jylla," la ong u Gokhale.
U National Spokesperson ula dawa ïa u Symbud Myntri Rangbah bad ïa u Myntri barim jong ka tnat Sam Bording ba u dei ban ai da ka jubab kaba shai sha ki paidbah ka jylla Meghalaya.
“U James Sangma bad u Prestone Tynsong ki dei ban pynpaw ba balei ki shukor sha ki paidbah ka jylla Meghalaya bad ban ïapeiñ bad ka jingshngaiñ ki jingdon jingem jong ka Jylla da kaba pyndait ïa ki Smart Meter na ka ri China khlem da ïoh ïa ka jingmynjur (security approval) kaba long kum ka jingpynkheiñ ïa ki kyndon ba la wanrah da ka Sorkar India ha kaba ïadei bad ka jingpyndonkam ïa ki mar ba la shna ha ka ri China.
Shillong, Nohprah 15: Shisngi hadien ba ki arngut ki MLA barim jong ka NPP ki la pynïasoh bad ka Bharatiya Janata Party (BJP) kata u Benedic R Marak and Ferlin CA Sangma ki la ong ba ka jingmih noh jong ki na ka NPP ka dei namar ka jingbym lah shah shuh ïa ka jingleh donbor jong ka NPP bad kum juh ka jingïaid lait na ki ha shuwa ban shim ïa kino kino ki rai ba ktah ïa ka constituency ba ki mih khmat.
Haba kren sha ki lad pathai khubor u MLA jong ka NPP uba mihkhmat ïa ka Raksamgre u Benidic R Marak u la ong ba ba ka daw hi ka dei ba ka NPP la shu leh donbor beit bad kino kino ki kam kaba la pynkdang ïa ki haduh ba kim banse shuh ban mih noh na ka party.
U la ong ba ka jingweng jubor ïa u na ka shuki Chief Executive Member ka Garo Hills Autonomous District Council (GHADC) da ka party ka la dei ka jingleh donbor ba palat pud ïa u kum u MDC uba ki paidbah ki la jied.
“Wat haduh mynta ngam pat ïoh jubab na u Conrad halor ka daw kaba u weng jubor ïa nga na ka shuki CEM jong ka konsil bad kane hi ka dei ka jingleh donbor kaba baroh phi ïatip lut," u la ong.
Haba ïadei bad ka daw ba u la jied ïa ka BJP u la ong ba ka daw hi ka dei namar dei tang ka BJP kaban lah ban warah jingkylla bad ka roi ka par ha ka constituency kaba u la mihkhmat bad ka jingangnud da ki paidbah hi ba un ïasoh sha ka BJP.U la ong ruh ba na ka liang jong u um don kano kano ka jingsngew artatien ba un wanphai biang kum u MLA ha ka elekshon namar ha kine ki san snem duna kiba la leit u la trei hok na bynta ka constituency.
“Ngi ïohi ba u Myntri Rangbah u la kam ba ka NPP kan wanrah ïa kata ka lyer ka jingkylla hynrei ka lyer jong ka jingpynjot pynban u wanrah sha ka jylla," ther tyngeh u Benedic ïa u Conrad.
Haba la kylli la ka don ne em ka jingbabe lehse na ka liang ka NPP ba u la mih noh na ka party, u Benedic u la jubab, “Khlempep kin babe namar nga bad ka NPP ruh nga la ïadon bynta naduh ka por ba sdang da u Purno bad lada phi peit ha ka elekshon kaba la dep ki dur jong nga ka dei kawei kaba ki buh ha ki flex ba ki pynïeng ban ioh jingkyrshan na u paidbah.
"Ka Ferlin CA Sangma ka MLA jong ka Selsella ka la ong ba ka jingshah ïaid lait jong ka kum ka MLA kam dei shuh kaba dang thymmai hynrei ka pyrthei hi ka la sakhi ïa kata bad ong ba dei kata hi ka daw kaba ka phet noh sha ka BJP khnang ban lah ban trei kham bha na bynta ka constituency.
“Haba ki shim kano kano ka rai haba ïadei bad ka constituency kim ju don kano kano ka jingpyntip ne kynjoh ktien ïa nga kum ka MLA," ka la ong.
Shuh shuh ka la ong ba na ka liang ka NPP ka la pynap lupa ban pynduh tiket ïa ka lada dei ba kam ryngkoh noh sha ka BJP.Haba la kylli la kata ka jingpynap lupa ka dei ba lehse u Myntri Rangbah un ïakhun na katei ka constituency, “Lada phi peit ïa ka jingkren ki nongïalam ba kynthup naduh u State President u Dr WR Kharlukhi bad kumjuh ruh u National President u la kren shai ha ki sngi ba ngi hiar shuki noh kum u ki MLA ban ïasoh BJP ki la ong ba ki la dep don lupa da kiwei ki kyrtong kiba ki la pynkhreh lupa shuwa ba ngin mih noh na ka NPP," ka la jubab.
U MLA jong ka Baghmara u Samuel M Sangma uba la weng noh kum u dkhot pynap ka UDP ban leit ïasoh noh pat sha ka BJP u la ong ba ka jingjied ka dei beit namar ka roi ka par kaba u Myntri Rangbah ka ri u la leh na bynta ka jylla wat la ka BJP kam pat ïoh synshar ïa ka jylla.
“Ka dei beit ka daw ki kam pynroi kaba la khring ïa nga sha ka BJP bad ngan kren da kaba shai ba ngam don daw bad ka UDP hynrei dei ba nga sngewthuh shai ba ki kam pynroi ha ka jylla dei tang ka BJP kaba lah ban wanrah bad ban pynurlong," u la ong.
Haba jubab la ki don sa kiwei ki MLA kiban ïasoh sha ka BJP, u President ka BJP u Bah Ernest Mawrie u la jubab ba kumba long mynta ka party ka don ka jingïakren bad ki arngut ki MLA kiba lehse ha kine ki khyndiat sngi kin sa wan pynïasoh sha ka BJP.Shillong, Nohprah 17 : Ka Meghalaya Cricket Association ka la pynkhreh ban pdiang ïa ka jingïalehkai Ranji Trophy ha Shillong, ha kaba ka kynhun ïalehkai kriket jong ka jylla kan ïakhun pyrshha ïa ka Sikkim ha madan ïalehkai kriket jong ka MCA ha Polo naduh ka 20 tarik Nohprah 2022.
Ka sien ba khatduh ba la pynlong ka jingïalehkai Ranji Trophy hangne ha Shillong kadei ha u Nohprah 2018, kaba dei ruh ka samoi kaba nyngkong ba ka Meghalaya ka ïashim bynta ha katei ka lympung.
Ka jingïalehkai ha la ïing na bynta ka Meghalaya ha u 2019-20 la hap ban pynïalehkai shabar ka jylla namar ka jingshna pynbha ïa ka madan ïalehkai, katba ha ka samoi 2020-21 la weng noh na ka daw ka jingpang Covid-19.
Mynta pat katei ka jingïalehkai first class ka la wanphai biang ha ka samoi kaba bud hynrei ka BCCI ka la pynbeit ïa ka Meghalaya ban ïalehkai ha Gujarat.
Ha ka samoi 2022-23 yn sa sakhi biang ïa ka jingïalehkai Ranji Trophy ha Shillong kaba dei ruh ka sien ba nyngkong hadien ki saw snem.
Ha ka sngi Palei, u Abey Kuruvilla, uba dei u General Manager jong ka BCCI, u la wan ban jngoh ïa ka madan ïalehkai jong ka MCA ha ryngkat u Girish.
U Kuruvilla, uba dei u rangïalehkai barim ka ri India u la ai ka jingïaroh bad sngew hun ïa ka jingpynkhreh na bynta katei ka tournament kaba dei ruh ka jingïalehkai ba nyngkong napdeng ki lai sien ban pynlong ha Shillong.
Utei u nongïalam u la pynlut por ruh ha ryngkat ki nongkitkam ka MCA ban ïakren phylliew jingmut hapoh ka jingïalam u Naba Bhattacharjee uba dei u President ka MCA.Ka Meghalaya ka la jop ïa ka jingïalehkai sdang pyrshah ïa ka Mizoram ha ka jingïalehkai ha Nadiad, Gujarat, ha ka sngi Thohdieng ka la wanphai da kaba khur jingjop ïa ka inning kaba nyngkong hadien ba ka la beh ïa ka thong ba 298 ron bad sah sa ar wicket.
Kadei ka jingtrei shitom jong ka kynhun bad ka donkam ban pynneh ïa kane ka rukom ïalehkai ha kaba kan sa ïakhun pyrshah ïa ka Sikkim ha la ïing.
Katei ka kabu ban ïoh ïalehkai ha la 1ïing kan long kaba itynnad bha ha kaba ka Sikkim ruh kan ïakhun tyngeh hadien ba ka la pynliem ïa ka Manipur da phra wicket ha ka jingïakhun kaba nyngkong.
Ka MCA ka pyntip ruh ba ka khot sngewbha ïa ki paidbah ban wan peit kai khlem da donkam siew bai rung.
Ngi im ha ki sngi kiba ka jingstad ka la roi stet shisha bad ngim lah ban len ïa kawei ka jingshisha ba ka jingstad jong ki khun kiba dang rit ka la beh pass ia ka jingstad jong ki kmie ki kpa khamtam ha kaba ïadei bad ki jingnang jingtip bad jingshemphang ba ïadei bad ka teknoloji ne ki media.
Ki Mobile bad Computers ki dei kawei na ki nuksa kaba suk eh ban ïohi kumno ba ki riew rangbah ki shem ba kam long kaba suk ban pyndonkam ïa ki, hynrei ki khynnah wat ki bym pat leit skul ruh kim shem jingeh ei ei ban pyndonkam ïa ki.
Hynrei kine ki jingstad jong kane ka juk ki la beh pass noh wat ïa ka burom ka akor kaba dei ka bynta kaba kongsan eh ha ka jingim jong ki briew.
Ngi ïohi ïa ka jinghiar jong ka akor ka burom katba ki sngi ki nangïaid.
Hynrei ka la long kaba donkam ban kynmaw ba lada ki kmie ki kpa bad ki longiing kim shim khia ïa kane ka bynta ban ai ia ka por bad hikai ia ki khun ia ka akor ka burom, kin ym lah ban ioh jinghikai nabar ha kaba ïadei bad kane, namar ka long kaba shisha ba ka jingbha ka sdang na la rympei ïing- ne Charity begins at home kumba ong ka ktien nongwei.
Kawei ka phang kaba ktah ia ki long iing longsem ka dei ka jinghiar jong ka jingshakri Blei, hynrei ka jngkiew jong ka jingiabeh ia ka spah pyrthei, ka burom pyrthei bad ka bor pyrthei.
Kane ka juk ka don ha ka kompitishon kaba khraw ha kaba baroh baroh la iakwah ban iadon lut ia kaba kiwei ruh ki don bad ruh ban kham don khamtam ban ia kiwei.
Ka jingbuhkam ha kaba iabeh ia kane ka spah pyrthei ka ktah pat ia ka por ban pyrkhat na ka bynta ka akor ka burom ha ka imlang sahlang.
Kum ki kmie ki kpa bunsien ka la long pynban ka jingialam bakla ia ki khun ki kti da kaba ki pyrkhat da kaba ailut ia baroh kaba ki khun ki kwah kan pynlong tip sngi ia ki.
Hynrei kane ka don pynban ha ka jingma kaba khraw ia ka lawei ym tang ka jong ki hynrei ka imlang sahlang hi baroh kawei.
Jan baroh ki longiing ki ud ia ka jinglong ki khynnah kane ka juk mynta ba ki long kiba saitlah bad kiba ym niew kor shuh ia ki kmie ki kpa.
Hooid shisha kane ka juk kam dei kaba suk bad wat ki khun jong ki kmie ki kpa kiba pynlut por ban shakri Blei ruh kim don jingpher na ki khun jong kito kiba lap miet tang bad ka pyrthei.
Wat kito ki kmie ki kpa kiba smat bad beh bha sha ka kam shakri Blei ruh la ju ioh sngew bad ki ud shisha ia ka jinglong jingman jona ki khun ha kine ki sngi ba mynta.
Kane ka dei kata ka juk kaba ka por hi ka ialam sha ka jingim kaba eh, ym lah ban len ba kane ka jia ryngkat jong ka jingroi ki jingnang jingstad teknoloji bad social media.
Kumta kam dei tang kito kiba im riew pyrthei hynrei wat kiba im riewblei ruh ki kyndu marsiang.
Hato kadei shisha mo ba kidei kita ki sngi kiba khatduh kumba ka Bible ka kren.
Kaei kaba lah ban iohi, ka long ba kane ka por ka la dawa shisha ia kiei kiei kiba long kham tam ne extra, ba ka long kaba kum ki kmie ki kpa ki donkam ban phikir bha ia la ka jong ka longiing khnang ba yn lah ban tei ia ka long ryngieng jong ki khun ki kti ha kane ka imlang sahlang.
Shisha ha kine ki sngi ki don bun ki kmie ki kpa kiba shim khia ban phikir ia la ki jong ki khun ki kti bad haduh ba ki khun ki pule haduh Class 10, ruh ki dang leit on bad leit shaw skul ia ki, kawei ka long namar ba ki ima ia kane ka pyrthei kaba dap bad ker tawiar da ki jingsniew suda namar tang shu bakla tiar ki lah ban mih shibun ki jingeh kiba lah ban long ba yn ym lah ban khyllie pat ia ka jingduhnong na ki.
Hynrei ka long kaba shisha, lada U Blei um tei ia ka iing ki minot leh nohei kiba tei ia ka bad lada u Blei um sumar ia ka nongbah, u nongap u peit leh nohei.
(Psalm 127), kum ki briew ngi lah ban leh ia kaei kaba bha tam na ka bynta la ka iing ka sem bad ka longiing- Hynrei katta ruh ka lawei ka long ka bymthikna.
Wat la ngim lah ban tip ia kei kaban sa jia hadien habud hynrei ka long kaba donkam ban pyrshang ia kaei kaei kaba bha bad kaba ngim lah don kam ban shu shaniah ha ka bor jong u nongthaw.
Hynrei lada ngim shym la shim khia ne leh ei ei lada wan jia kaei kaei kaba sngewsih ngin sa babe kylla ma ngi hi.
Namar kata ngi donkam ban pyrshang ia kiei kiei kiba bha na ka rympei iing hi bad khmih lynti ha kaba shabar kan biang.
Shillong, Naiwieng 11 : Ka jingïalehkai ïakura Boxing jong ka 2nd North East Olympic Games 2022 ka la sdang hynne ka sngi Thohdieng ha ka rynsan ïakura ha Mawlai Mawroh, katba ka jingïalehkai kynhun jong ka Badminton ka la jam sha ka phainal ha ka jingïalehkai ha Indoor Hall, JN Sports Complex, Polo.
Ha ka Boxing la ïoh ban pynïalehkai haduh 29 Bout ba kynthup 18 jong ki shynrang bad 11 jong ki kynthei.
Ha ka jingïalehkai kynhun jong ka Badminton, ka Assam kan ïakhun phainal pyrshah ïa ka Arunachal Pradesh mynta ka sngi Saitjaiñ ha ka por 4 baje janmiet.
Katba ka kynhun jong ka Meghalaya ka la rem noh ha ka Assam ha ka jingïalehkai semifinal bad pyndep da kaba khur takma Rnong.
Ha kane ka sngi yn sdang ruh ka jingïalehkai ba para marwei (individual) jong ka Badminton.
Shillong, Naiwieng 11 : Ka Assam ka la lamkhmat nyngkong eh ha ka liang ka jingïoh khur takma ha ka sngi sdang jong ka Swimming jong ka 2nd North East Olympic Games 2022 da kaba khur haduh hynriew tylli ki takma ksiar, ha ka jingïalehkai ha Crinoline Swimming Pool hynne ka sngi Thohdieng, katba ka Manipur ka ïoh kawei ka takma ksiar.
Katba ka Meghalaya ka khlem ïoh ban jop takma ha baroh ki kyrdan ïalehkai.
Ka Assam ka la khur ruh lai tylli ki takma Rupa bad ar tylli ki takma Rnong, katba ka Manipur ka khur saw tylli ki takma Rupa bad ar tylli ki takma Rnong.
Ki lai tylli ki takma Rnong la ïoh khur da ka Tripura.
Ka Dishant Buragohain ka ïoh khur takma Ksiar ha ka 100m freestyle da kaba pyndep ha ka por 56.16 second, bud pat u Angshuman Kashyap uba dei jong ka Assam da kaba pyndep ha ka por 56.66 second.
Prasanta Poddar jong ka Tripura ha ka kyrdan ba lai da kaba pyndep ha ka por 59.75 second.
Ha ka Women’s 100m freestyle la jop da ka Jahnabi Kashyap jong ka Assam (01:01.51), kaba la tam da san second ïa ka Darshita Baruah (01:06.96) jong ka Assam, katba ka Dekalu Th Panmei (01:10.65) jong ka Manipur ka wan ba lai.
Ha ka Men’s 50m breaststroke la ïoh rah da u Ningombam Jeson Meitei (00:31.75) jong ka Manipur, u Thouba Meitei (00:32.26) jong ka Manipur ha ka kyrdan ba ar bad u Mriganga Gogoi (00:32.51) jong ka Assam ha ka kyrdan ba lai.
Ha ka Women’s 50m breaststroke la jop da ka Disha Gogoi (00:37.38) kaba dei jong ka Assam, ka Nivrti Cherian Datta (00:39.34) jong ka Assam ha ka kyrdan ba ar bad ka Kangabam Kevashri Devi (00:40.72) jong ka Manipur ha ka kyrdan ba lai.
Haba phai sha ka Women’s 100m backstroke, ka Krishnali Doley jong ka Assam (01:15.59) ka la jop takma Ksiar, ka Laitonjam Jessica Chanu (01:16.79) jong ka Manipur ïa ka takma Rupa bad ka Adriza Rani Chetia (01:24.73) jong ka Assam ïa ka takma Rnong.
Ha ka 4x50m men’s freestyle relay ruh la jop takma Ksiar da u rangïalehkai ka Assam (01:44.19), Manipur ïa ka takma Rupa (01:49.46) second bad ka Tripura (01:54.56) ïa ka takma Rnong.
Ha ka 4x50m men’s freestyle relay ka Assam (02:05.25) ka khur takma Ksiar, ka Manipur (02:14.97) ïa ka takma Rupa bad ka Tripura (02:32.22) ka wan ba lai bad jop takma Rnong.
Shillong, Naiwieng 11 : Ka Meghalaya, Manipur, Mizoram bad ka Nagaland kin sa ïaknieh rung phainal ha ka lympung ïalehkai 2nd North East Olympic Games 2022, ha ka jingïakhun semi phainal kaban long ha ka sngi U Blei ha madan Third Ground, Polo, Shillong.
Ka Meghalaya ka la bat kyrdan ba nyngkong na ka Group 2 bad kan sa ïakhun pyrshah ïa ka Manipur ha ka semi phainal ha ka sngi U Blei.
Ka Mizoram ka la pynliem da 1-0 kol pyrshah ïa ka Manipur ha ka jingïalehkai ha MFA Turf ha Polo Ground hynne ka janmiet sngi Thohdieng bad pyndep bat kyrdan ba nyngkong na ka Group 1.
Ka Mizoram ka la khur jingjop lyngba ka kol ba la thep da u Rohlupuia ha ka minit ba 50 ha ka jingïakhun ba la wan sakhi da ki spah ngut ki nongkyrshan na baroh ar tylli ki team.
Kumta ka Mizoram kan aireng pyrshah ïa ka Nagaland ha ka semifinal.
Ka Nagaland ka la rem da 2-1 kol ha ka Meghalaya ha ka jingïalehkai ba nyngkong.
U Wadajied Kynsai Ryngkhlem u la pynkhih jar nyngkong na bynta ka Meghalaya ha ka minit ba 29 shwa ba u Everbrightson Mylliempdah u la thep ïa ka kol kaba ar ha ka minit ba 62 jong ka kylla miet.
Ka Nagaland ka la thep ïa ka shi kol ha ka minit ba 88 hynrei ka Meghalaya ka la lah ban kyrda haduh ba kan da khur jingjop.
Baroh saw tylli ki team ki la dep rung lypa sha ka semifinal hynrei la pynïalehkai tang na bynta ban ïoh bat kyrdan ba hakhlieh.
Ka Mizoram bad ka Nagaland kin ïakhun nyngkong ha ka semifinal ha ka por 11 baje mynstep ha ka sngi U Blei, bud pat sa ka Meghalaya bad Manipur ha ka por 4:30 baje janmiet.
La shah sngewbha ïa baroh ki paidbah nongpeit kai hynrei kat kiba kloi kin ïoh ban rung shapoh.
Ha kawei pat ka liang, ka Sikkim ka la ïoh bat kyrdan ba lai na ka Group 2 hadien ba ka la pynliem da 5-3 kol pyrshah ïa ka Arunachal Pradesh.
Ka Arunachal Pradesh ka la lamkhmat ïa ka jingïalehkai lyngba ki lai kol ba la thep da u Pungte Lapung (1, 23 min) bad u Bengia Bosco (68 min) hynrei ka Sikkim ka la lah ban pynphai ïa ki san kol ba la thep da u Sahil Chettry (10 min), Rohit Gurung (42 min), Pravin Rai (82 min) bad u Crisnawag Sherpa (86, 90 min).
Lashai ka sngi Saitjaiñ ka jingïalehkai group stage ba khatduh jong ki U-17 jong ki kynthei, ha kaba ka Meghalaya kan ïakhun pyrshah ïa ka Arunachal Pradesh na ka Group 2 ha ka por 11 bae mynstep bad ka Sikkim pyrshah ïa ka Assam ha ka por 3:30 baje janmiet kaba dei na ka Group 1.
Katno ka long kaba sngew synei ban pyrkhat shaphang kito kiba ïa ngat ha ka apot jong ka jingkyrni ha ka jingdih drok, ym tang ba ka ktah ïa ki shimet hynrei ka ïing ka sem baroh kawei ka don ha ka jingim kaba dum.
Ki drok kiba dei ki jingdih ba pynbuaid ki long ki atiar jingdum ba shyrkhei tam bad ki dei ki mar ba remdor bad lah ban ong dei tang kiba riew spah kiba lah ban lalehkai bad ki.
Ka long kaba shyrkhei ban ngop ha kine ki jingriam kiba ym ju lah koit ban ïohi ïa ka jingsdang jong ki, hynrei dei tang haba kito kiba ïa kyrni kila poi ha u pud ba kim lah shuh ban rieh ba la lah ban ïohi paidbah ïa ki.
Ki drok ki dei ki jingdih ne ki dawai kiba trei jai jai bad namar ba ki dei kiba remdor ki samla kiba duk kin ym lah satia ban pyndonkam ïa ki lait noh ba ki shu ïoh ei na ki paralok kiba kloi ban pynlut pisa lem na ka bynta jongki.
Ka long kaba sngew suhjer ban tip bad ïohi ba kine ki atiar jingdum ki la ïoh wat ban rung sha ki dong jong ka nongbah Shillong kum sha Mawïai kaba dei ka shnong ba shong ba sah tang para Khasi.
Ki don shibun ki daw ba ïalam ïa ki samla sha ka jingkyrni dih drok, kawei na daw kaba hakhmat eh ka dei ka jing synjor jong ka longïing longsem.
Ka jingbym don ka rukom pyrkhat ha ki kmie ki kpa ban pyrkhing ïa la ki khun ha kaba pyn donkam ïa ka pisa.
Ka jingai pisa puk puk ïa ki khun bad pynbiang katba ki ang ka pynjot ym tang ïa ki khun jong ki shimet, hynrei ïa ki khun jong kiwei ruh bad ruh ka wanrah ka jingjah burom bad ka jingjynjar ïa ka ïing hi baroh kawei.
Ym lah ban len ïa ka jingriewspah jong ka imlang sahlang mynta ha kine ki sngi bad dei na ka jingbun palat ka jing kamai ne ka jingïoh pisa ba ki briew ha kine ki sngi kim don por shuh hynrei baroh ki bunkam beit ban kamai.
Dei na kane ka daw ba baroh baroh ki ong ba ka por ka la lyngkot bad imat kam don shuh 24 kynta ha ka shi sngi.
Toi ki kynta bad ki second kim shym pat kylla ki long beit kumjuh.
Uwei u Rangbah u la ong ba ka daw kaba kongsan bad kaba hakhmat eh jong ka jingïoh lad jong ki samla ka dei na ka daw ka jingkynrei palat ka kamai shukor ba ki kmie ki kpa ki ai beit puk puk ïa ki khun katba ki ang.
Ka jingïohlut jong ki khun ïa baroh ki jingkwah ha ka por ba ki dang rit dang lung ka rta ka pynlong ïa ki ban hiar dor noh ha ka longbriew man briew bad kiew dor ki kam sngewbha.
Ka jingsngewbha ne ka enjoyment kam lah satia ban pynhun ïa ki briew ha kano kano ka kyrdan, dei na kata ka daw ba ki ïit ïa kiwei pat ki jingsngewbha kiba kham khlain bor bad u drok u dei u wei na ki atiar ba khlain bor tam bad shisien ba la ngat la long kumba thep ha along dalade ïalade.
Ha kaba kut lada kim ïoh ïa u drok ki samla kim salia ban leh ïa kano kano ka kam ruh bad kin ïaleh kat lah katïai ban pynngop lem ïa kiwei khnang ba kin long ki nongkyrshan jong ki.
Ki nongdih drok kim lah ban shu long nongthied sah, hynrei kin ïit ïa ki lad ki lynti kumno ban ïoh ban die de ïa ki khnang ba kin lah ban kyrshan ïa ka jinglut ba shyrkhei.
Dei na katei ka daw ba la lah ban ïohi ba ki pulit ryngkat ka jingiatreïlang jong ki Dorbar Shnong ki la ïoh ban kem ïa ki samla kiba pyrshang ban pynïaid ïew ïa ki drok hapoh ka shnong.
Baroh shi katto la ju bna ba kum kine ki kam ki jia ha ki shnong kiba ïa shong khleh bad kiwei pat ki jaidbynriew, hynrei mynta kane ka kam ka la rung wat ha ki shnong ba ïashong tang para khasi ruh.
Ka long kaba shyr khei ba kumno kitei ki samla ba die drok ki ïa pyrshang ban pynngngop ïa ki khynnah skul kiba dang lung dang rit ka rta.
Ka long kaba donkam ïa ki longïing longsem ban long kiba husiar bad kum ki kmie ki kpa donkam ban peitngor bha ïa la ki khun ki kti.
Uwei u rangbah u la ong ba ki kpa khamtam lei, kiba dei ki nongkamai ka ïing kim dei ban pyni kop ne khyllew hakhmat ki khun ba haduh katno ki kamai namar ba kane ruh ka ïalam bakla ïa ki khun ki kti bad ka jingsngew riew spah jong ki ka wanrah ïa ka jingsngew sarong.
Katno ka long kaba sngewlyngngoh ba ki don ki longïing kiba ki kmie ki kpa ki la hap ban bsa ïa ki jingdonkam drok jong ki khun jong ki tang na ka daw ba kim lah ban peit ïa ki jingktah jong ka jingkyrni dih drok jong ki.
Haduh kumba 2000/- tam shi sngi ki don ki kmie ki kpa kiba shlan ban iarap kyrshan pisa ban pynïoh ïa ki drok na ka bynta ki khun jong ki.
Hynrei ha kaba kut kim shan bad ki hap ban leit ïalam noh ïa ki khun sha ki jaka aijingsumar.
Ki Dorbar Shnong ki donkam ban peitngor shisha bad shim khia halor kane ka phang kaba lah ban ktah jur ïa ka imlang shlang.
Ki bor pulit barabor ki long kiba iatreïlang bad ki paidbah ha kiba bun ki khep ba kum kitei.
Ka sorkar ka donkam ban shimkhla ban wanrah ïa ki lad jingpynsngewthuh paidbah kiba kham khlain halor katei ka phang khnang ba ki longïing kin long kiba phikir bad kiba peitngor.
Mawkyrwat, ‘Naiwieng, 11: Ka ophis jong u Public Health Engineering (PHE), Mawkyrwat Division lyngba u Executive Engineer, South West Khasi Hills District, Mawkyrwat ka la ai ka jingpynbna paidbah ba na ka bynta ka ‘Walk-in-Interview’ jong ka post Lap Multi-Tasking Assistant kaba la dep ban pynbna ban long 15 traik u ‘Naiwieng, 2022 la hap ban pynsangeh noh shwa na ki daw bym lah kiar.
Namarkata, u Executive Engineer, ka PHE Mawkyrwat Division, South West Khasi Hills District, Mawkyrwat ka pyntip ba na ka bynta ka tarik ba thymmai ynsa ai jingtip biang.
Mawkyrwat, ‘Naiwieng, 11: U bah Renikton Lyngdoh Tongkhar, MLA ka HSPDP na ka Mawkyrwat Constituency bad uba bat ruh kum u Myntri jong ka tnad umbam umdih ka sorkar Meghalaya u la ïoh ban pyllait paidbah ïa ka MLA Scheme jong u snem 2021-2022 ha kaba ka mang tyngka kaba la kot haduh T.3,39,02,605/- klur tyngka ha ka jingïalang ba la pynlong ha phyllaw ka ophis treikam jong u Nongmihkhmat.
Ki skhim ba la pyllait paidbah mynta ka sngi ki long baroh 73 tylli ki jaid skhim kata ha ka Special Rural Works Programme (SRWP) ka kynthup ïa ki 63 tylli kaba T.2 klur shiteng, ha ka Chief Minister’s Special Development Fund (CMSDF) ka kynthup ïa ki 5 tylli kaba T.81 lak tyngka, na ka Intensive Art’s & Culture Development Programme (IACDP) ka kynthup ïa ki 3 tylli kaba T.2 lak shiteng, na ka Development of Traditional Folk Musics (DTFM) kawei kaba T.2 lak shiteng bad ka Intensive Sports & Youth Development Programme (ISYDP) kawei kaba T.2 lak shiteng bad kine ki dei jong u snem 2021-2022.
U bah Renikton Lyngdoh Tongkhar, MLA ka Mawkyrwat Constituency haba kren ha ka jingïalang u la pynpaw ka jingsngewkmen ban ïoh biang ïa kane ka lad sa sien ban ïoh ban pyllait paidbah ïa ki kam pynroi kiba dei na ka MLA Scheme jong u snem 2021-2022 kiba don haduh 73 tylli ki jait skhim kiba long lyngba ka jingïatreilang bad ka ophis u Block Development Officer (BDO), jong ka Mawkyrwat C&RD Block.
“Ïa kine ki skhim la ïoh ban pyllait paidbah ha ba shit ba shai khlem da don kano kano ka jingbuh rieh", ong u bah Renik.
Haba phai ha ka jingpyllait ïa ka MLA skhim jong u snem 2018-2019 kiba bun ka leit sha ki nongrep, ha snem 2019-2020 pat sha ki samla pule ba kumno ki samla pule kin nang ïai im sngi ban pynleit jingmut ha ka pule puthi, ha u snem 2020-2021 kane ka skhim ka leit kham bun sha ki nongri jingri bad mynta u snem 2021-2022 ka kham leit sha ki skhim kiba ïa dei bad ki jingtei ne construction ha ki shnong bapher bapher katkum ki jingdonkam ba na ka liang ki nongïalam shnong bad ki ‘riew rangbah ki la pan jingïarap kata naduh ka jingshna ïa ki lynti, ki surok, ban shna ïa ki jingtei ha ki skul pule bad kiwei de ki jingtei, u la ong.
Kumta u la buh ka jingkyrpad na ka bynta kito ki shnong bad ki ‘riew shimet ki bym ïoh mynta ka kynti ba kin long kiba ïai shah bad ïai ap ha kaba ha kawei pat ka por kin sa ïoh bynta na ka jingmang lyngba ka MLA Scheme kaba ynsa pyllait shen kaba dei jong u snem 2022-2023.
Namarkata, u la ong ba ban ïoh leh kham kloi ïa ki jingdonkam jong u paidbah, ka donkam ïa ka jingkyrshan lang na ka ophis jong ka Deputy Commissioner, ka ophis jong ka Mawkyrwat People’s Development Association (MPDA), ka ophis jong u MLA bad kumjuh ruh ka ophis jong u Block Development Officer.
Namarkata, ula kyntu ïa ki paidbah ki ban ïoh bynta lyngba kane ka MLA Scheme ba kin da pyndonkam hok ïa ka khlem kano kano ka jingleh ar sap kumba ma u la dep ban pyllait haba sakhi bad ïoh lang da baroh ki paidbah bad ymdei ban shu pynlehnoh ei kai ïa ka pisa, khnang ba kin long ki jingmyntoi ïa ki paidbah nongshong shnong namar da ka jingpyntreikam hok ïa ki bhah ne ki bynta ba la ai kan sa long ka jingkyrkhu ïa kiba bun.
Kumta u la ai ka jingkitbok kitrwiang na ka bynta baroh ki nongïoh bynta na kane ka skhim ba kin long kiba ïatreilang ha ki bynta baroh khnang ba ki kam pynroi hapoh ka dong ka thaiñ kin ïaid beit ïaid ryntih.
Ha kawei pat ka liang u bah Renikton Lyngdoh Tongkhar u la ong ba mynta ka sngi ka don ruh ka jingsam pyndep ïa ka jingïarap kaba dang sah jong u snem 2020-2021 ha kaba ki 145 tylli ki longïing kin sa ïoh ïa ka bhah ba la mang.
U Block Development Officer (BDO), ka Mawkyrwat C&RD Block, u bah I.Lawrynñiang, MCS ha ka jingkren jong u u la ong ba watla kam dei ka bynta ban pynpaw ïa ki lai tylli ki bynta hynrei kum ka jingpynshlur ïa ki paidbah ba kan long ka jingmyntoi ïa ki hi u la kyntu ba ki dei ban don la ki jong ki jong ki Account Number ha ki jaka pynlang pisa khnang ban pynsuk ïa ki rukom pyntreikam ïa ki skhim sorkar, kawei pat ka long ba kim dei ban sheptieng ban shon ïa u Adhaar namar u long u ba donkam bad kumjuh ruh u la pynshlur ïa ki nongtreikam la jong ne ki nongtrei ha ki MGNREGA ba kin pynrung kyrteng ïa lade hapoh ka E-Shram khnang ba kan long ka jingmyntoi.
Ha kane ka sngi la ïadonlang u bah Donbok Kharjahrin, Secretary ka Mawkyrwat People’s Development Association (MPDA) uba la ai jingkren lem bad ki paidbah na kylleng ki shnong jong ka Mawkyrwat Constituency.
Nongstoiñ, Naiwieng 11: Ka Lyngngam Presbyterian College Mawthengkut, ha ka sngi balang jong ka taiew ka la ïoh ban plie paidbah ïa ka building kaba thymmai jong ka College, ha kaba u Dr.W.R Kharlukhi u MP ka Rajya Sabha u hiar dalade ban plie ïa ka kum u kongsan.
Lah ban pynkynmaw ba ïa kane ka building kaba thymmai jong ka College, la ïoh ban tei lyngba ka skhim NEC jong u snem 2020-21, kaba la wanrah kyrpang da u MLA ka thaiñ u bah Gigur Myrthong ha ka mang pisa kaba la kot shaduh ka 95,26,704 tyngka.
Kumta ka jingïoh jong ka Lyngngam Presbyterian College ïa kane ka ïing kaba thymmai, ka la long ka jingkyrkhu kaba khraw ïa ka College.
Kumba long baroh shi katta jong ka jingïaid lynti, kam pat don ïa la ka jong ka ïing building, hynrei la shu pyndonkam ha ka ïing jong ka Ri Lyngngam Mission Centre Synod building ban pynlong klas, kata naduh ba la sdang ban seng ïa ka ha u snem 2016.
U kongsan Dr Kharlukhi haba ai jingkren ha kane ka jingïalang, u la ai ka jingïaroh ïa u MLA u ba la pyrshang ban thaw ki lad ki lynti ban pynïoh ïa ka song pisa na ka NEC ban kyntiew ïa ka dong ka thaiñ bad khamtam ïa ka pule puthi.
U la ong ba ban wanrah shi klur tyngka kam dei kaba suk, hynrei hap ban wad ki lad ki lynti bad u la ong ruh ba u MLA u dei u ba ïohi jngai na ka bynta ka jingdonkam ka dong ka thaiñ.
Na ka liang jong u, u la ai mynsiem bad kyntu ruh ïa ka College ba ka dei ban buh thung ban pyrshang ban pynïoh ïa ka jingithuh sa na ka NACC.Namar shisien ba la ïoh jingithuh bad mynjur da ka NAAC lada ïoh ha kano kano ka kyrdan ruh ka pisa kan wan beit na Nongbah Delhi.
“Wat ong ba phim lah namar ka NACC kam peit tang ïa ka college kaba pynmih ki khynnah kiba stad, namar ka lum jingkheiñ jong ka NAAC ka long ban peit ïa ka shnong ka long kumno ka college ka treikam kumno bad kaei ka jingïoh jingkot jong ki khynnah pule", ong u Dr Kharlukhi.
Na ka liang jong u MLA ka Mawshynrut u bah Gigur Myrthong haba ai jingkren, u la ong, “nga la pyrshang ban wad ïa ki song kiba kham heh na ka bynta ban pynïoh jingïarap ïa ki skul bad ki jaka pule.
Ha ka jingïai buddien nga la lap ba ka don ka pisa na ka NEC kaba la buh bhah 30% bad lyngba ka jingïarap u Myntri Rangbah, ngi la ïoh ïa kane ka skhim haduh 3 klur ha ka sien kaba nyngkong".
U la ong ruh ba u la ïoh biang sa 5 klur ka skhim na ka NEC na ka bynta u snem 2022-23 bad lyngba ka jingïakhun jong u, katei ka skhim kan sa neh baroh shirta bad lada long MLA sa mano mano ruh kane ka skhim kan wan beit hynrei ka shong pat sa tang ha ka jingbuddien.
Mawkyrwat, ‘Naiwieng, 11: Ka Khasi Students Union’s (KSU) jong ka Rangthong Unit hadien ka jingwan phai jong ka kong Victorealness Syiemlieh na ka jingleit pdiang ïa ka khusnam ha Nongbah Delhi ka la pdiang bad pynkup burom ha ryngkat u syntiew bad ka jaiñ kum ka dak jong ka jingaimynsiem na ka bynta ka jingpoi jong ka sha kata ka thong.
Lah ban kdew ba ka kong Victorealness Syiemlieh ka dei na ka Shnong Rangthong, South West Khasi Hills bad kaba la shongthait na ka kam kum ka Assistant Director jong ki Nurse hapoh ka Directorate of Health Service (DHS) Shillong bad ka khusnam ba ka ka la ïoh pdiang ïa ka “National Florence Nightingale Award 2021" na ka President jong ka Ri India, ka Droupadi Murmu ha ka 7 tarik u ‘Naiwieng ha Rashthra Bhawan, New Delhi na ka bynta ki kam rat bah jong ka kaba la noh synñiang ïa shibun ki paidbah ha ka pang ka shitom bad ha ka imlang sahlang na ka bynta ka koit ka khiah.
U bah Ïohnoh K.Nongrem, General Secratary ka KSU Rangthong Unit haba jingkren ha kane ka sngi ban pdiang burom ïa ka kong Victorealness Syiemlieh u la pynpaw ka jingsngewsarong ba ki don ki ‘riewkhraw napoh jong ka shnong Rangthong kiba la wanrah ïa ka nam bad ka burom ba la noh synñiang ruh shibun ïa ki kam ba bha ha ka imlang sahlang hapoh ka Shnong bad ka Ri Khasi hi baroh kawei bad na ka bynta ka jinglen lade ban ai ka jingshakri kaba bha tam ïa ki paidbah ha ka ban sumar ïa ki ba pang ba shitom ha ki jaka sumar pang ne ha ki Hospital bad kiwei de ki kam ba ka trei haduh ba kan da dei ka por ban shongthait na ka kam (Retired) bad kaba la ïoh ruh ban shah pynkup burom ha ka President jong ka Ri India, ka Droupadi Murmu.
Namarkata, kane ka jingïoh burom jong ka ka ai mynsiem shuh shuh ïa ka KSU bad ïa ka jaidbynriew hi baroh kawei ba kin nangtrei shibun ki kam kiba long ka jingmyntoi ïa kiba bun ki paidbah nongshong shnong.
Na ka liang ka kong Victorealness Syiemlieh kala pynpaw ka jingsngewnguh ïa ka KSU Rangthong Unit ba ka la kynmaw kyrpang ban pdiang burom ïa ka halor ka jingïoh jong ka ïa ka National Florence Nightingale Award 2021.
Kumta ka kitbok kitrwiang ïa baroh kiba dhkot jong ka seng ha baroh ki unit bad ki shnad treikam jong ka KSU hapoh ka jylla baroh kawei ba ka nang ïai im bad trei na ka bynta ka jingbha ha baroh ki bynta ha ki kam shakri ïa ka dong ka thaiñ bad hapoh ka jylla Meghalaya hi baroh kawei.
Ïa kane ka jingpdiang burom la pynlong hapoh shnong hadien ba ka kong Victorealness Syiemlieh ka poi ha la shnong ha Rangthong na ka jingleit shim ïa ka khunsnam na Nongbah Delhi.
Ha kane ka sngi la ïa donlang naduh u bah Ïasoh L.Nongrem, General Secretary bad u bah Saiñdur Syiemlieh, President ka KSU Rangthong Unit lem bad kiwei de ki dkhot jong ka seng ha ryngkat ki paidbah jong ka shnong Rangthong.
Nongpoh, Naiwieng 11: Hadien 33 snem ka jingïaid lynti jong ka Iewmawlong Govt.
LP School kaba don don tang kumba 3 kamra eiei hapdeng ka jingjot rathai, ïa katei ka skul la lah ban shna pynbha bad pynwandur pat ïaka haka rukom kaba itynnad bad paka naka bynta ban pynphriang ïaka jingnang jingstad sha ki khynnah ha katei ka thaiñ hadien bala ioh ban shna ïaka ïing skul ba paka, bala wan ban plie paidbah mynta ka sngi da u Bah Jason S Mawlong MLA ka Umsning kum u kongsan.
Ïa katei ka iing skul la tei haka jinglut kaba T.37,02,028/- bala pynmang lyngba ka State Scheme haka sien ba nyngkong (Phase I), bala wan ban sakhi da ka jingdonlang u Bah Vincent Nianglang DMC, District Unit SSASMAM, Ri-Bhoi District, Bah B Khymdeit Chairman ka Managing Committee, Bah Rayonald Kharkamni Secretary ka Nongpoh Town Committee, Bah Vicky Syngkli Rangbah Shnong ka Iewmawlong, ki dkhot jong ka School Managing Committee, Ki Seng Samla Shnong, ki longkmie ki longkpa ki khynnah skul lem bad ki nonghikai.
Kum ban shu pynpaw ba ïa katei ka skul la seng naduh u snem 1989 bad hapdeng ka jingjot rathai la pynphriang ïaka jingnang jingstad sha ki khynnah jong katei ka shnong bad kiwei de kiba marjan shnong bad haka jingïaid jong ka por katei ka skul kala nang kiew haka jingdon ki khynnah bala donkam ruh ban pynheh bad pynbha ïaki kamra klas bad dei ha kane ka kynti ba mynta ba lyngba katei ka skhim la ioh ban tei ïaka iingskul ba thymmai kaba don haduh 7 kamra naduh klas A haduh klas V bad ki khynnah ki don mynta kumba 35 ngut bad don tang 2 ngut ki nonghikai.
Haba kren ha katei ka sngi, naka liang u Bah Jayson S Mawlong u la ai khublei ïaka Managing Committee ba ka la pyntrei hok ïaka kam haduh ban da ïeng kane ka skul thymmai wat hapdeng shibun ki jingeh haka jingiaid lynti ban pynphriang ïaka jingnang jingstad kumba ki don tang 2 ngut ki nonghikai.
U la kyntu ruh ïaki heprit ha katei ka sngi ba kin long ki khynnah kiba tisngi kiba tip akor bad burom bad khamtam ban long ki khynnah kiba minot thop haka jingim naka bynta ka lawei ba phyrnai kumba ki don ki nonghikai ki ban btin lynti haduh ba kin da long briew man briew haka jingim jong ki ba man ka sngi.
Mairang, Naiwieng 11: U Lamphang ka Ïing Dorbar Thaw Aiñ ka jylla Meghalaya, u Bah Metbah Lyngdoh, hynne ka sngi u la ïoh ban plie ïa u mawnongrim jong ka jingtei ïa ka ophis treikam kaba thymmai jong ka ophis u Block Development Officer ka Mairang Block.
Ha kane ka sngi la don lang ryngkat u myntri ba dei peit ïa ka tnad Community and Rural Development, u Bah Hamletson Dohling, u myntri ba dei peit ïa ka tnat Water Resources, u Bah Brolding Nongsiej, u Deputy Commissioner ka Eastern West Khasi Hills District, u Bah W.Nongsiej, I BDO ka Mairang Block, I Dr.L.R Hynñiewta, ki nongtrei jong ki tnat sorkar bapher bapher bad kiwei de.
Ha ka jingkren kum u kongsan, u Lamphang ka Ïing dorbar Thaw Aiñ ka jylla, u Bah Metbah Lyngdohu la ong ba ka Mairang Block ka long kawei na ki Block kiba la rim tam ha ka jylla bad u la ong ruh ba ka ophis u BDO, ka long kawei na ki ophis ba kham donkam jong ka sorkar, namar ka long ka nongpynïasoh ïa ki paidbah nongshong shnong bad ka synshar khadar lyngba ki tnad bapher bapher jong ka sorkar, namar lyngba jong ka la pyntreikam ïa kiba bun ki skhim bad prokram jong ka sorkar jylla bad sorkar kmie.
U Lamphang u la pynpaw ruh ïa ka jingsngewnguh ïa u myntri ka tnat Community and Rural Department, u bah Hamletson Dohling halor ka jingshimkhia jong u ha kaba ïadei bad kane ka projek ïa kaba la mang pisa 2 klur 88 lak tyngka bad ïa kaba yn sa sdang pyntrei noh shen.
U Myntri ka tnat Community and Rural Department, u Bah Hamletson Dohling, ha ka jingkren ka jong u, u la kren halor ka jingïaid lynti jong ka tnat lyngba ki snem, khamtam eh ha kaba ïadei bad ka jingpyntreikam ïa ka skhim MNREGS bad ka jingroi sted jong ka jingdon ki Seng Treilang ne Self Help Group ha ki khyndiat snem kiba la leit noh.
U la pyntip ruh ba baroh 46 tylli ki Block jong ka jylla kin sa ïoh ïa la ki ophis treikam kiba thymmai bad la mang pisa mar 2 klur 50 lak na ka bynta ban tei ïa ki ophis ba thymmai jong 6 tylli ki block.
La mang kyllum lang kumba 120 klur na ka bynta ban tei ïa ki ophis treikam jong ki 40 tylli kiwei pat ki block.
Kiwei kiwei pat kiba la kren ha kane ka prokram ki kynthup ïa u Myntri Sorkar u Bah H.Brolding Nongsiej, u Deputy Commissioner ka Eastern West Khasi Hills District, u Bah W.Nongsiej, u Additional Deputy Commissioner ka Eastern West Khasi Hills District, u Bah C.P Mawkon bad i BDO ka Mairang C&RD Block, i Dr.L.R Hynñiewta.
Jowai, Naiwieng 11: Ka lympung ïalehkai phutbol Semi Final jong ka kyrdan 1st Division Football Tournament, 2022 ïa kaba la ai kyrteng ka ‘Chatister Kharkongor Memorial Trophy’ kaba la long mynta ka sngi ha madan Kiang Nangbah Stadium, Dongmihsngi Jowai.
Ïa kane ka lympung la pynïaid da ka (WJDSA) shi bynta na ka jingrakhe jubilee ksiar ka Association kaba la jam sha u mawmer ba 50 snem jong ka jingshakri ban pynkiew ïa ka kam ïalehkai Sports hapoh ka District.
Haba phai sha ka jingïakhun Semi Final kaba nyngkong mynta ka sngi kala long kaba noh shilling namar ka kynhun ïalehkai jong ka Sailung Ialong SC kala lah ban pynliem da 9-0 kol ïa ka Nangbah Iawmusiang, ïa kine ki kol la thep ar kol da u Batskhem Dhar haka minit ba 19 & 21, u Da-u-ruhi Pale hynriew kol ha ka minit ba 45, 47, 55, 63, 75 & 85, u Jefkeemanson Rymbai shikol haka minit ba 89.
Lyngba kane ka jingjop ka Sailung Ialong SC kala buh jaka ïalade ha ka phainal jong kane ka lympung mynta ka snem.
Katba ka jingïakhun Semi Final ba ar lashai ka sngi ka 12.11.2022 kan long hapdeng ka Moosyiem Shangpung SC pyrshah ïa ka Mukhla Raij SC ha ka por shi baje shiteng noh phai sngi.
Jowai, Naiwieng 11 : Ka Meghalaya Bharat Scouts & Guides, West Jaiñtia Hills kum shibynta ka dak jong ka jingkynmaw burom ïa ka jingïaidlynti ba 73 tylli ki snem jong ka Seng ba la tip kum ka Foundation Day mynta ka sngi 11 tarik November ka la pynlong ïa ka jingïakynduhlang ba kyrpang ha District Headquarter, Jowai.
Ha ka jingïalang ba la pynïaid da u Adiam U Bthuh, District Secretary MBS&G-West Jaiñtia Hills kat kum ka rukom dustur jong ka Bharat Scouts & Guides ki dkhot ki la ïashim bynta ban rwai ïa ka Prayer Song bad pynkut pat ïa kane ka jingïakynduhlang da ka jingrwai ïa ka National Anthem.
Ha kane ka jingïakynduhlang nalor ki Scouts-Guides, Rovers-Rangers bad ki Unit Leaders lawan ïashim bynta ruh da ka S.Tariang, Vice-President, MBS&G-West Jaiñtia Hills kum ka kongsan bad u D.E.Pariat, Principal Lissi Pearl Secondary School Mukhla kum u Symbud kongsan ha ryngkat ka jingïadonlang ka Rosie Bang, DOC (G) bad u Carefully Gassah, DOC (S).
U D.E.Pariat haba kren u la pynkynmaw ïa ka jinglong kyrpang jong kane ka sngi bad u la khot bad wer ruh ïa ki paradkhot ba kin shim ka jingkitkhlieh ha kaban leh ïa ki kam babha na ka bynta ka imlang sahlang jong ka ri bad ka jaitbynriew.
Ka S.Tariang, Vice-President, MBS&G-West Jaiñtia Hills haba kren ka la ong haba shim ban kynmaw burom ïa ka Foundation day ka dei ruh ka por ba ngin kynmaw burom ïa u Nongseng ka Movement u Lord Baden Powel bad ki nongprat lynti ïa ka Seng ha ka Ri bad ka Jylla.
Shuh shuh ka la pynkynmaw ruh ïa ki para dkhot ïa ki nongrim treikam jong ka Movement bad ki kamram ba dei ban leh kumba la shim ïa ka Jingkular ban shakri ïa ki parabriew da ka jingsngewieit bad jingsngew burom khlem da wanrah ka jingsngewïapher.
Shwa ban poi shaba kut jong kane ka jingïakynduhlang ladon ruh ka jingpynlait ïa ki 73rd Foundation Day Sticker bad ka jingpynkup burom ïa ki Unit Leaders ba la ïoh ïa ka nam Best Scouts Master-Best Guides Captain.
Khliehriat Naiwieng 11: U Deputy Commissioner ka East Jaiñtia Hills District, u Abhilash Banarwal, IAS hynnin ka sngi ha ka jingïalang ba la pynlong ha Conference Hall ha Khliehriat, u la pyllait paidbah ïa ka Immunization App kaba dei ka injek kaba na ka bynta ki khyllung bad la khmih lynti ruh ba baroh ki khyllung kiba la kha naduh u bnai risaw 2022 ki dei ban ioh lut ïa ki injek ha kaba ki nongtrei ka tnat ka koit ka khiah kin sngewbha ban buddien lyngba kane ka App.
U Deputy Commissioner, u la pynshai shuh shuh ruh ba lyngba kane ka app yn sa lah ban ïoh ïa ki jingtip kiba bniah ha kaba ïadei bad ka jingioh injek ki khyllung wat kito kiba don sha ki jaka ki kyndong ruh ruh kum sha ki jaka khappud bad ki shnong ba don ha ka thaiñ Saipung.
La ong ruh ba ki ASHA ki dei ban peit bniah ïa kane ba ki dei ban register kloi ïa ki kyrteng jong ki khyllung lane kyrteng ki kmie ki kpa ha kaba ki ANM pat ki hap ban pyndap ïa ki data ha kane ka app bad lyngba kane ka app ki kmie ki kpa ruh kin sa ioh ïa ki jingtip lyngba ki message na ka bynta ban leh ïa ki injek na ka bynta ki khyllung.
U la ïathuh ruh ba ki bor district ki don ruh ka jingthmu ban don la ka jong ka app kaba khot ka East Jaiñtia Hills District, hynrei ïa mynta hi la plie shwa tang ïa kane ka Immunization app bad lyngba kane ka app yn sa lah ban pyndep lut ïa ki injek baroh na ka bynta baroh ki khyllung kiba naduh ki sub centre, la ong ruh ba kat haduh mynta la ïoh lum jingtip ba ki don haduh 37 ngut ki khyllung kiba khlem pat lah ban pyndep ïa ki injek bad la khmih lynti ba kine ruh kin sa pyndep.
U Deputy Commissioner, u la kyntu ruh ïa ki doctor kiba hapoh ka district ba ki dei ban shim khia ïa kane bad la khmih lynti ruh ba ha kaba ïadei bad ka jingïa injek ki khyllung ha East Jaiñtia Hills District yn sa lah ban pyn poi haduh 100 percent namar ïa mynta hi ka East Jaiñtia Hills District ka dang poi haduh 90 percent ha kaba ïadei bad ka jingai injek ki khyllung.
Ha kajuh ka por, la ong ruh ba lyngba kane ka app lah ruh ban pynpaw ïa kino kino ki jingeh bad lah ruh ban buh ïa ka jingujor lada don kano kano ka jingeh.
Kiba la ïa don ryngkat ha kane ka prokram, ki kynthup u District Medical and Health Officer East Jaiñtia Hills District, u Dr D.Shylla, u SDMHO, u Dr W.Bamon, Dr Sumer, ki ANM bad ki nongtrei ka tnat ka koit ka khiah.
Nongpoh, Naiwieng 11: Sa tang da ki bnai ba ki paidbah ka jylla kin ioh biang ïa ka lad ban jied thymmai ïa ki nongmihkhmat sha ka ïing Dorbar thaw aiñ ka jylla bad haba phai sha ka jinglong jingman hapoh ka them Ri Bhoi ka lyer elekshon ka la sdang ban thnem bha ha kaba ki kyrtong ki la rung sha man la ki shong ki thaw ban pan ka jingkyrshan na ki paidbah katkum ka nongrim ba ki ieng ban ïakhun ïa kane ka elekshon.
Lah ban kdew hangne, ha Ri Bhoi District dang don bun ki kyrtong kiba ym pat lah ban pynbna paidbah na kaei ka party kin ïa khun ïa kane ka election lane kin ïa khun kum kita ki kyrtong shimet, hynrei haba phai pat sha ka jinglong jingman hapoh ka them Ri Bhoi la iohi bad sakhi ba kito ki kyrtong kiba thmu ban aireng ha kane ka election ki la sdang ban duh thiah duh dem bad ruh ban leit sha man la ki shnong ban pan ka jingkyrshan na ki paidbah.
Ka Ri Bhoi District ka don 5 tylli ki Constituency ba kynthup ïa ka Nongpoh kum ka Head Quarter ka Ri Bhoi District, ka Umnsing, ka Umroi, ka Mawhati bad ka Jirang Constituency bad haduh mynta pat ym pat ioh ïa ka jingtip ba thikna ba na kitei ki constituency katno ngut ki kyrtong kiba thmu ban aireng ha kane ka elekshon 2023 ban sa wan hapoh ka jylla.
Kumba la ioh lum jingtip ruh la don katto katne ki Party kiba la sdang ban pynbna ïa ka kyrteng jong ki kyrtong ki ban ai reng ha kane ka election, hynrei kiba bun hi na ki party kim pat lah ban pynbna paidbah ïa ki kyrtong bad wat la katta ruh ka jingleit pan jingkyrshan na ki paidbah sha ki shnong ki thaw ka la ïaid shaid shaid.
Kaei kaba la ioh lum jingtip bad wat lada ym pat lah ban pynthikna, ka dei ka jingioh jingtip ruh ba ki la don ki kyrtong kiba la sdang ban pyndonkam da ki bor jong ka pisa bad ïa kata kito kiba ioh pdiang ïa ka pisa ki shu ïathuh ba ki la ioh ruh haduh T.5000 shi tnum ïing bad ki ïathuh satia pat mano uta u kyrtong ba la wan tyrwa da ka bor pisa tang ban ioh jingkyrshan na ki paidbah.
Kumba la paw ki dak ki shin ha kane ka kynti, ka elekshon ha Ri Bhoi kan dei kawei na ka elekshon kaba khluid bad ka ban sa thnem bha bad ka daw ka long ba naduh mynta ki kyrtong ne ki party kiba thmu ban ai reng ha kane ka elekshon ki la ïaid napoh napoh ban pan jingkyrshan na ki paidbah bad la don ruh ki kyrtong kiba la kular ïa ka bneng bad ka khyrdew nalor ba ki la sdang ruh ban pyndonkam da ka bor jong ka pisa tang ban ai jingkyrshan ki paidbah.
Nongpoh, Naiwieng 11: Ki jingangnud bad ki jingphohsniew ki paidbah ka thaiñ Ri Bhoi Sepngi ha Ri Bhoi District kan sa urlong shisha bad kane kan dei ruh ka sngi sah jingkynmaw na ka bynta ki paidbah ba ka 24 tarik u Naiwieng 2002 ka dei ka sngi ka ban kyntiew kyrdan noh ïa ka Patharkhmah Administrative Unit sha ka Civil Sub Division.
Lah ruh ban ong ba kane ka jingdawa kyntiew kyrdan ïa ka Patharkhmah Administrative Unit sha ka Civil Sub Division ka la dei kawei na ka mat jingdawa ki paidbah kaba la neh mynta la bun phew snem bad kam shym la urlong satia, hynrei ha kane ka kynti ka jingangnud bad ka jingkhmih lynti ki paidbah kan sa urlong kaba dei hadien ka jingkular u Myntri Rangbah ka jylla, u Conrad K.Sangma uba la pynbna hi da ladei ban plie paidbah noh ïa ka Civil Sub Division ha Patharkhmah ha ka 24 tarik u Naiwieng 2022.
Kane ka dei ka jingangnud ki paidbah kaba la mih la slem bha bad la don ruh ki kynhun kiba la don bynta naduh ka Ri Bhoi Dorbar bad ka Western Ri Bhoi Dorbar kiba la ju pynsawa ïa kane ka sur bad dawa ban kyntiew kyrdan noh ïa kane ka Patharkhmah Administrative Unit sha ka Civil Sub Division, hynrei ha kane ka kynti ka burom la leit ruh sha u MLA ka Jirang, u Bah Sosthenes Sohtun uba la lah ban pynlieh pyniong ïa kane ka jingdawa kyntiew kyrdan kaba la urlong ha ka por kaba u long kum uta u nongmihkhmat ka Jirang Constituency.
Haba kren halor kane ka bynta, kiba bun ki paidbah ka thaiñ Ri Bhoi Sepngi ki la angnud ban poi noh katei ka sngi ban ioh ban sakhi ïa kane ka jingkyntiew kyrdan na ka Administrative Unit sha ka Civil Sub Division bad ka daw hi ka long ba lada wan ka Civil Sub Division shibun ki kam pynroi kin wan poi sha katei ka thaiñ kaba long ka jingmyntoi ki paidbah nongshong shnong ban wan kata ka jingkylla kumba mynta katei ka dong bad ka thaiñ ka la dang kiew shaphrang ha baroh ki liang.
Shillong, Naiwieng : U MLA ka Mawlai u Bah PT Sawkmie ha ka sngi Balang ba la lah u la plie ïa ka Smart Class bad Computor Room jong ka Christ Church Morning School, Mawlai Syllaikariah ha ka jingdon ryngkat bah Alexander Syiem, president ka managing committee, u headmaster bah B.Lyngdoh, ki nonghikai, ki khynnah skul bad kiwei kiwei.
Haba ai jingkren u Bah PT Sawkmie u la pynpaw ka jingsngewkmen ba ka skul Christ Church ka ïohïa kane ka smart class bad computer room kaba ki la angnud la slem bah.
Kumta u la kyntu ïa ki khynnah ban trei shitom bad ban pyndonkam hok ïa kane ka smart class kaban kyntiew ïa ka lawei jong ki.
U la pyrto ruh lymda dei na ka sponsoring body ne ki riewngeit jong ka Balang kiba kyrshan ïa ka skul kan ym long kumne kumba ka long mynta.
Nalor kata u la pynpaw ruh ka jingsngewnguh ba ka skul ka la khot sngewbha ïa u ba un don bynta lang ha kane ka jingplie ïa ka smart class.
Ha kane ka sngi la ïoh ruh ka jingkren na u president ka managing committee u bah A.Syiem bad la sdang bad pynkut ïa ka prokram da ka jingduwai.
Kiba la ai jingkren ha kane ka sngi ki la kitbok ruh ïa u Bah PT Sawkmie ba un wanphai biang kum u MLA hadien ka ilekshon 2023.
Shillong, Naiwieng, 11: Ka jingïaknieh tiket hapdeng u Bah Michael Kharsyntiew bad u Bah M.Kharkrang na ka Bharatiya Janata Party (BJP) ban aireng ïa ka elekshon sha ka Iingdorbar Thawaiñ ka ban sa long ha u snem 2023 na North Shillong Constituency ka dang don hapdeng ka jingpeit pyrman jong ka party.
U Bah Michael Kharsyntiew u la long u dkhot jong ka BJP la hynñiew snem kynthih hadien ba u la aireng ïa ka elekshon sha ka Iingdorbar Thawaiñ ha u snem 2018 na Umsning Constituency na ka tiket jong ka BJP bad uba dang ïai neh haduh kine ki sngi bad ka BJP katba u Bah M.Kharkrang u dei uba dang shu pynïasoh mynta u snem 2022 hadien ba ula shongthait na ka kam kum u Pulit Ophisar.
Ha ka jingïakren bad u nongthoh khubor u Bah Michael Kharsyntiew, u la ong, “ha ka jingïaid lynti kum u dkhot ka BJP la hynñiew snem kynthih, kum u riewsaiñ pyrthei bad kum u nongtrei jong ka party nga la trei na ka bynta ki paidbah bad nga dang dei ruh u dkhot uba nga da ieid ïa ka party haduh kine ki sngi.
"“Nga sngew ba ka jingdon slem jong nga ha ka party, ka party kan sa peit bad ka party jong ngi kam peit bahaing hasem ne kam peit paralok ban ai tiket, hynrei ki da bishar ïa ka jingïadei jong u kyrrtong bad ki paidbah bad uno u kyrtong uba kham ïajan bad uba kham ïoh jingshahniah na ki paidbah," la ong u Bah Kharsyntiew.
“Uba kham jan sha ki paidbah uta hi u briew uba ki paidbah kin jied.
Ka North Shillong Constituency ka dei ka jabieng jong ka jylla bad u paidbah u tip bha ïa kata.
Ka kam ban jied ïa u nongmihkhmat ka long tang san snem bad kam dei ka kam ban thung syiem.
Ka politik kam dei tang ka bynta kiba don kyrdan.
Haba phi angnud ban shakri, phi dei ban shakri da ka jingsngewrit," la ong u Bah Kharsyntiew.
“Nga kum u kyrtong nga la shim da ka rai kaba la pyrkhat sani bad kam dei kaba shu leh shongshit lane ban shu rai kyrkieh bad nga la ïakhun teng ïa ka elekshon ha u snem 2018 bad na ka jingshah rem mynta nga la kham trei shitom ban pynjanai ïa ka lynti kaba nga ïaid," la ïathuh u Bah Michael uba la pynkhreh bha ïalade ban aireng ha kane ka elekshon.
U la ïathuh ba ka jingmih madan biang jong u ha kane ka kynti ka dei namarba katkum ka jingsngew jong u, ka jingdon jong ki samla ha ka jylli jong ka saiñpyrthei kan dup lah ban wanrah ïa ka jingkylla ha kiba bun ki liang.
U la ong ba ka jingpynkhreh jong u ban aireng na North Shillong Constituency ka long namarba kum u riewmadan u dei uba ju don bynta ha ka kam shakri paidbah namar ka jingïakynduh marmet bad ki paidbah kiba shem jingeh manla ka sngi.
Haba kylli u la ong, “ka North Shillong Constituency ka ladep mad lut ïa ki party bad dei sa tang ïa ka BJP kaba ki paidbah kim pat ïoh mad.
Ka BJP ka don la ki jong ki mat treikam kaba trei na ka bynta ka bha ka miat jong ki paidbah.
"Da kaba pynpaw ba kum u samla rangbah uba la mad bad ïohi na ing lajong ïa ka jingkyrduhkam, u Bah Michael uba la pyndep ruh ïa ka jingpule Master Degree na Kings’ College, London trei ruh shipor sha bar ri shwa ban wan phai sha la ka jong ka ri, u la ong, “nga lei nga la mad na ing lajong bad ban ïoh ïa ka kam Sorkar donkam ban ithuh ïa kiba heh kiba haiñ bad bad ka jingithuh briew (Nepotism) ka dei kaba ktah bha ïa ki samla wad kiba la biang ka kyrdan jingpule.
"“Ka jingbym ïohi jngai jong ki nongïalam ban wnarah ïa ka jingkylla ka pynlong ïa ka Sorkar Jylla ba kam lah ban shu thungkam namarba ka jingbunbriew ka la nang kharoi bad ki samla kiba la nang la stad ruh ki la nang bun.
Ki samla ha kanem ka juk mynta ki dei kiba pyrkhat bha ïa la ka lawei.
Hynrei kaba sngewsih ka long ha North Shillong ki don kumba 60 percent ki samla kiba trei bad kiba pule shabar ka jylla," la pynsngew u Bah Michael.
Kumba ka long mynta ka North Shillong Constituency ka dei ka Constituency sor kaba la biang lut nadong shadong hynrei ha ka jingshem jong u Bah Michael Kharsyntiew kum u nongshong shnong ha kane ka Constituency ka koit ka khiah ka dei ka mat kaba kongsan.
“Dei na kata ngi la theh bha ïa ki jingïarap sha ka Dr.H.Gordon Roberts Hospital ba kan dup lah ban ai ïa ka jingshakri kaba kham bha sha ki paidbah nongshong shnong kiba shong basah hapoh ka North Shillong Constituency bad ia ki shnong kiba marjan," la ïathuh u Bah Michael Kharsyntiew uba long ruh u Chairman jong ka Ktiews Trust.
Ka North Shillong Constituency ka dei ka Constituency kaba don la kumno kumno mar shiteng eiei ki nongthep vote trai jylla bad ki bar jylla ki ban rai ïa ka jingjop jong uno uno u kyrtong ki don ka jingshahniah.
Kat haduh mynta, ki kyrtong kiba la pynbna ïalade ban ïakhun na ka North Shillong Constituency ki long u Bah Michael Kharsyntiew bad u Bah M.Kharkrang kiba dang ïaknieh ban ïoh tiket na ka BJP, u Sitting MLA u Bah Adelbert Nongrum, u Bah Ranson Sutnga na ka NPP, u Dr.Aman War na ka UDP, u Bah JA Lyngdoh na ka Congress bad ka Kong Elgiva Rynjah na ka Trinamool Congress.
Shillong, Naiwieng 11 : Ka Parliamentary Standing Committee, Rajya Sabha ha ka sngi Thohdieng ka la wan ban buddien ïa ka jingpyntreikam ïa ki skim ha kane ka jylla kiba pyntrei lyngba ka jingkyrshan pisa jong ka sorkar pdeng, kum shi bynta ka jingwad bniah ha kane ka thaiñ shatei lam-mihngi jong ka Ri.
Kine ki skim kiba katei ka kynhun ka wan ban buddien kidei kiba la mang tyngka lyngba ka tnad ba peit ïa ki kam pynroi ha ka thain shatei lam-mihngi jong ka Ri ba la tip kum ka tnad Development of North Eastern Region (DoNER).
Ha katei ka jingïalang kaba long ha Vivanta Meghalaya la donlang ruh naduh u Chief Secretary ka Jylla, Bah DP Wahlang nalor kiwei kiwei ki heh sorkar jong ki tnad bapher bapher ka sorkar jylla.
Ki tyllong khubor ki ïathuh ruh ba ka Parliamentary Standing Committee (PSC) kan pynkhreh ïa ka kaiphod bad phah sha ka Ministry of DoNER bad na ka liang ka Ministry pat kan sa phah ïa katei ka kaiphod sha ka North Eastern Council (NEC) bad ruh sha ka sorkar jylla ban pyntreikam.
Katei ka kaiphod kan kynthup lang ruh ïa ki jingkdew ne ki jingbthah ym tang na ka bynta ka Meghalaya hynrei na ka bynta ka thaiñ shatei lam-mihngi baroh kawei.
Hadien ka jingïalang, ki dkhot jong ka PSC ki la leit ruh ban jurip ïa ka Treatment Plant jong ka Greater Shillong Water Supply Scheme kaba don ha Mawphlang.
Hadien kane, ka Committee kan leit ruh sa sha Assam ha ka 14tarik mynta u bnai.
Williamnagar, Naiwieng 11 : Dei tad hadien ba ka ïing bishar High Court ka la pynmih da ka hukum ba ki bor pynïaid ka MTC kim nud shuh ban shu lehkamkai bad hap ban siew ïa ka pisa jingïarap ba la kular ban siew sha ki lanot ba iap bad mynsaw kylla ka MTC mar hynniew lak tyngka.
Ha ka jingpyllait khubor la ïathuh ha u bnai Risaw 2021 la ujor mukotduma ha ka Mator Accident Claim Tribunal (MACT) ban ïarap pisa ïaki lanot kiba la iap ha ka jingkylla ka bus MTC khnang ba ki khun ki kti jongki kin ïoh jingkyrshan.
Kane ka jingkylla ka bus ka la jia ha ka 30 tarik Nailur 2021.
Haba la ïoh pdiang ia ka shithi halor kane ka mukotduna, ki bor pynïaid ka MTC lyngba ki nongïasaid aiñ jongki ki la kyrpad ïa kiba la ujor mukotduma ban weng noh ïakamukotduma bad ïakren ïa suk bad ïa pynbeit noh shabar ka ïing bishar.
Kumta haba la ïa pynbeit la kular ban siew mar 7 lak tyngka sha kiba haïing hasem jong kitei ki shem lanot.
Kine kiba haïing lyngba u nongïasaid aiñ jongki ruh ki la pdiang ïa kane ka jingtyrwa ka MTC bad ka ïing bishar ruh ka la pynwai noh ïa ka mukotduma.
Ha katei ka juh ka sngi la ai mar 1 lak sha ki long ïing jong kiba la khlad bad mar 50 hajar sha ki long ïing kiba mynsaw jur.
Hynrei hadien shibnai ka MTC ka khlem siew pat ïa katei kaba la kular kumta kiba haïing kim banse ba leit ujor sha ka ïing bishar High Court.
Ka ïing bishar High Court ka la pynmih ka hukum ba ka MTC ka dei ban siew dep ïak a pisa hapoh lai bnai naduh ba la pynmih ïa ka hukum.
Dei ha ka 7 tarik Naiwieng 2022 la ai ïa ka cheque ba mar 7 lak tyngka sha kiba haïing, Kine ki long u Pukan N Marak uba dang im haduhm ynta uba dei na Nengkhra bad kiba la khlad ki long u Sengsrang R Marak na Damra, Tangsimbirth M Sangma PWD Old Colony, Trawin R Marak na Bolkinggre, DImsi M Sangma na Rangmalbadim bad Chekamchi M Sangma na Balsrigittim.
Mairang, Naiwieng 11: U Syiem jong ka Hima Nongkhlaw, u Pa’iem Phrester Manik Syiem, u la kyntu ïa ka sorkar ba kadei ban ai C&RD Block noh ïa ka thaiñ Nongkhlaw kum ka dak ban pynsah ïa ka nam jong u Tirot Sing Syiemlieh, u Syiem jong ka Hima Nongkhlaw.
U Pa’iem ula pynpaw ïa kane ha ka jingïalang rakhe dap shi snem ka Eastern West Khasi Hills District kaba la long ha Mairang ha ka 10 tarik mynta u bnai.
U Pa’iem ula ong ba ha ki sngi kiba ladep, u Myntri Rangbah ka jylla, u Conrad Sangma, u la leit plie ïa ki artylli ki C&RD Block, kawei ha Siju, West Garo Hills bad kawei pat ha Rambrai, West Khasi Hills District.
Nangta ha kine ki sngi ban wan ruh sa ka Lumshnong ruh kan ïoh ïa ka C&RD Block.
“Ka North Eastern West Khasi Hills ruh kadei ban ïoh sa kawei ka Block bad ka Nongkhlaw kadei ka thaiñ kaba biang ban ïoh", la ong u Pa’iem.
Ha kane ka jingkren, u Syiem u la kyntu ruh ïa u Metbah Lyngdoh, uba long u MLA jong ka Mairang Constituency bad u Shongknor jong ka ïingdorbar Thawaiñ jong ka jylla ban ïakren bad ki bor sorkar bad khamtam bad u Myntri Rangbah ban pynïoh C&RD Block ïa ka Nongkhlaw.
U la ong ruh ba ka jingïoh Block ka Nongkhlaw kan long ka jingkyrkhu kaba khraw ïa kane ka thaiñ bad kan long ruh ka burom na ka bynta u Syiem bakhraw jong ka Hima, u Pa’iem Tirot Sing Syiem.
Kumba long mynta ka North Eastern West Khasi Hills ka don artylli ki C&RD Block, kata ka Mairang bad ka Mawthadraishan.
Ha ka jylla mynta ki don 48 tylli ki C&RD Block bad ka Lumshnong kumba la pynbna ba kan ïoh kan dei ka Block kaba 49 bad lada jia ba ka Nongkhlaw ka ïoh shisha kumba angnud u Syiem ka Hima Nongkhlaw ka mut kan long ka C&RD Block kaba sanphew.
Shillong, Naiwieng, 11: Ban pyntip sha ka pyrthei ba ka jaidbynriew Hynniewtrep Hynniew-skum ka long kaba riewspah ha ka kolshor, ka Seng Khasi Kmie kan sa pynlong ïa ka tamasa kaba ar sngi ha ka 19 bad ka 20 tarik, Naiwieng, 2022 ïa kaba la ai kyrteng “na thymmei’ ban sa pynlongU Cultural Secretary jong ka Seng Khasi Kmie Mawkhar, Shillong u Bah Hamar Sing Kharpa ha ka jingïakren bad ki lad pathai khubor ha ka Sngi Thohdieng u la ïathuh ba ha kane ka tamasa ban sa pynlong ha lympung shad suk mynsiem kaba don ha Jaïaw, Shillong, kin sa don ki jingshad bad ki jingrwai sur tynrai bad kumjuh ruh ka jingïakop pyni riam tynrai ba la ai kyrteng Nai Khatsaw synnia bad ka Lukhimai bad kynthup ruh ka jingrwai Kynud Ïawbei na ka shnong Kongthong.
Kawei na ki bynta kiba kongsan tam ha kane ka tamasa kan dei ka jingpyni ïa kawei ka phlim lyngkot kaba la ai kyrteng, “ka Thymmei, ka Tynre, ka Tyllong’.
Shuh shuh u la ïathuh ba kin sa don 14 tylli ki kynhun ki ban sa ïashim bynta ha kane ka tamasa kaba ar sngi kiba kynthup ïa ka kynhun na ka shnong Nongtalang, Jowai, Sohbar, Mylliem bad kiwei kiwei.
Ka Seng Khasi Kmie ka khot bad wer ïa ki nongshong shnong ka bri u hynniewtrep ban wan sakhi ïa kane ka tamasa bym donkam siew bai rung.
Rongjeng, Naiwieng 11: U Myntri Rangbah ka jylla u Conrad K Sangma ha ka sngi Thohdieng u la plie ïa ka Rongjeng Civil Sub – Division kiba hap hapoh East Garo Hills hadien 40 snem tam ba la mih ka jingdawa.
Ha kane ka sngi la wan sakhi lang da u Deputy Speaker ka Ïing Dorbar u Timothy D Shira, ha ka jingïadon lang kiwei pat ki MLA ba kynthup ïa u Jim Sangma, u Thomas A Sangma, u Brening Sangma, u Rupert Momin bad u Pongseng Marak.
Ka jingdawa ban buh ïa ka Rongjeng Civil Sub-Division ka la shu sah pongding la palat 40 snem bad dei ha u 2017 ba la plie ïa ka Administrative Unit ha Rongjeng, bad kaba la kyntiew sha ka Civil Sub Division ha ka sngi Thohdieng lyngba ka notification ba la pynmih da u Lat ka jylla.
Kane ka Civil Sub Division kan kynthup ïa ki jaka ba hap ha Rongjeng C&RD block bad ka jingdon ki shnong ha kane ka Sub-division ka long kumba 180 tylli eiei.
Haba kren ha kane ka sngi u MLA ka thaiñ u Jim Sangma u la pynpaw ïa ka jingsngewnguh ïa u Myntri Rangbah ka jylla uba la pynurlong ïa kane ka jingangnud kaba la slem bah ki paidbah ka thaiñ.
U la oing ruh ba kane ka jingplie ïa kane ka Civil Sub Division ba thymmai ka long ruh kum ka jingpynurlong ïa ka thong kaba u Purno hi u long uwei na kiba angnud ban don ka Civil Sub Division Rongjeng.
Ha kane u Myntri Rangbah u la plie ïa u Mawnongrim kum ka dak ka jingplie ïa ka Rongjeng Civil Sub Division bad u la aiti ruh ïa ka notification sha u SDO ba nyngkong eh ka Civil Sub Division u Reuben Momin.
“Ka long ka khyllipmat kaba khraw bad kaba shlei jingkmen ruh ban lah ban pynurlong ïa jingdonkam ki paidbah ka thaiñ" ong u myntri Rangbah ha ka jingkren jong u.
U la ong ruh, “U PA Sangma u don ka jingïadei kaba jan bha bad ki paid nongshong shnong ka thaiñ bad na ka liang ka sorkar ruh ka don ka thong ban wanrah ïa ka jingkiew shakhmat ka thaiñ Rongjeng bad ka jylla hi baroh kawei.
"Shuh shuh u la bynrap, “Ka dei ka thong jong ka sorkar ban wanrah ïa ki ophis sorkar kham sha jan bad ki paidbah bad dei na kane ka daw ba ngi thmu ban plie shuh shuh shibun ki block bad ki Civil Sub Division ba ki paidbah kin suk ha kaba ïadei bad ki ophis sorkar.
"U la ong ruh ba na ka liang ka sorkar ka don ka thong ban kham pynsuk ïa ki paidbah ban kham kyntiew ruh ïa ka ïoh ka kot bad ban pynurlong ïa ka jingdonkam jong ki.
U Myntri Rangbah u la ïathuh ruh ïa ki kahna jingjop kiba ka sorkar MDA ka la lagh ban pynurlong ha kine ki 5 snme duna kum ka jingpyntrei ïa ka Jal Jeevan Mission, ka MGNREGS, ka Focus bad ka Focus plus.
Shillong, Naiwieng 11: Napdeng ki heh ki haiñ ne ki nongpynïaid ïa ka North East Olympic Games (NEOG) kaba long ha Shillong, lehse Thouba Singh na Manipur, un dei uwei na kiba khampaw namar ba udei u nongïalehkai ba la mihkhmat ïa ka India ha Asian Games kaba la long ha Delhi ha ka snem 1982.
Nangta ha Commonwealth Games ruh kumjuh.
U Singh, u la long ruh u Junior bad Senior National Champion ha ka Swimming la bun bun snem bad bat ruh kum lahduh ha ka Asian Swimming Championship.
Hapdeng ka jingbunkam ban ïarap lang ïa ka Meghalaya Swimming Association (MSA) ha ka jingpynïaid ïa ka jingïakop ïa jngi jong ka NEOG, u Singh, u la pyllait por ban ïakren bad une u nongthoh khubor mynta ka sngi ha Crinoline Swimming Pool.
Mawphor: Naduh katno snem ka rta phi la pyrshang ne hikai ban jngi?Thouba: Nga la pyrshang ne pyntbit ban jngi naduh ba nga dang 14 snem ka rta ha ki wah bad ha ki pung ne ki jaka jngi kiba don ha Shnong ha Manipur.
Mawphor: Kaei ka jingïohi jong phi ïa ka sap jngi ki Samla ka thaiñ shatei lammihngi?Thouba: Ki don bun ki Samla kane ka thaiñ kiba nang ban jngi, tangba kiba lah ban ïashim bynta ha ki jingïakop pat ki dang duna.
Mynta kiba khambun kidei na Assam bad kumjuh run na Manipur.
Kiwei kiwei ki jylla te ki dang duna.
Mawphor: Kaei ka jingïapher ha ka jingïajngi ha ka por jong phi bad ha kine ki sngi ba mynta?Thouba: Ohh… ka jingïapher te kaba la bun bha.
Ha ka por jong ngi, ynda ladep jngi, ngi shu bam ki jingbam tei met kiba malu mala ne ki jingdih.
Hynrei mynta te ki nongjngi ki la ïoh lut ki jingdonkam jong ka juk ba mynta,naduh ka rukom bam, ka rukom shah hikai, nangta ki tiar ki tar ba ki pyndonkam ruh ki la pher bak lybak na ka por jong ngi.
Mawphor: Lano tharai ki Samla kane ka thaiñ kin lah ban ïakhun bad kiwei pat ki Samla jong ka ri India?Thouba: Ki Samla jong ngi ki don ka sap, hynrei ki donkam pat ki jaka ai jinghikai kiba biang bad ka rukom hikai kaba biang bha.
Kumba long ka Assam ki Samla ki kiew namar ki don ka jaka ai jinghikai bad ki rukom hikai kiba biang kiba long katkum ka juk ba mynta.
Te lada ki trei shitom ym don jingeh ba kin lah ban ïakhun bad kiwei pat ki nongjngi na kiwei pat ki bynta jong ka ri India.
Shillong, Naiwieng 11 (PIB): U Myntri Sorkar Pdeng ba dei khmih ïa ka Tnat Road Transport and Highways, u Nitin Gadkari mynta ka sngi u la pynbna ka jingpyllait ïa ki projek ba thymmai ba shongdor T.1.6 lak klur ha ka thaiñ shatei lammihngi.
Ha kaba kut jong ka jingialang bad ki lad pathai khubor na ka bynta ka jingïalang peit bniah ia ki projek Surok bah ha ka thaiñ shatei lammihngi kaba la long ha nongbah Guwahati, Assam u la ong ba kine ki projek ki kynthup ïa ki surok, ki Ropeway, ki sutok na jrong jingkieng, ki jingkieng ba kongsan ha kylleng ka wah Brahmaputra bad kiwei kiwei ki jaka shong um.
U Gadkari u la ong ba la tyrwa ruh ïa ki Multi Modal Logistics Park ha Udaipur ha jylla Tripura bad Silchar ha jylla Assam.
U Gadkari u la ong hapoh ka jingïalam ba ïohi jngai jong u Myntri Rangbah duh, u Narendra Modi ngi trei na ka bynta ban pyndap ïa ka jingduna ha kaba ïadei bad ka jingpynïasoh ha ka thaiñ shatei lammihngi bad kyntiew ïa ki jingdon jingem ba ïadei bad ka leit ka wan ha ka thaiñ.
U Myntri u la ong ba la shna kumba 50 tylli ki Way Side Amenity bad 50 tylli ki View Point.
Shisien ba kine ki la dep, kan kyntiew ïa ki kam jngoh kai bad ka ïoh ka kot ha ka thaiñ shatei lammihngi, u la bynrap.
Na kane 1.61 lak klur tyngka, ka Meghalaya kan ïoh sa 616 Kilometer bad ka jingmang pisa ka long 12,500 Klur tyngka.
Ki surok kiba dang trei mynta lyngba ka Road Transport and Highways ki long 281 KM ha ka jingmang pisa kaba 3819 klur tyngka.
Katba kiba ladep pat ki long 350 Km ha ka jinglut kaba 2480 Klur tyngka.
Katba ki surok kiba deiban shna nalor jingkieng ki long 10 tylli ha ka jingmang pisa kaba 32 klur tyngka.
Shillong Naiwieng 11 : Ka Congress na Pynursla ha kane ka kynti ba mynta ka lah ban sei da u Bah Nehru Suting ban aireng pyrshah ïa u Symbud Myntri ka Jylla, Bah Prestone Tynsong ha ka elekshon MLA kaban long ha u 2023.
Haba pyntikna ïa kane na u Working President ka Meghalaya Pradesh Congress Committee (MPCC), Bah PN Syiem, u la ong, “Haduh mynta ngim pat pynbna ïa u kyrtong na katei ka constituency hynrei u Bah Nehru u dei uwei na ki kyrtong ba hakhmat kiba ka party ka lah ban pynïakhun.
"Na ka liang ki nongïalam jong ka Congress Pynursla ki la ïathuh ba ki don palat lai ngut ki kyrtong kiba kwah ban ïakhun na ka tiket ha Pynrusla ha kane ka elekshon ban wan hynrei haduh mynta kim pat lah ban pynbna paidbah uno na kitei ki kyrtong u ban mih ban ïakhun.
Kumba long haduh mynta hi, ki kyrtong kiba la pyntikna ban ïakhun na Pynursla ki kynthup ïa u MLA ba mynta, Bah Prestone Tynsong, nangta u kyrtong ka UDP Bah Anthony Kongwang, u kyrtong ka BJP u Banpynkhrawbor Khongthaw, u kyrtong TMC u Bah Edmund Khongngai bad mynta sa u Bah Nehru Suting na ka Congress.
La ïoh jingtip ruh ba u MLA barim ka Nongskhen Bah Donkupar Massar ruh u la pynkhreh ban ïakhun ïa katei ka elekshon bad kumjuh ruh ka seng saiñ pyrthei ba thymmai ka VPP la ïoh jingtip ba ka la pynkhreh shait shait ban sei kyrtong na kane ka constituency.
Shillong, Naiwieng 11 : U President jong ka National People’s Party (NPP) Meghalaya, u Dr.WR Kharlukhi u la ogn ba ki isynei ïa ki nongïalam jong ka BJP ha ka jylla namar ka sorkar pdeng kam sngap satia ïa ki jingkyrpad jong ki ban pyntreikam ïa ka Inner Line Permit ha ka jylla.
“Nga isynei ïa ki nongïalam ka BJP hangne namar ka sorkar pdeng kam pynsngew satia ïa ka jingkyrpad jong ki," ong u Dr.Kharlukhi.
Shuh shuh u la ong ba kitei ki nongïalam BJP ki la kam ba ki kwah ïa ka ILP hynrei ki nongïalam jong ki na ka sorkar pdeng kim pynsngew satia ïa ki," u la bynrap biang.
Kumban shu kdew hangne, ar ngut ki MLA jong ka BJP, kata u Bah Sanbor Shullai bad u Bah AL Hek ki dei na ki 60 ngut ki MLA kiba la don bynta lang ban mynjur ïa ka Resolution ILP ha u snem 2019.
Utei u MP ka Rajya Sabha u la ong ruh ba ka rai mynta ka shong ha ka sorkar pdeng ban rai halor kane.
“Ngi la pyrshang lut bad ngi la dep ong ïa ka sorkar jylla bad dep ruh ban mynjur ïa ka Resolution halor ka ILP hynrei ma ki, kiba don ha ka bor ha Delhi, kumta ka shong ha ki nongïalam jong ki nangtei," u la ong.
Haba kren halor ka jingkren ba la thoh da u Myntri ka tnad Law, u Kiren Rijiju ba ka Meghalaya kan ïoh bun ki MLA BJP khnang ba ki ishu kum ka ILP kan ïoh bor, u Dr.Kharlukhi u la ong, “Lada ka sorkar pdeng ka pdiang kumba phi ong, te kaei pat kaba khang ïa ki ban ai ïa ka ILP ha Meghalaya.
"Utei u President ka NPP Meghalaya u la kynnoh ruh ïa ka Congress namar ka khlem ai ïa ka ILP ïa ka Meghalaya ha ka por ba ka don ha ka bor ha ka sorkar pdeng.
“Kane kadei ka jingdawa kaba la slem bha jong ka jylla naduh ka por ba nga dang leit skul ha ki snem 1980 hynrei ka Congress kam shym la sngap ïa kaneka jingdawa," u la bynrap biang.
Kumta u ong ba dei na kane ka daw ba la thaw ïa ka NPP ban pyntikna ba ki paidbah ka thaiñ shatei lam-mihngi jong ka ri kin ym donkam shuh ban leit khrong hynrei ban dawa i aka hok jong ki hi.
Tura,Naiwieng 11: U Nongïalam ka Liang Pyrshah u Dr Mukul Sangma u la ong ba ka sorkar kaba mynta kam shym la shim khia satia ban pyndonkam ïa ka lad ka kabu kaba ka Khynrnit ba Hynriew ka Riti Synshar ka ai na bynta ban ïada ïa ka hok longtrai bad ki riti dustur kaba kum ka jaidbynriew Garo ka ïoh.
Haba kren kum u Kongsan ha ka Ka tamasa Wangala ba la ju pyndonkam ban tem 100 tylli ki ksing la pynlong ha Wangala A’dam Chibragre u Dr Mukul u la ong ruh ba kane ka tamasa ka long kaba dei eh ban pynlong khnang ban pynneh pynsah ïa ka riti dustur bad ka riti tynrai ba hiar pateng na ki long shuwa bad ba kan long ruh kum u soh pyni ïa ka jinglong tynrai sha ka pyrthei salonsor.
Shuh shuh u la ong ba ïa ka hok bad ka kabu kyrpang jong ka jaidbynriew Garo kaba ka la ïoh katkum ka jingpynkupbor ka ka Khyrnit ba hynriew ka Riti Synshar ka ri la shu leh klet da ka sorkar kum ka jingbuh ïa ka kashari ki nokma bad kiwei ki hok kyrpang kum ka jaidbynriew Garo ka ïoh.
“Ka long kaba dei eh ban pynlong ïa kane ka tamasa hiar pateng khnang ba ki hok bad ka riti dustur yn ym shah ïuhroit noh ha ki por ban dang wan" u la bynrap.
Shuh shuh na ka liang jong u u pynpaw ïa ka jingsngewnguh ïa ka Hundred Drums Wangala Festival Committee namar ka jingshimkhia jong ki ban pynlong ïa kane ka tamasa ha A’chik Heritage Village da kaba pynkynriah noh na Asanang ka jaka ba la ju pynlong ha ki snem ba mynshuwa bad ong ba kane ka jingjied da kane ka jaka ka long ka sienjam kaba dei eh namar ka Asanang kaba la ju pynlong mynshuwa ka la khim than na bynta ki bun bun hajar ngut ki paidbah kiba wan sakhi ïa kane ka tamasa.
Na ka liang jong u ruh u la ai ka jingïaroh ïa ki Nokma bad ïa ka kur kaba la ai ïa kane ka jaka khnang ban lah ban pynlong ïa kane tamasa ha kane ka jaka nangne sha khmat.
Ha ka jingkren u la ong ruh ba na ka liang jong u mynba u dang bat kum u Myntri Rangbah u la kham pynheh ka mang tyngka na bynta kane ka tamasa.
Ha kane ka sngi ka Chairperson jong ka Meghalaya State Commission for Climate Change and Sustainable Development ka Ferlin C A Sangma ka la wan shim bynta kum ka symbud kongsan ha ka jingïadonlang ruh u Chairman ka Hundred Drums Wangala Festival Committee u Ronald Rikman Sangma, u MLA ka Rangsakona Constituency u Zenith M Sangma, u MLA ka Salmanpara Constituency u Winnerson Sangma, u MDC u Sadiarani Sangma, u President ka Nokma Council u Skylance G Momin, bad kiwei kiwei ki nongshah khot sngewbha ha ryngkat ka jingsakhi lang da ki paidbah da ki phew hajar.
Shillong,Naiwieng 11 : Palat 25 hajar ngut ki paidbah jongka 1-Nartiang Constituency ki la ïa poi sha ka jingïalang pynskhem nongkitkam jongka 1-Nartiang National Peoples Party (NPP) LA Constituency Block Committee ba la long ha ïewpynsing Wahiajer, ong ki nongialam ka NPP na ka jingkheiñ ba ki la ïoh lum.
Da kane ka jingwan tuid ki paidbah la pynthikna ba kane ka Constituency kan dei biang ka jingjop ïa ka NPP ha u 2023 lyngba u MLA jongka u ma Sniawbhalang Dhar.
Kane ka jingwan tuid ki paidbah kiba tang napoh ka Constituency ka la pynsnmgew skhem ïa u ma Sniawbha ban ïoh biang ïa ka jingjop ba don burom bad dei kane ruh kaba la pynlong ïa u ban ong “ Ka NPP ka la bat lypa ïa ka 1-Nartiang Constituency ha u 2023".
La pynsngew ruh da kiba bun na ka nongkren ha kane ka sngi ba kim pat ju sakhi kum kane ka jingïalang Election kaba heh haduh katne bad dei ruh ka sien kaba nyngkong jong kane ka snem ba ki paidbah kin wan da ki phew hajar ban ai jingkyrshan ban pyndap lut ïa katei ka jaka ba pynlong jingïalang naduh ki bynta jong ka ïawpynsiñ bad shaduh ki bynta ka surok kiba la hap ba khang ïa u surok ha ka por ka jingïalang.
U ma Sniawbhalang Dhar haba ai jingkren ha kane ka sngi ula pynsngew ïa ki kam pynroi kiba la wanrah hapoh ka West Jaiñtia kiba ïadei naduh ka jingpynbha ïa ki surok, ki lynti syngkieng kiba la dep pyntrei, shuh shuh ki dang don ruh kiba dang pyntrei bad kumjuh ïa kiba la dep ban mang pisa (Sanction).
Kumjuh ruh ula pynsngew ïa ki kam pynroi ba u la wanrah hapoh ka Nartiang Constituency ha kine ki saw snem tam kiba la kot sha ka palat 590 klur tyngka.
Kum ka nuksa ïa ka Stadium hapoh ka shnong Wahiajer kaba long katkum ka International Standard kaba duna ïa ka 40 klur tyngka, ïa kane yn sa plie noh ha u bnai March jong ka snem 2023.
Ula pynbna paidbah ïa ka C&RD Block ba thymmai ha shnong Namdong yn sa plie noh ha kane ka 21 tarik mynta u bnai.
Ha kaba ïa dei bad ka skim JJM ula ong ba dei ka Constituency jong u kaba la ïoh nyngkong ban Sanction pisa ïa baroh ki shnong kiba don haduh 72 tylli ha ka jinglut kaba ym duna ne tam ïa ka 220 klur.
Kum u nongmihkhmat jong ka Constituency naduh u snem 2018 haduh kane ka kynti ula dep ban ai jingïarap haduh 27 hajar ngut ki nongthep vote hapoh ka Constituency kaba kynthup lang ïa ki bym dei ki nongkyrshan jongu ruh.
U la ong “Lada ngi nang khlaiñ shuh shuh ngin ïai treishitom met bad mynsiem ha kane ka kynti ban wan bad ha ka juh ka por ngin pdiang sngewbha ïa kino kino kiba wan ban pynïasoh sha ka party jong ka NPP.Nga pdiang sngewbha ïa phi baroh kiba la wan pynïasoh thymmai sha ka party la ki dei na ka Congress ne na kiwei ki party ruh namar kane ka dang ai mynsiem ïa nga ban nang trei shuh shuh na ka bynta jongphi"Ula pynsngew ba kane ka sorkar MDA ha ka jingïaid lynti jong ka ha ki 4 snem 10 bnai ka sorkar kala shah kynnoh ha kiba bun ki liang namar ka jingtrei shitom jong ka, u ong lada ki paidbah ki kwah ïa ka sorkar ka bym shah kynnoh kata ka dei tang ka sorkar kaba thiah sngi.
Hapoh ka jingïalam ka Congress ha ki por ba la leit ïa ki surok ban maramot ki don tang 606 kilometer katba ha kane ka sokar ba mynta ba la lamkhmat da ka NPP wat hapdeng jong ka khlam Covid-19 kala dep ban pyntrei haduh 1880 kilometer, ka jingpyntrei pat ïa ki surok ha ka por ka Congress ka long tang 1600 tam kilo miter tam naduh 2014-2018 katba kane ka sorkar ba mynta ka pyntrei haduh 3200 kilometer ki surok thymmai.
Ha u snem 2014-2018 ka jingpynlut ka sorkar ka long 8700 klur katba kane ka sorkar kala pyllut haduh 14000 hajar klur, kaba mut ‘haba bun ki jingpyllut ki kam pynroi ruh ki bun’ u ong ba ka sorkar ka bym treikam kam don Balance Sheet katba ka sorkar kaba treikam ka don shibun ka Balance Sheet.
‘Tang kane ka sorkar kala la wanrah jingmyntoi ïa ki nongrep lyngba ka jingpyllait ïa ka pisa kaba la tip kum ka FOCUS, Kane ka sorkar kala pynkiew ïa ki Self Help Groups na 4 hajar tam sha ka 45 hajar ki Self Help Groups.
Ha kaba ïadei bad ka jingïoh ïarap ki paidbah ha ka pang ka shitom lyngba ka MHIS la pynkiew noh sha ka 5 lak tam tyngka.
Hynrei kiba pyrshah ïa kane ka sorkar ki don manla ka sngi katba kiba pynïasoh sha ka NPP ki don manla ka kynta, ong u ma Sniawbha.
Ula ong ba ka jingkren u bah Bajop Pyngrope ka long kaba dei ba ha kane ka Election 2023 ka NPP kan jop haduh 16 seat na Garo Hills bad 20 na Khasi bad Jaiñtia Hills, ula pyntip ruh ba ka NPP kala dep pynkhreh ïa ki 58 seat bad kine ki kyrtong baroh ki dei kiba poi ha ka Grade-A baroh kaba mut kiba don hapdeng ka jingiakhun ban jop.
Kum u nongmihkhmat ka 1-Nartiang Constituency lada u wan biang ha ka jingjop un sa long u nongsam Minister bad kane long ka jingmyntoi kaba khraw ba ka Constituency kaba long kum ka jingïoh nong kumba thied jaiñ na ïew (buy one get 3 free) namar haduh 4, 5 ngut ki MLA ki long na ka juh ka longïing.
Ula kyntu ïa ki paidbah ban wanrah shuh shuh ïa ki nongkyrshan sha ka seng NPP na ka 1-Nartiang ha kane ka Election 2023 khnang ba kan kynjoh sha ka 30 hajar tam namar kane ka Constituency ka don 45 hajar bad kiba wan thep vote kin don beit hapoh 87 percent manla ka Election.
Da kaba pynkut ka jingkren u kyntu ban wanrah ïa ka roi ka par ha ki liang baroh dei ban don ‘ka jingïatylli kaba long ka bor, ka jingïaishah ka long jingjop bad ka jingiohi jngai kaba wanrah ka jingphuh jingphieng’.
Ki nongkren ha kane ka sngi kila pynpaw ka jingsngewkmen ba ka jingwan ki paidbah kan ai mynsiem ia ka party ban nang trei shitom kiwei de kiba ai jingkren ki long u Waheh Shnong ka Namdong-B ma Damian War, u Briwon Pohshna na Ummulong, u CEM ka JHADC ma Thombor Shiwat, MDC ma Jesse Suiam, bah Bajop Pyngrope nongaiktien ka NPYF, MLA ka Jowai uba dei ruh u President ka NPP West Jaintia Hills ma Wailadmiki Shylla uba la pynskhem ia ki nongkitkam ka Nartiang Block Committee, u MLA ka Mawhati uba dei ruh u myntri sorkar ma Dasakhiat Lamare, ma Ngaitlang Dhar katba ïa ka jingïalang la pynïaid da u ma Hamkom Khynriam President NPP Nartiang.
La pynphuh pynphieng shuh shuh ïa kane ka jingïalang da ka jingshad pliang na ka Wahiajer, na Ummulong, jingrwai na Mynsngat,.
jingshad i hep rit bad jingrwai na ki nongshong iew Namdong-Khanduli.
Shillong, Naiwieng 12 : Ka jingïaid lynti jong ka kynhun ki thei ïalehkai phutbol (U-17) jong ka Meghalaya ha ka 2nd North East Olympic Games 2022 ka la poi noh sha kaba kut hadien ba ka Arunachal Pradesh ka la pynliem da 3-1 kol ha ka jingïalehkai hynne ka sngi Saitjaiñ ha madan Third Ground, Polo, Shillong.
Ha kawei pat ka jingïalehkai, ka Sikkim ka la khur jingjop da kaba pynliem da 3-0 kol pyrshah ïa ka Assam ha ka jingïashut tie-breaker hadien ba ki la ïakhaid da 1-1 kol ha baroh ki 90 minit.
Dei ka Assam kaba la thep kol nyngkong lyngba ka Ajuli Brahma ha ka minit ïalehkai ba 45+2, hynrei ka Sikkim ka la ïoh ban pynïakhaid lyngba ka Simran Gurung ha ka minit ba 71 kaba la ïoh ruh ka nam kum ka Player of The Match.
Ka jingïalehkai ka la poi shaduh ka jingïashut tie-breaker khlem da ai por tam ha kaba ka Assam ka khlem lah ban wanphai nam jop katba ka Sikkim ka la thep lai kol napdeng ki saw ngut ki thei ïalehkai kiba la shim bynta ha katei ka jingdhut penalty.
Shwa kane, ka Arunachal Pradesh ka la thep kol nyngkong lyngba ka Kai Rumi.
Ka Meghalaya ka la duh kawei ka kabu thep kol lyngba ka penalty bad ka Arunachal Pradesh ka la thep sa ka kol kaba ar lyngba ka Angel Tawang ha ka minit ba 22.
Ka Gunai Taisik ka la thep sa ïa ka kol kaba lai na bynta ka Arunachal ha ka minit ba 54 katba ka Makrisha Songthiang ka la thep shi kol na bynta ka Meghalaya.
Shillong, Naiwieng 12 : Ka Meghalaya ka la rem da 115 ron ha ka Karnataka ha ka jingïalehkai sdang jong ka jingïalehkai one day jong ka Vijay Hazare Trophy mynta ka samoi ha ka jingïalehkai hynne ka sngi Saitjaiñ ha Kolkata.
Ka Karnataka ka la tied nyngkong bad kamai 259 shah pynhap lut baroh ki wicket, katba ka Meghalaya kaba tied ba ar ka kamai tang 144 ron.
U Chengkam Sangma u ïoh 1 wicket ai kamai 55 ron, u Abhishek Kumar 3 wicket ai kamai 54 ron katba u Chirag Khurana (2/42) bad Rajesh Bishnoi (2/47) ki khur mar ar wicket bad u Lerry Sangma (1/19).
Kiba kamai ron na bynt ka Meghalaya ki long u Surya Rai (38) bad u Wanlambok Nongkhlaw 11), Khurana (32), Lerry (16) bad u Dippu Ch Sangma (16).
Shillong, Naiwieng 12 : Ka Mizoram ka la lah ban wanphai ha ka jingshah rem da 2-0 da kaba pynliem ïa ka Manipur da 3-2 ha ka ïalehkai kynhun jong ki shynrang ha ka jingïalehkai phainal bad khur takma Ksiar ha ka jingïalehkai phainal jong ka 2nd North East Olympic Games 2022 ha Indoor Hall, NEHU.Ka jingïalehkai ba khatduh jong kane ka sngi kadei ka jingïalehkai kaba itynnad bha ha kaba ka Mizoram ka la ïakhun tyngeh bad wanphai da ka nam jop hadien ba ka la mad nam rem arsien ha ka Manipur bad khur ïa ka takma Ksiar, ïa kaba la sam da u Working President jong ka Meghalaya State Olympic Association u Bah John F Kharshiing.
Baroh ar tylli ki kynhun jong ka izoram bad Manipur ki la mih ban ïalehkai nyngkong ha ka phainal ha ka liang ki kynthei, ha kaba ka Mizoram ka la lah ban wanphai da kaba pynliem ïa ka Manipur.
Ki kynhun kiba la mad nam rem ha ka semifinal ha baroh ar ki kyrdan ïalehkai ki la ïoh da ka takma Rnong, bad kine ki kynthup ïa ka Nagaland bad Meghalaya ha ka liang ki shynrang bad ka Meghalaya badTripura ha ka liang ki kynthei.
Ka jingïalehkai ba para marwei jong ka Table Tennis ka la sdang hynne hi ka sngi Saitjaiñ.
Mawkyrwat, Naiwieng 12 : Ka lympung ïalehkai kynjatbol jong ki khynnah skul kaba la tip kum ka V Inter-School Football Tournament (I-SFT) 2022 ba la pynïaid da ka Ïalam Sngewbha Football Academy (ISFA) hapoh madan Thangrai ka la poi noh sha kaba kut bad ki skul kiba poi sha ka phainal ki long ka Nongnah SS bad ka Nolikata SS kaba dei jong ki khynnah kynthei.
Haba phai ha ka jingïalehkai, ka long ka jingïaleh kaba ïa khaid bha namar ki long ki ‘thei ïalehkai kiba ïa biang bor bha hynrei hadpeng jong ka jingïaleh pat ka skul Nongnah SS ka lah ban pynliem noh ïa ka skul Nolikata SS da 2 – 0 kol.
Nangta, ha ka jingïalehkai jong ki khynnah shynrang pat ka Nolikata SS pyrshah ïa ka Rodphod SS bad ka jingïakhun ka long kaba kham i tynnad shuh shuh hynrei haba kut ka skul Nolikata SS ka long ka kynhun kaba rah ïa ka nam jop.
Ha kane ka sngi lah pynkut noh ïa ka jingïalehkai da ka jingdon ki nonghikai na ki skul bapher bapher kata naduh ki nonghikai jong ka skul Nongnah SS, Rodphod SS bad Nolikata SS.Shuh shuh la ïoh ban sam ïa ki khusnam da ki nonghikai kaba kynthup babu John Rngaid uba dei u Headmaster jong ka skul Nongnah SS ha kaba ula sam ïa khunsnam sha ki nongjop ha ka liang ki shynrang kaba dei ka skul Nolikata SS bad la ïoh sam sha ki skul ba shah rem noh da u bah Micheal Lyngdoh uba dei u Community Coach ïa ka skul Rodphod SS bad ka Principal jong ka Nolikata SS, kong M.Marweiñ, ka la sam sha ka nongjop jong ki kynthei ka skul Nongnah SS bad u babu K.R.Lyngkhoi uba dei artad u General Secretary jong ka Ranikor Civil Sub Division Sports Association (RCSDSS) uba la sam sha ki kaba wan ba ar ka skul Nolikata SS.Ïa kane ka lympung ïalehkai kynjatbol la pynshit pynshngaiñ da ka jingïadonlang ki khynnah skul jong baroh ki skul kiba la ai ka jingkyrshan ïa la ki jong ki skulh ha ryngkat ka jingrisa kynhoi.
Ka Ïalam Sngewbha Football Academy ha kaba kut jong ka jingïalehkai ka pynpaw ka jingaikhublei ïa baroh ki skul kiba wan ïashimbynta ha kane ka Inter School Football Tournament bad na ka liang ka jong ka ISFA ka kitbok kitrwiang ïa baroh ki khynnah skul ba kin leh bha ha eksam ban sa wan.
Shillong, Naiwieng 12 : Ka Arunachal Pradesh ka la lah ban khur ka nam jop kaba khraw tam ha ka sngi sdang jong ka jingïalehkai Taekwondo kaba la pynlong ha Assam Rifles Indoor Stadium ha Laitkor, da kaba khur haduh lai tylli ki takma Ksiar.
Kiba la khur takma Ksiar na bynta ka Arunachal ki long u Adit Tulang (junior boys individual poomsae), Khinsan Wangsu (junior girls individual poomsae) bad ka Radha Bangsia (senior girls individual poomsae).
U Daniel Lalhumthanga jong ka Mizoram u la khur takma Ksiar ah ka liang ki senior boys individual poomsae.
Ïa ka takma Rupa la khur da u Nishant Singh Hazari (junior boys) jong ka Assam, Ontey Khamblai (senior boys) ka Arunchal Pradesh, ka Pansy Rampanzeli (junior girls) jong ka Mizoram bad Chultem Palmu Bhutia jong ka Sikkim.
Ïa baroh ar tylli ki takma Rnong la sam sha kiba wan ha ka kyrdan ba lai bad ba saw.
Shillong, Naiwieng 12 : Ka Meghalaya ka la jop takma Ksiar ha ka sien ba nyngkong ha ka lympung ïalehkai 2nd North East Olympic Games lyngba u Willbornson Wahlang uba la jop kyrdan ba nyngkong ha ka MTB Downhill Hardtail kaba dei ka jingïakop Cycling kaba la pynïalehkai ha khlaw Forest hynne ka sngi Saitjaiñ.
Ka Meghalaya ha kane ka jait jingïalehkai ka la khur ruh sa kiwei pat ki takma, kata ïa ka takma Rupa bad takma Rupa ba la ïoh da u Amedius Therlang Marbaniang bad u Nicholas Syrti.
Satang ar second ka jingïatam ha ka ban pyndep ïa ka thong ha kaba u Wahlang u pyndep ha ka por 2 minit bad 23 second, da kaba tam ïa u Amedius Therlang Marbaniang (2:24) bad u Nicholas Syrti (2:25).
Ka Manipur ka la khur sa kawei ka takma Ksiar lyngba u Thokchom Tennyson Singh (2:08) ha ka MTB Downhill Full Suspension da kaba wan kyrdan ba nyngkong bad tam ïa u Dame Wanki Ha-o Suiam (2:15) jong ka Meghalaya.
Uwei pat u nongïalehkai ka Manipur u Kshetrimayum Jack Singh (2:19) u jop takma Rnong ha ka kyrdan ba lai.
Ha ka liang ki kynthei kiba ïashim bynta ha ka Open cross country race, ka Lindum Iakia jong ka Arunachal Pradesh ka la jop takma Ksiar da kaba pyndep ha ka por 9 minit, 42.00 second, ka Pangambam Priya Devi (9:43.44) ka jop takma Rupa bad ka Haomon Urbashi Devi (9:48.10) second ïa ka takma Rnong bad baroh kidei kiba mihkhmat ïa ka Manipur.
Ha ka jingïalehkai ha ka sngi Thohdieng, u AZ Thotmachan jong ka Manipur u la khur ïa ka takma Ksiar, u Pynshailang Khyllait jong ka Meghalaya u jop takma Rupa bad u Vanlalruata jong ka Mizoram ïa ka takma Rnong.
Ha ka elite men’s cross country, ïa ka takam Ksiar la jop da u Khundrakpam Ronel Singh jong ka Manipur, u Kevin John Khyllait ïa ka takma Rupa bad u Mesak Vanlalvena jong ka Mizoram u ïoh ïa ka takma Rnong.
Ïa ka jingsam khusnam jong baroh ki kyrdan ïalehkai la sam hynne hi ka sngi Saitjaiñ, ha kaba ka Dr M Ampareen Lyngdoh, MLA ka la don lang kum ka Kongsan, ha ka jingïadonlang u Bah Cyril VD Diengdoh, IAS uba dei u Additional CEO jong ka NEOG 2022 bad Secretary jong ka sorkar Jylla.
Ka jingïalehkai ñiah cycle kan bteng biang ha ka sngi ba ar kata ha ka jingïakop ñiah ba 80km road race, kaban sdang na Nongbah Shillong haduh Mawthadraishan.
Ka proverb ka ong “ bad ka jingman bha jong kiba bieit runar kan pynjot noh ïa ki “ (pro 1:32); kine ki dei ki sngi ha kaba ym lah ban len ba baroh ki ïabeh sha kata ka kyrdan jong ka jingkamai spah ban beh sha ka jingpahuh pahai ban ïoh ïa ki jingdonkam kiba ha baroh ki liang.
Namar kata la ju ïoh sngew ba kiba bun ki ong ka por mynta te ka la her stet palat ym sngewthuh shuh la sngew kumba ki kynta ki la don tang kumba 12 kynta na kaba ju long 24 kynta ha ka shi sngi.
Ka jingïabeh jong kiba bun sha ka spah bad ka jingnang jingstad kam long kaba bakla, hynrei ka jingthmu ba sha lyndet ka lah ban long kaba dei bad bun ruh kaba bakla.
Kiba bun ki kwah ba ki khun jong ki kin nang kin stad bad ki long Doktor, Enjiniar bad kiwei pat ki jingpule, kaba nyngkong eh kaba la don ha ka jingmut jingpyrkhat jong ki ka long ban ïoh kamai spah ñiar eh kiba buh jingmut na ka bynta ban wanrah ia ka jingshakri sha ki para bynriew.
Ka spah ka pynmatlah ïa u bynriew bad ki heh spah kim salia ban pynïap ne pynjot syndon thiaw ïa ka mariang tang na ka bynta ban pynriewspah ïalade.
Kane ka jingïabeh spah shano kien kan ïalam? Ka jingwan hap jong ka Khlam COVID 19 ka la buh ïa baroh ha u dak jingkylli uba heh bha, namar ba mynta ki briew kin ha ban buh nyngkong ïa la ka jingim ha ka jingshngaiñ.
Naduh ba la sdang kane ka khlam kumba ka sorkar ka la khangdam ïa baroh ki shnong ki thaw, ki iew ki hat, ki ophis trei kam haduh ki skul bad jaka pule ruh kumjuh, ym lah ban len ba kata hi ka la pynpeit mat ïa kiba bun.
Khamtam lei ka jingjur jong ka jingïap ki briew ha ri China, Italy, USA bad kiwei pat ki ri ka pyrthei ka la buh ïa baroh ha ka jingshong syier kaba khraw.
Hynrei wat la katta ruh ngin ym lah ban tip lut ia ki jingshisha baroh namar ba wat ha kum kine ki khep ruh ki don ki briew kiba shim kabu shisha ban kamai spah ha kiba bun ki liang.
Kawei na ki mar kaba rem dor tam ym lah ban len ka dei ka khyndew ne ka jaka kaba da ki phew lak bad da ki klur haba ia nujor bad kiwei pat ki mar rem naduh ki kali, ki riam ki beit, ki TV, ki computer, ki duli pynkhriat jingbam, ki mar ban shna bad tei iing bad kumta ter ter.
Ka jingpahuh palat ka pisa ka pynlong ia ki heh spah ban khlieh dor ne monopoly halor kitei ki mar rem dor bad kane ka la buh bad pynkiew dor lut ia ka khyndew ka shyiap ha kaba wat ki nongtrei sorkar bad ki riew madan ki iakynduh mawsiang bad ki shem jingeh ban ioh ban thied wat ia la i nongrim iba rit ruh.
Ka Iew die khyndew ne realestate business ka la long kawei na ki kam kaba heh kamai tam shuwa jong ka jingshah khang dewiong.
Ym lah shisha ban mutdur ba ki jaka ki puta kin kiew dor sha ki bun phew lak bad ki klur, hynrei kata kam dei ka jingeh jong ki paidbah tang kawei kaba lah ban ong ba ha kine ki sngi katba ioh ym dap shuh, kumba don kiba ong ai ka ka jaka da bam ruh da kdang ia ka pisa te katba nangioh nangbang.
Kumta ka jingiabeh palat sha ka jingkamai spah ka wanrah jingeh ia kiba bun kiba duk ba toi.
Kawei na ki lad kamai spah kaba kham tohmet eh ka dei ka jingpynlong mar ia ki mynsiem briew.
Ha kaba iadei bad ka koit ka khiah ym ju khamdon koit ba nud ban kyrngah ne ban pan dor.
Kumba la kdew haneng ba la don ki briew kiba la nang la stad ym na ka bynta ban shakri para briew hynrei ban kamai na ka bynta ka jingmyntoi ia lade shimet.
Kine ki jia ha kiba bun ki jingjia ha kaba iadei bad ka jingsumar ia ka koit ka khiah, i mat ha ba la nang la stad than bad haba ka long doktor ne nongpyniaid hospital teng teng laklet noh ba ki ruh ki dei ki briew bad la pyniasynriem ia lade bad ki mashin.
Haba leit sha ki doktor tang ba suh kpoh ruh khlem da peit thuh bha ia ka jingpang hadien ba la eksamin la phah ban leh ia ka test, scanning bad kiwei pat wat la shem ba ym don jingpang ei ei kaba ktah jur, hynrei ka dei tang ka buit kumno ban kamai pisa.
Shisha ka pisa ka pynkhlieh biej ia kiba bun ha kine ki sngi ym don shuh ka jinghun ban ioh tang khyndiat ne tang katba dei biang, hynrei baroh baroh la shu kwah beit ban ioh tam bad ban ioh bun.
Naduh ka bam ka dih baduh ki mar ki mata ki la kiew dor khlem pud ha kine ki sngi kiba mynta.
Ym ju don mano mano ban shim khia ban peit ne teh lakam ia kane ka jingkiew dor uwei na ki riew rangbah u la ong ba ka shong ha ka jingstad jong ngi shismet shimet kumno ban iaid shaphrang ha kane ka jingim ha kane ka juk kaba mynta buh dor bad pynkiew dor katba mon katba ka iew ka dang don.
Nongstoiñ, Naiwieng, 11: Ka jingdon jong ki ar tylli ki post elektrik ha syndah jong ka Mount Hermon English School kaba don ha ka kyntoit Mawbyrshem bad uwei pat ha syndah jong kawei ka ïing briew kaba ar mala ha ka kyntoit them ïew, ka la pynlong ïa ki dkhot ka Hynñiewtrep Youth Council New Nongstoiñ Unit ba la ialam da u samla Wilson Myrthong President ka unit ba kin leit ban ïakynduh ïa u Executive Engineer bad u Sub Divisional Officer ka MeECL Nongstoiñ Division, ban kyrpad ïa ki ba kin thaw lad ban pynkynriah noh bad ban pynïeng noh kham pajih.
U Samla Willson Myrthong haba ïakren bad u nongthoh khubor u la ong ba hadien ba ki nongpynïaid jong ka skul Mount Hermon, lem bad ki nongshong shnong ha ka kyntoit Mawbyrshem lem bad ki trai jong kawei ka ïing ha ka kyntoit Them ïew, ki la pyntip bad kyrpad ïa ki dkhot ka seng ba kin ïa peit lem.
Na ka liang jong ki, ki la shimkhia bad mynta ka sngi ki la leit ban ïakynduh ïa kitei ki ophisar bad ki la aiti ruh da ka jingthoh ban kyrpad ïa ki ba kin leh ei ei halor kane.
Utei u nongïalam ka seng u la ong ruh ba ka jingleit ïakynduh jong ki ka la long kaba sei soh, namar ba kitei ki ophisar baroh ar ngut ki la sngap bad shimkhia ïa katei ka kam ha kaba ki la pah wut wut ïa uwei u nongtrei ban leit jurip ïa kitei ki post ryngkat bad ki nongïalam ka seng.
Kitei ki ophisar ki la kular ruh ba ynda utei u nongtrei jong ka ophis u la wan pyntip ha ki, kin sa phah ïa ki nongtrei ba kin pynkynriah noh kloi katba lah ïa kitei ki post eletrik, khnang ba ki khynnah skul bad ki nongshong shnong kin lait na kano kano ka jingshah ktah ha ka bording.
Nongstoiñ, Naiwieng, 11: Ka St.Francis D’Assisi College Siejlieh ha ka sngi palei jong ka taïew ka la pynhap pyrda noh ïa ka taïew lehkmen jong ki samla pule ne ka College Week, ha kaba la don ryngkat ban pynhap pyrda da u MLA ka Nongstoiñ u bah Macmillan Byrsat kum u Kongsan.
Nalor u Kongsan ha kane ka sngi la ïadon ryngkat lang ruh u DSP HQ ka WKHD u bah B.Kharjana kum u Symbud kongsan, u Bro Collinsius Wanniang Principal jong ka College, ki nonghikai ki samla pule bad kiwei kiwei kiba la shah khot sngewbha.
Ha katei ka sngi pynkut noh ïa ka taïew lehkmen ki samla pule jong katei ka College, ki la don shibun ki prokram ban pynbyrngia da ki samla pule naduh ka rïaw ka siaw, ka shad ka tem bad kiwei kiwei dei ki jingïakop ha kaba u kongsan bad symbud kongsan ki la ïoh ruh ban sam ïa ki khusnam sha ki nongjop.
Na ka liang u kongsan haba ai jingkren u la pynpaw ïa ki kyntien kyrkhu kyrdoh sha ki samla pule jong ka College, ba kin nang kiew shaphrang ha ki jingthmu jong ki.
U la ong ba ka pule puthi ka dei kaba kongsan tam ha ka jingim briew.
U kyrmen skhem ruh ba lyngba kane ka College kin sa mih ki samla kiba tyngshaiñ ha ka dong ka thaiñ bad ha ka Jylla hi baroh kawei.
Nongstoiñ, Naiwieng, 12: Ki pulit jong ka ANTF West Khasi Hill hynnin ka miet sngi thohdieng ha ka por kumba 9:30 ei ei, ki la ïoh ban kurup kumba 11 gram u drok heroin, 60 gram u kynja, kawei ka mobile phone bad ka pisa kumba 1510 tyngka ei ei, na uwei u runar ba la tip kyrteng u Teiborlin Lyngdoh Marshillong ba shong ba sah ha Themiew New Nongstoiñ.
Katkum ka khubor na ki heh pulit la ïathuh ba ka jingïoh kem ïa une u snar nongkhaïi drok, ka dei hadien ka jingïai tohkit bad ïai thwet ïa kine ki briew kiba ju pyrshang na ka por sha ka por ban pynphriang ïa u drok ha Nongstoiñ, Na ka liang ki pulit hadien ba ki la kem ïa utei u runar, ki la pynngat ruh ïa u ha ki kyndon jong ka NDPS act.
Nongstoiñ, Naiwieng, 12: Kiba bun ki shnong nongkyndong ha West Khasi Hills haduh kine ki sngi, ki dang pyndonkam ban kit jingkit da ki kulai na ki steshon kali ban pynpoi shaduh sha ki shnong ki thaw jong ki.
Ka daw ka dei namar ka jingbym pat don ïa ki surok kali kiba biang kiba lah ban poi sha ki shnong ki jong ki.
Ha kine ki khyndiat sngi ha ka jingleit jurip jong u nongthoh khubor ïa ki shnong ha ka thaiñ Ri Lyngngam, la lap ba ki dang don bun tylli ki shnong ha katei ka than ki bym pat don surok bad ïa ki marbam mar dih kum u khaw, shini, mluh bad kiwei kiwei la pynpoi sha ki shnong da kaba kit da ki kulai.
Nalorkata la lap ruh ba ki don ki shnong kiba la don ki surok, hynrei tang shu wan u slap ki kali kim lah shuh ban ïaid, namar ka jingsniew ba palat liam.
Haba ïakren bad ki katto katne ki nongshong shnong, ki la ïathuh ba teng teng ki don ki kali kiba shu ïaid jubor, hynrei ki hap ban khreh lypa la ki nar lyngka, mohkhiew ban khyllie maw bad tih khyndew, na ka bynta ban pyndap ïa ki thliew ki syar tang ban pynpoi sha ki jaka ba ki mut ban leit buh bad pynpoi ïa ki mar bam mar dih bad kiwei kiwei.
Kiba bun ki paidbah nongshong shnong ki la ong ba na ka liang jong ki, ki la leit ud leit nam man ka por sha ki Nongmihkhmat, ba kin kyntu ïa ka sorkar ba kan ïarap lem ban pynbha ïa ki surok, khnang ba ki paidbah kin ym jynjar sah, hynrei ka jubab jong ka sorkar ka long ba kam don pisa.
Ki paidbah nongkyn-dong ki la pynpaw ba imat kata ka sorkar ka kham duk ban ïa ki paidbah nongkyn-dong ka thaiñ Ri Lyngngam.
Hynrei ki la dawa ruh ba ka sorkar ka dei ban pynshai balei ba kam don pisa.
Lada dei ba ka sorkar na Delhi kam ai pisa shuh ruh, ka dei ban pynshai lada dei ba ka ai khyndiat eh ruh ka sorkar ka dei ban pan na ka bynta ban pynbiang ïa ki jingdonkam jong ki paidbah.
Nongstoiñ, Naiwieng, 12: Ki riew rangbah jong ka thaiñ Rambrai kiba kynthup ïa u bah Kwikly Marngar Sordar ka shnong Rambrai, bah Amishan Nongshilong bad kiwei kiwei kiba dei ki dkhot jong ka Dorbar, ki la pynpaw ïa ka jingbynñiaw bad ka jingsngewsih kaba jur eh ïa ki samla kiba na ka seng HYC, namar ka jingleit pyrta bad pyrshang ba pynwit pynthud jong kitei ki samla ïa u myntri rangbah ka jylla ha ka 9 mynta u bnai, ha ka por ba u wan ban plie ïa u Mawnongrim ka Rambrai C&RD Block ha katei ka thaiñ.
Haba ïakren bad u nongthoh khubor u sordar shnong u la ong, “Da ki phew phew snem ngi la thrang dik dik bad ap khmih lynti ïa ka roi ka par ha kane ka thaiñ.
Nalor nangta ym pat ju don kiwei pat ki myntri sorkar jylla Meghalaya kiba la wan ban ïuh kjat ha ka thaiñ mynno mynno, khamtam ban wan ai ïa kum kane ka jingmyntoi na ka bynta u paidbah.
Pynban tang une hi u myntri rangbah u ba la wan kaba la long ruh ka sien kaba nyngkong ba ngan ïohi ha ka jingim jong nga".
“Hynrei ki samla ki la wan ban pyrshang pynwit ban long mawjynthud ïa ka roi ka par.
Kumta ngi da lei lei ngim lah ban pdiang ïa kum kane bad ngi kyntu ruh ïa ki samla ba kin da kynmaw, ba lada khlem ka jingïatreilang bad ki bor shnong, to tip ba ki jingïakhih jong phi haba ïadei bad kino kino ki mat kiba phi ïakhih phin ym poi sha ka thong bad kan ym long ruh kaba bha", ong u bah Kwikly Marngar Sordar ka shnong RambraiU la ong, “Tang ka rukom kren jong ki samla ha ki lad pathai khubor ruh ngi ithuh shai ba ki dei tang kiba la shu leh shongshit ym kiba leh shit rhem.
Kano kano ka kam kaba la shu leh shongshit ka pynap jingma ym tang ïa uwei hynrei ïa baroh lang, kumta ki samla ki dei ban long rangbah ym kum ki khynnah".
Khliehriat Naiwieng 12: Ka Dorbar Shnong Umkiang, ka la pynpaw ka jingsngew khia halor ka jingjulor palat ka surok national highway ha Umkiang, kaba la buh jingeh haduh katta katta ïa ki paidbah khamtam ïa ki khynnah skul na ka daw ka jing pum pum palat ka surok, ka Dorbar Shnong ka dawa na ka sorkar bad na ka National Highway Authority of India ka ka dei ban maramot noh mardor ïa kane ka surok.
Ka Dorbar Shnong, ka pynpaw ruh ka jingsngewsih halor ka jingbym shimkhia ka sorkar ban phah maramot ïa kane ka surok national highway 6 ha ki thaiñ Umkiang, East Jaiñtia Hills District.
Na ka liang u Waheh Shnong Umkiang, u bah Lasting Pala bad u Secretary Shnong, u bah Nicholas Lyngdoh, ki la ong ruh ba kane ka jingsniew palat ka surok ka wanrah jingeh bad ka la i sangsot khtamtam ïa ki khynnah skul kiba leit skul, namar ka jingjur palat ka khyndew pum pum bad kane ka lah ban ktah wat ïa ka koit ka khiah jong ki khynnah bad ki paidbah bad byrngem ruh ba lada ka sorkar bad ka NHAI ki dang leh mynthi kin mih madan bad khot pynlong da ka jingïakhih.
Jowai, Naiwieng 12: U Deputy Commissioner (Supply), West Jaiñtia Hills ula pyntip ba ïa u khaw rashon NFSA (AAY bad PHH) bad u Non-NFSA hapoh ka skhim PMGKAY na ka bynta u bnai Naiwieng, 2022 la dep ban pyllait sha baroh ki wholesale na ka bynta ban pynpoi sha baroh ki dukan die rashon hapoh ka District naduh ka 10 tarik u Naiwieng 2022 haduh ka 18 tarik Naiwieng 2022.
Ka bhah khaw Antyodaya Anna Yojna (AAY) yn sam ha ka jingthew kaba 35 kg kawei ka AAY FI Card ha ka dor T.3/- na ka bynta kiba shong ha sor bad ha nongkyndong.
Ka bhah khaw Priority Household (PHH) yn sam ha ka jingthew kaba 5 kg shi khlieh ha ka dor T.3/- na ka bynta kiba shong ha sor bad ha nongkyndong.
Katba ïa ka bhah jong u khaw Non-NFSA kan long 7.215 kg shi khlieh ha ka dor kaba la buh da ki Vigilance Committee ka bym dei ban palat ia ka dor T.14/- shi kilo na ka bynta kiba ha sor bad nongkyndong.
Ïa u khaw PMGKAY- Antyodaya Anna Yojna (AAY) yn sam ha ka jingthew kaba 5 kg shi khlieh shi bnai khlem da donkam siew dor la ha sor na nongkyndong.
Ïa u khaw Priority Household (PHH) yn sam ha ka jingthew kaba 5 kg shi khlieh shi bnai khlem da hap ban siew dor la ha sor ne nongkyndong.
U Deputy Commissioner (Supply) ula kyntu ïa baroh ki dukan die rashon (Fair Price Shop dealer) ba kin sam pyndep ïa u khaw hapoh ka 30 tarik u Naiwieng, 2022 da kaba pyndonkam da ka online e-Pos.
Nongpoh, Naiwieng 12: Ki dkhot ka HITO mynta ka sngi kila leit ban pynsangeh shipor ïaka jaka lum khajna (Toll Gate) jong ka National Highway Authority of India kaba don haka shnong Pahammawleiñ 20 mer, hadien ka jingujor jong kawei ka longkmie kaba trei ha katei ka khyrdop namar ba kam shym la ioh tulop mynta la kumba 1 snem tam kaba la pynbitar ïaki nongïalam seng.
Tang hadien ka jingioh jingtip halor ka jinghiar jong ki kynhun sengbhalang naka liang ki bor pynïaid district kila hiar mar mar sha katei ka jaka naka bynta ban tem ïa kano kano ka huri hura kaba lah ban mih ha katei ka jaka kaba ktah ïaka shongsuk shongsaiñ jong ki paidbah.
Hadien ka jingpoi jong ki bor pynïaid district, kila ioh ruh ban ïakren bad ki nongïalam seng naka bynta ban pynbeit ïaka huri hura ha katei ka jaka khrong khajna tang nakadaw ka jingbym siew tulop ïa katei ka longkmie kaba trei ha katei ka jaka khrong khajna.
Ha katei ka jingïakren ki nongïalam seng bad bor district, kala mih ruh ka thma ktien ba shipor, hynrei da ka jingkren sngewthuh naka liang ki bor district kila mynjur ban shimkhia ïa katei ka jingeh bad ka jingdawa jong kitei ki nongïalam seng kiba la dawa ba katei ka kompani ka dei ban siew dep noh ïaka bainong jong katei ka longkmie, ha kaba naka liang ki nongïalam seng kila mih noh na katei ka jaka hadien ka jingkular.
Caption: Ki samla pule jong ki 6 shnong haka thaiñ Sohlait kiba la shah pynkup burom haka Synjuk ki seng Samla bala pynlong haka shnong Sohlaitrim.
Nongpoh, Naiwieng 12 : Shibynta ban ai mynsiem ïaki samla pule ban kin dang kiew shaphrang ban bteng ïaka jingminot haki jingpule ba kham shalor, ka Synjuk ki Seng Samla Hynriew Shnong ba kynthup ïaka Shnong Sohlait, Nartap, Langpadon, Sohlait Thymmai, Lumkya bad Umsawnoldhi haka sien ba nyngkong eh mynta ka sngi kala pynkup burom ïa kumba 39 ngut ki samla pule kiba pass haki eksamin bapher bapher naduh SSLC haduh kiba la pyndep ïaka Graduate bad Post Graduate da ka Academics Excellence Award 2022.
