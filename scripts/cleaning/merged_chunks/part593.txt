Shullai nalor u Principal , ki nonghikai bad ki nongtrei jong ka College lem bad ki samla pule jong ka College.
Shwa kane la ka Kong L.M.Shullai ka la ai jingpynshai halor ka jingdonkam ka jingai snam mon sngewbha ban ïarap ïa kito kiba donkam ha ki khep ba kyrkieh.
Ki don khatphra ngut kiba la wan shakhmat ban noh synñiang ïa la ka snam bad kynthup katto katne ngut ki nonghikai bad ki nongtrei jong ka Govt.
Sohra College nalor ki samla pule.
Shillong, Risaw 14 : U Myntri Rangbah ka Jylla, Conrad K Sangma hynne ka sngi Thohdieng u la plie paidbah ïa ka karkhana shna bad pynmih ïa ki LED bulb kaba don ha Hawakhana, Tura kaba la pynïaid da ka GHE Impact Ventures bad kyrshan da ka sorkar jylla.
Haba kren ha katei ka jingïalang plie paidbah ïa katei ka karkhana, u Myntri Rangbah u la ong ba ka jingseng ïa kane ka karkhana ka dei ka mawjam ba nyngkong ha kaban lah pynmih bording kaba khuid.
“Ngi la pyrshlur bad pyrshang ban don ïa ka sawdong sawkun kaban pynmih ïa ka bording kaba khuid bad kaban dap na bynta ka jingdonkam," u la ong da kaba kdew ruh ba katei ka karkhana ha Tura kan dei kaba nyngkong ha ka jylla ban long ka nongmuna ïa kiwei pat ki bynta jong ka jylla.
Ula kyntu ïa ki paidbah ba kin pyndonkam ïa ki mar ba la pynmih hi na Jylla kynthup naduh ha ki tnad treikam jong ka sorkar jylla, ha ki iing ki sem bad ruh ha ki jaka treikam ba pher bapher ban pynshlur ïa ki paidbah ban sdang pyndonkam noh da ki tiar ba mih hi na la ka rympei.
Baroh ki don haduh 85 ngut ki samla shynrang bad kynthei kiba don ha katei ka karkhana shna LED bulb jongka GHE Impact Ventures.
Shillong, Risaw 14 : U Myntri ka tnad ka Koit ka Khiah jong ka sorkar pdeng, u U Mansukh Mandaviya ha ka sngi Saitjain u la plie paidbah ïa ka Regional Cancer Centre, Under Graduate Medical College ki ba thymmai, ka building ba thymmai jong ka Nursing College, ki Hostel, ka Modular OT bad Guest House ba thymmai ha North Eastern Indira Gandhi Regional Institute of Health and Medical Sciences (NEIGRIHMS) Shillong.
Ha kane kajuh ka sngi u Myntri u la buh ruh ïa u maw nongrim jong ka Critical Care Block kaba don 150 tylli ki jingthiah nongpang jong kane ka jaka ai jingsumar.
La donlang ruh ha kane ka sngi naduh u MLA ka thaiñ kumjuh u Prof.Nalin Mehta, Director, NEIGRIHMS nalor kiwei kiwei.
Ha ka jingai jingkren jong u ha kane ka sngi, u Dr Mandaviya u la ong, “Kine ki jingshakri ba plie thymmai kin pynbiang ïa ki jingdonkam ha ka jingai jingshakri ha ka koit ka khiah ïa ki briew ka thain shatei lammihngi.
Ka Sorkar Pdeng ka ieng skhem ban kyntiew ïa ki jingdon jingem ha ki kam ai jingsumar ha ka thain shateilam mihngi bad ban ai ka jingshakri kaba bha ha ki jingsumar ïa ki briew jong ka thain.
"U Myntri Sorkar Pdeng u la ong ruh ba kine ki jingdon jingem ba thymmai ha NEIGRIHMS kin ïarap ban wanrah bad pynneh ïa ki riewshemphang ha ki kam ai jingsumar ha ka thain shatei lammihngi.
U la ïaroh ïa ka rukom treikam bad ka jingkhuid ha NEIGRIHMS.U la ong ruh ba ka Sorkar ka ieng skhem ban kyntiew shuh shuh ïa ki jingdon jingem ha NEIGRIHMS khnang ba kane ka jaka ka sah kum ka jaka pdeng na ka bynta ka jingai jingsumar, ka jingwad bniah bad ka jingai jinghikai ïa kito kiba trei ha ki kam ai jingsumar na ka bynta ka thain shatei lammihngi.
U Dr Mandaviya u la ong ba ka Sorkar India ka peit ïa ki kam ai jingsumar ha ka rukom kaba pura.
“Ngim tei tang ïa ki jingdon jingem katkum ka juk mynta ha ki kam ai jingsumar.
Ngi la kyntiew ruh ïa ka jingdon ki doktor ki nurse.
Ha kine ki khyndai snem ba la dep, ka jingdon ki medical college ka la kiew arshah ha ka ri.
Ngi la tei 1,70,000 tylli ki Health & Wellness Centre ha kylleng ka ri.
Ngi dang tei ruh kawei ka Critical Care unit ha man ka distrik jong ka ri", u la ong.
U Prof Nalin Mehta u la ong ba kine ki jingdon jingem kiba thymmai kin kyntiew ïa ki jingai jingshakri ha ka jingsumar ha NEIGRIHMS bad kan kyntiew ïa ka jingdon ki seat pule MBBS bad B.Sc.
Nursing ha Meghalaya.
U la ong ruh ba lyngba ka jingkyntiew ïa ki jingshakri ha ki kam ai jingsumar ha ka thain shatei lammihngi, ki briew kin lait na ka jinghapleitjngai sha kiwei kiwei ki bynta jong ri na ka bynta ki jingsumar.
La ïathuh ba kine ki jingdon jingem ba thymmai kin pynbiang ïa ki jingdonkam jong ki briew ka thain shatei lammihngi.
Ka Regional Cancer Centre ka dei kaba don 252 tylli ki jingthiah nongpang kaba ai ki jingsumar jingpang cancer ba pura ïa ki nongpang na kylleng ka thain.
Ka Under-Graduate Medical College kan ïarap ban ai jinghikai under graduate medical ïa 100 ngut ki samla pule MBBS man u snem da kaba pyndonkam ïa ki teknoloji katkum ka juk mynta.
Ka Nursing College kan ai jinghikai ïa ki nurse ban pyndap ïa ka jingdonkam ka thain ïa kito kiba la tbit ha ki kam nurse.
Ki hostel ki don 416 tylli ki kamra bad kan pynbiang jaka sah ïa ki samla pule MBBS & ki Intern.
Ka Modular OT ka dei ka operating theatre kaba katkum ka juk mynta ha ka hospital bad yn pyndonkam ïa kane na ka bynta ki jingpuid kiba jynjar.
Ka guest house kaba thymmai ka don 28 tylli ki kamra ban pynbiang jaka sah ïa kiba shah khot sngewbha bad kito kiba wan peit ïa ka NEIGRIHMS.Ka bynta kaba kongsan jong kine ki jingdon jingem ba thymmai ka dei ka lad virtual autopsy ha kane ka jaka kaba long kawei na kiba bha tam bad kaba don ha tang katto katne ki centre ha ka ri.
Ka virtual autopsy ka dei ka rukom peit ïa ki met ïap kaba pyndonkam ïa ka medical imaging technology ban shna ïa ka 3D model jong ka met bad lah ban peit ïa kane da ki forensic pathologist bad kiwei kiwei ki riewshemphang ha ki kam ai jingsumar.
Dang tei ïa ka Critical Care Block kaba don 150 tylli ki jingthiah nongpang hapoh ka PradhanMantri – Ayushman Bharat Health Infrastructure Mission (PM-ABHIM) ban ai jingsumar ïa kito kiba ïoh ïa ki jingpang kiba ïabit kum ka COVID-19.
Kane kan pynthikna ba ka hospital baroh kawei kan ym shah ktah haba don kum kine ki jingpang.
Shillong, Risaw 14: U Myntri ka sorkar pdeng ba dei peit ïa ka tnad ka koit ka khiah u Dr.Mansukh Mandaviya u la wan sha Shillong ha kaba u la plie hynniew tylli ki jingtei hapoh NEIGRIHMS hospital Shillong bad u la buh ïa u mawnognrim ban shna ïa ka Critical Care Hospital kaba 150 jingthiah na ka skhim PM-ABHIM.Ki phra tylli ki jigntei kiba la plie mynta ka sngi da u myntri ka sorkar pdeng ki long, ka iing jong ka Medical College bad Hostel, ka Regional Cancer Centre, ka Nursing College bad Hostel, Module Operation Theaters, Virtual Autopsy Facility bad ka ïing basa kaba thymmai.
Haba kren ha ka jingïalang kaba la long ha Auditorium u myntri ka sorkar pdeng u la ong ba ka thong jong ka sorkar pdeng ka long, “Phin shah sumar ha India bad wan shah sumar ha India" dei halor kane ba ka sorkar pdeng kala shim ïa ki lat ki lynti ban kyntiew ïa ka koit ka khiah ha baroh ki liang da kaba pynbun shuh shuh ïa ki seat ban pule Doktor.
La ïathuh ba namar ka Ri Japan ka don kam ïa ki nurse ban trei ha katei ka ri haduh 5000 ngut bad ki da kwah da ki nurse na North East, dei halor kane ka nongrim ba la plie ar tylli ki Nursing College ha Guwahati ban ailad ïa ki samla pule nalor ba ki kren ïa ka ktien jong ka Pyrthei ka ktien phareng, kan bha ruh ban nang ïa ka ktein Japan.
Haba ïa dei bad ka jaka pule Doktor bad pule Nursing ha NEIGRIHMS la ong ba mynta yn pynkiew noh ïa ka jingbun ki seat ban pule na ka 50 seat ha ka MBBS bad 50 Seat ha ka Nursing sha ka 100 seat ha ka MBBS bad 100 seat ha Nursing kane ka long ban pynïoh bun ki doktor na ka bynta ban pynkhlaiñ ïa ki lad jingsumar.
Kane ka Regional Cancer Centre kaba la plie mynta kan don 250 jingthiah bad kan don ïa ki kor ki bor kiba katkum kane ka juk kaba mynta, la ong ba ka sorkar pdeng kan pynbiang ïa ki jingdon kam kane ka hospital namar ha kane ka jaka ki Ri ba Shathie jong ka dewbah Asia ruh kin wan ban sumar.
Ha kane ka sngi la pdiang burom ïa u myntri ka sorkar pdeng ba dei peit ïa ka koit ka khiah da u Director ka NEIGHRIHMS, ha ka jingïadon lang u MLA kane ka jaka Mawryngkeng bah Heaving Stone Kharpran , ha ka jingïadon lang ki heh kane ka hospital bad jong ka sorkar jylla.
Shillong, Risaw, 14: Ki shipai Border Security Force (BSF) jong ka 172 Battalion Meghalaya ha ka sngi Thohdieng ki la pynpulom ïa ka jingthmu jong ki runar ban shalan tuh 56 tylli ki masi na khappud jong ka Jylla Meghalaya hapoh ki 48 kynta ba la leit noh.
Ïa kine ki masi la thmu ban shalan beaiñ sha ka ri Bangladesh lyngba ka khappud jong ka East Jaiñtia Hills.
Ki shipai BSF kiba la ïoh ïa ka jingtip kaba bniah, ki la pynlong ka jingap ktem bad ïohbat ïa kawei ka kali ha jingkieng Sonapur, East Jaiñtia Hills.
Katba ki shipai BSF ki la aidak ban pynsangeh ïa ka kali, hynrei u nongñiah u pynher pynstet ïa ka kali sha surok ban leit sha ka shnong Umkiang.
Ha ka jingïabeh thong, ki shipai BSF ki la ïoh khang kdong ïa ka kali bad kurup noh ïa ki masi.
Katba u nongñiah jong ka kali u la phet krad ïa lade da kaba shim kabu ïa ka jingrben jong ka khlaw bad ka jingdum jong ka miet bad iehnoh shadien ïa ki masi bad ïa ka kali.
Haduh 35 tylli ki masi ba la thyngian hapoh ka kali ba la kurup da ki shipai BSF la aiti noh sha ki Pulit jong ka Umkiang Out Post ban leh ïa kaba donkam katkum ki kyndon jong ka aiñ.
Ha kawei pat ka jingpynap ktem, kane ka kynhun shipai ka la ïoh kurup 21 tylli ki masi ïa kiba la buhrieh ha kawei ka lawbniap ha khappud da ka jingthmu ban shalan be-aiñ sha ka ri Bangladesh.
Shillong, Risaw, 14: Ka Khasi Students’ Union (KSU) ha ka jingïakynduh dang shen ïa u Symbud Myntri Rangbah ka Jylla u Bah Prestone Tynsong ka la ai jingmut ïa ka Sorkar Meghalaya Democratic Alliance (MDA) ban shna kham bun ki Rehabilitation Centre/De-addiction Centre ha manla ki shnong jong ka Sor Shillong.
Ka jingïakynduh ïa u Symbud Myntri Rangbah ka Jylla da ki nongïalam ka KSU ba la lamkhmat da u President u Samla Lambokstarwell Marngar ka long hadien ba la ïohi ïa ka jingshimkhia jong ka Sorkar ban ïa treilang lang bad ki nongïalam Niam ban rat dyngkhong ïa ka jingjyllei jong u drok na ka jylla Meghalaya bad na ka Jaidbynriew Khasi.
Ka seng ka sngew ba ka jingïatreilang hapdeng ka Sorkar, ki kynhun Niam, ki nongsynshar shnong bad ki bor Hima lem bad seng treimon sngewbha ka dei ka dak ban pyni ïa ka jingsdang ban ïakhun pyrshah ïa ka jingwan rung jong u drok sha jylla uba rung pat ha ki khynnah skul bad ki samla haduh ban da pynjot thiaw ïa ka jingim jong ki bad kaba ktah kylla pat ïa ka iing ka sem, ïa ka shongsuk shongsaiñ bad ka imlang sahlang.
Ki nongïalam ka seng ki la ïathir bad ïasyllok janai bha bad u Symbud Myntri Rangbah uba peit ruh ïa ka tnat Kam Pohing halor ka jingbampong jong u drok ïa ka imlang ka sahlang bad kumno ban tehlakam ban pynduh jait shi syndon ïa une u jingdih ba sniew.
Ki nongïalam ka KSU ki la pynpaw ïa ka jingsngew bynñiaw halor ka jingsynjor jong ka aiñ ban pynshtiom ïa ki nongkhaii drok ha kaba wat kito kiba la snar bha ha kane ka kam ki kloi ban lait na phatok.
U samla Lambok u la pynsngew ruh ha u Symbud Myntri Rangbah ba ïa ki nongdih kiba im kyrni ha u drok dei hap kheiñ kum ki nongpang bad ka donkam ïa ka Sorkar ban seng ïa ki jaka ai jingsumar lane ki Rehabilitation/De-addiction Centre ha manla ki shnong ha Sor Shillong.
U la pynsngew ruh ba u drok mynta u la ksam wat shaduh ki shnong barit sha nongkyndong.
U la kyntu ïa ka Sorkar ba ka dei ban buh ïa kine ki jaka ai jingsumar ha baroh ki thaiñ naduh ki kyrdan District, Sub-Division bad Block.
Ha kaba ïadei bad ka jingjyllei jong ki nongkhaii drok, ka KSU ka la lap bunsien ha manla ki shnong ki thaw haba ki dkhot ka seng lem bad ki nongsynshar shnong ki ju ïoh kem ïa kine ki snar khaii drok, la ïohi ba tang da ki bnai lane taiew ki la lait na phatok bad ki la bteng biang ïa kane kajuh ka kam.
Ka la don ka khep ruh ha South West Khasi Hills, ha kaba u nongkhaii drok u la ujor ejahar kylla pyrshah ïa ki dkhot ka KSU haba ki kem ïa u.
Ka KSU ka la pynsngew ba lada ka aiñ NDPS ka dang ïai tlot bad synjor kumba long mynta ka mut ka jingdih bad khaii drok kan kynrei palat shah namar ka jingtlot ka aiñ kan nang ai mynsiem shuh shuh ïa ki briew ba na jylla bad khamtam kiba nabar jylla ba kin pynlong ïa ka jylla kum ka ktem khaii bad dih drok, la ong ka Seng ha u kyrwoh ba la phah da u General Secretary u Samla Donald V.Thabah.
“Ka jingrung u droks lyngba ki bar jylla ka shyrkhei bha lyngba ka jingïohi na ki lad pathai khubor haba bunsien kiba shah kem ki dei beit kiba na shabar kumba la sakhi ha East Jaiñtia Hills," la ong ka Seng.
U Symbud Myntri Rangbah u la ong ba ka tnad Pulit lem ba ka tnad Social Welfare ki la ïatreilang kumno ban tehlakam ïa ka jingdih bad khaii drok ha jylla.
U la pyntip ba la pynkha ïa ka Advisory Committee ka ban bishar ïa ki nongkhaii drok bad ka jingpynshitom kan ym long shuh tang da ki taiew ne ki bnai hynrei wat da ki bun snem ruh.
U la pyntip ruh ba ka Sorkar kan sa ïasyllok bad baroh ki nongïalam seng treimon sngewbha, ki seng niam bad ki nongsynshar shnong ban pynduh jait ïa ka jingdih drok ha jylla kaba la kylla sha ka jingbymshong shngaiñ ka imlang ka sahlang lyngba ka tuh ka thiem, ka thok ka shukor bad ka lute.
U President ka KSU u la pynpaw ruh ba ka Sorkar ka dei ban khot ïa ki nongaikhubor ban sakhi lang bad pyni paidbah haba ka tnad Pulit ka thang ïa ki drok ba la ïohkem ha kaba wat u Symbud Mmyntri Rangbah ruh u la kular ban bishar ïa kane ka jingdawa.
Nongstoiñ, Risaw, 14 : Ki paidbah nongshong shnong jong ka thaiñ Malangkona, ki angnud dik dik ba ka sorkar Jylla kan phai khmat lem sha katei ka jaka da kaba wanrah noh ïa ka jaka sumar kaba bit kaba biang kum ka PHC.Kum ban shu pynkynmaw ba ka Malangkona ka dei kawei na ki shnong khappud kaba hap ha Mawshynut C& RD Block.
Ka Malangkona ka dei ruh ka shnong kaba la heh bad ïar bha bad ka don ruh shibun ki kyntoit shnong ba kynthup naduh Langdongdai, Mawsmai, Nonghawei, Sildubi, Amagaon, Malangkhasi, Salpara, Malangjoypur, Siminaguri bad bun kiwei kiwei pat ki shnong kiba marjan.
Ha katei ka thaiñ ka dei kaba ka jingshit ka jur bha ha kaba ki paidbah ki ïakynduh jingeh ha kaba ïadei bad ka koit ka khiah.
Ki jaka sumar kiba dei peit ïa katei ka thaiñ ki jngai bha, kumta haba ki paidbah ki shitom bad ki thmu ban leit ban phah sumar kum ha Aradonga PHC, Riangdo Community Health Centre (CHC), ki hap ban ïaid lyngba na Assam, namar ym pat don satia ki surom kiba biang kiba pynïasoh bad ki shnong ha katei ka thaiñ.
U Bah Jedick Sangma u Sordar jong ka shnong Huhuapara u ba long ruh uwei na ki riew rangbah katei ka thaiñ haba ïa kren bad u nongthoh khubor lyngba ka telephone, u la ong ba ka Malangkona ka dei ka jaka pdeng bha na ka bynta ki 21 tylli ki shnong kiba don ha katei ka thaiñ.
Kumta ka la don kam haduh katta katta ba ka sorkar kan wanrah da ka Primary Health Centre ha katei ka shnong, khnang ba ki paidbah kin ïoh ïa ka jingsumar kaba biang ha ka por ba ki pang ki shitom.
Utei u rangbah u la ïathuh ruh ba haba ki paidbah na katei ka thaiñ ki pang ki shitom, ki hap ban leit wad dawai na Boko PHC ha Assam bad lada dei ki jingpang kiba kham jur ki hap ban leit haduh Guwahati.
Kumta ki shem jingeh haduh katta katta namar ka ktah ïa ka jinglut jingsep ym tang ha ka bai sumar ïa kiba nongpang hynrei ïa kiba leit ban ap ruh.
U la ong ba lada ka sorkar ka sngew synei lem ïa ki paidbah nongshong shnong katei ka thaiñ, ka la dei ban pyrkhat khia halor kane bad ban thaw ki lad ki lynti kumno ban pynurlong ïa ka jingkwah jong ki paidbah ha ka jingïadei bad ka koit ka khiah jong ki.
Shillong, Risaw, 14: Ki nongïalam ka Khasi Students Union (KSU) ha ka jingïakynduh ïa u Symbud Myntri Rangbah ka Jylla Bah Prestone Tynsong uba peit ïa ka tnat Kam Pohing ki la twad jingmut ruh halor ka Meghalaya Residents Safety and Security Act (MRSSA).
“U Bah Prestone u la ong ba ka Sorkar Jylla ka la ïoh ïa ka jubab na ka Ministry of Home Affairs (MHA), ka Sorkar India halor kane ka mat," ong u kyrwoh ba la phah da u General Secretary u Samla Donald V.Thabah.
“U Bah Prestone u la ong ba ka Ministry of Home Affaris ka la ailad ïa ka Sorkar Jylla ban pynbit pynbiang bha ïa ka MRSSA hashwa ban pyntreikam pura ïa ka ha jylla," la ong u kyrwoh.
Ka KSU ka la buh jingkylli ruh halor ka mat Inner Line Permit (ILP) hynrei u Bah Prestone u la jubab ba ka dang sahkut sah ha ka Sorkar Pdeng.
Ka seng ka la pynsngew ba ynda la pyntreikam pura ïa ka ILP ha Meghalaya kumba long ha Arunachal Pradesh, Mizoram, Nagaland bad Manipur, ka seng kan sa ïa pynbeit bad ki paidbah bad Sorkar halor ka ishu Lynti Rel.
Shillong, Risaw, 14: Ka Khasi Students Union (KSU) East Jaiñtia Hills District Unit lyngba ka Education Cell ha ka sngi Thohdieng ka la ujor da ka jingthoh sha u Director jong ka School Education and Literacy (SEL) u Swapnil Tembe bad sha ka Director jong ka Educational Research and Traning (ERT) ka Kong R.S Manner ka jingpynjot dumon jong ki briew ïa ka Residential School bad ïa ka Block Institute of Teachers Education (BITE) ba la shna da ka tnat Pule Puthi ha ka shnong Byndihati, East Jaiñtia Hills District.
Ka Seng ka la ujor ruh halor ka jingbym don nonghikai Science ha Rymbai Governement Secondary School bad ka jingbym pyntreikam ïa ki ar tylli ki jaka pule kiba don ha Byndihati, kata, ïa ka Residential School bad ka Block Teachers Training Institute.
Ka seng kaba la ïoh ujor na ki paidbah, ha ka jingleit jurip ka la lap shisha ba ym don nonghikai ha ka Sobject Science ha Rymbai Govt Secondary School la kumba shi snem eiei bad ka seng ka lap ruh ba kane ka skul ka la khapngiah ki kamra kals namar ka jingbym biang ka building bad kiwei kiwei de ki jingdonkam kum ka Science Laboratory, ka Computers Lab bad ki ki nonghikai pura namarba bun na ki nonghikai ki dei kiba shu hikai shipor.
Ka KSU lyngba ka Education Cell ba la lamkhmat da u Asst.Education Secretary u samla SanTomba Bamon ka la ai jingmut ïa u Director ban kyntiew kyrdan ïa ka Rymbai Govt Secondary School sha ka Higher Secondary School namar kumba long mynta kane ka skul ka dei tang ma ka, ka Secondary School jong ka Sorkar ha baroh kawei ka East Jaiñtia Hills.
Na ka liang jong u Director u la pyntip ba ïa ka jingkyntiew kyrdan yn hap ban ïashong pyrkhat bha bad ka seng ka la pynsngew ba ka dei tang kane hi kawei ka skul ba la bei da ka Sorkar Jylla bad la i donkam bha ban kyntiew ïa ka sha ka kyrdan Higher Secondary SchoolShuh shuh ka seng ka tip ruh ba ki don ki sobjek kiba ym don nonghikai pura bad kiba hap ban shim kylliang beit da ki para nonghikai jong ka skul.
Ha kaba ïadei bad ka Residential School bad ka jaka pule pyntbit ïa ki nonghikai ba la shu ieh lyngkrang khlem da ka pyntreikam satia mynta la phra snem eiei, ka seng ka la ïakren ha u Director jong ka DSEL bad ka DERT ban khmih biang bad ban ïakren bad ka Sorkar Jylla ban pyntreikam noh namar kan long ka jingmyntoi ïa ki khun samla ka thaiñ naduh kiba pule bad ha ka ïohkam ïohjam.
Ka seng ka la buddien ruh ïa ka jingiehshrah ïa ka Residential School bad ïa ka Block Institute of Teachers Education (BITE) ba don hapoh ka District bad ruh la ïoh jingtip ba ka tnat ba dei peit ka dang ïaleh ban ïoh pisa ban pynbha bad tei biang ïa ki khamtam na ka pisa ba la mang da ka Sorkar Pdeng.
Haba ïadei bad ka BITE ka seng ka la ïoh jingtip ba ïa kane ka projek ym shym lah ieh shrah hynrei ka dang don hapdeng ka jingpynkhreh ban pyntrei noh hadien ba ka tnat PWD ka la aiti sha ka tnat Pule Puthi.
Shuh shuh ka seng ka la kyrpad ïa ki bor ba dei peit ba kin leit jurip ïa kine ki ar tylli ki Building bad ban tip haduh katno ka jingduhnong shwa ban shna pynbha khnang ba ka jingtei kan nym long kaba sepei.
Kane ka projek ka dei na bynta ka Block Institute of Teachers Education bad ka seng ka ka la dawa ba dei ban kyntiew kyrdan noh mardor sha ka District Institute of Teachers Education(DITE) khnang ba kan long ka jingïohnong ïa ka district hi baroh kawei.
Shuh shuh ka seng ka la pynsngew ruh ha kaba ïadei bad ka National Institute of Open Schooling (NIOS) bad halor kane, ka seng kan sa phah da ka jingthoh sha u Regional Director khnang ba ki nongshong shnong jong ka East Jaiñtia Hills District kin ïoh jingmyntoi bad kan long ruh ka jingmyn toi ïa ki khynnah skul kiba la pep skul shiteng por ban bteng biang ïa ki jingpule ki jong ki.
Shillong, Risaw, 14: Ki thylliej ding kiba rhem ki la bam shngiam bad pynkylla dpei ïa ki jingdon jingem ha ka iing mala jong ki Singhania ha Thana Road, Police Bazar ha ka sngi Saitjaiñ.
Ïa ka jingkem ding jong kane ka ing ym pat lah satia ban tip ïa ka daw tynrai hynrei ki Pulit ki la pynlong ïa ka jingtohkit ban lap ïa ka jingsdang jong ka ding kaba la lam shaduh u pud ba ki jingdon jingem kiba don hapoh kane ka iing mala kin kylla dpei tang ha ka shikhyllipmat.
Ka jingpluh jong kane ka ing mala ha Thana Road markhap bad ka Payal Cinema, ka la jia ha ka por kumba 1:15 noh phai sngi.
Ki thylliej ding ba itriem ki la klang hapoh ka ing baroh kat haduh ba ki Pulit pynlip ding jong ka tnat Fire and Emergency Services (F& ES) ki la ïakhun haduh ka por nohphai sngi tad haduh ba la thoh ïa kane ka khubor ha ka por 10:00 baje mynmiet.
La ïohi ruh ïa ka tdem kaba la kiew arsut sha suiñ wat haduh ka por 10 baje mynmiet katba ki bor Pulit ka tnat Pynlip ding bad ki bor Shipai ki la ïakhun ban tem ïa ka jingklang jong ka ding kaba la neh da ki bun bun kynta.
Na ka jingklang jong ka ding la ïoh sngew ruh ïa ka jingbthei kaba mih na kane ka jaka ba la jia ka jingpluh ding.
Ki kali pynlip ding jong ka tnat Fire and Emergency Services (F& ES) tang shu ïoh jingtip ki la pynher kum ki khnam ïa ki kali pynlip ding ban pynpoi kloi khnang ban tem ïa ka jingklang jong ki thylliej ding hapoh kane ka ing ïa kaba la ïathuh ba don ka dukan ba la tip kum ka Janata Furniture bad ka kudam lum thup ïa ki jaiñ bad kiwei kiwei de ki tiar.
Ha ki kynta ba ki kali pynlip ding ki la rung sha surok Thana Road, ki Pulit pynïaid kali jong ka Shillong Traffic Police (STP) ki la khang lut ïa ki kali ban rung sha Khyndai Lad.
Kane ka la wanrah ïa ka jingdheng kali kaba jur ha jylli jong ka nongbah Shillong naduh ka por nohphai sngi haduh ka por janmiet.
Ka Deputy Commissioner ka Kong RM Kurbah lem bad ki Magistrate kynthup ruh u Superintendent of Police, ka East Khasi Hills u Bah S.Nongtnger bad kiwei kiwei de ki heh Pulit ki la hiar jurip ïa kane ka jingjia.
U Superintendent of Police, ka East Khasi Hills u Bah S.Nongtnger u la pyntip ruh ba ha kane ka jingjia uwei u briew u la duh ei ïa la ka jong ka jingim hynrei kat haduh ba la thoh ïa kane ka khubor ki Pulit kim pat lah satia ban ïathuh ïa ka kyrteng jong une uba la khladnohBan tem ïa ka jingklang ki thylliej ding, ki Pulit ki la hap ban pyndonkam da kaba kawang da ki File Ball.
Nalor kata, la sakhi ruh ba wat haduh ka por mynmiet ki kali pynlip ding bad ki Pulit ki dang ïakhun ban kynshait um ïa ka jingklang jong ka ding.
Ki bor shipai ki la hap ban wanrah ruh da ka kali Pynlip ding lajong ban pyndonkam da kaba synreit da u Foam (Sboh) ban pynlip ïa ka ding hynrei watla katta namar ka jingjur shaba palat jong ka ding ki shipai ki dang durut tyngeh ban pynlip ïa ka ding kaba dang rhem shapoh jong ka ing.
Ïa ka thylliej ding kiba rhem hapoh ka dukan jong u Amit Singhania ym pat lah satia ban tehlakam watla ki Pulit pynlip ding ki la pyrshang ban ïakhun na kiba bun ki jaka ban ïoh pynlip noh ïa ka ding.
Haba kylli, la ïathuh ba ki Kali Pynlip ding ki la leit bad wan phai bun kylla ban pynlip ïa ka ding.
Ka jingkhapngiah jong ka surok ka long ruh ka daw kaba pynthut ïa ka jingïaid beit sak sak jong kine ki kali.
Ki Pulit ki la hap ban tan da ka um na Pung Nan Polo (Ward’s Lake) ka jaka ba kham jan ban pynpoi kham kloi ïa ka um sha ka jaka ba jia ka jingpluh ding ha Thana Road.
Kat haduh ba la pynmih ïa kane ka khubor, ym pat ïoh jingkheiñ satia haduh katno ka jingjulor, ka jingsdang jong ka ding bad ka jingdon jong kiba mynsaw.
Jowai, Risaw 16: Ka lympung ïalehkai phutbol kaba la tip kum ka “Chatister Kharkongor Memorial Trophy 1st Division Football Tournament– 2023 bala pynïaid da ka West Jaiñtia District Sports Association, (WJDSA) Jowai kaba la long hynne ka Lah Sngi U Blei ha madan phutbol Kiang Nangbah Stadium, Dongmihsngi Jowai.
Haba phai sha ka jingïakhun ka ba nyngkong ka kynhun ïalehkai jong ka Moosalyngkat SC bad ka Sohmynting SC kila poi sha ka jingïakhaid khlem da don nonglah ban pynkhihjar haduh kaba kut jong ka por ba la buh.
Katba ha ka jingïakhun kaba ar ka Wahiajer SC kala lah ban pynliem da 2-1 ïa ka Luti tuber WS.ïa ki kol na ka Wahiajer SC la thep da u Ebormi Jat haka minit ba 22 bad u Heimonmi Dkhar haka minit ba 35.
Katba ïa ka shi kol na ka Luti Tuber WS la thep da u Swaki Dhar haka minit 48.
Ka jingïakhun mynta ka sngi 17.10.2023 kan long hapdeng ka Sabahmuswang pyrshah ïa ka Demthring haka por 2 baje nohphai sngi.
Khliehriat, Risaw 16: Ka jingïalehkai phutbol 1st Division bala pynïaid da ka East Jaiñtia Hills District Football Association (EJHDFA) kaba la long hynne ka Sngi ha madan Deinchynrum, Khliehriat.
Haba phai sha ka jingïakhun ‘Quarter Final’ ba nyngkong mynta ka sngi kaba la long hapdeng ka Wahiajer NYSSC pyrshah ïaka Chiehruphi SYWSC kila poi sha ka jingïakhaid da mar 2-2 kol haduh ba kut jong ka por ka jingïakhun.
Na ka liang ka Wahiajer NYSSC kala ïoh ban thep kol nyngkong lyngba u Yearly Mukhim haka minit ba 4 bud sa u Monme Mynsong haka minit ba 9, na ka liang ka Chiehruphi SYWSC kala ïakhun dohïap ban pynphai kylla ïa kitei ki ar kol bad dei ha ka minit ba 23 u Sa -o- Bareh ula ïoh ban thep ïa ka kol bud sa ka kol ba ar lyngba ka Penalty da u Suting Syrti haka minit ba 58 jong ka kylla miet.
Da kane ka jingïakhaid la rai jop ïa kitei ki kynhun da ka jingïashut Tie Breaker ha kaba ka Chiehruphi SYWSC kala jop da 4-2 ïa ka Wahiajer NYSSC.Ka jingïakhun ‘Quarter Final’ mynta ka sngi (17 tarik) kan long hapdeng ka R.Synrang Shahkhain pyrshah ïa ka Ladrymbai B.SC haka por 2 baje nohphai sngi.
Jowai, Risaw 14 : Ka jingialang kaba la khot da ka Hynñiewtrep Border Disputes Redressal Forum (HBDRF) kaba la wan ban ïashim bynta da ki sengbhalang bapher bapher naduh ka KSU, JSU, HNYF, JNC, APUF, JWAM bad kiwei, ki Doloi Elaka Raliang, Shilliang Myntang, Nongjngi bad u Doloi ba shuthung jong ka Labang Nangphyllut, ki nongshong shnong ka thaiñ Elaka Labang Nongphylut bad kiwei, ki riew shemphang kum u Dr.P.Pasah, Retired Professor NEHU, B.Sari President Jaiñtia Dorbar, President ka Synjuk Waheh Chnong Ri Jaiñtia ma A.Lipon, ma M.M Thaiang bad kiwei.
Ïa ka jingïalang la pynlong ha District Library Mynthong Jowai, kaba la pynïaid da u Chairman ka HBDRF ma C.Sungoh ha ka jingïadon lang ruh u bah T.Passah Spoke Person ka Forum.
Hadien ba la wai ka jingïalang na ka liang u Chairman ka HBDRF, u la ong ba ka ha kane ka jingïalang la shim ïa ki katto katne ki rai kiba ïadei bad ki kam khappud.
Ha kaba u la ong haka jingïadei bad ka jingpynbeit pud ha ki thaiñ Khaduli bad Psiar ne Block ym pat lah ban ïoh jingtip bathikna na ka sorkar.
U la ong ruh katkum ka jingong jong ka sorkar ban pynbeit shwa tang ïa ka Khanduli bad Psiar Sector na ka liang Forum, ki sengbhalang bad ki paidbah jong ka Elaka Labang Nongphyllut bad Pangam Raliang kim sngewïahap satia ïa kata ka jingmut jong ka sorkar, hynrei ki kwah beit tang kawei kata ban pynwan ïa ka Block I bad II shapoh ka jylla Meghalaya.
U la ong ba ha kane ka jingïalang la khmih lynti ban ïoh ïa u pud u sam san phew dei ban pan shi spah khnang ban ïoh sanphew bad ha kaba ïadei bad u pud u sam jong ka Labang Nongphyllut ngim dei ban duh bad lada duh, la dei ban ïa um snam ne ban ïap ruh ym salia ong u ma Sungoh.
Na ka liang u ma T.Pasah u la ong ba Forum bad baroh kiba don ha kane ka jingïalang, u la ong ba ka jingthmu ba kongsan ka long ban pynthikan ba ka Block I bad Block II ki dei ban poi shapoh Meghalaya.
U la ong ruh ba la shim ïa ka rai ban pyrshah ïa ka jingthmu jong ka sorkar ban shim ïa ka rai ban ïakren shwa tang ka Psiar bad Khaduli kaba ym lah ban pdiang satia.
Ha ka jingïalang la ioh ruh ïaka jingai jingmut na ka liang kiwei de ki seng bad ki riew rangbah kiba la ïadon ha kane ka jingialang.
Shillong, Risaw 16: Ki jingïakhun jong ka lympung SSA SRGT 3rd DIVISION Football League 2023 kaba la long hynne ka Lah Sngi U Blei (16 tarik Risaw, 2023).
Haba phai sha ka jingïakhun kaba la sdang ha ka por 11 baje mynstep ha 1st Ground SSA Stadium, ka Mawshbuit SC ka la khur ïa ka namjop kaba suk hadien ba ka la pynliem ïa ka Pomlakrai SC haduh 4 kol.
U Iainehskhem Mawri u la ïoh ban sdang pynkhihjar nyngkong na bynta ka kynhun bad haduh kaba kut u la thep ar kol (19 & 69 minit).
Nangta kiwei pat la thep da u Lurshai Wankhar ha ka minit kaba 34 bad u Charming Nongdhar ha ka 72 minit.
Haba phai sha ka jingïakhun kaba ar kaba la sdang ha ka por 1 baje mynsngi ha SSA Stadium, hapdeng ka MLP FT pyrshah ïa ka Lapalang SC, ka jingïakhun ka la kut ha kaba ka MLP FT ka la jop kput haduh 7-1 kol.
Dei lyngba u Bisharlang Kharumnuid (30 min) u ba la ïoh ban thep ïa ka kol kaba nyngkong na bynta ka MLP FT nangta bud sa ka kol na u Donalius Lapang ha ka minit kaba 38.
Katba u player u ba tyngshaiñ bha na bynta ka MLP FT dei u Ambrous Syngkli u ba la khyrwit haduh saw kol marwei (51, 63, 78 & 81 minit).
Bad ka kol kaba khadduh ka la lyngba u Everestarly Rynjah ha ka minit kaba 83.
Ka Lapalang SC ka la ïohlad ban pynphai shi kol lyngba u Vishal Das- ha ka minit kaba 69.
Haba phai pat sha ka jingïakhun kaba lai ha ka por 3 baje ha 1st Ground SSA Stadium, hapdeng ka Gorkha Association pyrshah ïa ka Nongmensong SC, ka la kut ha kaba ka Nongmensong SC ka la khur namjop kaba suk da 4 kol.
Ka Nongmensong SC ka la ïoh ban pynkhihjar nyngkong dei na u Shemphang Myrthong tang mar ïasdang ha ka minit kaba 2 bad ruh ha ka minit kaba 36.
U Mychel B Nongsiej u la ïoh ban pynbud ïa ka kol kaba lai ha ka kylla kaba ar (53 minit) bad ka kol kaba khadduh dei na u Rishanlang Myrthong ha 66 minit.
Ki jingïalehkai mynta ka Sngi Hat Majai (17 Risaw, 2023) yn sdang naduh ka por 11 baje mynstep ha 1st Ground SSA Stadium, hapdeng ka Sanmer SC pyrshah ïa ka Mawpat SC, nangta bud sa ka jingïakhun ha ka por 1 baje mynsngi ha SSA Stadium hapdeng ka Mylliem Lum SC pyrshah ïa ka Lamparing SC bad khadduh ha ka por 3 baje nohphaisngi ha 1st Ground SSA Stadium hapdeng ka Mawryngkneng SC pyrshah ïa ka PFR FA.Nongpoh, Risaw 16: Kawei na ka lympung ïakynduh lang ki Khynnah skul ba la tip kum ka 61st General Conference bad ka All-India Schools Festival ba la pynlong da ka United Schools Organization ha University of Science and Technology, Meghalaya la lah ban plie pyrda noh mynta ka sngi bad ha kane ka lympung ïa phylliew jongmut ki khynnah skul ba la wan shim bynta na ki skul bapher bapher ka ri India kan neh haduh 4 sngi lynter naduh mynta ka sngi.
Ka phang pdeng jonng kane ka lympung jong u snem 2023 ka dei ‘United Nation’s SDG 3: A Global Commitment to Well-Being’ ba la wan shim bynta shitrhem ban sngewthuh halor ka jingkordor ka jingnang jingstad kaba dei katkum ka juk stad ba mynta.
Ïa kane ka lympung la wan ban plie paidbah da ka Nina Jain, kaba de ka Secretary General ka USO bad la sakhi lang ruh da ka jingdon lang u Sunil Kumar, Executive Council Member ka USO, u Mahbubul Hoque, Chancellor ka USTM, u Prof GD Sharma, Vice Chancellor USTM bad kiwei kiwei ki riew pawkhmat na ka tnad pule puthi nalor ki khynnah skul bad ki samla pule katei ka skulbah.
Haba plie ïa kane ka lympungbah ki khynnah pule, u myntri ka tnad pule puthi ka sorkar Meghalyaa, u Rakkam A Sangma, u la kren lyngba ka Video Recorded, ha kaba u la u la pynpaw ba kum kane ka jingïakynduh lang ki khynnah skul na ki skul bapher bapher ka ri India ka long kaba donkam bha ïa ki khynnah skul ba kin ioh ban lum jingtip ïa ka jingnang jingstad kaba dei katkum ka juk stad ba mynta.
U la ong ruh kum kane ka jingïakynduh lang ki khynnah skul kin ioh lum ïa ki jingtip bapher baher la ka long ban kyntiew ïa ka jingnang jingstad, ka riti ka dustur bad kumjuh ruh ban wan rah ïa ka jingïatylli kumno ban dang saindur ïa ka jingnang jingstad kaba ai jingmyntoi ïa ki khynnah skul.
Haba ai jingkren ruh ha kane ka sngi da ka Nina jain kaba dei ka Secretary General ka USO, ka la ong ba kum kine ki lympung ba la pynlong da ka USO ka long ka lad bad ka kabu ïa ki khynnah skul bad ki nonghikai na ki skul bapher bapher ba kin ioh ban shim bynta na ka bynta ban ioh lum jingtip ha ki bynta bapher bapher jong ka jingnang ka jingstad.
Ka la ong ruh haba pynlong ïa kum kane ka tamasa da ka USO kan ïarap ruh ban wan rah ïa ka jingïatylli jong ki skul ne ki jaka pule bapher bapher hapoh ka ri bad khamtam ba kin ioh lum jingtip naduh ki riti ki dustur bad ruh ban lah ban pynmih ïa ki khynnah kiba don sap ha ki bynta bapher bapher kum kita ki khynnah kiba wad ïa ka jingnang ka jingstad.
Lyngba jong kane ka sngi, da kaba shim ïa ki symboh pyrkhat ba la kren da u Dr.APJ Abdul Kalam, u Chancellor ka USTM, u M Hoque u la ai mynsiem bad pdiang sngewbha ïa ki khynnah skul ba wan shim bynta ha kane ka lympung bah ba la pynlong da ka USO bad u la kyntu ruh ïa ki khynnah ba lada ki angnud ban poi sha ka thong jong ka jingim ki dei ban sngewthuh ba kaei kaba ki iohi tang da kaba phohsniew ha ka jingtiah, hynrei kaei kaba ki angnud ka dei ban pynurlong da ki kam ym tang da kaba shu phohsniew ha ka jingthiah.
Ka jingpluh jong ka ïing bad ka kudam ki Singhania ha Khyndailad, Thana Road ha ka sngi Saitjaiñ, ka pynpaw shai kdar ba katno ka long ka jingma kaba khraw ïa ki paidbah bad ïa ka nongbah hi baroh kawei, haba pluh ïing ha ki jaka ba khapngiah.
Ban da dei ha ki jaka kiba kylluid, katei ka ïing kan nym jin da la shah bam duh ha ka ding, namar ba kadei ka ka jaka kaba jan ïa ki Fire and Emergency Services lane ki jaka ba don ki jaka pyllip ding, hynrei namar ka jingkhapngiah bad ka jingkhim ki surok, uwei u briew u la duh ei la ka jong ka jingim bad ki mar ki mata kiba da ki phew lak ne klur tyngka ki la ingkhong bad duh ei lut.
Kane ka jingjia ka pyni ruh ïa ka jinglong mutlop, ka jinglong kyllut jong ki nongñiah kali, ki paidbah kiba ym shym la ailad ïa ki kali pyllip ding ba kin rung sha kane ka jaka kaba khim bad kaba khapngiah ban leit pyllip ïa ka ding kaba la klang i shyrkhei bha.
Ka paw shai ruh ba ki bor Pulit kiba dei ban tem ïa ka jingpluh ding, ki dang hap ban ïoh jinghikai shuh shuh, namar ha katei la hap ban ai jingïarap lang ruh da ki bor shipai kiba don ha ka jylla.
Kawei ruh ka paw ba ki Mock Drill kiba la pynlong da ki bor sorkar ha kine ki sngi baladep, kim pat ai jinghikai eiei ïa ki paidbah namar ha katei ka sngi haba la jia ka jingplud ka ïing, nalor ba kadei ka jaka kaba la khim bad khapngiah lypa da ki spah nguyt ki paidbah ki la ïa tur shajan ban long tang kum ki nongpeitkai ïa ka jingklang ka ding bad ka jingmih jong ka tdem kaba ïong.
Ym shym la ïohi ba kin don ki briew kiban long kiba la kloi ban ïarap ha kaba kum katei ka por.
Kane ka jingjia ka kdew shai ruh ïa ka jinglong thurmur ka rukom shna ïing ha nongbah Shillog lane ka jingsynjor jong ki aiñ shna ïing ha kane ka nongbah.
Ym tip la kane ka ïing ka don ne em ïa ki Fire Safety Measures ne kita ki lad jingïada haba jia ka jingpluh ka ïing.
Hynrei ha kiba bun ki khep la ïohi na ka rukom shna ïing ha nongbah Shillong ka long ban shna ha la ka jong ka mon.
Ym tip la ki aiñ shna ïing ka Meghalaya Urban Development Authority (MUDA) ka treikam ha kano ka rukom ha ki jaka kiba khapngiah kum kine.
Shu donbok ba ha kane ka jingpluh jong ka ïing ki Singhania, ki Pulit ki la trei shitom ryngkat ka jingïarap ki bor shipai, la lah ban tem ïa ka jingpur jong ka ding sha kiwei pat ki ïing kiba marjan ha katei ka jaka kaba ïakhah bha ki ïing ki sem, hynrei te kan jin da la long ka jingïam briew kaba jur lada ka ding na kane ka ïing ka la pur sha kiwei pat ki bynta ha kane ka thaiñ.
Ka nongbah Shillong ha ki snem ban wan, kan nym mad jingeh tang na ka jingkhapngiah bad sahkut kali, hynrei kan mad jingeh ruh na ka jingkhapngiah jong ki ïing ki sem, khamtam eh ki building kiba bun mala.
Ha Khyndailad, laïohi ba kadei ka jaka kaba la khapngiah lypa ki ïing paki dulan ne ki building, pynban la ïohi ba ka sorkar, ki riew shimet ki la nang tei ïa ki ïing ki sem kiba bun mala.
Ka Meghalaya kadei ka jylla kaba jur bha ruh u jumai kumba la ju pynpaw da ki stad mei ramew na ka por sha ka por.
Ym tip haduh katno kine ki building kiba la shna ki long kiba skhem ne kiba lah ba ïada na ka jingkhyllem lada jia wan tang jumai uba bym da jur than ruh.
Nalorkata ka rukom tei ïa ki building ym tip la ka don ne em ka jingpeit bniah ïa ka rukom khleh ïa ka dewbilat, ka rukom thaiñ ïa ki nar rod, ka rutih thliew ban pynskhem ïa ki paia, ka rukom theh slep bad kiwei kiwei.
Kine kidei ki jingpeit bniah kiba kongsan bha ban lait na ki jingjia ba sngewsih haba wan ki jingpluh ding, ka jingtwa khyndew, ka jingkhyllem jong ki ïing ki sem bad kiwei kiwei de ki jingpynjulor na ki bor jong ka mariang ne ka jingleh khlem akor jong u khunbynriew.
Ka ladei ka por ba ka sorkar bad ki paidbah kin kyndit bynriew noh.
Lym kumta ka nongbah Shillong kan mad ïa ka jingïam briew bad ki jingjia ba sngewsih.
Jowai, Risaw 16: Ka Bouncers Association of Meghalaya (BAM) Jaiñtia Hills, hapoh ka jingïalam jong u President samla Yoosar Kynjing mynta ka sngi haka por janmiet kila pdiang burom ïa ka samla Sawakani Lakiang ha jingkieng myntdu surok Jowai-Shillong.
Ka samla Sawakani Lakiang ka dei kawei na ki thei pyni dohksah napoh ka jylla Meghlaya kaba la jop haka kyrdan ba nyngkong (1st Place) haka Bikini Model Category haka rynsan ba dang shu dep pynlong shen ha nongbah Ranchi Jharkhand.
Ïa kane ka jingïakhun pyni dohksah la pynlong ha ki ar sngi kata haka 13 bad pynkut haka 14 tarik u Risaw 2023 daka WWF India World Fitness Federation Mr.& Ms.East India 2023 Zonal Body Building & Models Championship bala pynïaid da ka Pro Fitness Club,Ka Sawakani Lakiang ka dei ka samla ka dang pule BA 1st Semester (English Honours) ha Kiang Nangbah Govt.
College Jowai, kaba dei ruh ka khun ba nyngkong jong ka kong Irina mary Lakiang bad u ma Wadbha Lyngdoh kiba shong ba sah ha Khimusniang (PHE) Jowai.
Halor kane ka jingjop ka samla Sawakani Lakiang haba kreh sha ki lad pathai khubor ha ka jaka ba pdiang burom ïa ka, kala pynsngew ïa ka jingsngewnguh ïa ka JBB&FA bad ka MBB&FA kiba pyni lynti ïa ka haduh ba kan poi sha kane ka thong ka jingjop ha ryngkat ka jingkyrshan jong kiba ha ïing ha sem.
Kala ong ïa kane kam ïakehkai pyni dohksah kala sdang nyngkong na ka jingïakhun napoh Jaiñtia Hills buh sa ha State Level (Meghalaya) nangta haduh ban da poi ha kane ka jingïakop ha ka Ri kaba la long ha Jharkhand.
Kala pynsngew napoh ka jylla kiba leit ban mihkhmat ki don tang saw (5) haka juh ka por ka dei tang marwei ka kynthei hynrei bad baroh ki ïoh ïa ka nam jop ha katei ka rynsan pyni dohksah, ar ngut ha ka takma ksiar, ar ngut ha ka takma rupa bad kawei haka takma rnong.
Ha ka juh ka por ka kyntu ïa kiwei de ki para samla ba kin tur shaphrang da ka jingshlur ha kino kino ki kam na ka bynta ban ïoh ïa ka thong ka jingjop kaba wanrah ruh ïa ka burom jong ka District bad ka jylla hi baroh kawei.
“Ka jingtrei shitom kan wanrah ïa ka jingjop bad kane ka long dang ka jingsdang na ka bynta jong nga" ong ka samla Sawakani.
Na ka liang ka Sawakani ka pynpaw ka jingai khublei ba kyrpang ïa ki para dkhot Member jong ka Bouncers Association of Meghalaya Jaiñtia Hills (BAM-JH) kiba la ai mynsiem ban leit ïakhun sha katei ka rynsan, khamtam ïa u nonghikai ka Body Mass & Fitness Gym, Jowai u ba dei ruh u President ka BAM-JH, Ma Yoosar Kynjing.
Nongpoh, Risaw 16: U Deputy Commissioner (Ex), ka Ri-Bhoi u la pyntip ba baroh ki IMFL Retail Shops, Bars haki Hotels, Bonded Warehouses, Bottling Units, Breweries, Distilleries, Country made Spirit shops, Outstills, Canteens bad kiwei kiwei kiba hap hapoh u pud u sam ka Ri Bhoi District ba kin khang khyrdep haka 23 bad 24 tarik Risaw 2023 kum shibynta ka jingrakhe ïaka Maha Navami bad Dashami.
Mawkyrwat, Risaw 16: Ka Seng Samla Shnong Mawlangwir mynta ka kynti ka la ïoh ban pynthymmai ïa ki nongkitkam ba pura jong ka na ka bynta ka samoi treikam jong u snem 2023 – 2026 ha ka jingïalang ba la long hapoh ka Hall jong ka Balang Mawlangwir Higher Secondary School, Mawlangwir, South West Khasi Hills District.
Ha kane ka sngi ïa ki nongkitkam ba thymai jong ka Seng Samla Shnong Mawlangwir la pyntian smai da u bah Koland Lyngdoh uba dei u Secretary jong ka Shnong Mawlangwir ryngkat ka jingïadonlang u bah W.Sangriang, President barim jong ka Seng Samla Shnong Mawlangwir, ka kong M.Marweiñ, Seng Kynthei Shnong Mawlangwir, u bah P.Nongsiej, Village Defence Party kiba la ai ruh ïa ki kyntien ai mynsiem.
Ki nongkitkam ba thymmai jong ka Seng Samla Shnong Mawlangwir ki long President u bah S.H.Khongthaw, Vice President u Sankeyford Marweiñ, General Secretary u Benjohnson Lyngdoh, Assistant Secretary u Elbisson Lyngdoh & u Strainbanroy Wanniang, Finance Secretary u Janaikupar Marweiñ, Sports Secretary u Luckystar Marweiñ, Education Secretary u Redianstar Snaitang, Volunteer Secretary u Shainingstar Wanniang, Girls Wings Secretary ka Octomerrylin Marweiñ, Ex-officio Members u bah Teiminot Marweiñ bad u bah Welborn Snaitang, Advisers u bah A.D.Kharlyngdoh bad u bah Elbok Wanniang bad ryngkat ki 8 ngut ki dkhot ha kaba ïa kine la pynskhem da u bah Koland Lyngdoh, Secretary Shnong Mawlangwir.
Shuh shuh ha kajuh hi ka sngi la ïoh ruh ban pynskhem ïa ki nongkitkam ba thymmai jong ki Seng Samla Dong kiba kynthup ïa ki 4 tylli ki dong.
Kham ha shwa, la ïoh ban sdang ïa ka jingïalang da ka jingdwai na u Principal jong ka Balang Mawlangwir Higher Secondary School, Mawlangwir, u bah K.Marweiñ.
La pynïaid ïa ka jingïalang da u samla Benjohnson Lyngdoh, General Secretary jong ka Seng Samla Shnong Mawlangwir bad ka jingkren khublei na u bah Elbisson Lyngdoh, Assistant Secretary jong ka Seng Samla Shnong Mawlangwir.
Nongpoh, Risaw 16: Ki paidbah jong ka thaiñ Umdap bad ki shnong bapher bapher ha katei ka thaiñ kila pynpaw ka jingsngewkhia kaba jur halor ka jinglong jingman jong u surok naduh 20 mer ter ter shaduh ka thaiñ Umdap namar ka jingsniew palat bad ka jingjot rathai jong u surok kaba la buh jingeh ïaki haka leit ka wan khamtam haka pang ka shitom.
Kumba long mynta ka jinglong jingman jong utei u surok kala pynsyrtok shisha ïaki paidbah ba leit ba wan namar ka jingsniew palat bala dap ruh sa tang da ki thliew ki syar ha shilynter jong utei u surok ba haduh mynta ym pat iohi kano kano ka dak ban pynbha lane siangrong ïa utei u surokKatto katne ngut ki nongshong shnong kynthup ïa u Samla Albert Maring, uba dei u nongshong shnong ka Umdap Duma, kila pynpaw ruh ba kane ka jingsniew u surok kala pynjynjar bad pynsohsat ïaki paidbah nalor ka jingsniew, ki don ruh ki jaka ba long pung ktieh ba wat ki kali ki shem jingeh ban ïaid kumba utei u surok u dei u ba donkam bha ha katei ka thaiñ ba pynïasoh ruh bun tylli ki shnong bad kaba poi ruh sha ki shnong khappud ka Meghalaya bad Assam shaduh ki thaiñ Marmaiñ, hynrei la shu leh klet mynta la bun phew tylli ki snem khlem siang rong lane pynbha.
Halor katei ka jingeh ha kaba ïadei bad ka leit ka wan, naka liang u Samla Albert Maring ryngkat ki paidbah kila kyrpad ruh sha ka sorkar naduh ki nongmihkhmat ba kin phai khmat lem ha kaba ïadei bad katei ka jingeh kaba ki paidbah ki ïakynduh mawsiang ha ka leit ka wan da kaba pynmang skhim lane ban shna kino kino ki lad ki lynti ban pynbha ïa katei ka surok naka bynta ka jingbit jingbiang jong ki paidbah haka leit ka wan ha katei ka thain Umdap ha Ri Bhoi District.
Khliehriat, Risaw 16 : Ka Jaiñtia National Council, ka la buh ka jingdawa ba ka NHAI ka dei ban shna noh ïa ka surok national highway 6 kumba ka la dep ban kular, namar mynta ka aiom slap ka la kut bad ka mariang ka la ailad ban pyntrei îa ka surok, namar kumba la NHAI ruh ka la pynshai bad ong ba mynta ka la ioh ar tylli ki ba la shim contract ban shna ïa kane ka surok, kawei ka dei ka ka SL infra Ltd bad ka MR Ltd ki ban maramot ïa ka surok naduh Jowai shaduh Ratacherra.
Ka JNC hapoh ka jingïalam u Education Secretary, u bah Diamon Bareh bad u Vice President, u bah Shanborlang bamon mynta ka sngi ki la let ban ïakynduh ïa u Deputy Commissioner ka East Jaiñtia Hills District, u Abhilash Baranwal, IAS bad buh ruh da ka jingthoh ha kaba ïadei bad ka surok NH-6, ka seng ka la dawa bad ban jur ïa ka NHAI ba ka dei ban maramot noh kloi ïa ka surok bad kumjuh ruh ba ka NHAI ka dei ban synreit um ar sien shi sngi ïa ka surok khamtam ha Khliehriat namar ki paidbah ki la shah ktah haduh katta katta ha ka jingjur palat ka pum pum khyndew kaba na ka daw ka jingsniew ka surok bad ka jingsynreit um ka dei ban long ha ka por ba leit skul bad por ba wai skul ki khynnah namar ki jingpum pum khyndew ka la ktah ïa ki khynnah skul kiba iaid lynti na ki lynti iaid khat ha Khliehriat, ka jingjur palat ka pum pum ka la ktah ruh ïa ki iïng kiba don ha rud surok, kumjuh ruh kiba shong die dukan ha rud surok ha Khliehriat.
La ong ruh ba ha ka jingiakren bad ki nongïalam jong ka JNC, u Deputy Commissioner ruh u la kular ban shim khia ïa kane ka jingdawa jong ka seng bad u la kubur ruh ka ka jingpum pum khyndew ka la ktah shisha ïa ki paidbah bad ki khynnah skul kiba iaid lynti, u la kular ruh ban shim khia ban bthah ïa ki nongtrei ka NHAI ban synreit um ïa ka surok ban lait na ka jingpum pum khyndew.
Halor kane ka jingkular jong u DC ban shim khia ïa ka jingdawa, ka JNC ka la pynpaw ka jingsngew nguh ïa u Deputy Commissioner.
Kum ban shu phai dien, ka Jaiñtia National Council, dang myn ha ki khyndiat sngi ba la leit ka la ujor bad bud dien na u CGM HR Admn.Coord jong ka National Highway Authority of India, u Sunil Prakash Bhardwaj bad ka seng myn ha ka 11 tarik mynta u bnai ka la ioh pdiang ruh ïa ka kaiphot na utei u heh jong ka NHAI, ha kajuh ka por ka seng ka la ong ruh ba ‘Ka jingbym shim khia ka NHAI ban maramot ïa ka surok ka pynkylla sohpdung ïa ki paidbah’.
Katkum ka kaiphot ba la ioh pdiang da ka seng, la ong ba ka NHAI ka la ong ba na ka daw ka jingther jur palat u slap ha ki aiom slap ka la pynlong ïa ka surok ba kan jot, kan julor , la ong ruh ba ki nongtrei jong ka NHAI ki la dep ban maramot ïa ka surok naduh ki bynta jong ka surok na Sonapur shaduh Ratacherra kata ha shwa ban wan ka por slap, la ong ruh ba na ka daw ka jingther u slap ki nongtrei ki la sangeh noh shwa bad kin sa bteng biang ynda la poi ka por ba rang bad bym don slap.
Shuh shuh, ka NHAI ka la kam ba ïa ka jingmaramot ïa ka surok ki nongtrei ki ju leh man ka por, hynrei tang ha ki katto katne ki jaka ki khlem leh ïa ka jingmaramot bad ong ruh ba ka jingsniew bad jingjulor ka surok ka dei na kiba bun ki daw ba kynthup ka jingtuid ka um na ki jaka sait kali, ka jingpyniaid pathar ïa ki pipe um bad namar ka jingkit palat pud ki kali ba kit jingkit kiba kit ïa ki mar na ki par bad ka jingpyntuid um pathar na ki shnong ki thaw ki bym don ïa ki nala tuid um kiba biang.
Ka NHAI ka la kynnoh ruh ba na ka daw ka jingot ne pom pathar ïa ka khyndew, ka jing jingpyndap pathar ïa ka khyndew ha ki par maw jong ki briew shimet kata naduh Khliehriat shaduh Ratacherra ka la wanrah ïa ka jingjulor ka surok.
la ong ruh ba ka ophis treikam jong ka NHAI lem bad ki contactor jong ka Highway Project ki pyrshang katba lah ban maramot pynbha ïa ka surok bad ruh ban shim khia bha ban maramot ïa ka surok bad kular ruh ban pynlong ïa ka surok NH-6 naduh Jowai shaduh Ratacherra ka surok kaba bha bad kaba shngaiñ ha ka leit ka wan.
Nongstoiñ, Risaw : Ka jingpang lamwir jong ki ksew ka dei ka jingpang kaba kynrei bha ha kane ka jylla Meghalaya kaba ktah ym tang ïa ki mrad hynrei wat ïa ki briew ruh.
Haba pynshai halor kate ka jait jingpang u samla Sincegist Sanglyne na ka shnong Marngor West Khasi Hills uba dang don mynta ha ka jingpule kum u Bachelor of Veterinary Science & Animal Husbandry ha ka College of Veterinary Scienc & Animal Husbnadry Mizoram haba pynshai paidbah lyngba u kyrwoh ba la phah mynta ka sngi u la ong ym lah ban sumar bad pynbiang ïa ki lad jingiada ka lah ban shim wat ïa ka jingim ruh.
U la pynshai ruh ba katkum ka jingkheiñ ba la ïoh lum ha ka ri India baroh ba haman la ka 2 sekhon uwei u briew u shah dait ksew lamwir bade haman ka 30 minit uwei u briew u khlad na ka jingshah dait ksew lamwir.
U la ong ruh ba kitei ki jingjia bad ki dak ki shin ki pynishai kdar ba katei ka jingsha dait ha ki ksew lamwir ka dei kaba ma bad kaba ktah haduh katta katta ïa ka jingim jong ki briew bad ka imlang sahlang.
Utei u samla pule u la pynshai ruh ba ki ksew kiba la don kiba la don lypa ïa ki jingpang lada u dait ïa kiwei pat ki ksew, ki wei pat ki mrad, kum ki masi, ki blang bad ïa ki briew katei ka jingpang ka pur sha kiba shah dait bad lada ki ksew kiba la don ïa katei ka jingpang ki ïalehkai bad ki miaw ruh katei ka jingpang ka pur sted bha.
Utei u samla u la pynshai ruh ba ki dak ki shin jong ka jing don jong ka jingpang kaba pynkhie lamwir ïa ki ksew ka long ha kaba nyngkong ki ksew kin don ka jingkhie shit kynsan ha ka met bad katba nang mih ki sngi ka jingshit ka nang kiew bad ka nang jur haduh ba kan da kiew ha ka khlieh bad haba ka la kiew ha khlieh u ksew u kylla lamwir.
Ha kaba ïadei bad ki lad jingïada utei u samla u la pynshai ba lada ngi la ithuh ba u ksew u la sdang kem lamwir ngim dei ban leit shajan bad lada don kiba shah dait dei ban ïalehkatba lah ban pynpoi kloi sha kii jaka sumar ban lait na ka jingjur ka jing shitom.
Ha kaba ïadei bad ki lad ban ïada ïa ki ksew na ka jingpang lamwir pat utei u samla u la pynshai baroh kiba ri ksew ki dei ban pynïoh ïa ka tikka kaba kyrpang kaba ki khot ka Anti rabbies ha ka por kaba biang kta ïa ki ksew kiba shait ba khlaiñ bad kiba tlot ruh ba kin lait na katei ka jingpang.
Nalor kata u la ong ruh ban a ka bynta kito ki ksew kiba la sha dait ngi dei basn leit mih sha ki Veterinary Hospital, ki Dispensary ne ki Clinic ba la buh kyrpang ba kin ai injection bad tika na ka bynta ba kin lait na kaba kem lawir bad na ka bynta ki miaw ruh ki donkam bha ban ai ïa kitei ki injection bad tika.
Khatduh eh u la kyntu ïa ki paitbah ba kin don ka jingïatreilang kaba jan bad ki nongtrei kiba dei8 peit ïa kitei ki bynta khnang ngin lait na ka jingshah dait ha ki ksew lamwir bad u la kyntu ruh ïki paitbah ba kim dei ban leh ieit ïa ki ksew kumba ki leh ieit ïa ki khunlung namar ka jyn haw kaba mih na ka jingpynhiar mynsiem u ksew kam ïadei satia bad ka jynhaw kaba mih na ka jingpynhiar mynsiem ki para briew.
Ka jingong jong utei u samla ka long kaba shisha bad kaba shai kdar bha haba phai ha kine ki sngi ba ki don da k ki hajar ki briew kiba kham sngewtynnad ban leh ieit ïa u ksew ban ïa ki khunlung ne ki khynnah kat haduh ba la ijli bad ikynjing ban peit namar ki nud wat ban ïadoh bad ki ksew bad kip hah rung ha poh ïng phah dem ha ki shuki ba la siang bha bad wat ha jingthiah ruh kim salia ban phah thiah.
Dei kiba kum kitei ki jait briew keiñ kiba la kham kheiñkor ïa u ksew ban ïa ki para briew.
Nongstoiñ, Risaw 16 : Ka jingsdang ban pur sted jong u drok ka la jur bha ha ka thaiñ jong ka West Khasi Hills District, kaba la wanrah ruh ka jingjot kaba shyrkhei ïa ki khun samla, kat haduh ba ka la pynduh thiah duh dem ïa ki kmie ki kpa kiba don ïa ki khun kiba la ngop ha kum utei u jingdih ba sniew.
Hynrei wat hapdeng ka jingsngewsih bad ka thma kaba jur ka don ruh ka jingkyrmen, namar don ruh ki khun samla kiba la ngop ha kum utei u jingdih, mynta ki la sdang ban kyndit bynriew kat haduh ba ki la nud ban mih shakhmat, ban phla ba ki kwah ban kylla noh bad ban ïoh ka jinglaitluid na ka jingshah teh mraw ha utei u jingdih.
Ha ka jingïakynduh jong u nongthoh khubor bad ki ar ngut ki samla kiba la angnud shisha ban kylla, ha kaba ki la ud la nam ruh ban ong don ne em kiba lah ban ai ka jingïarap ïa ki ban ïoh laitluid noh, namar ki la thrang eh bad babe ruh ïa kaei kaba ki la kum mad.
Kitei ki ar ngut ki kynthup ïa u Middle Star Nongrum bad u Pyrkhatjanai Marbaniang kiba dei ki nongshong shnong ha sor Nongstoiñ.
Hato ka sorkar ne mano mano ruh ki riew shimet ki lah ne em ban wanrah ïa ka jaka ai jingsumar ne ka Rehabilitation Center, namar lada ki thmu ban leit shaduh sha sor Shillong ruh ki shem jingeh na ka daw ka jingduna ha ka ïoh ka kot.
Kitei ki samla ki la ong ba ki la ïohi bad lap ba don bun napdeng kiba ïadih lang, ki la kylla kiba jrong kti ne ban long ruh kum ki nongtuh namar ka jingbym ïoh pisa ban thied drok.
Hynrei mynta ki la sdang ban kiew noh sha sor Shillong namar ym don lad shuh ban dang sah ha Nongstoiñ.
Ym tang katta hynrei ki la ong ruh ba lada kheiñ kyllum lang, baroh ki samla kiba la ngop ha ka jingdih drok ha ka thaiñ jong ka District, ki la kot kumba hajar ngut ei ei kynthup ïa kiba dang shu ngop shen kiba dei ki samla kiba dang sdang khie san ha ka karta.
“Bun ki ñiew beiñ bad kren sniew ïa ngi hynrei kam lei lei namar tang kita kiba la mad bad kiba don ki khun kiba la ngop ha une u jingdih ki sngewthuh", ong kitei ki samlaHadien ka jingïakren bad kitei ki arngut ki samla ban pynshisha la dang don ne em kiba thrang ban kylla na ka liang jong u nongthoh khubor, u la leit ban ïashem ruh bad ki katto katne ngut shuh shuh ki samla kiba la ngat ha kum utei u jingdih ba sniew.
Haba ïoh ban ïakren markhmat, kitei ki samla kiba la don lang kumba 6 ngut ei ei ki la ong ba ka dei ka jingshisha ba ki thrang bad kwah eh ban ïoh laitluid na u drok bad ki la ong ruh ba dang don shibun shuh shuh kiba angnud ïa ka jingkylla.
Shillong, Risaw 16 : U Myntri ka Bharatiya Janata Party (BJP) Meghalaya u bah A.L Hek mynta ka sngi ula pynpaw ba u kloi ban ïakhun ïa ka ilekshon MP Lok Sabha 2024 lada ka Party ka ibit ban ai tiket ïa u.
U Bah Hek ula ong ba ka rai ban ïakhun ilekshon ka shong beit ha ki nongïalam BJP na Delhi namar kan don shwa ka Survey ïa ki kyrtong kiba lah ban wanrah jingjop haka ilekshon.
Haba kylli u Bah Hek ula kubur ba ka BJP ka khlem lah ban leh bha haka ilekshon MLA ba dang shu dep namar ha Meghalaya ki briew ki jied ïa u/ka kyrtong ym ïa ka Party.
“Ka BJP ka dei ka Party kaba long tylli naduh ki Mandals bad ngim trei tang lada wan ka ilekshon" la ong u bah Hek.
Shillong, Risaw, 16: Ka Myntri ka Koit ka Khiah jong ka Sorkar Jylla ka Dr.Mazel Ampareen Lyngdoh ka la lap shibun ki jingduna ha jaka sumar kaba don ha Nongmynsong ha ka jingleit jngoh dalade ha ka Lah Sngi u Blei.
Ïa ka Myntri la synran lang da u MDC ka Malki-Laitumkhrah Constituency u Bah Fantin J.Lakadong, ka Director jong ka tnat ka Koit ka Khiah ka Dr.R Ally, ka ka DM&HO ka Dr.Shakina Lyngdoh bad ki nongkitkam jong ka Dorbar Shnong Nongmensong lem bad ki ASHA.Kumba ka long, ha baroh ki dong jong ka nongbah Shillong ka don kawei ka jingeh na ka jingshah ktah ha u drok, ha kajuh ka rukom ha Nongmynsong ruh ki shnong ki ïakynduh ïa kane kajuh ka jingeh.
Ka jingai tika ïa ki khynnah ha ka shnong Nongmynsong ka long tang 57 percent bad kane ka jaka ai jingsumar kaba don ha Nongmynsong ka dei kaba la tip kum ka Wellness Centre kaba peit ruh ban ïada ïa ki jingpang kiba ïabit.
Ha ka jingïalang kaba lyngkot, ka Myntri ka Koit ka Khiah ka la ïamir jingmut kumno ban ïada na ka jingpang Tuberculosis (TB) ban lait ka jingïapur sha kaba kham heh da kaba ai jingpynshai sha ki paidbah ban pynsngewthuh ïa ki paidbah ba ka jingpang TB ka dei kaba lah ban sumar bad ban pynkoit tang lada ki nongpang ki dei kiba dih tista ïa ki dawai dashin.
Shillong, Risaw 16 : Ki ASHA ha ka jylla ki la pynpaw ïa ka jingsngewsih bad ka jingbitar ha kajuh ka por da kaba kynnoh ba ka Myntri ka Koit ka Khiah, Kong Ampareen Lyngdoh ka la mih noh na Secretariat khlem da pyllait por ban kynduh ïa ki.
Haba kren bad ki lad pathai khubor, ki nongïalam ka Meghalaya ASHA Workers Union (MAWU) ba kynthup ïa ka President Kong Merijune Myrsing bad Adviser Kong Sony Kharjana ki la ïathuh ba ha ka jingïalang kaba dang shu dep shen la pynbeit ba kin kynduh biang ha kane ka sngi Nyngkong bad ka Myntri ban ïa kren halor kiba bun ki mat kiba ïadei bad ka bha ka miat jong ki ASHA.“Ka long kaei kaei kaba sngewsih ba ynda ngi la poi, la pyntip ianga ba i Myntri im don bad haba ngi la phone ia i, i la pyntip ba namar ki kam ba kyrkieh i la hap ban leit jingleit sha Delhi.
Te na ka liang ka MAWU ngi sngew ban ong ba i la dei ban pyntip ïangi shisngi arsngi shwa kane ka sngi ba im lah ban kynduh ïangi," ong ka President haba kren bad ki lad pathai khubor.
Hynrei haba ïadei bad katei ka phang, na ka liang ka Myntri haba kren bad u Mawphor ka la pyntip ba na ka liang ki ASHA ki la dei ban pyntikna shwa shisngi arsngi ha shwa ba kin wan khnang ba kan ïoh ban pynbeit bad pyntip.
“Ki la dei ban pyntikna lane pynkynmaw ïanga ha shwa ba kin wan," ong ka Myntri da kaba ïathuh ba hynne ka sngi hadien ba ka la dep bun tylli ki jingjurip bad kynduh ïa bun ki kynhun ka la leit sha Delhi na bynta ki jingdonkam ba kyrkieh.
Ka Myntri ka la ïathuh ruh ba ka la dep ban kynduh ïa ki la arsien halor ki kam kiba ïadei bad ki ASHA.Shwa kane, kitei ki nongïalam jong ki ASHA ki la ong ba ki kwah ba ka sorkar kan ai jingshai bad ka jubab halor ki mat jingdawa ba kum ka kynhun ki buh kynthup naduh ka jingdawa ban kyntiew ia ka jingsiew na ka 2000 tyngka shi bnai ba ki ïoh baroh shi katta bad ruh na ka bynta ban ïoh ïa jingsumar ei na bynta jong ki haba ki pang ki shitom.
Haba bynrap lang, ka Adviser jong ka kynhun, Kong Sony Kharjana ka la ong ba kum ka Myntri ka la dei ban kren da kaba shai halor katei ka mat.
Ka la ong ruh ba kum ka kynhun ki ai por shi taiew ia ka tnad ba kan ai jubab ïa kitei ki mat jingdawa.
Jowai, Risaw 16: Ka Sengkhihlang hadien ba ka ïoh ïa ka khubor ba u Rgh, Donkupar Dkhar Rtd IAS Officer bad uba dei ruh u President jong ka Sengkhasi Kmie Mawkhar ula khlad na kane ka sla pyrthei, kumta ka Sengkhihlang ka sngew ba ka jingkhlad jong une u rangbah ka long ka jingduh kaba khraw bha ïa ki khun jong ka Seng Khasi bad Seiñ Raij bapher bapher.
Kumta na ka liang jong ka Sengkhihlang ka kitbok kitrwiang ïa ka ïing ka sem bad kumjuh ïa ki khun ki kti jong u.
bad ai ba u (L) Donkupar Dkhar President Sengkhasi Kmie Mawkhar ba in poisuk poi sain sha ka Dwar u Blei ba in dang kyrkhu kyrdoh ïa baroh ki khun ka Sengkhasi bad Seiñ Raij bapher na ki tnad seng bapher bapher ba un ksan kñia ksan shang ïa ka ïing ka sem jong u, pynkut ka kyrwoh na ka Sengkhihlang.
Shillong, Risaw, 16: Ki nongshet ja sngi ha ki skul bapher bapher jong ka Jylla kiba don hapoh ka shatri jong ka Union of Cook cum Helpers PM POSHAN Meghalaya (UCCHPM Poshan) ki la byrngem ban sangeh treikam lada ka Sorkar Jylla kam siew ïa ka bainong hapoh une u bnai Risaw.
Ka President jong ka Union ka Kong Banalis Syiem ha ka jingïakren bad ki lad pathai khubor ka la ong, “ka Sorkar Jylla ka la kular ban siew ïa ka Honorarium kaba 6 bnai hynrei haduh mynta ka Sorkar kam pat siew eiei hynrei ka dang siew tang na ka bynta lai bnai.
Hynriew bnai ngi la trei hynrei ngim pat ïoh jingsiew eiei nalor ba ka jingïoh bainong ka long kaba rit.
"“Ngi dang ïoh ïa ka jingsiew jong u bnai Ïaiong, Jymmang, Jylliew bad kaba sah ka long naduh u bnai Naitung, Nailar bad Nailur ter ter haduh mynta kim pat siew.
Hynrei ha ka jingïakren, ki ong ban siew baroh hynriew bnai hynrei ka pisa kaba ki siew ka long tang na ka bynta lai bnai," la ïathuh ka Kong Syiem.
“Lada ka Sorkar kam siew hapoh une u bnai Risaw, ngi la shim da ka rai ban sangeh shwa ka jingleit shetja sngi ha ki skul," la ong ka Kong Syiemlieh.
“Daei ki khun jong ngi kin bam haba ngim ïoh bainong? Ngin bsa da kaei ïa ki khun ki kti? Lada ka Sorkar kam siew dep ïa ka bainong jong ki bnai kiba ngi ladep trei, ngi la rai ban sangeh leit shet ja sha ki skul, tad haduh ba ka Sorkar kan da siew shwa ïa ka bainong," ka la ong.
Naduh 15 tarik, Nohprah ka Sorkar Jylla ka la kyntiew ïa ka jingsiew Honorarium na ka T.100 spah sha ka T.1000 hajar, katba ka Sorkar Pdeng ka siew bainong T.900 spah.
Ha ka shi bnai ki nongshet ja sngi ki ïoh bainong T.2000 hajar.
Kaba kham sangsot ka long ba ki nongshet ja sngi ha ki skul ki ïoh bainong tang ka bynta 10 bnai, katba ha ka shuti tlang kim ïoh jingsiew eiei ruh em haduh ar bnai tam.
“Ngi kyrpad ïa ka Sorkar Jylla bad ïa u Myntri Rangbahduh ka ri u Narendra Modi namarba ngi ladep phah ïa ka jingthoh ba un pynkiew ïa ka jingsiew Honorarium bad ban siew bainong na ka bynta 12 bnai hynrei ym tang na ka bynta 10 bnai.
Hynrei haduh mynta ka Sorkar Pdeng kam shym la patiaw satïa ïa ka jingkyrpad jong ngi," la ong ka Kong Syiemlieh.
“Ngi kyrpad ïa u Myntri Rangbah ka Jylla Conrad Kongkal Sangma ba un ïakren bad u Myntri Rangbahduh ka ri Narendra Modi ïa ka khia ka shon jong ngi ki nongshet ja sngi ha ki skul nalor ka jingsiew ka barit, ki pynthud pat ïa ka rukom siew bainong ïa ngi ki nongshet ja sngi ha ka jylla baroh kawei," la kyrpad ïa kane ka nongïalam jong ka Union.
Katkum ka jingïathuh jong ka Kong Syiem, kiba bun ki nongshet ja ngi kim shym la ïoh ïa ka pisa kaba ju pynpoi beit beit ha ka Bank Account jong ki.
“Haba ngi buddien, ngi lap ba bun na ki nongshet ja sngi khamtam ha them Ribhoi ka pisa kam poi satia ha ka Bank Account jong ki hynrei ka poi pynban sha ka Account jong ki skul bad sha ka Account jong ki nongpeit skul.
Na kaei ka daw ngim tip.
Ngi sngewkhia haduh katta katta ïa kane," ka la bynrap.
“Balei ki nongshet ja sngi, kim don hok seh ba ka bainong lajong kan poi ha ka Bank Account lajong? Lada ma ngi, ngi ïoh, katba kiwei pat kim ïoh, ka long kaei kaei kaba sngewsih," ka la ong.
“Ngi kyrpad ïa ki nonghikai bad ïa ki nongpeit ba kin ïatreilang bad ki nongshet ja sngi ha kaba ïadei bad ka jingsiew ïa ka bainong," la ong shuh shuh ka Kong Syiem.
Ka la khot bad wer ruh ïa ki nongshet ja sngi ha ki skul bapher bapher jong ka Jylla ba kin ïashim bynta lang ha ka jingïakhih lada ka Sorkar kam siew ïa ka bainong kaba ki dei hok ban ïoh.
Shillong, Risaw 16: Ki Doktor ha NEIGRIHMS ki la jam sa uwei pat u mawjam jong ka jingjop ha ka liang jong ka jingsumar ïa ki nongpang bad kane ka long ha kaba ïadei bad ka jingpang cancer ne pang tumour.
Kane ka jingsumar ka long da kata kaba la tip kum ka ‘4-D Radiation Therapy’.
Kane ka rukom sumar kadei kaba nyngkong eh ba la leh ha ka thaiñ shatei lammihngi.
Kane ka rukom sumar ne ka advance form of radiotherapy, kadei kaba la pyntreikam tang ha ki katto katne ki jaka sumar ha ri India.
Ka kyrwoh ba la phah da u Public Relations Officer (PRO) jong kane ka Institute, la ong ba da kane ka rukom sumar la lah ban ai jingsumar ha kata ka rukom ba lada don u tumor ha u dohnud, u tor ne u dohlab, lah ban sumar beit thik tang ïa u tumor khlem da ktah ïa kiwei pat ki bynta jong ka met ne ki bynta ba shong u tumor.
U Prof.(Dr) Nalin Mehta, Director of NEIGRIHMS, u la ai khublei ïa ka kynhun ki Doktor, kiba kynthup ïa ka Dr.Mrs.Sumit Kumar, Doktor Deiwakor Chyrmang, bad kiwei kiwei de kiba ïadon bynta ha kaba pynlong ïa kane ka rukom sumar kaba jop.
U la ong ba ka Radiotherapy Department jong ka NEIGRIHMS, ka la kiew sha uwei pat u mawjam ha ka jingsumar kaba kham eh ïa ki nongpang cancer, ha kaba kane ka jingpang ka pur ha ka met u briew na kawei ka jaka sha kawei pat.
Ka NEIGRIHMS ka ïathuh ruh ba ka jingsumar Radiotherapy bad Chemotherapy ha kane ka Hospital ka long ha ka dor kaba kham duna khamtam ïa kito kiba pynrung kyrteng ha ka skhim MHIS bad PM-JAY.Shillong, Risaw, 17: Ka Deputy Commissioner jong ka East Khasi Hills District ka Kong RM Kurbah ha ka Lah Sngi u Blei ka la pynjari da ka Section 144 CrPC kaba mana ïa ki paidbah ba kim dei ban pyntuid ïa ki jaboh jaboh sha Pung Umïam da kaba pyntreikam ïa ka hukum jong ka Ingbishar Meghalaya High Court kaba la pynmih ha ka 3 tarik, Risaw, 2023 kaba bthah ban wanrah biang ïa ka jingkhuid jingsuba jong ka Pung Umïam da kaba pynthikna ïa ka jingkhuid jingsuba jong baroh ki wah kiba tuid sha kane ka pung.
’“La lap ba ka jingbret pathar ïa ki jaboh jabaiñ sha ka pung da ki nongleit jingleit, ki nongleit bam khana, ki nongdie dukan bad kiba buh ïa ki dukan paki dulan bad kiwei kiwei.
La sngewdei ba ka long kaba donkam ban khanglad ïa kine ki kam be-aiñ na ka bynta ka bha ka miat jong ki paidbah," la ong ka Hukum ba la pynmih da ka Deputy Commissioner.
Namarkata, ban pynthikna ïa ka jingkhuid jong ka pung bad ki sawdong sawkun, ka Deputy Commissioner ka la mana tyngeh katkum ka Section 144 CrPC ban pyntuid jaboh, ne ban pyntuid ruh ïa ka um jaboh sha pung Umïam na baroh ki jaka kiba hap hapoh u pud u sam jong ka East Khasi Hills District.
“Namarba kane kam ka long kaba kyrkieh, kane ka hukum kan treikam noh mardor ha baroh ki jaka ba la kdew hangne tad haduh ban da pynbna da kumwei pat," la ong ka hukum na ka Deputy Commissioner.
Nongstoiñ, Risaw 16: Na ka bynta ban pynsngewthuh kham bha ïa ki nongrep kumno ban ïada ïa ki jingthung jingtep, na ka jingpynjot jong ki khñiang khamtam eh ïa u kba bad riewhadem, ki nongrep na ka thaiñ Mawlangdep, Mawliehbah Mawnar bad kiwei kiwei ki shnong kin pynlong ïa ka jingïakynduh lang ha Mawlangdep ha ka 18 tarik kaba dei ka sngi balang.
U bah Dominik Lyngkhoi convener jong ki nongrep, u la ong ba ha kine ki snem ba la dep ki don ki kynja khñiang kiba pynjot ïa u kba ha ka por ba u la sdang ih, da kaba ki bam pyndkut ïa u soh kba bad ka la pynduhnong haduh katta katta ïa ki nongrep bad don ruh ki bym shym la ot shuh ïa u kba namar don satang ki jyntang suda ki soh kba pat ki la hap lut sha madan.
Nalor kata u la ong ba kiba rep riewhadem ha ki kper lei lei kim ïoh kheit riewhadem shuh, namar utei u juh u jait khñiang u bam ïa u jyntang riew hadem naduh dang rit da kaba rung na sha kliar bad ksam haduh shapoh u jyntang.
U la ong ruh ba haba u la lap ïa kitei ki jait khñiang u la pyrshang ban synreit da ki dawai hynrei kim ïap satia.
U bah Lyngkhoi u la ong ruh ba dei halor katei ka jingeh ba u la hap ban lum ïa ki para nongrep ha katei ka sngi, ha kaba ki ophisar na ka tnad Agriculture bad Horticulture ryngkat ki nongïalam jong ka Meghalaya Farmers Union, kin ïa don ryngkat ban pynshai sha ki paitbah nongrep kumno ban ïada na ka jingpynjot ki khñiang ïa ki jingthung jingtep.
Kin pynshai ruh kumno ban shalan ïa ki mar rep ba ki pynmih bad ha katei ka sngi la khmih lynti ba ki nongrep na ki shiphew tylli ki shnong ïa kiba u la dep pyntip ki lah ban ïa poi.
Tel Aviv, Risaw 16: Hapdeng ka jingbyrngem ban hiar thma noh na ryngkew bad ka jingpynap lypa ïa ki shipai ki swar bad ki tup ki man, ki shipai Israel Defence Forces (IDF) ki lah ban mad jingeh na ki tunnel ne ki liew krem ba la tih khnang da ki lehnoh Hamas.
Kine ki tunnel kidei kiba la don naduh ki snem baladep,naduh ba ki Hamas ki la shimti ïa ka jingsynshar ha Gaza ha ka snem 2007.
Hynrei ha ka snem 2011, haba la khie ka thma hapdeng ka jingïakhun ki shipai Israel bad ki Hamas, ki shipai IDF ki la pyntwa ïa kiba bun tylli kine ki tunnel.
Hynrei ki Hamas ki la shna biang ïa kine ki tunnel kiba kham khlaiñ, kiba khambha bad kiba lah ban poi shaduh Israel.
Dei lyngba kine ki tunnel ba ki Hamas ki rung tuh sha ki bynta jong ka Israel ban pynbthei bom bad leh ia kiwei de ki kam pyntriem.
Kine ki tunnel ki don ruh shaduh khappud bad ka Egypt, ha kaba la ju khaïi ruh ïa ki mar ki mata.
La ong ruh ba ha kine ki tunnel, ki Hamas ki buhrieh ïa ki tiar thma jong ki.
Hadien jong ka 7 tarik mynta u bnai, ka sngi ba ki lehnoh Hamas ki la hiar thma kyndit ïa ka Israel, ki khubor ba la ïoh ki ïathuh ba ki Hamas ki lah ban pynrieh ïa ki briew ba la shah rahbor ha kine ki tunnel.
Ki khubor ki ong ba lah ban dei na kane ka daw ba ka Israel ka la pynsuki noh shuwa ka jinghiar thma ryngkew sha Gaza.
Shuh shuh, ki khubor ki ong ba kine ki tunnel ki long kiba skhem bha bad ym lah satia ba shu pynpra tang da kaba pynhap da u bom na jrong suiñ, hynrei donkam ban ïoh rung shapoh.
Kine ki tunnel ki don ki jaka rung jaka mih sha ki skul, ki jaka mane blei bad ki jaka paidbah.
La ïathuh ba kine ki tunnel ki poi ruh sha ki bynta kiba ki Hamas ki la siat ïa ki rovket jong ki myn ha ka sngi Saitjaiñ.
Ki kyrwoh na ri Palestine ki ïathuh ba ki Hamas ha shuwa ban kin hiar thma ïa ka Israel ha ka 7 tarik, ki la pynkhreh lypa ruh ïa ka jingwan hiar thma ki IDF na ryngkew bad ki la pynap lypa ruh ban khyrwit ïa ki ne kine ki tunnel.
Nalorkata ruh ki la pynkhreh lypa ruh ba pynbthei ïa kine ki tunnel ha ka por ba ki shipai Israel ki ïaid na jrong jong kine ki tunnel.
Shillong, Risaw 16 : U Lat ka jylla u Phagu Chauhan ula pynpaw ka jingsngewsih bad phah ruh ïa ka khubor sngewlem sha ki long ïing longsem jong ki arngut ki IAS Ophisar kiba la shongthait na ka kam kiba la khlad noh na kane ka pyrthei.
Kine ki long bah S.F Khongwir ba la khlad noh ha ka 14 tarik bad bah D.K Dkhar ba la khlad noh ha ka 15 tarik mynta u bnai.
Kine baroh arngut ki dei ki shakri sorkar kiba la trei hok ïa ka kam na ka bynta ka jingroi jingkiew ka jylla Meghalaya.
Ka jingnoh synniang bad aiti lut jongki ha kiba bun ki bynta yn ïai pyrto junom ong ka kyrwoh na u Lat.
Ka jinglong shai ka jingmut jingpyrkhat jongki bad ka jingtrei shitom ïa ka kam ka long ka nuksa ïa kiba bun ki nongtrei sorkar.
Ka jingkhlad noh jongki ka long ka jingduh kaba khraw ïa ki paid nongshong shnong ka jylla.
U Lat ym tang ba u phah ïa ka khubor sngewlem hynrei u buh ruh ha ki jingduwai ïa ki longïing longsem jong kine ki arngut ki Rangbah kiba la khlad noh na kane ka pyrthei.
Shillong, Risaw, 16: U Myntri Rangbah ka Jylla u Conrad Kongkal Sangma ryngkat ka jingsynran lang jong u Chief Secretary u Bah DP Wahlang, u Director General of Police ka Jylla u Dr.LR Bishnoi, ka Deputy Commissioner jong ka East Khasi Hills District ka Kong RM Kurbah bad kiwei kiwei ki heh ophisar ka Sorkar Jylla ha ka Lah Sngi u Blei ki la leit jngoh ïa ka ing mala ki Singhania ba la pluh ha ka sngi Saitjaiñ jong ka taiew baladep ha Thana Road, Police Baar.
Ïa ka ding la lah ban pynlip hadien 40 kynta ka jingïakhun jong ki Pulit ka tnat Pynlip ding bad ki bor shipai.
Hadien ka jingjurip u Myntri Rangbah u la shong pyrkhat kam bad ki Ophisar halor kane ka jingjia.
U la bthah ruh ïa ki Ophisar ban ai kaiphod halor kane ka jingjia, kaba la dkhat ruh ïa kawei ka mynsiem briew.
U la bthah ruh ïa ki Ophisar ban sorjamin ïa ki jingshngaiñ jong kane ka ing mala bad ban wad ïa ka daw jong ka jingsdang ka jingpluh jong ka ding.
U Myntri Rangbah u la pynpaw ka jingsngewlem ïa ka longiing longsem kiba la shah ktah ha kane ka jingjia.
U la ong ba kane ka jingjia kaba sngewsih ka la ktah bha namarba ka la jia ha ka jaka iew kaba dei ka kad khaii, kaba khim, bad kaba buh jingeh wat ïa ki kali pynlip ding ban rung.
U la ong ba kane ka dei ka jingshah tynjuh kaba khraw bha, hynrei la jan baroh ki nongtrei jong ki tnat treikam bapher bapher, khamtam ka tnat Fire and Emergency Services, ki shipai, ki shipai suiñ, Assam Rifles, BSF, Pulit, ki bor synshar District bad ki paidbah ki la ïatreilang ban tem ïa ka jingpluh jong ka ding.
U la ïaroh ruh ïa ki kynhun bapher bapher, kiba la pynthikna ba ka ding kan ym pur sha kiwei pat ki ing mala kiba don markhap bad sha ki ing shong briew.
U la ïathuh ba ïa ka jingtip kaba bniah yn sa lum halor kane ka jingjia khnang ban lap ïa ka daw tynrai ka jingsdang jong ka ding.
“Ngin sa peit bha halor kane ka kam bad ngin sa wanrah da ki lad ki lynti kumno ban tem bad ban kiar ïa kum kine ki jingjia ha ki sngi ki ban sa wan," u la ong.
U la ong ba kane ka ing mala ka don bun tylli ki kudam bad dei na kane ka daw ka la buh jingeh bha ïa ki kynhun ai jingïarap watla ki la pyrshang katba don la ka buit bad ka bor ban ïakhun pyrshah ïa ka jingpur jong ka ding.
U la ong ba ha ka jingïalang jong ka Kynhun Myntri ka ban sa long ha ka 18 tarik mynta u bnai, yn sa ïathir ïatai halor kane ka jingjia.
Kane ka jingjia pluh ding ka la pynkynmaw ruh kumno ban shim ïa ki lad jingïada.
Ka Sorkar ka dei ban shim ïa ki lad ki lynti ban pynthikna ba baroh ki ing mala ha ka jylla ki dei ban don ïa ki tiar pynlip ding.
Shillong, Risaw 16 : Ka sorkar jylla ka la thung da ka jingtohkit Majistor (Magisterial Enquiry) halor ka jingpluh ka ïing paki dulan ha ka 14 tarik mynta u bnai ha Police Bazar.
“ La thung ïa ka jingtohkit Majistor da ka Deputy Commissioner bad ngi khmih lynti ban ïoh ïa ka kaiphod kaba bniah hapoh shiphew sngi" ïathuh u Commissioner bad Secretary ka Revenue bad Disaster Management u Sanjay Goyal.
ïa kane ka jingtohkit yn khlieh da I Additional Deputy Commissioner (ADC)U Goyal ula ïathuh ba ka sorkar ka la khot ruh ïa ka National Institute of Technology (NIT) ban sorjamin bniah ym tang ïa ka ïing paki dulan Janata Furniture kaba la pluh hynrei wat ïa ki ïing paki dulan ba marjan kum ka Payal Cinema bad kiwei.
Ka NIT kan leh ïa kaba donkam bad hadien kata yn sa lah ban shim rai halor ka jinglong jingman kine ki ïing paki dulanU la ïathuh ba kane ka jingtohkit kan tohkit ruh halor ka jingshim por ban lah pynlip ïa ka ding.
U la ïathuh ba la hap ban pyndonkam haduh 25 tylli ki kali pynlip ding tang ha katei ka sngi ba jia ka jingpluh.
Lah ruh ban pynkynmaw ba uwei u briew u la iap na ka daw ba u sahkut shapoh bad u iap na ka jingiap up na ka tdem.
Shillong, Risaw, 16: Ka seng ki nongdie madan ka Meghalaya & Greater Shillong Progressive Hawkers and Street Vendors Association ka la pynpaw ïa ka jingsngewsih bad ka jingsngewlem ïa ka longiing jong ki Singhania kiba la duhnoh ïa ka iing namar ka jingbamduh jong ka ding ha ka sngi Saitjaiñ jong ka taiew baladep.
Ka Seng ka pynpaw ruh ïa ka jingsngewlem ïa ki bahaiing sem jong uba la khlad ha kane ka jingpluh ding kaba shyrkhei.
“K a Seng ka pynpaw ïa ka jingsngewdiaw bad ka jingpyrshah kaba jur ïa ki jingkynthoh bad ki jingkynnoh jong ki katto katne kiba ong ba ki nongdie madan ki khang lynti ïa ki kali pynlip ding bad kumta ka ding ka ïohlad ban bam shngiam ïa ka iing.
Ka Seng ki nongdie madan kam lah ban pdiang ïa kum kine ki jingkynnoh ki bym shongnia," la ong u General Secretary ka Seng u Bah Shane Thabah ha u kyrwoh ba la phah sha ki lad pathai khubor.
“Ha ka jingshisha ka seng ki nongdie madan ka la kyntu ïa ki bor shnong ne ki bor synshar distrik ba ki dei ban da ïitkhmih ïa ka jinglong jong ka Sor Shillong mynta halor ka jingtei thurmur ïa ki iing ki sem bad ban pynlong ka jingjurip kaba bniah halor ka rukom shna ïa ki iing ki sem bad ki dukan paki dulan.
Ban thaw ïa ka kynhun jurip kaba laitluid ban jurip halor ka jingshngaiñ jong ki iing, ki jingtei iing bad ki dukan paki dulan kiba don ha Khyndai Lad bad kylleng ka Nongbah," la ong ka Seng.
“Ka Seng ka pynpaw shai kdar ba ha kine ki phew snem ba la leit noh la pynjot ïa ka Sor Shillong da ka jingrhah spah bad jingkhwan myntoi shimet bad ki nongkhaii, ki riewshimet ki leh katba mon haba ki tei ïa ki iing bad kiwei ki jingtei kim salia ïa ki aiñ ki kyndon bad pylleiñ pylleiñ ki pynkheiñ ïa ki.
Ki bor ba dei khmih ruh kim pushe ne kitkhia," la kynnoh ka Seng.
Haba pynkynmaw ïa ki jingpluh ding kiba la la jia ha ki khyndiat snem ba la leit noh, ka seng ka la ong, “kum ban shu pynkynmaw ba dang shen kawei ka ïingmane ha Qualapaty ka la pluh bad ingkhong khait bad ar ngut ki mynsiem briew ki la shu duh ei.
Ha kane ka jingjia ki kali pynlip ding kiba heh kim shym lah satia ban rung sha ka jaka namar ka jingrit jong ka surok ïaid kali.
Kajuh ka jingjia pluh ding ka la jia ha ki khyndiat bnai ba la lah ha kaba ka skul KJP Girls Higher Secondary School ha Mission Compound ka la ingkhong bad ha kane ruh ki kali pynlip ding kim lah satia ban poi haduh ha shen namar kim lait ban rung namarba khim palat ki surok.
"“Ha ka jingshisha ha ka jingpluh ka iing ha Khyndai Lad ha ka sngi Saitjaiñ ki nongdie madan bad ki dkhot jong ka Seng ki la lum marmar ïa ki mar ki mata jong ki bad khang mardor ïa ki jingdie.
Ki la mareh ruh sha ka jaka ba pluh ban ai ka kti ka jingïarap watla ki dei ban buh ïalade ha ka jingma.
Kumta ki nongdie madan kim shym la khang lynti, pynban ki la ai ka kti jong ka jingïarap," la pynshai ka seng.
Ka Seng ka kloi ban ïatrei lang bad ki bor synshar distrik bad ka Sorkar ban tei bad ban pynlong ïa ka Sor Shillong kaba shngaiñ bad kaba burom kylliang.
Shillong, Risaw 16 : Ki nongïalam jong ka Khasi Author’s Society (KAS) ha ka sngi Nyngkong ki la kynduh ïa u Myntri Rangbah ka Jylla, Conrad K Sangma ban dawa ba dei ban ai jingithuh noh ïa ka Ktien Khasi kum ka Official Language lane ka Ktien Sorkar ha ka jylla.
Haba kren bad ki lad pathai khubor, u President ka KAS, Dr.DRL Nonglait u la ïathuh ruh ba haduh mynta ka Ktien Khasi ka dang dei tang ka Associate Official Language bad kumta ki kwah ban kyntiew noh ïa ka kum ka Official Language.
“Katkum ka Meghalaya Language Act la ïathuh ïa ka ktien Khasi bad Garo kum ki associate official language, kumta na ka liang ka KAS ka thrang ban ai jingithuh noh ïa ka Ktien Khasi sha ka ktien Sorkar hapoh ka jylla," u la ong da kaba bynrap ruh ba kam don satia ka jingkhang ban don bun tylli ki official language ha ka jylla.
U President ka KAS u la ong ruh ba haduh mynta ka ktien sorkar ha ka jylla kadei ka ktien English bad dei na kane ka daw ki kwah ba ka sorkar kan shimkhia ïa kane ka kam.
Halor ka jingkylli, u Dr.Nonglait u la ïathuh ruh ba u Myntri Rangbah u la kular ban peit bniah ïa kitei ki jingdawa ba ki wanrah bad ong ruh ba un bthah ïa ka tnad ba dei peit ba kan leh ïa kaba donkam.
Na ka liang ka KAS ka la kyntu ruh ïa u Myntri Rangbah ba un buddien ïa ka jingdawa ban pynrung noh ïa ka Ktien Khasi ha ka Khyrnit kaba Phra jong ka Riti Synshar jong ka Ri na ka tnad Kampohiing ka jylla.
Shillong, Risaw 17: Ki jingïakhun jong ka lympung SSA SRGT 3rd DIVISION Football League 2023 kiba la long hynne ka Sngi Hat Majai (17 tarik Risaw, 2023) ha madan 1st Ground SSA Stadium.
Haba phai sha ka jingïakhun kaba nyngkong kaba la sdang ha ka por 11 baje mynsngi ha 1st Ground SSA Stadium, ka kynhun ïalehkai jong ka Mawpat SC ka la khur ïa ka namjop hadien ba pynliem da 2-1 kol ïa ka Sanmer SC.Ka Sanmer SC ka la ïoh ban thep ïa ka shi kol na u Banshan Dhar ha ka 34 minit, hynrei ki ar kol na u Batip Bamon (27 & 47 minit) ka la biang pura ïa ka Mawpat SC ban khur shalade ïa ka namjop.
Ka jingïakhun kaba la sdang ha ka por 1 baje mynsngi ha SSA Stadium, ka Mylliem Lum SC ka la khur ïa ka namjop kaba suk da kaba pynbam 4 – 1 kol ïa ka Lamparing SC.Ka Mylliem Lum SC ka la sdang pynkhihjar tang hadien 10 minit ba la ïaid ka por na u Lesterwell khriem, katba ka namtam ka long sha u Eliastar Nongsiej u ba la ïoh ban khyrwit da ka hat trick (25, 39 & 64 minit).
Na ka liang jong ka Lumparing SC ka la ïoh ban pynphai ïa kane ka shi kol na u Gillbert Nongneng ha ka 41 minit.
Ha ka jingïakhun kaba lai kaba la sdang ha ka por 3 nohphaisngi ha madan 1st Ground SSA Stadium, ka PFR FA ka la pynliem ïa ka Mawryngkneng SC da 2 kol.
ïa kine ki ar kol jong ka PFR FA la thep da u Adelbert Khongshun ha ka minit kaba 10 bad na u Thymmaibor Mukhim ha ka minit 71.
Ki jingïalehkai mynta ka sngi Balang, yn sdang biang naduh ka por 11 baje, ha 1st Ground SSA Stadium, ka Nongumlong SC pyrshah ïa ka Lumdiengjri SC.Nangta ha ka por 1 baje ha madan SSA Stadium, ka Lawmali Pyllun SC pyrshah ïa ka Rynjah SC, bad khadduh por 3 baje ha 1st Ground SSA Stadium, ka Lapalang SC pyrshah ïa ka  Gorkha Association.
Shillong, Risaw, 27: Ka FKJGP Garo Hills Zone ka la kyrpad ïa baroh ki samla Garo kiba shong basah ha nongbah Shillong ban ïashim bynta lang ha ka Public Rally ka ban sa long ha ka 28 tarik mynta u bnai ha ka por 11:00 baje mynstep na Motphran sha madan Iewrynghep, Laitumkhrah bad ban sa pynbud da ka jingïalang na ka bynta ban pynshai ha kaba ïadei bad ka jingim kordit jong ki samla kane ka jylla ha ka ïohkam ïohjam.
Ka seng ka ïohi ba ka Sorkar kam shym la shimkhia eiei ban kyntiew ïa ka ïohkam ïohjam jong ki samla ha kane ka jylla kat haduh ba ka la ktah ïa ki samla bad ki bym don lad shuh da kumwei pat ban leh ïa kino kino ki jait kam tang ban im, ong u President ka Seng u Pritam Arengh ha u kyrwoh ba la phah sha ki lad pathai khubor.
“Ka long kaba sngewsangsot ba ki samla kiba long ka lawei jong ka imlang ka sahlang kim ïohlad ban pynpaw pyrthei ïa la ki sap ki phong bad ban ïoh ïa ka jaka kaba dei hok ha ka imlang ka sahlang.
Namarkata, ki samla ki donhok ban dawa ïa kaba kim shym la ïoh, bad ban dawa ïa kaei kaba dei hok ka jong ki katkum ka riti synshar paidbah," ong une u nongïalam ka seng.
Kane ka rally bad ka jingïalang paidbah ban sa pynlong da ka FKGJP kan long kum ka sakhi ba ki samla kim dei satia ban shah ieh shadien lada kano kano ka sorkar ka phiel ban ai ïa kaei kaba dei hok ka jong ki, ong Arengh.
Ka FKJGP Garo Hills Zone kan sa pynlong ïa kane kajuh ka jingïakhih ha ki bynta bapher bapher ka rilum Garo ha ki sngi ki ban sa wan tad haduh ba ka Sorkar kan da plié ïa ki lad aikam ïa ki samla, la bynrap shuh shuh u Arengh.
Shillong, Risaw 27: U Bah Banteidor Lyngdoh, MLA ka Mawkynrew Constituency bad Myntri ba dei khmih ïa ka tnad Sports ka Sorkar Jylla, u la ong ba ym dei tang ha ka pule puthi ba ka Mawkynrew Constituency ka la kiew hynrei ha kiwei kiwei ki bynta ruh bad kumjuh ruh ha ka kam ïalehkai ha ki bynta jingialehkai bapher bapher ruh ka la kiew bha ha ka thaiñ Mawkynrew.
Haba kren ha ka jingïalang pynkup burom ïa ki samla pule ka Constituency kiba la pass palat 60% na ki eksam SSLC bad HSSLC mynta u snem 2022 ha Good Shepherd Hall, jongka Good Shepherd Higher Secondary School, Jongksha ha ka 27 tarik u Risaw, 2022, kaba la tip kum ka Mawkynrew Academic Excelence Award 2022, u Bah Banteidor u la pynpaw ba ba kane ka jingsam ïakane ka khusnam kam dei ban shu ïa kmen ïa sngewbha bad kam dei ka rongphong shisngi hynrei ka dei ka jingai mynsiem bad kitbok kitrwiang ïa kine ki samla kiba la pass bha shakhmat bad ka long ruh kum ka nuksa na ka bynta ki ban sa wan ki ban ïaleh ïa kine ki eksamin.
Kane ka jingpaw jong ki samla pule bad khynnah skul ka dei ka jingsngew sarong ïa u kum u MLA jongki bad ïa ka Constituency hi baroh kawei.
U la ong ba kum u Myntri ha ka Sorkar MDA ba mynta u la wanrah ïa ka Sports Policy bad mynta hi ka Sorkar ka la phai khmat sha ki samla ïalehkai kiba wanrah takma ïa ka Jylla bad ka Ri India da kaba ai khusnam pisa ïa ki.
“Ha kine ki bnai ba la dep ka Sorkar ka la sam khusnam pisa sha bun ngut ki samla ïalehkai kiba la khur takma na ka bynta ka Jylla", u la ong da kaba bynrap ba ka jingsngew kmen ka long namar kiba ïoh khusnam pisa ki don ruh ki khynnah na ka Constituency.
U la ong ba ha ki por ba mynshwa ka tnad Sports kam ithuh ïa ki nongïalehkai kiba wanrah burom.
“Bunsien shu ïohi tang ha ki kot khubor ba ki ïoh takma bad ka shu kut noh", u la ong bad kdew ba mynta pat ka tnad Sports ka la pynlong ka jingai mynsiem ia kiba bun ki samla da kaba ithuh bad ai khusnam iakiDa kaba kdew ba ka jingtei ïa ka Multi Indoor Complex ba 22 klur tyngka kaba dang ïaid sha khmat ha Jongksha, u la ong ba kane hi kan sei ïa bun ki samla nongïalehkai bapher bapher la ka dei ha ka State, National bad International Level kumjuh.
U la ong ba ha ki 10 snem kiba la leit ka Mawkynrew Block ka la shah kheiñ kaba sahdien tam hynrei mynta ka la kiew sha khmat ha kiba bun ki liang.
“Ha ka por ba nga thmu ïakhun ïa ka elekshon nga la bun jingmut tip ngan lah ne em ban trei hynrei ka lad ka plie da ka jingïalam bad don ryngkat U Blei bad ka la long ka jingkyrkhu bad ngan dang ïai pyrshang shuh shuh ban trei bad shakri ban pynpyrnai ïaka Constituency ha ki snem ban sa wan ba kan da long kata ka Constituency kaba paw khmat tam ha ka jylla", u la ong.
Halor ka kam jngohkai, u la ong ba ka Mawkynrew ka la kiew na ka jingdon ka Laitlum bad Nongjrong.
“Kiwei pat ki kam pynroi kum u Myntri ha ka Sorkar nga la pyntuid kumba pyntuid um da u pipe na Secretariat bad kine ki kam pynroi kin dang ïai tuid shuh shuh nangne shakhmat", u la ong.
Ha kaba ïadei bad kane ka sngi pynkup burom ïa ki samla pule, u la kyntu ïa ki ban long kiba don ïa ka jingtip briew jingtip Blei bad ka akor ka burom.
“Kynmaw haba phi leh ïa kano kano ka kam don ia ka jinglong ryntih ban jingtrei shitom bad ka akor ka burom", u la ong.
Da kaba pynpaw ba ka Good Shepherd Higher Secondary School, Jongksha ka la don ia ka Science Stream, u la ong ba u don ka jingangnud sa ia ka Community College ha ka thaiñ khnang ban long ka jingmyntoi ïa ki samla khamtam kiba wan na ki longïing ba duna ka ïoh ka kot.
Ha ka jingialang la ia donlang bad ai jingkren kil ong u Bah G Dhar, BDO ka Mawkynrew Block, u Dr Shaji ML, Principal ka skul Good Shepherd, ki nongïalam shnong, ki longkmie, ki riewrangbah, ki nongialam ka PDF, ki nonghikai, ki khynnah skul lem ki kmie ki kpa nalor kiwei pat.
Shillong, Risaw, 27: Ki paidbah nongshong shnong jong ka shnong Lyngkhong, kaba hap ha ka Raid Lyngkhat, Hima Khyrim ki im hapdeng ka jingsyier mynsiem ïohba ka jingker sainar shiah hapdeng ka ri India bad ka Bangladesh kan pynlong ïa ka shnong Lyngkhong ban shah khynñiat jubor sha ka ri Bangladesh.
Ka shnong Lyngkhong ka don ha syndah u mawpud bad la ong ruh ba ka Hat Lyngkhat kaba pawnam bha naduh ka por hyndai mynta ka la khang khyrdep naduh ba wan lynshop ka khlam COVID-19 haduh mynta, watla kane ka iew khappud ka dei u budlum jong ka ïoh ka kot jong ki paibah ka thaiñ Riwar Mihngi kiba ju shalan ïa ki marrep jong ki sha ka ri Bangladesh.
Ha ka dorkhas ba la soi da ka KSU, Nongtyngur Unit, u Rangbah Shnong ka Nongkyndah, ka Shnong Riwai, ka shnong Nongtyngur, ka shnong Lyngkhong ki la kyrpad ïa ka Deputy Commissioner jong ka East Khasi Hills District ba kan tuklar lem halor ka jingïoh duna shaba palat ka bailutksan ba la siew da ka Sorkar sha ki trai khyndew.
Kine ki kynhun ki la pynpaw ba ka jingshim jaka ka dei ban long katkum ki kyndon jong ka Land Acquisition Rehabilitation and Settlement Act, 2013 khnang ban pynthikna ba ki paidbah nongshong shnong kin ym kylla sohpdung na kane ka jingker sainar shiah ha khappud.
Ha kajuh ka por, kine ki kynhun ki la pynpaw ha ka Deputy Commissioner ba kan pynthikna ba ka Hat Lyngkhat kam dei satia ban khang khyrdep na ka daw ka jingpyntreikam ïa ka projek ker sainar shiah namarba kane ka iew khappud ka dei kaba la don haduh hyndai hynthai.
“Lada ka jingpyntreikam ïa ka projek ker sainar kan pynlong ïa ka Hat ban khang dam syndon shi rta, kan wanrah ïa ka jingduhnong kaba khraw haduh katta katta ïa ki paidbah nongshong shnong ha khappud kiba ju shahniah ïa ka khih ka kamai bad ka ïoh ka kot na kane ka iew," la ong kine ki kynhun.
Ki la kyrpad ruh ïa ka Deputy Commissioner ba kan wad da kiwei pat ki lynti lada jia ba kane ka iew khappud kan khang noh tang na ka daw ka jingker sainar shiah ha khappud.
Kine ki kynhun ki la kyntu ruh ïa ka Deputy Commissioner ba kan pyntreikam pura ïa ka Section 14 jong ka Land Acquisition Rehabilitation and Settlement Act, 2013 ha kaba ïadei bad ka jingshim jaka na ka bynta ka jingker sainar.
Shillong, Risaw 27: Ka jingthmu jong ka Sorkar Meghalaya Democratic Alliance (MFA) ban pynkynriah noh ïa ka Main Secretariat sha New Shillong ka la nang ïaid namar ba ka sorkar ka la ïoh ïa jaka kaba heh kumba 220 Akar ne kumba 9,58,3200 Square Phut.
Ïa kane la ïathuh da u Myntri Rangbah, u Conrad Sangma uba la leit jngoh ïa kane ka jaka kaba don ha Mawdiangdiang, New Shillong mynta ka sngi ryngkat u Myntri ka tnad Pynroi Sor, u Bah Sniawbhalang Dhar, u Chief Secretary Bah Donald P.Wahlang bad kiwei kiwei de ki ophisar.
Kane ka jaka kadei kaba la shim da ka sorkar naduh ki snem baladep.
U Myntri Rangbah u la ïathuh ba nalor ka Main Secretariat yn pynkynriah lang ïa kiwei kiwei de ki ophis sorkar sha katei ka jaka.
“Hadien ba ngi la wan peit ïa kane ka jaka, ngi shem ka long kaba biang bha, namar ba ka heh bad kadei ka jaka ruh kaba dang kham jan na nongbah Shillong bad kane kan pynsuk shibun ïa ki paidbah", la ong u Conrad.
Ha kajuh ka por, u la ïathuh ba namar ba ha kane ka jingwan peit la lap ba ka jaka ka long kaba biang bha ban tei ïa ka Secretariat ba thymmai, na ka liang ka Sorkar kan sa shong ka jingïalang jong ka Kynhun Myntri ban ïakren bad shim ïa ka rai ban ïaid shakhmat na ka bynta kane ka kam.
Shuh shuh u la ong ba kham hadien pat ka sorkar kan peit ban pynïasoh ïa ka nongbah Shillong bad kane ka jaka lyngba ki surok kali.
Ha kane kajuh ka sngi, u Myntri Rangbah u la leit jngoh ruh ïa ka Shillonbg International Centre for Performing Arts and Culture lane ka Shlem ban pyni ïa ki sap ha ka liang ka Kolshor.
Kane ka Centre ka don ha New Shillong bad kadei kaba la tei naduh ka por jong ka sorkar kaba ladep.
Kane kadei kaba la pyntrei da ka tnad Arts and Culture ba la bei tyngka da ka Ministry of DoNER lyngba ka North Eastern Council (NEC).
Ha kane ka Centre ka don ka Multipurpose Theatre lane ka Hall kaba lah ban pynlong ïa ki Prokram bapher bapher kaba la don ki jaka shong kiba biang bad ka rynsan ruh kaba biang.
Kane ka Hall ka ngiam kumba 1739 ngut ki briew ban shong.
Ka don ruh ka Stereo Sound bad ka Rotating Stage.
Nangta ka don ruh ka Black Box Theatre ne ka Hall ban pyni Cinema ha kaba lah ban pyni ïa ki Phlim.
Ka don ka jaka ka shong kaba ngiam 574 ngut.
Ka don ruh ka Little Theatre, ha kaba lah ban pynlong ïa ki Drama bad ki jingshad.
Ka ngiam kumba 302 ngut ban shong.
Kane ka Centre ka don ruh ki jaka shong na ka bynta ki heh ki haiñ.
Ka Video ba la phah da ka ophis jong u Myntri Rangbah, la pyni ba kane ka Centre ka la jan dep artad bad ha man la ki Hall ki don ki light kiba la pyndait itynnad bha.
Shillong, Risaw, 27: Ka Meghalaya Trinamool Congress ha ka sngi Palei ka la kynnoh ba ka Sorkar Meghalaya Democratic Alliance ka la shu leh buittuh ha kaba ïadei bad ka jingpyntrei ïa ka skhim Jal Jeevan Mission ha kane ka jylla.
U Convenor jong ka Meghalaya TMC West Garo Hills District u Richard Mrong Marak u la kynnoh ba kane ka jingleh buittuh jong ka Sorkar MDA ha kaba ïadei bad ka jingpyntreikam ïa ka skhim JJM la lap ha ka shnong Imsamdro, Rongjeng, East Garo Hills District.
Haba kynnoh ïa ka tnat Public Health Engineering (PHE) ba ka shu leh khun jakai ïa ki paidbah, u Richard u la ong, “ki nongshong shnong ym tang ba ki la duh noh ïa ka umbam umdih hynrei wat u Sordar Shnong jong ka shnong Imsamdrop ruh u la teipop ïa ka tnat PHE ba ka la shukor ïa ki ban shu pynngeit jubor ba kane ka projek ka ladep pura.
La kynnoh ruh ba ka tnat PHE ka la shu soi thok ïa ka kyrteng jong u President jong ka Village Water Sanctioning Committee.
"U la kynthoh ruh ïa u Myntri jong ka tnat PHE u Bah Renikton Tongkhar da kaba ong, ha ka jaka ban pynshai ïa kane ka jingkynoh, hynrei ula la pynslem pynban ban ai ïa ki daw ba shisha halor kane ka jingkynnoh.
U la ong, “ka long kaba sngewsih ban ïohi ba u Myntri un kyndit naba ïoh thiah bad bthah ban ïa kiba pyntrei ïa kane ka projek ban ai kaiphod.
U Marak u la buh jingkylli ruh ïa ka Sorkar MDA da kaba ong, “lada ka Sorkar ka phiel ban pyntreikam ïa ka skhim JJM ha ka shnong kaba don 37 tylli ki longing, kumno kan kynjoh sha ka thong kaba lah ban pyntreikam shi spah na ka shispah ïa kane ka projek ha kaba kut jong u snem 2022.
Na ka jinglong jingman kumba ka long mynta, ka paw kumba ka Sorkar MDA ka dang don ha ka jingphohsniew.
"Da ka jingpyntrei kaba dang kot tang 40.63% jong ka JJM projek, ka sorkar ka la shukor ïa ki paidbah ka jylla Meghalaya da kaba shu kular kai ban pynpoi ïa ka umbam umdih sha ki 6 lak tylli ki longing shwa ban kut u snem 2022.
Shillong, Risaw 27 : U Myntri Rangbah ka jylla u Conrad K Sangma mynta ka sngi Palei u la ïathuh ba baroh ki kaiphod jong ki jingtohkit ba la thung da ka sorkar halor ki jingkynnoh pyrshah ba bun jait ïa ka sorkar MDA ki lap ba ki jingkynnoh baroh kim long kiba shisha.
“ Na ka por sha ka por la mih ki jingkynnoh bad halor kita ki jingkynnoh ka sorkar ka thung beit da ka kynhun ban tohkit ban lap ïa ki jingshisha hynrei haba la dep tohkit bad ai ïa ki kaiphod ki lap ba ki jingkynnoh kim long kiba shisha hynrei la shu kynnoh mata madei ïa ka sorkar MDA" ong u Myntri Rangbah.
U la ong ba ka sorkar kam ju buhrieh ïa ki jingshisha bad khnang ban paw ki jingshisha na kata ka daw haba mih ki jingkynnoh la thung beit da ki jingtohkit bad ïa kane ula pynpaw haba jubab ïa ka jingkynthoh u President ka MPCC u ma Vincent H Pala ïa ka sorkar MDA da kaba ong ba ka dei ka sorkar jong ki jingtohkit tangba ym paw ki jingshisha.
“Nga tharai ka long kaba bha eh ba ngi shim khia bad ngim kdat na ki jingshah kynnoh ban lap ïaki jingshisha.
Dei na kata ka daw ngi thung beit da ki jingtohkit ban tohkit la ki jingkynnoh ki long ne em kiba shisha hynrei haba la aiti ïa ki kaiphod jong ki jingtohkit ki paw da kum wei.
Nalor katta haba ngi phah tohkit ngim ju shah ba kin pynsuki hynrei ngi ïai bud dien ba ki dei ban pyndep kloi bad kane ka pynpaw ba ka sorkar ka kwah ban pyni ba kam dei ka sorkar kaba kwah ban buhrieh hynrei kaba shai kaba sada hakhmat ki paidbah" ong u Conrad.
“ Ki jingkynnoh kin ïai mih beit bad dei tang da ki jingtohkit kiba lah ban pynshisha bad barobor la thung da ki jingtohkit ba laitluid ban ym don mano mano ba lah ban lushia khnang ba ki jingshisha ki paw.
Kumta ki kaiphod jong ki jingtohkit ki lapaw hakhmat ki paidbah bad kane ka pynpaw ba ka sorkar kam don ei ei ban buhrieh nakhmat ki paidbah" ong biang u Myntri Rangbah.
Ula ong lada ym dei ba ka sorkar ka thung da ki jingtohkit ba laitluid katta ki paidbah kin kynnoh ba ka sorkar ka kwah ban buhrieh ei ei shalyndet.
Dei na kine ki jingtohkit kiba pynlong ïa ki paidbah ban ngeit bad shaniah ha kane ka sorkar, ong u myntri rangbah.
Shillong, Risaw 27: Lai ngut ki nong Sweden, kiba la wan sha Assam da ka Visa kum ki Tourist ki la shah kem halor ka jingkynnoh ba ki la pynlong jingïaseng ban pynkylla niam Khristan ïa ki paidbah.
Katkum ka khubor ba la muh ha ki Lad Pathaikhubor jong ka Assam, la ong ba kane ka la jia ha Naharkata, Namrup District ha kaba kine ki lai ngut, ka Hannah Mikaela Bloom, ka Susanna Elisabeth Hakanason bad u Marcus Arne Henrik Bloom, ki la ïashim bynta ha ka Jingïaseng United “Peace and Healing Prayer Festival ba la pynlong da ka United Churches Fewllowship bad Bless Assam Network naduh ka 25 haduh ka 27 tarik mynta u bnai.
Ki Pulit ki la kynnoh ba kine ki la pynkheiñ ïa ki kyndon ba la ai ha ka Visa.
Katkum ki kyndon ka Visa kine kim lai ban ai kano kano ka jingkren ha kane ka jingïaseng, hynrei la kynnoh ba ki la ai jingkren bad ïalap ban khot ban wer ïa ki briew ban kylla sha ka niam Khristan.
U DSP jong ka Namrup District, ong ki lad pathai khubor, u Naba Kumar Borah, u la ong ba kine ki lai ngut ki la wan sha kane ka jingïaseng bad katkum ki kyndon kim lah ban ai jingkren.
Hynrei kine ki la pynkheiñ ïa ka kyndon ba 14 jong ka Foreigners Act.
Hadien ba la rejistar Case pyrshah ïa ki la kem bad la rah sha ïingbishar.
Hadien kane ka jingshah kem kine ki lai ngut, da ki spah ngut ki paidbah kiba dei na ki jaka rep slasha, ki la tur sha Thanad ban pyrshah ïa kane ka jingshah kem kine ki lai ngut bad bun ki la pynlong jingduwai hakhmat Thanad.
Ha ka elekshon 2021, u Taranga Gogoi jong ka Seng BJP u la jop na ka Naharkata Constituency kaba dei ka jaka ba bun bha ki nongthep vote na ka niam Khristan.
Shillong, Risaw 28 : Ka Mawkynrew Cup Committee ha ka sngi Thohdieng ka la pynbna ba kan pynlong da ka tamasa ïalehkai phutbol ba la tip kum ka (L) Jien Pyngrope Memorial naduh ka 01 tarik u Naiwieng mynta u snem ban kynmaw burom ïa utei u rangbah ba ka thaiñ Mawkynrew baroh kawei ka ñiew burom bha.
Haba pynbna ïa kane u Coordinator jong ka Mawkynrew Cup Committee Bah Tympang Pohshna u la ïathuh ba ki don haduh 16 tylli ki klob kiban wan shim bynta ha katei ka lympung kynthup naduh ka klob ba pawnam ka Shillong Lajong.
La pynbna ruh ba ka khusnam na ka bynta ka kynhun ba rah ïa ka nam lahduh kan khur ïa ka song pisa kaba 1.5 lak tyngka katba ka kynhun ba wan ba ar pat kan khur ïa ka song pisa ba 80hajar tyngka.
“Kin don ruh bun kiwei kiwei ki khusnam na ka bynta ki nongïalehkai," ong u Bah Pohshna.
Na ka liang u Secretary ka Committee Bah Ïakmenlang Wankhar u la pyntip ba ka jingpynlong ïa katei ka lympung kadei ruh da ka jingtreilang bad ka tnad ïalehkai jong ka sorkar jylla khamtam da ka jingkyrshan borbah u MLA ba dei ruh u Myntri ka tnad ïalehkai ka sorkar jylla, Bah Banteidor Lyngdoh.
Mawkyrwat, Risaw 28 : Ka ophis jong u District Sports Officer (DSO), South West Khasi Hillls District lem bad ka District Sports Promotion Society kan pynlong ïa ka “Run for Unity" ha ka 31 tarik Risaw, 2022 kum shibynta ban rakhe ïa ka ‘National Unity Day’ ha Mawkyrwat.
Ha kane ka jingïamareh kaba 6 km yn shah kat kiba kwah ban ïashimbynta shynrang bad kynthei bad yn shim kyrteng ha katei hi ka sngi naduh ka por 6 baje mynstep ha Circuit House, Mawkyrwat.
Ïa ki lynti ba dei ban mareh ynsa pyntip hi ha katei ka sngi bad ïa kiba jop ha kane ka jingïamareh yn ai syrnod ha ryngkat ka song pisa (ba nyngkong – T.3000/-, ba ar – T.2000/-, ba lai – T.1000/-, ba saw haduh ba hynriew – T 500/- bad yn sam ruh ïa ki khusnam sha ki nongïashimbynta kiba rit duh bad kiba heh duh kiba poi haduh bakut).
Shillong, Risaw 28 : Lai ngut ki thei ïalehkai kriket na ka jylla Meghalaya ki la shah jied ha ka kynhun jong ka North East ban ïashim bynta ha ka lympung ïalehkai Senior Women’s Inter Zonal T20 Trophy kaban sa pynïalehkai ha u bnai ban wan.
Katei ka tournament ba pynïaid da ka BCCI kan sdang naduh ka 8 tarik haduh ka 16 tarik Naiwieng ha Lucknow.
Ki lai ngut ki thei ïalehkai kriket ka jylla Meghalaya ba ka Zonal Selection Committee ki la jied ha ka kynhun ïalehkai ka NorthEast ki kynthup ïa ka Debasmita Dutta (kaba dei ka thei tied bad kawang bol spin), ka Ajima Sangma (ka thei kawang fast bowler) bad ka Monica Lyngdoh Phawa (kaba dei ka wicket keeper).
Baroh kitei ki lai ngut ki la mihkhmat ïa ka jylla Meghalaya ha ki lympung ïalehkai bapher bapher ba la pynlong da ka BCCI.La jied ruh ïa ka Saranya RS kum ka coach, bad ka Kong Mary Balahun Sawkmie kum ka physio, ha kaba baroh arngut kin dei ki suppoet staff napdeng saw ngut jong ka kynhun North East team.
Ïa ki 15 ngut ki thei ïalehkai la ïoh ban jied ha na ki hynriew tylli ki jylla ka thaiñ North East ba kynthup na Meghalaya, Sikkim, Nagaland, Arunachal Pradesh, Manipur bad Mizoram.
Ka Assam bad Tripura ki shah kynthup ha ka kynhun ïalehkai jong ka East Zone.
Ïa ka tournament yn pynlong da ka league-cum-knockout bad baroh ki kynhun kin hap ban poi noh ha ka 6 tarik Naiwieng.
Mawkyrwat, Risaw 28 : Kum shibynta ban kynmaw burom ïa u (L) Rowell Lyngdoh uba la noh synñiang shibun ïa ka South West Khasi Hills District bad ïa ka jylla Meghalaya baroh kawei, ka Meghalaya Pradesh Trinamool Congress jong ka Mawkyrwat Block Committee ka la ïoh ban pynlong ïa ka lympung ïalehkai kynjatbol ba la tip kum ka 1st Memorial (L) Rowell Lyngdoh Knockout Football Tournament 2022 ha madan St.Mary Mini Stadium Rangblang, South West Khasi Hills District.
U bah Sounder Strong Cajee u ban sa ïa ai reng ha ka MLA Election jong u snem 2023 na ka Trinamool Congress u la long kum u kongsan bad uba la pynher ruh ïa ka lama kum ka dak ka plie pyrda ïa katei ka lympung ïalehkai kynjatbol.
Ha kane ka lympung ïalehkai la ïoh ban pynïalehkai sdang hapdeng ka Myriem Sports Club pyrshah ïa ka Rangblang Pambriew ha kaba ka la long da shisha kaba i shongkun ha ka jingsakhie lang da ki paidbah jong thaiñ ha ryngkat ruh da ka jingpynshit pynshngaiñ shuh shuh da ki jingshad bad ki jingrwai na ki samla jong ka thaiñ Rangblang.
Ha kajuh ka por na ka liang u bah Cajee u la ïoh ruh ban ai sngewbha da ki jersey ïalehkai sha ki Sports Club bapher bapher jong ka dong ka thaiñ Rangblang.
Ha kaba ïa kane ka 1st Memorial (L) Rowell Lyngdoh Knockout Football Tournament 2022 ynsa pynlong ha ki saw tylli ki jaka ne ki zone hapoh jong ka Mawkyrwat Constituency ha kaba ki la ïoh ban plie pyrda noh shwa ha ka Rangblang Zone.
U bah Sounder Strong Cajee haba kren ha ka jingïalang u la ong ba ka jingpynlong ïa kane ka lympung ïalehkai kynjatbol ka long kum shi bynta ban kynmaw burom ïa u ‘riew khraw pyrkhat jong jylla u bah (L) Rowell Lyngdoh u nongmihkhmat barim jong ka Mawkyrwat Constituency bad ruh uba la bat teng kum u Symbud Myntri Rangbah jong ka jylla ha ki por ba la leit ha ka u ka leh shibun ki kam bah ha kaba u la lah ruh ban pynïoh noh la ka jang ka distrik ïa ka South West Khasi Hills bad kiwei de ki kam ba u la noh synñiang ïa ka jingmyntoi jong ki ba bun ba lang hapoh jong ka distrik bad ka jylla ruh kumjuh.
U la kyntu ruh ïa ki samla jong kane ka dong ka thaiñ ba lada ki kwah ban pawnam kum u Messi, u Ronaldo ki dei ban trei shitom bad kiar na ki kam sngewbha na ki kam dih kiba pynsniew ïa ka jingim jongki.
U la bynrap ruh ba ki kam ïalehkai ha ki juk ba mynta kim dei shuh kum ka kam ïalehkai sngewbha hynrei ka la dei kawei na ki kam pynïoh kam pynïoh jam ban ïoh kamai pisa lyngba ki sap ba ki don.
“Bunsien ki ‘riew khraw kiba ju paw ha ka pyrthei ki dei kiba wan na ki na kyndong kynshrot na ki longïing kiba duk, kumta ngim dei sngewdiaw mynsiem pyni ïa la ka sap ka phong ha ka pyrthei kaba phi phi don bad na ka ka liang jong u un sa btin lynti ha kino kino ki bynta lyngba ki buit ki bor jong u ba un btin lynti lem ïa ki samla kiba don ïa ka sap ha kino kino ki bynta", ong u bah Sounder bad baroh u briew uba stad mano lah lah ban tip ïa ka lada khlem plie ka lad kumno u lah ban pyni ïa lade ha ka pyrthei.
Haba bynrap shuh shuh ïa ka jingkren, u bah Sounder u la ong ruh ba kum ki samla ki dei ban buh ka thong ban pyni ïa ka sap ym tang hapoh jong ki shnong ki thaw hynrei buh ïa ka thong ban ïoh mihkhmat hapoh ka distrik, ka jylla bad ha ka pyrthei hi baroh kawei namar lyngba ka jingpynlong ïa ka kum kine ki jait jingïalehkai ka dei kum shibynta ban kyntiew ïa ki sap ki phong jong ki samla bad kumjuh kum shi bynta ban pynlait ïa ki samla na ki jingsniew namar ba lada ki samla ki pynlut ïa ka por ha kum kine ki kam ïalehkai bapher bapher kan shim ïa ka por ban kin ïoh ban ïa kilanmet noh ban klet noh ïa ki kam sniew ba bun jait.
Ha kane ka sngi la ïoh ka jingkren lyngkot na u Rev.Fr.Alphonsius Rongrin, na u samla Benjohnson Lyngdoh, President ka MCSEPAC Youth bad kiwei de ki ‘riew Rangbah kiba la ai mynsiem ïa baroh ki kynhun ïalehkai kynjatbol kiba la wan shimbynta ha ka 1st Memorial (L) Rowell Lyngdoh Knockout Football Tournament 2022 kiba don haduh 32 tylli ki kynhun kiba la ïoh ïa shimbynta.
Shillong, Risaw, 28: Ka Central Bureau of Communication, Field Office, Nongstoin ka la pynlong ïa ka Photo Exhibition cum Outreach Programme ha St Francis D’Assisi College, Siejlieh, Nongstoiñ mynta ka sngi halor ka Azadi Ka Amrit Mahotsav, 8 snem jong ka Seva, Sushasan & Garib Kalyan.
U Bah Bantei Kharjana, Dy.Superintendent of Police, West Khasi Hills District u la plie ïa ka Photo Exhibition bad ai jingkren shaphang ki riewshlur ki bym shym la paw pyrthei jong ka jylla Meghalaya kiba la lenlade.
U la ong ruh ba ki samla mynta ki dei kiba pyllait ïa ki briew na ka jingshah the mraw ha ka jingduk bad ka jing bym nang ban thoh ban tar.
U la kyntu ïa ki samla ba kin pynbeit ïa ki jingeh da kaba bynrap ba ym don kaei kaei kaba kham kongsan ïa ka jingtrei shitom da ka jingkut jingmut ban kot sha ka thong bad ruh ba kin trei kham shitom ba kin neh ha ki kyrdan ba ki poi.
La pynlong ruh ïa ki jingïakhun Extempore Speech bad kiwei kiwei ha kane ka prokram bad la ai khusnam ïa kito kiba jop ïa kine ki jingïakhun.
U Bro Anub-kumar Lakra, Principal, St Francis D’Assisi School, Nongstoin u la don lang ha kane ka prokram kum u Symbud Kongsan.
Ym da don kam eh ban hikai ïa kiei kiei kiba sniew, hynrei ia kiei kiei kiba bha donkam ban da pynlut por bad durïap ban pynkhlaiñ ïa ki.
Ka jingim ba man la ka sngi jong ki briew ka long kaba eh ban pyrkhat bad katta katba nanghikai ïa kaba bha hynrei kaba sniew ka dang ïai ïoh jaka hi ha ka jingim.
Naduh ba dang rit ki kmie ki kpa katlah katïai ki ïai ban ïa ki khun jong ki ban im ïa ka jingim kaba bha bad ki pynlut bor pynlut sor ban pynïoh ïa la ki khun ia ki jinghikai kiba bha bad kiba lah ban kyntiew ïa ka jingim jong ki khnang ba kin long ki briew kiba bha ynda ha ba ki la san.
Wat ka Proverb ruh ka ong “hikai ïa u khynnah ha ka lynti kaba bha khnang ba ynda haba u la rangbah un ym kynriah noh na ka".
Hynrei ym lah ban len ba ïa ka jingsniew ym donkam ban hikai, pynban ka long kaba suk eh ban bud ïa ka.
Bun na ngi ngim da buh jingkynmaw eh ïa ki jingjia ha ka jingim jong ngi bad khamtam lei ïa kiei kiei kiba bha bun sien ngi klet noh ïa ki.
Lada don mano mano ba la leh bha ia ki 99 sien hynrei ki leh bakla tang 1 sien ngi kloi ban klet lut ïa ki jinglehbha baroh bad ngin niew pynban ba kitei ki jinglehbha ki dei tang ki buit phon ban ïoh pynsniew tang shi sien.
Lehse ki don shisha ki khep kiba kum kitei, bad kane ka jia hangno re hangno bad kane ka la long kawei na ki jingjia kiba pynduh jingkyrmen ia ka jingim jong ngi ki briew.
Ha kine ki sngi ngi ïohi ba ka long shisha kumta bad kiba bun ki peit bad kham bat pynban ïa ka jingbakla ne ka jingduna jong kiwei bad kane ka pynlong ïa kiba bun ban duh noh ïa ki jingmyntoi kiba kham bha bun shah bad ia ki jingisih bad jingiabein iwei ïa iwei pat.
Kawei ka jingduhnong jong ka pateng bynriew ka long haba ngi ïa peit bad ïathew palat ïa ka jingbakla ne ka jingbymbiang jong kiwei.
Kane ha ka jaka ba kan wanrah ïa ka jingïatei bad jingmyntoi ka wanrah pynban ïa ka jingjot jingpra ha ka long iing longsem bad ruh ha ka imlang sahlang.
Kum kine ki kam ki dang ïai jia wat ki jaka ba la ñiew ba kyntang bad ba kynja mynsiem ruh kumjuh ruh ha ki jaka ba la sah da ki briew kiba la nang la stad bad kiba la shai ruh, katno tam lei ha ki jaka kiba ka bor pyrkhat jong ki briew kam pat kot bad kiba dang im ha ka jingdum jong ka jingim.
Kawei na ka jingeh kaba long ka daw ba kongsan jong kane ka dei ka rukom pyrkhat jong ngi shaphang kiwei bad ba ngi ñiew ïa lade ba ngi kham bha ban ïa kiwei.
Ha ka jingshisha ki briew kiba stad ki kham sngewthuh bad ki kham sngemphang shibun ban ïa kiwei, hynrei katba nangstad ki don bun ki khep ba imat ki briew ki nang sarong bad nangbieit bad ki kut beit ha ka jingkwah ban pynbor ba ki khambha ïa kiwei.
Ha ka jingshisha ka jinghikai babha ka hikai ba kumno ngi dei ban ñiew ïa kiwei pat ki kham bha ban ïa ngi khnang ba kin lah ban khring ïa ki sha lynti jong ka jingbha.
Ka jingñiew ïa kiwei ba ki khambha kam dei eh ba ngi pyndem noh ha ki hynrei kane ka ai lad ba ngin lah ban nangrung kham shapoh jong ka jingïatei bad wanrah ïa ka jingïasngewjan iwei ïa iwei pat.
Kat kum ka bor pyrkhat paidbah hi ym don kiba kwah ban pyntroiñ ïa kano kano ka jingpyrkhat babha ban tei ïa ka lawei jong ka ri bad ka Jaidbynriew hynrei kane ka long kaba eh ban pyntreikam ha ka jingim kaba man la ka sngi.
Hynrei kawei na ki ktien phira kaba ju ong ‘to leh ha kiwei kumba phi kwah ba kiwei kin leh ïaphi’ ka long kaba donkam ban kynmaw khnang ba ngin long ki briew kiba pyrkhat jngai shuwa ba kin shim ïa ka rai pyrshah ïano ïano khnang ba kin poi sha ka jingthmu kaba bha da kaba siew kylliang da kaba bha ïa kaba sniew bad dei kane keiñ ka nongrim kaba ngin lah ban ïatei iwei ïa iwei pat.
Namar la ïohi ba ha kine ki sngi ka pyrkhat pyrdaiñ hapdeng ki briew ka khim bha bad kim pyrkhat than eh ïa kiwei hynrei tang ban pynkiew skong beit ïalade.
Kumta wat la ka jingsniew ka kham khring, hynrei ym dei ban ailad ïa ka bad dei ban tem ïa ka da ka jingbha.
Lada shi sien ka jingpynphai kylla da kaba bha ia kaba sniew i kumba ka phiel, hynrei khlem pep ha kawe ki ka sngi ka jingbha kan jop beit ïa kaba sniew bad kane kan wanrah ïa ka jingkylla ha ka jingim jong ngi bad ruh ha ka imlang sahlang baroh kawei.
Nongstoiñ, Risaw, 28: Ka jaka rep kba ba heh tam ha ka Jylla ka don ha Madan Umyiap West Khasi Hills, namar ka dei ka pyntha rep kba kaba jrong bad ba heh tam.
Katei ka pyntha rep ka dei kaba sei soh bha bad kaba long ka pliang ja jong palat phew tylli ki shnong kiba don ha ka thain West Khasi Hills.
Natduh jong katei ka pyntha rep kba, ki don ar tylli ki wahduid bad kita ki long ka Phodspung bad ka wah Jeidohkroh, kiba ïakynduh lang bad pynlong ïa katei ka wah ba kan tuid namar pdeng jong katei ka pyntha bad ïakynduh pat bad ka wah Umnamlang ha shuwa ban ïakynduh bad ka wah Kynshi.
Wat la katei ka pyntha rep ka long kaba jrong bad kaba ïar, hynrei ki paidbah nongrep ki donkam shibun ki jingïarap na ka sorkar kum ka jingpynbha ïa ki nur um khnang ba baroh ki jaka rep, kin ïoh ïa ka um kaba biang.
Hynrei ha ka jing jurip jong u nongthoh khubor la lap ba ki don ki nur um na baroh ar liang katei ka pyntha rep, hynrei imat la shna ïa ki naduh laiphew ne sawphew snem mynshuwa, namar ki jaka ba la shna da ka dewbilat ki sah satang ka shynrong, ka um pat ka la ngam noh shapoh khyndew.
Ha katei ka pyntha rep la lap ruh ba ki nongrep ki trei shitom haduh katta katta ym tang ha kaba thung ïa u kba, hynrei naduh u riew hadem, ki jhur ki jhep u phan bad bun kiwei kiwei ki jait jingthung.
Ka kong A.Wahlang kawei na ki nongrep na ka shnong Mawthawir ka la ïathuh ba hadien ba la dep ot ïa u kba, ki sdang ban puh biang ïa ka lyngkha ban thung ïa ki jhur kum u kajor, motor, sohlakum, bit, kubi, tyrso bad bun jait ki jhur ha kaba ki lyngkha kba jong ki, ki jyrngam sah baroh saw aïom.
Haba kylli pat shano ka pynïaid ïew ïa ki mar rep, ka la ïathuh ba ïa u kajor ki ju shalan sha Shillong bad ha ka por ba la khlong ïa u kajor lada u bha arsien shi taïew ki ju leit buh sa Shillong da kaba kit lang ruh ïa kiwei kiwei ki jait jhur da ka Mahindra Pickup.
Katei ka longkmie ka la ong ruh ba ki don shibun ki jingeh ha ka kam rep.
Ka daw ka long namar ka jingduna um ban pyntuid sha ki jaka rep ha ka por ba ki jhur ki dang sdang ban khie lung.
Ka la ong ruh ba lada ka nur um kaba la shna naduh ka dam ba la tei da ka Irrigation Department ha wah Jeidohkroh ka dei kaba bha, ka um kam duna namar ba haduh katei ka nur um ka ïaid lyngba na rud kate jaka rep jong ki.
Kumta, kaei kaba donkam ka long ia ka tnad kaba peit ia ka rep ka riang ba kan phai khmat sha kane ka pyntha rep kba, namar ka dei ka pliang ja jong kiba bun bah ki longïing bad lehse lyngba ki lad jingiarap na ka sorkar, kan kyntiew shuh shuh ia ka kam rep bad ia ka ioh ka kot jong ki.
Nongstoiñ, Risaw, 28: Ka skul Church of God Secondary School Upper New Nongstoiñ, mynta ka sngi ka 28 tarik u Risaw ka la ïoh ban pynkut bad pynhap pyrda noh ïa ka taïew leh kmen jong ki khynnah skul (School Week) kaba la neh haduh shi taïew lynter.
Ïa katei ka taïew leh kmen jong katei ka skul, la wan ban pynhap pyrda noh da ka Kong Lata Syiemlieh kaba dei ka District School Education Officer kum ka kongsan, ha ryngkat ka jingïadonlang ruh u bah Shanbor Lyngdoh Secretary ka DEC kum u symbud kongsan.
Ha kane ka sngi na ka liang jong ka Kongsan, ka la ïoh ruh ban sam ïa ki khusnam sha ki nongjop ha ki jingïakop bapher bapher ba la pynlong da ka skul ha kine ki shi taïew lynter.
Na ka liang I kongsan I la kitbok kit rwiang sha baroh ki khynnah ba kin nang leh bha ym tang ha ki kam ïalehkai na ka bynta ka koit ka khiah ha ka bor met bad bor jabieng.
Hynrei, kham kongsan eh ban pynleit jingmut bad minot bha ha ki lynnong kot na ka bynta ka lawei ba phyrnai.
Nalor ki kongsan bad kiba shah khot sngewbha ha kane ka sngi la ïadonlang ruh u Headmaster katei ka skul u Babu Badonbok Paliar, ki nonghikai, ki khynnah skul bad kiwei kiwei.
Nongstoiñ, Risaw, 28: Ki paidbah nongshong shnong kiba don ha khappud bad ka Assam ba kynthup ïa ka Sildubi, Malangkona, Joypur, Salbari, Nonghawei, Malangkhasi, Huhuapara haduh Langdongdai, ki la angnud la slem bah ban don noh ka ktem pulit ba pura ha Malangkona.
Katto katne ki rangbah na katei ka thaiñ kiba dei ruh ki nongïalam paidbah ba kynthup ïa u Bah Elwin R.Marak, Bah Debendro Sangma bad u Bah H.J.Marak haba ïakren bad u nongthoh khubor, ki la ïathuh ba ki paidbah nongshong shnong jong katei ka thaiñ ki la thrang dik dik ban ïoh da ka ktem pulit ba pura khnang ba kin peit lem ïa ka shongsuk shongsaiñ ha ka thaiñ.
Kitei ki rangbah ki la ïathuh ba ha ki snem ba la dep ha ka por ba u Bah S.Kharlyngdoh u dang long kum u Deputy Commissioner bad u Bah S.Nongtnger u dang long u Superintendent of Police jong ka West Khasi Hills, ki la leit ban ïakynduh ban ïakren halor katei ka mat ba donkam.
La ong ba kitei ki heh ka District ki la ong ban buh ïa ka ktem pulit ha katei ka jaka, ka shong ha ka sorkar jylla namar ki bor pynïaid District ki la dep phah ïa ki jingai jingmut sha ka sorkar ba kan leh ïa kata.
Hynrei ka long ruh kaba lyngngoh ba ha u 2018 la pynbna Police out post, pynban ka jingdon briew imat hapoh 5 ngut ei ei.
Katba don ki jingialang, bunsien la iohi beit tang na ki heh pulit ka Riangdo.
Kaba mut ba naduh katei ka por haduh mynta, ym pat ïohi dak ei ei ba ka sorkar kan leh ïa kata na ka bynta ban wanrah ïa ka shongsuk shongsaiñ.
Ki la pynkynmaw ba ka jingwan thombor jong ki pulit Assam ïa ki paidbah ha ka shnong Huhuapara ha kine ki snem ba la dep, ka dei namar ba ha katei ka por ym pat don ktem pulit satia ha Malangkona.
Ki la ïathuh ba ïa ka jaka na ka bynta ban buh ïa ka ktem pulit, ki nongshong shnong ki la dep pynkhreh lypa ha Sildubi bad lada ka sorkar ka don ka jingkit-khlieh na ka bynta ka shongsuk shongsaiñ ha katei ka thaiñ, ka la dei ban pynurlong noh kloi katba lah na ka bynta ka jing-myntoi ki paidbah ka thaiñ.
Khliehriat, Risaw 28 : Ka ophis jong u Electoral Registration Officer, Rymbai Doloiship Election jong ka Jaiñtia Hills Autonomous District Council ka pynshai paidbah ha kaba ïadei bad ki kam ban jied ïa u Doloi ba pura hapoh ka elaka Rymbai, namar naduh ba khlad u Pa Doloi (L) Elios Swer uba la khlad ha ka jingngam jyllop ha ka wah Prang naduh ka 19 tarik nailur 2019, ki bor pynïaid ki la thung ïa u ma Lambert Swer ban long kum u Acting Doloi ba shi por.
Katkum ka jingpynshai, la ong ba ka Executive Committee jong ka Jaiñtia Hills Autonomous District Council, Jowai kaba long katkum ka jingpynïaid jong ka Executive Committee jong ka Decision No 2 Dt 7/6/2022 ka la rai ba kan sa pynlong ïa ka jingïa jied ïa u Doloi ba pura hapoh ka Elaka Rymbai bad mynta ka jingpynkhreh ka dang ïaid shaid shaid.
Ia ka election roll kan long katkum kine ki tarik harumKatkum ka jingpysnhai la ong ba naduh ka 31 tarik u nailur 2022 haduh 16/9/2022 ka ki dei ki tarik ban pynrung ïa ki kyrteng jong ki nong thep vote, nangta pat ha ka 20 tarik u bnai bnai risaw 2022 yn pynmih ïa ka draft electoral roll bad naduh ka 29/10/2022 haduh 15/11/22 kin dei ki tarik ban pdiang ïaka jingpynrung kyrteng, ki jingpynbeit ïa ki kyrteng bad kino kino ki jingujor, ïa kine lah ban leh da kaba pyndap ïaka form 1, ka Form 1A bad ka form 1B, ïa kine ki form ban pyndap lah ban ïoh na ka ophis jong u Electoral Registration Officer, Rymbai Doloiship, JHADC bad ka dor jong ki form ka dei T20 tyngka kawei.
Nangta pat, ha ka 18 tarik u naiwieng 2022 ki bor pynïaid jong katei ka ophis kin pynllait ne pynmih ïa ka Final Electoral Roll Copy bad ïa kane lah ban thied ha ka dor T500 tyngka kawei na ka bynta ki Polling Station na ka bynta ban jied ïa u Doloi ba pura jong ka Elaka Rymbai.
Nongpoh, Risaw 28: U Myntri Rangbah ka jylla u Conrad K Sangma u la ong ba ka sorkar shen kan sa pyntreikam ïaka kawei ka project (Pilot Project) ka ban sdang na Ri-Bhoi District kum ka nonglam khmat haka jylla ban lum thup ïaki kyrteng jong ki nongpang (Patients Medical Record) lyngba ki kor komputer bad ki software bala shna kyrpang da ka sorkar ban pynsuk ïaki Doctor naduh ki CHC haduh ki Civil Hospital haka district.
Katei kadei ka thong jong ka sorkar ban pynduna ka jingkhia haka jingtreikam ïaki Doctor haki jaka sumar namar kumba long mynta ki Doctor ki hap ban lut bun ka por ban thoh bad ban pyndap ïa ki kyrteng jong ki nongpang, hynrei lyngba katei ka project kan pynsted bad pynaram ïaka jingtreikam haki jaka sumar.
U la ong ruh ba katei ka Project kan dei kaba nyngkong eh haka jylla ban sa pyntreikam haki taiew ban wan ha Ri-Bhoi District, ba ki dotor kim donkam shuh ban pynlut por da ki kynta ban pyndap haki kot, hynrei katkum ka juk stad mynta yn lah ban ai ka jingtip sha ki nongpang bad ban lum lyngba ki kor komputer ban pynkylla ïaka rukom treikam haka tnad ka koit ka khiah.
Lyngba katei ka software yn lah ruh ban ïathuh lypa ba lada ka don ka jingpang pynhiar haki bnai lyiur yn lah ban buh bad pynkhreh lypa ïaki dawai dashin.
Nongpoh, Risaw 28: Ka tnad Fisheries ha Ri-Bhoi District mynta ka sngi kala pynkut noh ïaka jingrakhe ïaka District Aqua Fest 2022 hadien ba ki nongri dohkha na kylleng ka dong Ri-Bhoi kila wan ban shim bynta ban pyninam haka iew dohkha bad kumjuh ruh ki jingpynmih bapher bapher naki kynhun nongrep, ki SHGs bad kiwei kiwei bala pynlong ha ophis ka tnad Fisheries ha Nongpoh.
Ha katei ka jingrakhe ïaka Aqua Fest la ioh ruh ban plie paidbah ïaka ophis ba thymmai jong ka tnad Fisheries ha Nongpoh ha kaba u SC Sadhu Secretary ka tnad Fisheries ka jylla u la wan ban shim bynta kum u kongsan, haka jingdonlang ka kong M.A Khongjliw ka ophisar ba dei peit ïa ka Ri Bhoi District, ka Principal ka MSFR&TI ka kong O.Khongngain lem bad ki nongtrei jong katei ka tnad ha ryngkat ki khynnah skul ki nong ri dohkha na Ri Bhoi ki ba la wan ban sakhi lang ha katei ka sngi.
Ha katei ka sngi na ka liang jong ka tnad Fishery kala aiti ruh ïaki work order sha 5 ngut ki nongri dohkha na Ri Bhoi kiba la ithuh naka Meghalaya State Aqua Culture 2.0 bad ha katei ka juh ka sngi la ioh ruh ban aiti iaki 2 tylli ki thuk thuk sha ki ar ngut ki nong ri dohkha na bynta ba kin ioh ban kit ïaki dohkha ban leit die sha ki iing briew kiba don ruh ki synduk thah kiba khuid ba suba, kaba dei lyngba ka skhim Pradhan Mantri Matsya Sampada Yojana Scheme 2020-21.
Haba kren ha katei ka sngi naka liang u SC Sindhu Secretary ka tnad Fisheries Department ka jylla u la ong ba ka kam ri dohkha ha kine ki sngi kam dei shuh tang ka kam byrngia lane ka tamasa hynrei ka dei ka lad kamai bad ka lad iohkam iohjam, khamtam ki nongri dohkha ha Ri-Bhoi kiba don mar syndah bad ka jylla Assam bad ka long kaba kongsan ba ki nongri dohkha haka jylla kin ioh ka jingtip bad ka jinghikai ba pura katkum ka jingïaid ka por khnang ba yn lah ban dang kyntiew shuh shuh ïaka kam ri dohkha kawei naki lad ba ai jingmyntoi ïaki paidbah bad kyntiew ruh ïaka ioh ka kot bad ka iohkam iohjam.
U la ong ruh ba ka jingrakhe ïaka Aqua Fest ka long ruh kum ka jingithuh halor ka jingtrei shitom jong ki ban kyntiew ïaka kam ri dohkha haka jylla kaba dei kawei naki thong jong ka sorkar jylla ym tang haki jaka sor hynrei sha ki shnong kyndong, kumba ka kam ri dohkha ka don ka bynta kaba khraw ym tang haka jingpynmih pisa, hynrei kadei kawei naki lad iohjam iohjam khamtam ïaki khun samla ha kane ka juk ba mynta ba kin ïeng hala ki jong ki kjat bad lyngba ka State Aqua Culture Mission.
Naka liang u tei u ophisar sorkar u la ai ruh ka jingïaroh ïaki nongri dohkha na Ri-Bhoi ban pynlong ïaka thong jong ka sorkar kaba jop bad seisoh, ha kaba u la kyrpad ruh ïaka tnad ri dohkha ba kin don ka jingïatreilang kaba jan bad ki nongri dohkha ban dang kyntiew shuh shuh ïaka kam ri dohkha haka jylla baroh kawei, ba ka jylla kan lah ban pynmih hi ïaka dohkha ban bam.
Ha katei ka sngi la ioh ruh ban sam ïaki khusnam sha ki nongjop haka jingïakop dro dur bala shim bynta da ki khynnah skul bapher bapher ka thaiñ Nongpoh halor ka phang Fish For Life.
Nongpoh, Risaw 28: Ka long ka khubor kaba kmen bad kaba ai jinghun na ka bynta ki paidbah ka thaiñ Ri Bhoi Sepngi ha Ri Bhoi District, ha kaba mynta ka sngi u myntri Rangbah ka jylla, u Conrad K.Sangma u la pynbna syndon ban plie noh ïaka Patharkhmah Civil Sub Division haka 24 tarik Naiwieng 2022 ban pynsuk bad ban pynïajan ïa ki kam shakri sorkar na ka bynta ki paidbah katei ka thaiñ Ri Bhoi Sepngi haka jingïalang kaba la long mynta ka sngi ha Byrnihat ban kyntiew kyrdan noh ïaka Byrnihat PHC sha ka CHC.Katei ka mat ban pynurlong ïaka jingdawa Civil Sub Division kam dei shuh kaba dang thymmai hynrei kadei kaba slem bah bad kumba long haduh mynta ka Patharkhmah Administrative Unit kala Don mynta kumba 33 snem bad kala dei ka por ba ih bha ban kyntiew kyrdan noh sha ka Civil Sub Division, bala pynkhreh ruh wat ïaki jaka puta ban tei ïaki ophis sorkar.
Ka Civil Sub Division ha Patharkhmah ka dei ka jingangnud bala slem jong ki paidbah lah bun phew snem kumba ka Dorbar hi kala ju dawa naduh ki por ba mynshuwa halor ka jingdonkam ban ioh noh ïaka Civil Sub Division, kaba ka Patharkhmah ka don ruh ïaka jingheh kumba 48 hajar hectare, bad ki don kumba 110 tylli ki shnong bad katkum ka khana samari jong u snem 2011 ki don kumba 35 hajar ngut ki nongshong shnong.
Halor katei ka jingpynbna jong u Myntri Rangbah ban plie paidbah noh ïaka Civil Sub Division naka liang u MLA ka Jirang u Bah Sosthenes Sohtun ryngkat ka kynhun jong ka Patharkhmah Civil Sub Division Demanding Committee mynta ka sngi kila pynpaw ka jingsngewkmen kaba khraw, halor ka jingshimkhia jong ka sorkar kaba dei lyngba ka jingtrei shitom jong u MLA ban leit tynruh sha u Myntri Rangbah ba katei ka jingangnud jong ki paidbah mynta kala urlong hadien bun snem bad bun ki nongmih khmat kiba la leit noh kim shym lah ban leh eiei.
Nongpoh, Risaw 28 : Hadien bun snem ka jingangnud jong ki paidbah naduh ki nongïalam shnong bad khamtam ki paidbah ban kyntiew kyrdan noh ïaka Byrnihat PHC sha ka CHC, katei ka jingphohsniew bad ka jingangnud jong ki paidbah kala urlong mynta ka sngi hadien ba u Conrad Sangma Myntri Rangbah ka jylla u la hiar sha Byrnihat ban buh mawnongrim ban kyntiew kyrdan noh ïa katei ka PHC sha ka CHC haka jingïalang kaba la long ha madan BSA, Lumnongrim Byrnihat.
Kum ban shu pynpaw baka Byrnihat PHC ka dei kaba la donkam eh ban kyntiew kyrdan noh sha ka CHC kaba ai ka jingshakri mynta sha palat 40 hajar ngut ki paidbah nongshong shnong bad ka long shisha ka jingeh kaba khraw ïaki nongtrei ka tnad ka koit ka khiah naka jingnang roi ki briew bad ka jingduna ki nongtrei, ban pynbiang ïaki jingshakri haka liang ka koit ka khiah, kaba don mynta tang 10 jingthiah, hynrei da ka jingkyntiew kyrdan noh ïa katei ka PHC sha ka CHC kan long ka jingmyntoi bad ka jingkyrkhu kaba khraw ïaki paidbah ba katei ka jaka sumar yn kyntiew pat sha ka 30 jingthiah.
La sakhi ruh ha katei ka sngi da ka jingdonlang u Bah Sosthenes Sohtun MLA ka Jirang, Bah Victor Rani MDC ka Jirang, Bah M Tongper ADC ka Ri Bhoi, Dr.P Kharnary DMHO ka Ri Bhoi District bad kiwei kiwei ki riew rangbah ki ophisar naka tnad ka koit ka khiah.
Na ka liang ki riew paidbah ki nongïalam shnong kila ai ka jingïaroh ïa u Myntri Rangbah, MLA ka Jirang bad ïa ka sorkar MDA baroh kawei kaba la shimkhia ban pynurlong ïaka jingangnud ki paidbah ban kyntiew kyrdan noh ïa ka PHC Byrnihat sha ka CHC.Haba kren ha katei ka sngi naka liang u Conrad Sangma u la pynpaw ka jingsngewkmen kaba khraw ba dei ka jingtrei shitom jong u MLA ba ïa katei ka PHC la lah ban kyntiew kyrdan noh sha ka CHC kumba ka sorkar ka don ïaka thong ban kyntiew ïaka tnad ka koit ka khiah khamtam ban ai ka jingshakri kaba paka tam sha ki paidbah nongshong shnong haka jylla.
Shillong, Risaw 28 : Ka Sur ka Bri u Hynñiewtrep ha ka sngi Palei ka la pynbna ba ki kyrshan lang ïa ka Save Hynñiewtrep Mission hapoh ka jinglamkhmat jong ka Hynñiewtrel Youth Council bad kiwei pat ki seng.
“Ngi kyrshan ïa katei ka Mission bad ïa ki khyndai tylli ki mat ba la rah da kitei ki san seng," ong ka Organising Secretary ka SKBH, Kong Purity Phawa haba kren bad ki lad pathai khubor ha Shillong Press Club.
La ïathuh ruh ba ka dawbah ba kum ka kynhun ki kyrshan ïa kitei ki san seng ka long beit ba ki dei ki mat kiba ktah ïa ka Jaidbynriew bad dei na kata ka daw ki kwah ban pyntylli lang ïa ka sur khnang ba kan urlong noh kham kloi.
Ka Kong Purity ka la ong ruh ba ki mat kiba kum ka Seng jong ki ka buh hakhmat eh ha ka jingwan kyrshan jong ki ïa katei ka Mission ka long eh khamtam haba ïadei bad ka Inner Line Permit ban pynbor ïa ka sorkar MDA ba kadei ban ïakhun tyngeh khnang ba kan treikam noh ha ka jylla, nangta ka jingïoh jingithuh noh ka Ktien Khasi bad Garo, ban pynkynriah pura noh ïa ki briew kiba sah ha Themïewmawlong sha kawei pat ka jaka bad ruh halor ka ishu pynbeit pud pynbeit sam.
La kdew ruh ba kawei na ki mat ba kum ka kynhun ka kyrshan lang ka long ban dawa ïa ka hok haba ïadei bad ka jingshah pynïap u nongïalam barim ka HNLC, u Bah Cheris Thangkhiew.
Shillong, Risaw, 28: Ka Khasi Student Union (KSU) South West Khasi Hills District ha ka sngi Thohdieng ka la rakhe kynmaw burom ïa ka lyngkhuh sngi ïap kaba ar snem jong i Meiieit Spelity Lyngdoh Langrin da kaba leit buh syntiew ha u lum jingtep ha Domïasiat.
Ka KSU ka la rakhe ruh ïa kane ka sngi kum ka “sngi pyrshah Uranium" namarba i meiieit Spelity i dei ka nongïalam ha ka jingïakhih pyrshah tih Uranium kum ka trai khyndew da kaba i la kyntait ruh haduh ka sngi jingïap ïa ka spah klur ba la thong da ka Uranium Corporation of India Limited (UCIL) ban ïoh khlong ïa u Uranium na ka jaka jong i kaba don ha Domïasiat.
Ki dkhot ka seng hapoh ka jingïalam jong u Vice President u samla Shemphang Nonglang bad u General Secretary u samla Jiedskhem Nongsiej ki la teh da ki banner ha kylleng ki bynta ka Iew Mawkyrwat kum shibynta ban kyntu bad pynsngew ïa ka thaiñ ba ki paidbah kim dei ban klet ïa ka jinglenlade bad ka jingshynrang mynsiem jong i Meiieit Spelity kaba la pynlong ïa ka South West Khasi Hills District ba kan long kumne kumba ka long kat haduh ba ka Sorkar India bad ka UCIL kim nud shuh ban ïaid shakhmat halor kane ka jingthmu.
“Kum ka seng, ngi shim ba ki kam bad ki matti jong i meiieid Spility Lyngdoh Langrin ki la long shisha ki jinghikai bad ki jingpynshlur ïa ki dkhot ka seng bad ïa ka jaitbynriew ban ieng skhem ha la ka nongrim.
I la long shisha ka riew khraw ha kaba i la kyntait ïa ka spah klur ba la tyrwa sha i.
I la kyntait ïa ka ‘lei longspah da kaba i la pyni ïa ka jingskhem nongrim jong i haduh ka sngi ka jingïap da kaba ieng skhem ban pyrshah ïa ka jingtih Uranium da kaba peit jngai bad pyrkhat ïa ka lawei jong ka thaiñ bad ka jaitbynriew," la ong ka Seng.
Ka Seng seng ka shim ïa i Meiieit Spelity kum ka nongïalam bad long shisha kum u païa baskhem bad ba kyrshan ban pynskhem ïa ka nongrim ban pyrshah ïa ka jingtih Uranium ha kaba kum ka seng kan ïai pyrshah wat haduh ka sngi jong ka jingïap.
Shillong, Risaw 28 : U Symbud Myntri Rangbah ka Jylla.
Bah Prestone Tynsong ha ka sngi Thohdïeng u la ïathuh ba ki dang ap ïa ka kaiphod na ki bor distrik halor ka jingujor pyrshah ïa uwei na ki Myntri sorkar, u Bah Dasakhiat Lamare kaba la kynnoh ba u sam pisa sha ki paidbah ka Nongkrem constituency.
“Haduh mynta ngam pat ïoh ïa ka kaiphod na ki bor distrik.
Kum kine ki jingjia, ngam tip la ki dei kiba shisha lane kim dei hynrei ngin hap ban ap bad haba ngi ïoh ïa ka kaiphod na ki bor distrik lehse ngan sa lah ban ong halor kata," u la ong haba kren bad ki lad pathai khubor.
Da kaba pyntip ba ïa kane ka kam u Chief Electoral Officer (CEO) u la phah sha ka Deputy Commissioner, na ka liang u Symbud Myntri Rangbah u la ong, “Ai ba ki bor distrik kin leh ïa kaba donkam bad shim ïa ki sienjam ban pynshisha bad ban phah ïa ka kaiphod sha ka sorkar," u la ong.
Lah ban kdew hangne, ba kadei ha ka 24tarik mynta u bnai ba u Myntri ka tnad PWD Building bad MLA ka Mawhati, Bah Dasakhiat Lamare u la ong ba um salia ban leit sha phatok tang na ka daw ba u ïarap ïa ki paidbah ka Nongkrem constituency, ka thaiñ kaba un aireng ha kane ka elekeshon MLA kaban long ha u 2023.
Shillong, Risaw 28 : Ka Sur ka Bri u Hynñiewtrep ha ka sngi Thohdïeng ka la ong ba kim kwah satia ba kin buh mawnongrim na ka bynta ki khun ki kti bad ka pateng ban sa wan da ka ktem khalai bad dei na kata ka daw ki ïeng pyrshah beit ïa ka jingthmu jong ka sorkar ban buh ïa ka Casino ha Ri Bhoi District.
“Kumno kan long ba mangi ki kmie ki kpa ngi buh mawnongrim ïa ki khun ki kti ki jongngi da u mawnongrim uba lah ban ïalam ïangi sha ki jingpynjot.
Ban ong pynmih khajna da ka ktem khalai ka long ka bym lah ban pdiang nalorba ka kyiad ka la dep ban pynjot lypa bad pynpait pynpra ïa ki longïing longsem," ong ka Organising Secretary jongka KSBUH, Kong Purity Phawa haba kren bad ki lad pathai khubor ha Shillong Press Club.
Nalorkata, ka ong ruh ba kum ka Longkmie bad kum ka kynhun hi ka dap da ka jingsngewkhia da kaba ong ba ka Casino kadei sa kawei pat ka kam khalai nalor kiwei ki kam khalai kiba la don lypa ha ka jylla.
“Hynrei kane ka lad khalai ba wanrah da ka sorkar jylla da kaba thaw da ki aiñ kiba long khyllah ha ka jaka ki aiñ kiban tei ïa ka Ri bad ka Jaidbynriewki long ki bym lah satia ban pdiang," la bynrap shuh shuh ka kong Phawa.
Katei ka longkmie ka ong ruh ban ong ba ka Casino kadei kawei na ki lad aikam aijam na ka bynta ka Jaidbynriew kadei ka kam kaba bakla jur bad ba kum ka kynhun kim lah satia ban pdiang.
Kumban shu kdew hangne, ka sorkar jylla dang shen ka la pynbna ba kan pyndam noh ïa ka aiñ khalai ba la tip kum ka Meghalaya Regulation of Gaming Act (MRGA), 2021.
Na ka liang u Myntri Rangbah ka Jylla, Conrad K Sangma u la pyntip ruh ba ïa ka Ordinance na ka bynta ban weng noh ïa katei ka aiñ ynsa rah shen ha ka jingïalang jong ka kynhun Myntri.
Shillong, Risaw 27 : U Myntri Rangbah ka jylla u Conrad K Sangma u la ong mynta ka sngi ba jingïapynbeit pud hapdeng ka Meghalaya bad Assam kan sdang biang ha kine ki khyndiat taiew ban wan.
Haba kren sha ki lad pathai khubor u Conrad u la ong “ Yn shim khia khnang khnang ïa kane ka kam khnang ban sdang biang ka jingpynbeit pud ha kine ki khyndiat taiew ban wan.
Ngin sdang ban ïa kynduh noh ïaki Regional Commitees bad ma ngi ki ar myntri rangbah ban pynïaid shakhmat ïa ka kam".
U la ïathuh ba la dep thaw ïa ki Regional Committee bad kine ki la nang ïaid shakhmat ban leit ïakynduh bad ïamir jingmut bad ki paid khappud.
“ Dang shen nga la leit ïakynduh ïa u Myntri Rangbah ka Assam bad ngi la ïa pynlut lang ïa ka por janmiet bad ngi la ïakren sani bha halor kane ka kam ruh" ong u Mynri Rangbah.
Shillong, Risaw 27 : U National President ka NPP uba long ruh u Myntri Rangbah ka jylla u Conrad K Sangma mynta ka sngi ula kyntu ïa ki kyrtong jongka NPP ba ki dei ban shut bha ïaki reng shwa ban ïamih madan ha u 2023 namar ym dei ban shu khei sting.
“ Ngi donkam ban long kiba la pynkhreh bad shim khia bha ïa ka kam bad nga kwah ba baroh ki kyrtong jongka party kin leit sha ka election da ka jingpynkhreh ym ban shu mih madan khlem da don ka jingmut jingpyrkhat kaba shim khia ban shakri ïa ki paidbah" ong u Conrad.
U la ong “ Ym dei ban kheiñ sting bad kheiñ troiñ ïa u ne ka nongïaleh pyrshah namar ka election te ka election bad u kyrtong te u kyrtong wei ba u la mih madan ban ïa aireng"U la ong da kata ka jingmut ka party ka la pynkhreh bha ïa ka election 2023.
“ Ngi ïaleh katba lah ban jied ïa ki kyrtong kiba biang bad ngi trei shitom bha ban pynkhaiñ ïa ka party bad to ngin ïa kyrmen ïa kaba bha namar ka election barobor ka long kaba ym lah ban kheiñ sting satia".
Wat la u myntri rangbah um pat treh ban ïathuh la ka NPP kan pynïakhun na baroh 60 constituency hynrei ula ong “Ngin pyrshang ban ïakhun beit na baroh".
Haba la kylli kiei ki kyndon kiba ka party ka buh na ka bynta ki kyrtong, u la jubab “ Ngi hi kum ka party kaba kongsan eh ngi bishar ka dei ka jingbud beit bud ryntih bad kohnguh ïaki kyndon ne ïaka riti pyniaid party, ka jingthrang ban shakri ïaki paidbah bad ngi phai ruh sha u kyrtong uba don jingkyrmen ban jop.
Kine ki long ki kyndon kiba hakhmat eh ngi buh.
Nalor kata ngi bishar ruh wat ïa ka jinglong jingman,ka akor ka burom jongu kyrtong bad la u thrang shisha ban shakri ïaka constituency".
Ka nuksa ba la ju kdew barabor ka dei halor ka ktien Kamakhya ka ba kylleng ka Ri India bad satlak pyrthei la kam ba ka dei ka ktien Sanskrit, hynrei ki paidbynriew Khasi lane wat ki kharlum kharthor ba na marjan sawdong ka bri Hynñiewtrep ki da tip shai ba ka dei ka thymmei na ka ktien Khasi Ka Meikha.
Ban pynskhem shuh shuh ïa kata ka long ba ka ktien Kamakhya kam don jingmut eiei ha kano kano ka ktien Hindustan, ka ba kdew shai ba ka tyllong ka dei na ka ktien Khasi- Ka Mei Kha.
Ka la don teng ka khep ba ki kharthor na dewbah India ki nam ïa u Lum Sohpetbneng da u Naabhiparvat, kumta lada ym peitngor bad pynshongnia bha ïa kiei kiei, ka tynrai Khasi kan sa shu shah kam trai ha ki nongwei.
Lada jurip na ki thaiñ ha sawdong pud jong ka thaiñ shatei lammihngi ka Ri India la shem ba ïa ka wah Brahmaputra ruh ka thymmei ka dei na ka ktien Bodo ba tip kum ka Burlungbuthur, hynrei la pynkam jubor ba dei ka ba kyrsoi na u blei Hindu Brahma.
Kum kine kiei kiei ki buh ha ka jingma bad syier ïa ki paidbynriew ritpaid ban shu shah tyllep ha ki paidbynriew hehpaid.
Ki ktien ki ba dang don jingma lada ym husiar bad phikir ki dei ïa ka wah Kupli namar ba ha ka denum jong ka wah na ka shlem pynmih bording la nam da ka Kopili bad la don ki kharthor ki ba la kam ba ka dei ka tynrai na ka ktien Sanskrit Kopila ka ba ïadei bad ka jingkha arsien ïa u blei Hindu, u Vishnu.
Lada ym peitngor naduh mynta, ki pateng longdien kin sa pdiang ïa kata, bad ka ba kham syier ka long ba ki snap jong ka niam Hindu ki la parpaiñ lypa ha ka niamtre jong ki Pnar naduh Nartiang haduh nongbah Jowai.
Ha ka khanamynnor la ju tip barabor ba ki Syiem Jaintiapur ki la shah pynroh ha ki pundit Hindu haduh ba ki la pdiang ïa ka niam Hindu bad pyrshang artat ban pynrung ha ka niam ka rukom jong la ki khun ki hajar bad ka ba shynna eh ka dei ha Nartiang ha ka ba ka ju don ruh ka Durga Puja ba rakhe ryngkat bad ki paid Hindu ha kylleng ka Ri India.
Nalor kata u lyngdoh rangbah ha ka mandir ha Nartiang, u dei u dkhar pura u ba wan pateng la pateng na ki kharthor na dewbah India.
Kine ki long kiei kiei ki ba syier mynsiem ïa ki paidbynriew Khasi lada ym lah ban tih bad ngam jylliew ha la ka nongrim jong ka tynrai lajong, ha ka jaka ban shu hun tang ban shah thame ha ka jingbatai stad kiwei ki ba pynkiew skong ïa kaei kaei ka ba na dewbah bad ba bun paid ban tyllep ïa ki riewlum na ki thaiñ ki ba sha kyndong kum ka Ri Khasi.
Ki don ki paradoh parasnam ki ba la kiew kyrdan sha kliar jong kano kano ka stadtip stadmaïan la ha ki salonsari lane ha kino kino ki shlempule ki ba tohhoh ban kyntiew ïa ka ktien Khasi da ka ba shim kylliang khlem da wad bniah na la ka tynrai ktien lajong.
Ki don ki bynta ba ym dei ban pyrkhing bad ki don ki bynta ba ym dei ban synjor; kumta dei ban syngit bha ha la pneh jong ka deiriti khnang ban ym sakma ka ktien ba kynsai lajong.
Ha ka nam ban pynroi ïa ka ktien Khasi ym sngew dei ban shu tynneng kum ka ktien kiwei kham tam kum ka ktien phareng namar ba u diengkot u long u ba ïapher shikatdei ban nujor ha ka ba ym long ban tynneng khlem nongrim.
Ka ktien phareng ka dei ka ba la neh skhem ha satlak pyrthei bad ha ba ka shim kylliang ïa kano kano ka ktien nongwei ym lah ban ujor ne ban nujor na ka daw ba shityllup ka pyrthei ki pdiang.
Ka ktien Khasi ka dei ka ba shitroh ba tang ha Ri India ruh dang ïa ksaid ban ïoh jingithuh lane ha thaiñ shatei lammihngi ruh ka dang duna ha ba nujor bad ka ktien Assamese, Bengalee, Nepalee lane wat ki ktien Manipur bad ktien Bodo ba dang ïa khaid ruh ha ka sorkar kmie kine ki la kham tam ban ïa ka ktien Khasi.
Na kine kiei kiei ki daw ban tohhoh da ka ba shim kylliang ha ka khep ba mynta ka long ka ba lymbiang lait noh ïa ki ktien ki ba la longdoh longsnam naduh ki por hyndai.
Kumta ka ktien Khasi hi ka dang dei ban duriap ha la ki ktien tynrai katlah katïai namar lada thwet thikna ka don ka lynti ban ïoh da ki ktien shnong tynrai bad lah ruh ban shna ktien thymmai na la ka ktien tynrai lajong.
Ha kajuh ka por ruh dei ban lah ban pynbiang sbiak katkum ka jingmut kat ba lah, khnang ban shai ki ba pule, thoh ne kren ïa ka ktien.
Kum ka nuksa ha ba kdew ïa ki ktien ba dei ïa ki briew ha pyrthei lah ban kdew kumne: Ethnic- tynraibynriew, Community- paidbynriew, Race- Jaitbynriew, Mankind-longbriew manbriew,Humankind- longbynriew manbynriew,Namarkata, ïa kiwei kiwei ki ktien ruh lah ban phiah bad bhah katkum ba kit jingmut ha ka ktien phareng, namar ba dei tang ka ktien phareng ka ba lah ban pynbiang na ka bynta ban sngewthuh paidbah bad ban ïa sngewthuh lang kiwei kiwei ki jaitbynriew.
Ha ka ba ïa dei bad ka jingthoh lah ban kdew sbiak katkum ka jingmut bad lah ruh ban thaw thymmai khnang ban sngewthuh salonsar bad ba lah ban pdiang paidbah khamtam ha ka thoh ka tar.
Kawei pat ka bynta ba kongsan ka long ba ka ktien ka dei ban snah ha ba kren, thoh ne pule; lym kumta ka lah ban long ka ba lymbiang ban kren, thoh ne pule lada shu kylla ktien jubor na kiwei pat ki ktien bad kumba la kdew ba ka ktien pdeng ba dei ban nujor ka dei hi ka ktien phareng.
Shillong, Risaw, 28: Ka ding kaba la klang i shyrkhei haduh katta katta ka la bamduh ïa ki 84 tylli ki dukan ba shipor ha ïew Shyllong, Laitumkhrah ha ka step phyrngab jong ka sngi Thohdieng ha ka por 4:00 baje eiei antad.
Ka jingpluh jong kine ki dukan ha kane ka ïew ka la wanrah ïa ka jingduhnong kaba khraw bha ïa ki nongshong ïew kiba ju im kamai jakpoh manla ka sngi namarba ki mar ki mata, ki jhur ki jhep ki la julor lut na ka jingpluh jong ka ding.
Ki Pulit ka Fire & Emergency Services kiba don ha Laitumkhrah ki la wan poi marmar tang shu ïoh jingtip halor kane ka jingjia ban pynlip ïa ka ding kaba la klang bha.
Ha kaba ïadei bad kane ka jingjia, ki Pulit ka Laitumkhrah Police Station ki la leit ban pynlong ïa ka jingtohkit bad na ka liang jong ki ophisar jong ka ophis ka Deputy Commissioner ka East Khasi Hills ruh ki la leit ban lum jingkheiñ halor ka jingduh jingsep jong ki mar ki mata ha kane ka ïew.
Katkum ka jingïathuh jong u Rangbah Shnong ka Laitumkhrah u Bah Andrew Jyrwa, la ong ba ki nongshong ïew ki ladep pyntip sha ki bor ba dei peit jong ka Shillong Municipal Board (SMB) ba ka don ka jingthud jong ka bording ha kane ka ïew bad ha kajuh ka por ladep pyntip ruh sha ka MeECL.U la ong ba ki nongtrei ka MeECL ki la shu wan peit tang ïa ka jingthud jong ka bording hynrei ki buh teng ban pyndep ïa la ka jong ka kamram khlem ka jingpoi pyrkhat ba kan wanrah pynban da kane ka jingjia kaba sngewsih ïa ki nongshong ïew.
U la ïathuh ruh ba ka jingbym ïohlad ban sei ïa ki mar ki mata jong ki nongshong dukan ka dei namarba u nongbat shabi uba ju plie ïa ka khyrdop ban rung sha kane ka ïew u la poi kham slem ynda la pyntip shaphang kane ka jingjia.
“Ka long kaei kaei kaba sngewsynei ïa ki nongshong ïew namarba dang shen ki la her syrngiew na ka jingpynbthei bom IED hynrei mynta pat ki la ngat sa ha kane ka apot," la bynrap u Bah Andrew.
Ka MLA jong ka East Shillong Constituency ka Dr.M.Ampareen Lyngdoh mar mar ka la leit jurip ïa kane ka jingjia bad ïakren bad ki nongshong dukan kiba la mad ïa kane ka apot na ka jingjulor jong ki mar ki mata.
Ha ka jingïakren bad ki lad pathai khubor ka Dr.Ampareen ka la ong ba kan sa wadlad kumno ban ïarap ïa ki nongshong dukan bad ïathuh ruh ba kan sa lum jingïalang ïa ki Rangbah Shnong bad ki Rangbah Dong kynthup ruh ïa ki trai dukan ban pyrkhat ïa ki lad ki lynti ban ai jingïarap ïa ki nongshong dukan khnang ba kin ym ïap thngan ne la kan bhah na ka skhim MLA ban siew ïa ka bai duh bylla jong ki.
“Ïa ka rai kaba mih na ka jingïalang, ngin sa leit rah ban pynsngew hakhmat u Myntri Rangbah ka Jylla," la bynrap ka Dr.Lyngdoh.
Ka la ïathuh ruh ka ladep ïakren bad u Myntri Rangbah ka Jylla u Conrad K.Sangma halor kane ka jingjia bad u la ai ka jingkular ban phah shna pynsted ïa kane ka ïew khnang ba ki nongshong dukan kin ïoh noh ïa ka ïew kaba thymmai.
Kum ban shu pyntip hangne, ïa u mawnongrim ban tei ïa ka ïew ba thymmai jong ka Ïew Shyllong la buh da u Myntri ka tnat Pynroi Sor ka Sorkar Jylla u Bah Sniawbhalang Dhar ha ka 9 tarik, Rymphang, 2022 lyngba ka jingbei pisa na ka Shillong Smart City Limited (SSCL) ha ka jinglut kaba T.28, 84,72, 139 klur ba la pyntrei da ka Shillong Municipal Board (SMB) bad la buh thong ban shna pyndep hapoh 24 bnai.
Shillong, Risaw, 28: Ka Meghalaya Editors’ and Publishers’ Association (MEPA) ka la pynrem jur halor ka jingleh tohmet jong ka kynhun ki samla ïa ki arngut ki nonglum khubor ba kynthup ïa ka Kong Ribha Mary Suchiang ka Cameraperson jong ka Batesi TV bad u Bah Evangelist Khongwar u Reporter jong u Mawphor katba ki dang pyndep ïa la ka jong ka kamram ha ka jingïaid paidbah ba la pynlong da ka FKJGP ha nongbah Shillong ha ka sngi Thohdieng ban pynsngew sha ki tyndong shkor jong ka Sorkar Jylla halor ka jingkyrduh kam jong ki samla.
“Ka jingshisha hi ka paw ba ka kynhun ki samla kim shym la map satia wat ïa ki arngut ki nonglum khubor wat hadien ba ki la pynithuh ïalade kum ki Nonglum Khubor ka long kaei kaei ka jingjia ka bym lah satia ban pdiang," ong u kyrwoh ba la phah da u President ka MEPA u Bah R.Monarch Shabong bad u General Secretary u Bah John.
W.Thabah.
Namarkata, ka MEPA ka kyntu ïa ki nongpynlong ïa ka jingïaid paidbah ba kin sei mardor ïa ki briew kiba donkti ha kane ka jingjia bad ban aiti sha ki bor jong ka aiñ bad ha kajuh ka por ban panmap ïa kitei ki arngut ki nonglum khubor halor ka jingshah ktah kti bad shah leh tohmet ka jong ki.
Ka Shillong Pres Club (SPC) ka pynrem jur halor ka jingshim kabu jong ki runar kiba kup dur bula kum ki nongïashim bynta ha ka jingïaid rally na Motphran sha Madan Iewrynghep ban thaw jingkulmar bad ban shoh ban dat ïa ki nongïaid lynti bad ïa ki nonglum khubor.
Ka SPC ka pynrem jur halor kane ka jingjia, ong u kyrwoh ba la phah da u President ka Shillong Press Club u Bah David O.Laitphlang.
Haba ïaroh ïa ka jingkloi panmap jong u President ka Federation of Khasi Jaiñtia and Garo People (FKJGP) ha ka jingïalang hadien ba la kut jingïaid paidbah bad kyntu ïa ki dkhot ka seng ban kiar na kino kino ki kam kiba shah kynthoh ha ka imlang ka sahlang, ka Shillong Press Club ka maham jur ïa kito kiba donkti ban thaw jingkulmar kiba pyrshang ban pynsniewdur ïa ka jingïaid rally kin ym lait satia na ki kti jong ka aiñ.
“Ki nonglum khubor ki pyndep ïa la ka jong ka kamram katkum ba la bynshet ïa ki na ka bynta ka jingmyntoi ki paidbah bad kane ka jingjia ka long ka bym lah satia ban pdiang.
Ka Shillong Press Club ka kyntu ïa ki bor synshar distrik bad ïa ka tnat Pulit ban shimkhia halor kane ka jingjia katkum ki kyndon jong ka aiñ," ong u kyrwoh.
Ka TUR bad ka KAM Meghalaya ha u kyrwoh ki la pynrem jur ïa ki kam shoh briew bad pynkulmar kaba la jia ha ka sngi Thohdieng ha ki surok jong ka thaiñ Laitumkhrah ter ter da ki riew shong shit kiba ïashim bynta ha ka jingïaid rally na ka bynta ka ïohkam ïohjam kaba la pynlong ha Madan Iewrynghep, Laitumkhrah Shillong.
“Ka jingpynkulmar bad jingshoh briew da ki nongïaid rally ka long kaba ym lah ban pdiang satia bad kaba la buh ïa ki nongïaid lynti khantam ki Kynthei khynnah ha ka jingma bad jingsyier kaba khraw," ong ka Convenor jong ka Tur ka Kong Angela Rngad ha u kyrwoh.
“Kaba lyngngoh shuh shuh ka long ba ym don ki bor pahara pulit kiba synran ïa ki nongïaid rally bad kane ka jingkheiñ sting jong ki bor district bad tnat pulit ka long ka jingleh bymsuidñiew bad jingbym kheiñ snep ïa ki nongshong shnong.
Ngi pynrem jur ïa ka jingkheiñ sting jong ki bor ka Aiñ bad dei ban pynshitom jur ïa ki ophisar pulit bad majistior kiba dei ban peit ïa kane ka jingïaid rally," ka la ong.
“Ka jingjia mynta ka sngi i kumba ka, Sorkar ka ïa don bynta lang bad thmu khnang ban pynmih ïa ki jingkulmar.
Kane ka lah ban dei ka buit elekshon jong ki seng saiñhima kiba don ha ka Sorkar bad bym dei sorkar ban pyntieng pynsmiej ïa ki briew.
Kane ka Sorkar ba ka lamkhmat da ka NPP, UDP, PDF, HSPDP, BJP bad ki Independent ka lah pheil ha baroh ki liang bad kane ka jingkulmar ka lah ban long ba ki thaw khnang ban pynklet ïa ka jingbymler kam bad jingbam sap jong ki," la kynthoh ka TUR bad ka KAM Meghalaya.
“Sa shisien ka TUR bad ka KAM Meghalaya, ki pynrem jur ïa ka Sorkar MDA bad ka kyntu ruh ïa ka Iingshari ban buh jingkylli ïa ka Sorkar halor ka jingbym lah ban tehlakam ïa kine ki kam pynmynsaw bad pynkhreh lypa na ka bynta kane ka rally," la ong shuh shuh u kyrwoh.
Shillong, Risaw 28 : U Symbud Myntri Rangbah ka jylla, Conrad K Sangma ha ka sngi Thohdïeng u la ong ba ka sorkar jylla ka la bthah ïa ki pulit ba kin thwet bad pynshitom ïa kito ki briew kiba donkti ban ktah kti bad thombor ïa ki paidbah kiba ïaid lynti ha ka sngi ba don ka jingiaid paidbah kaba la long ha kane ka sngi Thohdïeng.
Ha kane ka jingjia ki nongthoh khubor ruh ki la shah ktah kti lang ha kitei ki briew kiba shim bynta ha katei ka jingïaid paidbah ba la pynlong da ka Federation of Khasi Jaiñtia and Garo People (FKJGP).
“Ngi la aibor ha ki pulit ba kin leh ïa kaba donkam bad nga la dep ruh ban kren ïa u SP (City) bad mynta ki pulit ki don ha ka kam ban wad ïa ki," ong u Symbud Myntri Rangbah ka jylla haba kren bad ki lad pathai khubor.
Halor ka jingkylli, u Bah Prestone u kyntu ruh ïa ki nongïalam jong ka FKJGP bad kumjuh ruh ïa kiwei ki sengbhalang ba kidei ban tehlakam ïa ki dkhot lajong khnang ba kan mih kano kano ka jingkulmar ne kino kino ki jingeh haba don kum kitei ki jingïaid paidbah.
“Ka khubor kaba shai ka long, phi lah ban ïaid paidbah ba kaba jai jai lada phi kwah, tangba sngewbha wat pynmih ki huri hura lane ki jingshong syier.
Nga kyntu ïa ki nongïalam ka FKJGP bad ïa kiwei ki nongïalam sengbhalang ba phi lah ban pynlong ïa ki jingïalang hynrei ha kajuh ka por tehlakam ïa ki dkhot lajong namar ngim kwah ban mih ki jingkulmar ha ka jylla," u la bynrap biang.
Shillong, Risaw 28: Ka jingïaid paidbah kaba la khot pynlong da ka Federation of Khasi Jaintia and Garo People (FKJGP) ha ka sngi Thohdieng naduh na Motphran haduh madan Iew Rynghep (Fire Brigade) ban dawa ba ka sorkar kan wanrah da ka aiñ State Employment Policy bad ban pynbeit ïa ka thungkam thungjam ha ka rukom kaba shai, kila mih pynban ki jingpynkulmar lynter lynti kat haduh ba bun kiba shah sympat bad bun ruh ki dukan kiba la hap ban khang khyrdep noh shiteng sngi.
Ha kane ka jingïaid paidbah la sakhi ba ki nongïalam jong kiwei pat ki seng balang ba kynthup naduh ka KSU, RBYF, JSU, HNYF ki la wan shim bynta lang.
Haba kren ha kane ka sngi u Bah Sadon Blah u la ther tyngeh ïa ka sorkar namar ka jingshah shiliang ka rukom thungkam ïa ki samla wad kam namar ka don ka jingnoh shiliang tang sha kiba don ba ithuh ithaw.
U la ong ruh ba ka jylla kaba kiba bun na ki nomngshong shnong ki dei ki nongrep hynrei wat la katta kam don wat tang ka Agricultural Policy.
Shuh shuh u la ong ba wat ka kam jngohkai pyrthei kaba kiwei ha ka jylla hynrei ka dei tang na bynta ka jingmyntoi kiba nabar jylla namar ym don kano kano ka Policy na bynta ka jingmyntoi ki trai muluk trai jaka.
“Peit ki nongjngohkai pyrthei ki wan da ki kali ba na West Bengal aiu ki ai jingmyntoi ïa ka jylla palat ïa ka kam die waidong," u la ong.
Shuh shuh u la ong ruh ba ka jingdon ki karkhana kam wanrah jingmyntoi eiei na bynta jong ka jaidbynriew namar ka jingbymdon ki Policy kiba biang na bynta ka kam ka jam.
U la kyntu ruh ïa ki paidbah ka jylla ba kim dei ban ngop ha ka bor jong ka pisa ban jied ïa ki nongthaw aiñ namar kane ka wanrah ïa ka jingkulmar lut ka synshar khadar.
U Samla Lambokstarwell Marngar President ka KSU u la ong ba ka jingduhkam ki samla ka wanrahy ïa ka jingduh mynsiem bad ka jingsngew kutlad ha ki samla kiba la nang la stad.
U la kynnoh ruh ba ka don jingthungkam thungjam sopsop ha ki eksamin ba pynlong da ka MPSC bad DSC.“Ki kmie ki kpa ki trei shitom ban phah skul da ka ram ka shah na bynta ki khun jong ki da ka jingkhmih lynti ba kin ïohkam ynda ki ladep ka jingpule, hynrei ynda la dep pule ki hap shimram biang sa ban thied sa ïa ka kam da ki bun bun lak," u la ong.
Shuh shuh u la ong ba ka jingduhkam duhjam ka dei namar ka jingbymdon nongïalam ban pruid dak ïa ki Policy na bynta ki samla.
“Ka daw ba ka long haduh katne ka dei namar ngim don nongïalam ha Secretariat hynrei ngi don da ki Boss bad lada ngi ailad ïa kine ki Boss ban dang synshar kan nang pynsniewdur shuh shuh ïa ka jylla," u la ong.
Shuh shuh u la maham ba lada kane kam kylla kan sa poi ba ki samla ha ka jingsngew kutlad ki lah ban shim wat da ka sienjam ban ïa umsnam ruh.
“Lada kine kiba bat ïa u lakam ka synshar khadar ki long kyllut sah kumne kan sa poi ka por ba ba ha jaka u khulom kin sa shim da ka tiar, ha jaka ka sia kan sa phlei da ka snam," u la bynrap.
Haba kren ha kane ka sngi u President ka FKJGP u Bah Dundee C Khongsit u la ong ba na ka liang ka FKJGP lada ka sorkar kam pynkylla dur ïa kane ka jinglong jingman kaba pyntyrha ïa ka jingmut jingpyrkhat ki samla kan sa poi ka por ba ka snam kan lyngkien ha madan.
U la ong ba ka jingthungkam beit tang ïa kiba ithuh ithaw bad kiba don jingïadei bad ki lei san snem.
Haba ïadei bad ka jinglap u Bah Disparsing Rani lyngba ka jingwad jingtip da ka RTI ba ka don jan haduh 8,000 tylli ki kam ba lait kiba ka sorkar kam pyndap shuh la bun bun snem, u la ong ba ka long markhongpong ïa kaei kaba u Myntri Rangbah ka jylla u la kam ba ki don tang kumba 3,000 tylli ki kam bad ong ba kane ka pynphalang ïa ka jingbym don jingkit khlieh satia jong u bad ka sorkar hi baroh ïa ka lawei ki khun samla.
U la ong ruh ba ka jingsuki ban thungkam ha kine ki post ba thylli ka sorkar ka dei ban shim jingkitkhlieh ym ban thed kti bad kynnoh sha ki ophisar bad ki tnat jong ka.
“Lada ka sorkar ka lap ba ki ophisar jong ka kim pyndep hok ïa ka kamram jong ki ka dei ban ai jingpynshitom kaba tyngeh," u la ong.
Shuh shuh u la ong ba ka sorkar ka dei ban shna ki Policy ban tehlakam ïa ki kompeni ba lada ki wan ban seng kano kano ka kam ne buh ophis ki dei ban pynrung kam nyngkong eh ïa ki trai muluk trai jaka.
Ha kane ka sngi na ka liang ki nongai jingkren ki la pynpaw ïa ka jingpynrem jur ïa ka sorkar halor ka thungkam thungjam bad ka jingnoh mon tang sha kiba ithuh ithaw wat ha ki kam kontrak ruh ha kaba tang kiba don jingïadei bad ki heh ki haiñ ki ïoh ban pyntrei ïa ki projek ka sorkar.
Shillong, Risaw 28: Ar ngut ki bar jylla ki la mynsaw jur hadien ba ki la shah thombor da kaba shah kura, shah kyrdem bad shah tied da ki siej teh lama ha ki samla kiba ïa shim bynta ha ka jingïaid rally pyrshah ïa ka jingbym ïohkam ki samla ba la pynlong da ka Federation of Khasi Jantia and Garo People(FKJGP) ha nongbah Shillong ha ka sngi Thohdieng.
U nonglum khubor jong u Mawphor u la sakhi ba ki don bun ngut ki bar jylla kiba la shah tangon ha ki samla kiba ïaid rally kaba la sdang naduh Khyndailad terter shaduh Laitumkhrah.
Ha Khyndailad la sakhi ba ki nongïaid rally ki la ktah kti bad kawut ruh da ki siej teh lama ïa ki bar jylla kiba ñiah scooty bad kiba dang sahkut ha ka dheng kali.
Ynda poi ha IGP Point la sakhi biang ba kane ka kynhun ki nongïaid rally ki la kynjat naphang ïa ki kali bad ki scooty jong ki bar jylla haduh ba ki hap phet krad tang ban lait im ïa lade.
Kane ka jingshah shoh ki bar jylla la sakhi biang ynda poi ha Dhankheti ha kaba ym duna ïa ki san ngut ki la shah tied bad shah kawut jem ha kine ki nongïaid rally kaba ki la khang kdong ruh.
La sakhi ba ki don kiba shah ki don kiba la mynsaw jur kiba la shuh thiah lyngktar ha madan ha ka jinglyngkien ka snam na ka jingshah shoh shah kyrdem.
Ym tang ki bar jylla kiba la shah ktah kti ha kane ka sngi hynrei ki arngut ki nongthoh khubor jong u Mawphor bad na Batesi TV ruh ki la ngat ha kane ka apot.
Na ka liang u President ka FKJGP u Bah Dundee C Khongsit u la panmap ïa kane ka jingjia bad ong ba ka jingpoi shaduh ka jingshah ktah kti ki nongthoh khubor ka dei namar ki samla ki la dukha mynsiem ha ka jingbym iohkam jong ki.
La sakhi ruh ba kane ka jingïaid paidbah ka la pynlong ïa kawei ka ambulance ba kan sahkut da palat ia ka 10 minit ha ka lad ban rung noh sha Woodland HospitalHa kane ka jingïaid rally la ïoh ruh ba da ki bun tylli ki tylli ki kali bad ki ar shaka kiba la shah pynjulor ha kine ki briew katba na ka liang ki pulit ki kylla long tang ki nongpeit kai na kadaw ka jingduna palat ki pulit pahara.
Lah ban kdew ba na ka liang ka FKJGP ha ka jingshisha ka la ai jingtip lupa ïa kane ka jingthmu ïaid rally jong ki hynrei la sakhi pat ba ka jingdon ki bor pahara ka long kaba duna haduh katta katta.
Haba ïadei bad kane ka jingjia u Superintendent of Police (City) u Vivek Syiem u la pyntip ba na ka liang ki Pulit ka Laitumkhrah PS bad Sardar PS ki la ujor da ka Sou Moto pyrshah ïa kito kiba donkti ban shoh bad ktah kti ïa ki nongleit nongwan bad ïa ka jingpynjulor ïa ki kali bad ki dukan ha kane ka sngi.
Shillong, Risaw 30 : U samla Wanraplang Thubru uba dei na ka shnong Nangbah Iawmusiang West Jaiñtia Hills District ula long syndon u nongjop ha ka Over All Mr.Meghalaya Champion-ship-2022, ha ka rynsan pyni dohksah ba la pynlong da ka Meghalaya Body Building and Fitness Association ha ryngkat ka World Fitness Federation India ha kane ka 28 tarik u Risaw, 2022 ha U Soso Tham Auditorium, Shillong.
Ïa kane ka jingïakob pyni dohksah ba heh duh hapoh ka jylla la pynlong biang ïa ka hadien 17 snem bad mynta ka snem 2022 la ai kyrteng ka Mr.& Ms.Meghalaya 2022’, kaba kynthup ha ka jingïakhun ïa ka Body Building, Bermuda Brach Model, Women’s Fitness bad ka Denim Jeans Model.
U samla Wanraplang Thubru hadien ka jingjop ula pynpaw ka jingsngew kmen da kaba ong ruh ba kane ka jingjop jong u kan ai mynsiem ïa kiwei de ki samla shynrang bad kynthei jong ka Ri-Lum Jaiñtia ba kin mih shakhmat ban ïashim bynta ha kum kine ki lympung pyni dohksah.
Halor kane ka jingjop jong u Wanraplang Thubru na ka liang u President ka Jaiñtia Body Building & Fitness Association (JBB&FA) samla Yoosar Kynjing, u pynpaw ka jingai khublei ïa une u samla uba la long ha ka juh ka por kum u nongprad lynti ïa ki khun samla napoh ka Ri-Lum Jaiñtia bad ïa ka jylla hi baroh kawei, u ai ka jingkitbok ïa utei u samla ba un dang kiew shaphrang ha ki jingïakhun kiba dan wan, ula pynkynmaw ba u samla Wanraplang Thubru ula jop ruh ïa ka 1st All Meghalaya Amateur Body Building Champion, Mr.Ironman Amateur 2021 kaba la dep long ha Jowai.
Kum u President ka JBB&FA u pynpaw ruh ka jingsarong ba ki khun ka Ri-Lum Jaiñtia ki la long kiba don shisha ka sap ka phong ha kino kino ki bynta jong ki kam ïalehkai sports, u ai khublei kumjuh ïa baroh ki khun samla na Ri-Lum Jaiñtia kiba leit ban ïashim bynta ha kane ka rynsan pyni dohksah Mr.& Ms.Meghalaya 2022.
La ïathuh lyngba kane ka jingjop jong u samla Wanraplang Thubru un sa leit ban ïashim bynta ha ka World Fitness Federation Mr.& Ms.East India Zonal Body Building & Models Championship, ïa kaba yn sa pynlong ha nongbah Sikkim ka ban sa long ha ka 6 tarik u Naiwieng, 2022.
Haba phai sha kane ka jingïakhun jong ka Mr.& Ms.Meghalaya 2022 ha ka kyrdan Body Building above 70 kg la wan ba nyngkong da u Wanraplang Thubru – Body zoo gym, 2nd Alfein Harris Nongrum – Golds Gym, 3rd Manuel Hamar – Assam Regiment Center, 4th Banpyskhem Kurbah – BT27 Gym, 5th Bishal Kuri – Chandans Gymnasium.
Ha ka body building below 70 kg, 1st Badonkupar Kharbhih – Body zoo Gym, 2nd Sunny.
K.Gatphoh – Genfit Gym, ha ka Body Building below 65 kg 1st Johny Dkhar – Body zoo Gym, 2nd Bansaman Pyrbot – Body zoo Gym, 3rd B.Marvin Synnah – Iron House Gym, 4th Ressborn Khongsit – BT27 Gym, 5th Andrew Pakyntein – Fitness First Gym.
Ha ka body building below 60 kg 1st Ebenesar Khongsit – Genfit Gym, 2nd Lalremdor Wai Sangma – Elite Gym, 3rd Prasenjit Kar – Muscle Xcess Fitness Gym, 4th Maradona Rabon – Body zoo Gym, 5th Leverson Kharsyntiew – BT27 Gym.
Ha ka Body Building below 55 kg 1st Fewstar Dkhar – Body zoo Gym, 2nd Ioanis Sangma – Elite Gym, 3rd Biswajit Das – Muscle Xcess Fitness Gym, 4th Daman Pohktai – Body zoo Gym, 5th Symond Myrten – Body zoo Gym.
Ha ka Bermuda Beach Model -5.4 ft (above) 1st Akash Choudry – Power house Gym, 2nd Vivian Oswin Pajuh – fitness first gym, 3rd Raja Langstang – J.S.Fitness gym, 4th Pyndapbor Khyriem – Body zoo gym, 5th Rohit Barua – fitness first gym, 6th Lalremmawia Sangma – elite gym.
