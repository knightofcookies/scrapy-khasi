Uwei u briew ula mynsaw na ka jingbthei kaba suba jur ba dei na u bom IED ne improvised explosive device (IED) uba la bthei ha sor Shillong haka miet 9 tarik Lber.
Kane ka jingjia kala jia haka por kumba 10.30 pm hajan ka syndicate bus stand bad hajan ka Them Iew Mawlong (Punjabi lane), la ong u SP East Khasi Hills Rituraj Ravi Kane ka jingjia bthei bom kala jia ha kawei kaba iing tin kaba shu iehnoh khlem don mano mano ba sah.
Ha kane ka jingjia kam don ka jingjia ba sngewsih ia ki mynsiem briew Kane jingpynbthei kala pynjulor iaka tin bad katto katne ki jingkhang ha ki iing ba mar jan.
Katkum ka jingtohkit la suba jur ba kane ka jingbthei ka jia na u bom IED.Ka jingtohkit halor kane ka jingjia kala iaid shakhmat, la ong u SP.Ka tyllong khubor ka iathuh ba uwei u briew ula mynsaw na kane ka jingjia.
Ka jingbthei ka long kaba shyrkhei bad la iohsngew ruh da kiba ba sah ha katei ka jaka bad kiba kham pajih na ka jaka ba jia.
Ka North East Sunshine Trust (India) ha ka 9 tarik Lber ka la kam ba ka shithi kaba iadei bad ka jingtyrwa ban sdang biang ia ka kam tih Uranium ha Meghalaya ka dei tang kaba la pynkhreh ne draft hynrei ia kaba ym pat shym la phah satia sha u Dr Jitendra Singh uba dei u Myntri Khynnah ka Tnat Atomic Energy ka Sorkar India.
Kane ka jingpynshai ka la wan long shi sngi hadien ba kane ka shithi ka la saphriang lyngba ki social media bad kaba la wanrah ka jingpynrem kaba jur na ki kynhun pyrshah tih Uranium bapher bapher ha ka jylla.
“Sngewbha pule ia ka shithi jong ngi kaba ha ka 26 tarik Rymphang 2024 kaba thoh sha u  Dr Jitendra Singh, Myntri Khynnah ka sorkar Pdeng uba khmih ia ka Tnat Atomic Energy.
Ka jingthoh ka dang dei tang ha ka rukom ka jingpynkhreh, kata kaba mut tang shibynta jong ka jingiamir jingmut.
Ka long kaba sngew bynniaw ba katto katne ki briew ki bym ithuh ki la rai ha la ka jong ka jingstad, bad ka seng jong ngi ka la shim ia ka sienjam marwei ha kaba iadei bad kane ka projek bad pyrshang ban pynphriang bad kaba la ktah ia ka seng ka jong ngi," ong ka kong Elizabeth Matthews Nongbri kaba dei ka founder trustee bad chairperson of NEST (I) ha u kyrwoh ba la phah sha ka Shillong Press Club (SPC).
“Ngi sngewthuh katno ka heh kane ka project bad ka jinglong kongsan bad kane ka donkam ban iaid lyngba ka sorkar Jylla bad ki bynta ba pher.
Ngi pynthikna ba kane ka shithi ka dang dei dang ka draft bad ia kaba ym pat shym la phah satia sha utei u Myntri ka sorkar pdeng," ka la ong ruh ba na ka liang ka Seng ka pynpaw ia ka jingbabe lada kane ka la ktah ia ka jingsngew jong u paidbah babun Balang.
".
Ka Jaintia Students Union (JSU) War Jaintia Circle bad ka Syndai Unit ha ryngkat ki bor pyniaid shnong ki la hiar ban khynra naphang ia ki mynder ri ki bym dei ki trai jylla bad trai ri kiba wan buhai shnong beain hapoh ka shnong Lakroh.
Kane ka jingleit khynra ia ki kot ki sla jong kine ki mynder ka la wan long ruh hadien ka jingioh jingtip ba kiba bun ki mynder ri ki la wan thawlad ban ioh shong ei bad leh trai khlieh hapoh ka shnong Lakroh kaba don ha ka thain Amlarem Sub Division bad ha ka thain khappud ka ri Bangladesh.
Na liang ki nongialam ka JSU hadien ba ki la ioh jingtip na ki trai shnong ba kine ki mynder ri kiba don hapoh ka shnong ki don ia ka jingthmu ban shna sa ia ka jaka mane Blei kaba heh hapoh u pud u sam jong ka shnong khlem da ioh bor na ki bor shnong, kumta ka Seng ka la leit ban pynsangeh mardor ia kane ka jingtei beaiñ kaba la shu leh donbor kine ki mynder.
Ka JSU ha ryngkat bad ki bor shnong ki la rai ruh ba kin la shong pyrkhat bad ban pynsngew sha ki bor ka aiñ khnang ban khanglad ia ki khar poi ei na ka jingwan buhai shnong beain, bad na liang ka seng ka la rai ruh ban pynher krad ia kito ki bym don hok ban shong ban sah hapoh kane ka shnong bad ha ka thaiñ hi baroh kawei.
Ha kajuh ka por ka seng ka pynpaw ruh ka jingsngew nguh ia ki nongialam shnong Lakroh kiba la kloi ban pyntip sha ka seng bad ban ai ka jingiatreilang ban beh krad ia kine ki khar poi ei na ka shnong.
Shuh shuh ka JSU ka kyntu ruh ia kiwei pat ki shnong hapoh ka Bri u Hynñiewtrep ba ki dei ban mih shakhmat ban iatreilang bad ki sengbhalang bad ki bor ka aiñ khnang ban lah khanglad na ka jingwan buhai shnong beain jong ki mynder.
U Myntri Rangbah ka Jylla u Conrad K Sangma ha ka 9 tarik Lber u la pynbna ia ka rai ka sorkar ban bei tyngka na ka bynta 50 ngut ki riew shemphang ha ki kam wad bniah ba kin pynlong ka jingwad bniah ha kaba iadei bad ka kolshor bad ki bynta bapher bapher kiba iadei bad ka histori jong ka Jylla.
Haba kren ha katei ka sngi pynkut ia ka ‘Monolith Festival’ ne ka Tamasa Tynrai ka KHADC ba la pynlong hapoh Khasi Heritage Village ha Mawphlang, u Sangma u la ong ruh ba ka sorkar kan iaid bteng ban ai ka jingkyrshan ia baroh ki laitylli ki District Council ha ka Jylla.
“Nga sngewkmen ban pynbna ba hapoh ka jingialam jong u Bah Paul Lyngdoh Myntri ka Tnat Arts and Culture, ngin sdang ia ka prokram ba la tip kum ka CM’s Research Scholarship Programme ha kaba man la ka snem ngi iarap bei tyngka 3 lak na ka bynta iwei pa iwei ki riew shemphang bad riew wad bniah, bad ka sorkar kan iarap na ka bynta haduh 50 ngut ki riew wad bniah man la ka snem ba kin leh ia ki kam wad bniah ha kaba iadei bad ka kolshor ka jong ngi bad ha bynta bapher bapher kiba iadei bad ka histori ka jylla," u la ong.
Halor kane u CM u la ong ba kin thaw da ka committee ha kaba kin bishar bniah ia ki nong aplai bapher bapher kiba trei shitom ki ban iatreilang ryngkat ryngkat bad ka sorkar na ka bynta kine ki kam wad bniah.
Haba phai sha kane ka tamasa, u CM u la ong ba la pyniapher ia kino kino ki kynhun bynriew lyngba ki kolshor.
U la ong ruh ba ka dei ka kamram jong ka sorkar ban aijingiada, ban pynneh pynsah bad ban kyntiew ia ka kolshor bad ka tynrai jong ka jaidbynriew.
U la ong ruh, “Ngi dei ban don ia ki iew tynrai ki ban treikam man la ka sngi khnang ban pynkynmaw ia ka jingpynithuh bad ia ka jingriewspah jong ka kolshor bad ban pynpaw ruh sha ka pyrthei.
" Katba u Myntri ka Tnat Tourism u Bah Paul Lyngdoh ha ka jingkren u la pynpaw halor ki laitylli ki bynta kiba pynkhlain ia jaidbynriew trai shnong riewlum, kata ka jinglong trai ia ka Jaka, ka Jinghiar pateng bad ka Ktien.
Ha kane ka sngi kut jong ka Tamasa la sakhi ia kiba bun jait ki bynta kiba pynpaw ia ka tynrai jong ka jaidbynriew, kata naduh ki jingshad tynrai kiba kynthup ia ka Shad Phap Kwiar, Shad Kiewiing, Shad Ksing, Shad Kyntud, Shad Ot Syier, Shad Shoh Kba, Shad Pdiah, Shad Kynrup Khla, Shad Phor bad kiba bun kiwei pat ba la iashim bynta da ki Hima bapher bapher.
Nalor kata la sakhi ruh ia ki jingtem jingput bad ki jingrwai tynrai na ki kynhun bapher bapher kiba kynthup ia ki Sur Ksing na Lyngngam, Ahaia, Pynshailang Lyngdoh Mawphlang, Lily Sawian, Na u Bnai, Benedict Hynniewta, Dalariti, bad Summersalt.
Na ka liang u dkhot ka Karbi Anglong Autonomous Council, u Abhijit Kro u la ong ba ka dei ka sien kaba nyngkong ba u la wan ban iashim bynta ha kane ka tamasa bad pynpaw ruh ba ki don ki Khasi kiba shong ba sah ha Karbi Anglong.
U la ong ruh ba kin sa ai jaka ruh na ka bynta ban tei ia ka Khasi guest house hapoh Diphu.
Ki dkhot ka Tnat ANTF ka Ri Bhoi District ha ryngkat ki bor pulit ka Byrnihat PS ha ka 9 tarik mynta u bnai ki la ioh ban kurup noh ia u drok heroin uba don ka jingkhia kaba haduh 92.42-gram bad kem noh ia laingut ki briew.
Na ka liang u heh pulit ka District u pyntip ba hadien ba ki la ioh ia ka jingtip kaba bniah ha kaba iadei bad uwei u nongkhaii drok uba la tip kyrteng kum u Kaisikamo uba shimti ia ka song ba la thep ia une u jingdih ba beain na Dimapur, kumta ki bor pulit ki la pynlong ka jingkhynra hapoh ka iingsah jong u bad ioh kurup phra tylli ki synduk sabon, bad hadien ba la test ia ki la lap ba u dei u heroin uba don haduh 92.2 gram.
Hadien kane ki dkhot ka tnat ANTF ha ryngkat ki pulit ka Rynjah PS ki la pynlong ka jingkhynra ha ka nongbah Shillong bad ioh kem noh ia uwei pat u briew uba la tip kyrteng kum u Tilak Rai uba thmu ban shimti ia kane ka song drok kumjuh ia kawei pat ka nongbei tyngka kaba kyrteng ka R Gracy Hraveinai.
Na kine ki arngut la ioh ban kurup noh ia ka pisa T.1,04,000 kynthup ia laitylli ki mobile phone.
Ki pulit ki pyntip ruh ba u Kaisikamo u dei na ka jylla Nagaland bad u Tilak Rai 32 snem rta u dei napoh Nongmensong, Shillong, katba ka R.Gracy Hraveinai 36 snem rta ka dei na ka Jylla Manipur.
Ka mat kaba iadei bad ka jingtih Uranium ha Meghalaya ka la khie im biang hadien ba na ka liang ka seng North East Sunshine Trust (India) kaba dei ka seng treimon sngewbha ka la phah da ka dorkhas sha u Myntri ka sorkar Pdeng uba khmih ia ka Tnat Atomic Energy u Dr Jitendra Singh ha ka 26 tarik u Rymphang ba la dep ban dawa ba dei ban sdang noh ia ka projek tih Uranium ha kane ka jylla.
Ka NEST (I)) lyngba ka Founder Trustee bad Chairperson ka Kong Elizabeth Matthews Nongbri ka la ong  ba ka la phah ruh ia ka  detailed project report (DPR) kaba la pynkhreh da kane ka kynhun na ka bynta ban sdang noh ia kane ka jingtih uranium ha kane ka Jylla.
Ka Nongbri ka la ong ba, “Ha u bnai Naiwieng 2023 ha ka por ba la pynlong ia ka National Ex-Servicemen Convention ha Kurukshetra, Nga la iakynduh ia u Col Pravat Kumar Panda (Retd), Independent Director, Uranium Corporation of India Ltd (UCIL).
U la rah ia ka mat ban sdang noh ia ka projek tih Uranium ha Meghalaya.
Kumba phi tip ba ka jingjurip da ka sorkar India ka pynpaw halor ka jingdon bun bah jong une u marpoh khyndew hapoh West Khasi Hills District ka Meghalaya.
Ki jingpyrshang ban ioh tih ia une u marpoh khyndew ba kordor ha kine ki khathynniew tylli ki snem kiba la leit noh kam shym la seisoh namar ka jingjur jong ka jingpyrshah da ki paidbah.
Ka UCIL ka la hap ban khangdam noh ia ka ophis jong ka ha Shillong.
Ka jingiamynjur hapdeng ka sorkar Pdeng bad ka sorkar Jylla ha u 2009 ban ailad wai jaka ha West Khasi Hills shwa kan ka jingthmu tih Uranium la pynkut noh ha u snem 2016.
Ka jingantad halor ka jingdon jong une u marpoh khyndew ka long kaba bun bha.
Katba ki jylla kum ka Jharkhand ki la ioh jingmyntoi lyngba ka jingdon jong une u marpoh khyndew uba khyndiat ha ki jaka jong ki, ka Meghalaya kan ioh nong shibun lyngba kane ka jingdon bun jong une u marpoh khyndew.
" “Ka NEST (I) kaba don ia ka tyllong bad ki riew shemphang kan lah ban pynurlong ia kane ka jingthmu.
Ngi don ia ki lad ban lah ban  pyniadei bad ki trai shnong, ban pynkohnguh ia ki halor shibun ki jingmyntoi ki ban wan hapoh ka thain bad halor ki jingkylla ha ka rukom im lada jia ba pynkynriah ia ki," ka la ong.
Haba pynpaw bniah ia ka Policy Document bad ka jingpynkhreh ban pyniaid shakhmat ia kane ka jingthmu ka la pynmih ka jingsngewkhia na ki kynhun bapher bapher kiba ia don bynta.
Ka jingpyrshah ha ki snem kiba la leit noh ka la wanrah ia ka jingpynkylla ha u snem 2016, hynrei na ka liang ka sorkar pdeng ka dang iai neh.
Ki jingsngewkhia na ki kynhun kiba ia don bynta ki kynthup halor ka jingshah ktah ha ka mariang, ia ka ioh ka kot bad ka imlang sahlang bad kiwei pat ki bynta.
Lah ban kdew ba kane ka jingdawa jong kane ka Seng ka la wan long ruh wat hadien ba ka liang ka Sorkar Jylla kumjuh ka Khasi Hills Autonomous District Council (KHADC) ki la dep ban pynkut noh ia kane ka mat jong ka kam tih Uranium ha Meghalaya naduh kine ki snem kiba la leit noh.
Ha kawei ka jingjia ka bym shym poi pyrkhat kaba la jia ha ka 7 tarik mynta u bnai uwei u briew u la duh ei la ka jingim hadien ba ka kali kaba u niah hapdeng ka jingshoh samthiah kala kem ding kynsan ha ka lynti surok Wahiajer- Nartiang.
Na ka liang ki bor pulit ki la ong ba ha katei ka sngi ha ka por kumba 6:30 jan miet ki la ioh jingtip ba ka don kawei ka kali kaba la kem ding ha kaba uwei u briew u la sahkut hapoh jong ka kali ha ka lynti surok Wahiajer – Nartiang ha kaba ki la her mar mar sha katei ka jaka bad lap ia kawei ka Maruti Zen kaba la ingkhong ha kaba ia u nongniah uba la mynsaw jur la pynkit noh shapoh Woodland WK Hospital, Sabahmuswang.
Ha ka jingtohkit, ki pulit ki la ong ba une u briew u dei uba la tip kyrteng kum u Abipaia Bareh uba dei na ka shnong Nartiang.
Ki la ong ruh ba une u briew u la don hapdeng ka jingmynsaw kaba jur ha kaba la pynkynriah noh sha ka Nongbah Shillong na ka bynta ban ioh ia ka jingsumar kaba kham biang.
Ki pulit ki la ong ruh ba une u lanot u dang lah ban iathuh hakhmat ki doktor ba katba u dang niah ia ka kali kynsan kynsan um shym la lah shuh ban tehlakam namar ka jingshoh samthiah palat bad kane ka kali ka la leit shabar surok bad kem ding.
U Bah Bareh u la khlad noh namar ka jingjur jong ka jingmynsaw ha katei hi ka janmiet, ong shuh shuh ka khubor pulit.
U Chief Executive Member ka Jaintia Hills Autonomous District Council (JHADC) u Ma Thombor Shiwat u la ong ba ka jingleit registar jong ki briew napoh Jaintia Hills ia ki kali thymmai sha ka nongbah Shillong ha ka jaka la ka jong ka district ka la ktah ha kaba iadei bad ka jingioh lum khana lyngba ki kali.
Ia kane u CEM u la pynpaw ha ka por ba la pynlong ia ka jingiatai kynhun ne General Discussion hapoh ka Dorbar Mangtyngka ha ka 8 tarik Lber.
U la ong ruh ba ka Council ka la shu ioh ia ka bhah ha kaba iadei bad ka jinglum khajna tang lyngba ki marpoh khyndew kiba kongsan, ki khajna na ki kali bad ki marpoh khyndew kiba rit ba ria na ka sorkar Jylla.
Nalor kata u la bynrap ba na ka liang ka sorkar kam ju aijingtip sha ka Council ha kaba iadei bad ka jingioh lum khajna kaba thikna na ki marpoh khyndew kiba kongsan, kiba kham rit bad lyngba ki khajna na ki kali.
Nalor kata u Ma Thombor u la ong ruh ba ka sorkar ka la pynlong ia ki jingialang bad baroh ki laitylli ki Autonomous District Councils (ADC) ka Jylla ha ka nongbah Shillong na ka bynta ban iamir jingmut ha kaba iadei bad ka building bye laws, bad na ka liang ka sorkar ka la mynjur ban pynmih ia ka jingpynbna ne notification ka ban aibor ia ka ADC ba kin pyntreikam ia kane ka ain shna iing ha ki jaka kiba shabar ka jingkhmih jong ka Municipal Board.
U CEM u la ong ruh ba kawei na ki jingshim rai ba la shim da ka Executive Committee na ka bynta ban kyntiew ia ka jingioh lum khajna ka long halor ka jingdonkam ban ioh ia ka no objection certificate na ka Counsil na ka bynta ban shna ia ki jaka shangkai ne tourist spot, hotel, ki jaka sahkai pyngngad bad kiwei kiwei.
U la ong ruh ba ka Council kan kyntiew ruh ia ka dor ai wai jaka bad ka donkam ruh ban pynthymmai na kaei kaba la dep pynbeit ha kine ki lai bad sawphew snem kiba la leit noh.
Ha kaba iadei bad ka jinglait tuh jong ka khajna na ki kam khaii dewiong beain kumba la kdew da u MDC ka Central Jowai u Bah A Andrew Shullai, u CEM u la ong ba kin pyrshang ban wad ia ki lad ki lynti ban khanglad ia kane ka jinglait tuh khnang ba kan long ka jingmyntoi ia ka Council.
Ha ka jingkren pynkut, u Shiwat u la ong, “Kam don jingmut tang ban bat ia ki katto katne ki kam kiba halor lada phim don ia ka jingkitkhlieh bad ban trei hok iala ka jong ka kam.
Nga kyntu ia baroh ki ophisar khamtam ka Tnat Forest, Taxation, Revenue ba kin shim ia ka jingkitkhlieh, ban trei minot bad don ia ka mynsiem iatreilang na ka bynta ban lah ban kyntiew ia ka jingioh lum khajna.
" Ki MDC kiba la iashim bynta ha kane ka jingiamir jingmut ha ka Dorbar Mangtyngka ki kynthup ruh ia u MDC ka War Central u Hollando Lamin bad u MDC ka Sutnga Nongkhlieh u Richard Lyngdoh.
Ka Raij Jowai kumba ju long man la u snem  mynta ka sngi 8 tarik Lber hapoh ka jingpeit jingpyniaid ka Dorbar Niam ka la shim ban pyndep ia ka lehniam Thohlangdoh ha ryngkat ka jingiashimbynta lang ki shakri niam ka Raij naduh u Doloi, Pator, Langdoh, ki Sangot, ki Wasan, ki Phra Kur bad ki khun ka Raij.
Kane ka jinglehniam ka long shibynta ban ainguh aidem ia u Lei Langdoh  na ka bynta ki jingkyrkhu ba la ioh bad ruh ka long shibynta ka jingpynkyntang ki khun ka Raij ia ka Mei mariang kaba la theh sei ki jingkyrkhu ha baroh ki liang.
Ia ka jinglehniam ne knia ainguh hakhmat ka duwan u Moo Langdoh la pyndep da u Sangot Paswet ha ryngkat ka jingsynranlang u Sangot Pakyntein bad u Sangot Pasubon kiba dei ki lai Sangot jong ka pateng khun pateng ksiew ka Kur Sookpoh Khatar Wyrnai.
Nalor ka jinglehniam ha kane ka sngi, ha ka jingpyniaid u Pator kum u shongknor la pynlong ruh ia ka Dorbar Niam ha kaba la iashimbynta da ki kñi, ki riew rangbah bad ki khun samla ka Seinraij bad ka mat ba la ia kren iatai kyrpang ha kane ka sngi ka long “ka bhah ka bynta ki Phra Kur-Phra Kmai ha ka Niam".
Na ka liang u Dolloi Waheh Puramon Kynjing kum u khlieh ka niam khlieh ka Elaka haba iakren u la iathuh ba ka nongrim jong ka jingpyndep niam ha kane ka sngi ka long ba ki khun ka Raij ka shnong ki pyni ka jingburom bad kheinkor ia ka Mei mariang kaba la theh sei ki jingkyrkhu ia u khun bynriew ha baroh ki liang bad ha kane ka sngi kat kum ka adong niam ki khun ka Raij kim bit ban trei ban ktah ne ban leh kino kino ki kam da kaba pynjot bad pynsniewdur ia ka mei mariang bad ki sawdong sawkun jongka.
Shuh shuh na ka liang u Dolloi u ai ruh ka jingkitbok kitrwiang bad ki kyntien ai mynseim ia baroh ki khun ka Raij, ka Elaka ka ri bad ka jaitbynriew ba kumba ka Raij Jowai ka lah ban pyndep ia kane ka jinglehniam mynta ka sngi hapdeng ka jingshongkun shongblei, u khmih lynti ba ka jingpyndep ia kiwei ki kam niam hapoh ka Raij ka Elaka ha ka nongrim jong ka Shad Ñiam Behdieñkhlam kin long kiba iaidbeit iaidryntih bad iphuh iphieng.
U Deputy Commissioner ( Supply) u la pynbna paidbah ba la pyllait ia u khaw AAY, PHH bad u Non-NFSA na ka bynta u bnai March (Lber), 2024 sha baroh ki wholesalers na ka bynta ban pynpoi sha ki FPS centre naduh 11-14 tarik u bnai Lber Ia u bhah khaw Antyodaya Anna Yojna (AAY), yn sam ha ka jingthew kaba 35 kilo kawei ka card la ha sor ne nongkyndong khlem kano kano ka jingsiew.
Ka bhah Priority Household (PHH) yn sam ha ka jingioh ka ba  5 kilo shi khlieh shibnai la ha sor ne nongkyndong bad une u khaw u dei uba ai ei ka sorkar.
Na ka bynta ki Non- NFSA yn sam ha ka jingthew kaba 7.215 kilo shi card/iing ha ka dor ba la pynbeit da ka Vigilance Committee bad ym dei ban die tam ia ka dor T.14/- shi kg kynthup ha sor bad nongkyndong.
U Deputy Commissioner y la bthah ia ki FPS dealer ba ki die ban wan shim, ia ki permit na ka ophis jong u Deputy Commissioner (Supply) bad ban sam pyndep hapoh 10 tarik Iaiong khlem pep da ka ba pyndomkam ia ki e-pos machine da ka online mode.
U Myntri Rangbah ka jylla u Conrad K Sangma haka 7 tarik u Lber u la sam ki shithi thungkam sha ki 425 ngut ki  junior specialists, medical officers bad dental surgeons, kiba dang rungkam thymmai ha ki jaka ai jingsumar bapher bapher.
Ïa ka jingïalang jong kane ka jingsam ïa ki shithi thungkam la pynlong ha State Convention Centre, Shillong haka jingiadonlang ka Myntri ka tnad ka koit ka khiah ka Dr.Ampareen Lyngdoh bad u Myntri ka tnad PHE u Marcuise N Marak.
Ha ka jingai khublei ïa kine kiba lah pule pyntbit ha ka medical, u Myntri Rangbah u la kyntu ïa ba kin trei shitom bad len lade ban shakri ïa ka imlang ka sahlang.
“Kane ka jingthep kam kaba la pyndep da ka sorkar ka dei kaba khuid bad suba.
Phi don hangne mynta namar ka hok jong phi.
Phi dei kiba kynsai tam bad phi lah leh bha ha ki eksam," la ong u Myntri Rangbah.
Haba kren halor ka jingeh ba ïakynduh ba ïadei bad ka jingpynrungkam ha ki tnad sorkar bapher bapher, u Myntri Rangbah u la ong, “Ngi lah phiah halor ka jingpynrung kam na ka bynta ka tnad pule puthi bad ka koit khiah, kaba la kham pynsuk ka rukom treikam.
Ha ki por ba la dep kane ka jingpynrung kam ka suki bha bad ka don ruh ka por ba ka bampor haduh hynriew snem.
Ka jingshim rai ban thung iaka arecruitment board na ka bynta ka tnad pule puthi bad ka tnad ka koit khiah ka dei kaba la kham pynsuk bad kloi ha ka jingpynrung kam bad lah ban pynrung bujli ki jaka ba thylli.
" Halor ka jingpynkhlaiñ pat ha ki tnad treikam ka koit ka khiah, u Myntri Rangbah u la pynpaw ba ha ka jingphiah percentage, ka koit ka khiah ka dei kaba lah buh hakhmat hapdeng ba mang 8 percent na ka mangtyngka jong ka jylla.
“Ka mang tyngka na ka bynta ka tnad ka koit ka khiah ka dei kaba heh tam ha ka ri, kumba ba ngi don jingthmu ban pynkhlaiñ bad ai jingshakri bapura ha kane ka liang", la pynpaw u Myntri Rangbah.
Ula pyntip ba ki don bun ki sienjam kiba lah sdang ha kaba ïadei bad ka koit ka khiah, u la ong, “ka dei ka jingtynjuh kaba khraw hakhmat jong ngi, hynrei hapdeng ba ngi shim ïa ka kum ka kamram wat lada bun ki jingtynjuh ki lad ki lynti ki don, ngin bteng ban thom shakhmat ban nangpynjanai ka jingai jingshakri halor ka koit ka khiah ha ka jylla.
" U lah pyntip ruh ba la shna ïa ki ïingsah  ba lah ruh ban treikam, ha kylleng ki jaka jong ka jylla na ka bynta ki doctor bad kiwei de, khnang ba kine ki ïing ba shong bad treikam ki nongsumar kin don wat sha ki jaka ba kham kyndong jong ka jylla ban pynsuk ïa ki nongtrei sorkar ha ka jingtreikam jong ki.
“Ha ka jaka ban don la kajong kajong ka mala jong ki tnad treikam bapher bapher, ka sorkar ka don jingmut ban shna ki mala bad lah ban sah ki doctor, engineer bad kiwei de ki nongtrei kam sorkar".
U la ban bad ong ba lait na ki district headquarter ban shna kine ki  ïingsah jong ki nongtrei sorkar yn pyrshang ban shna ruh sha ki jaka ba kham kyndong na ka bynta ki doctor, ki nurse bad kiwei de ki dkhot nongtrei sorkar.
“Yn ym lah satia ban pyntreikam mardor ha kylleng ki jaka hynrei ka sorkar ka thmu ban sdang noh naphang naphang ha ka jingshna kine ki ïing.
" U lah pyntip ruh ba kine ki snem  ban wan, ki  PHC bad CHC,  kynthup ki hospital ha kylleng ka jylla kin ïohi ki mala bathymmai.
“Kane ka kam ka lah ïaid shakhmat bad ha kane samoi treikam jong ka sorkar, ngin sa lah ban pyndep bad kyntiew ki mala jong ki jaka ai jingsumar".
U lah ong ruh ba ha kine ki khyndiat taïew ban wan yn sa sdang ïa ka patient management system ha ka jylla kaba lah ban khmihbniah halor ki nongpang kiba don hapdeng ka jingshah sumar ha ki jaka ai jingsumar bapher bapher.
“Ngi la dep ban pyrshang ïa kane ha Ribhoi district bad kane kajuh yn sa sdang ha baroh kawei ka jylla.
Kane ka long kawei na ki jingpyntreikam ba kham pher, ba lah shimkhia da ka sorkar bad ngin sa long kawei napdeng ki khyndiat tylli ki jylla havka ri ban wanrah kum kane ka mat pyntreikam," la ong u Conrad.
Kane ka  patient management system kan plie lad ïa ka sorkar ba kan long kaba la pynkhreh bad ban ithuh lypa ki jait jingpang ba kham kynthei bad shim ki sienjam ba dei pat ha ka por kaba biang.
“Ka jingpyndonkam da ki technology kan long kaba hakhmat ha kine ki  sngi ban wan bad ngi pyrshang ban ïaïaid ryngkat bad ki atiar katkum ka por bad ka juk kaba mynta".
Ka President jong ka Ri  ka Droupadi Murmu ka la pynkup burom da ka khusnam Sangeet Natak Akademi Awards (Akademi Puraskar) na ka bynta u snem 2022 bad 2023 sha ki 91 ngut ki barikor ba pawkhmat (ar tylli ki khusnam ba la ai lang ia ar ngut) ha ka kam performing arts ha ka prokram kaba la long ha ka 6 tarik mynta u bnai ha Vigyan Bhawan, New Delhi, ha kaba  I Kong Helen Giri na Meghalaya i la ioh pdiang ia ka khusnam Sangeet Natak Akademi na ka bynta u snem 2023 halor ka jingnoh synniang jong i sha ka put ka tem tynrai jong ka jylla Meghalaya.
La kha ha ka 7 tarik Rymphang 1944, i Kong Helen Giri I long i barikor ba tbit ha ka put ka tem tynrai na Meghalaya, bad ki paw bha namar ki sienjam ban kyntiew bad pynneh ia ki jingshad Khasi tynrai.
Kum ka nongrwai tynrai ba pawnam jong ka All India Radio, i la don ka bynta kaba khraw ha ka jingwanrah ia ka put ka tem Khasi tynrai sha ki rynsan jong ka ri.
Ki jingiashim bynta jong i kum ka nongrwai ha ka jylla, hapoh ri bad shabar ri ka la wanrah ka jingithuh.
I Kong Helen Giri i la iashim bynta ha ki prokram bad ki tamasa bapher bapher, hynrei i la pynlong ruh ia ki tamasa tang na ka bynta ka put ka tem bad ka jingshad tynrai ha Meghalaya, kaba ka imlang sahlang ka la pdiang bha.
Lyngba ka jingtrei shitom jong i, i la wanrah ka jingpynthymmai ha ki kam saindur bad ki kam kiba iadei bad ka deiriti khamtam ha ki dustur tynrai jong ki Khasi.
Shuh shuh, i la shim ia ki sienjam ban wad ia ki nongsaindur ba la tbit bha kiba la ioh jinghikai pyntbit ha ki thup bapher bapher jong ki tiar tem.
Kane ka jingpyrshang ym tang ba ka la pynneh pynsah ia ka jingsaindur ia ki tiar hynrei ka la long ruh kum ka lad kamai kajih ha ki shnong ba i la kyrshan.
Ki jingnoh synniang jong i ki la kyntiew ia ka jinglong ka deiriti jong ka jylla Meghalaya.
I Kong Helen Giri i la ioh pdiang ia ka khusnam Padma Shri na ka bynta ka jingnoh synniang jong i sha ki kam saindur bad ki kam kiba iadei bad ka deiriti jong ka Meghalaya ha u snem 2008.
Ha ryngkat ka jingai ia ka khusnam Sangeet Natak Akademi Awards, ka President ka la pynkup burom ruh ia ka khusnam Sangeet Natak Akademi Fellowship (Akademi Ratna) sha kine ki barikor harum na ka bynta ka jingnoh synniang jong ki ha ka kam performing arts ha ka jingialang sam khusnam.
Ka Sangeet Natak Akademi Fellowship (Akademi Ratna) ka dei ka khusnam kaba heh tam ba la ai sha ki barikor ha ki kam performing arts.
Vinayak Khedekar, Goa , Indian Music R.Visweswaran, Karnataka, Indian Music SunayanaHazarilal, Maharashtra, Indiana Dance Raja &Radha Reddy, Delhi, Indian Dance (Joint Fellowship) Dulal Roy, Assam, Indian Theatre D.P.Sinha, Uttar Pradesh, Indian Theatre U Myntri ki Tnat Deiriti, Kam jngohkai bad DoNER, u G.Kishan Reddy, Myntri Khynnah ba dei khmih ia ka Tnat Law & Justice (Independent Charge) bad Parliamentary Affairs and Culture u Arjun Ram Meghwal, Secretary, Tnat Deiriti u Govind Mohan bad Chairman, Sangeet Natak Akademi Dr Sandhya Purecha ki la ia donlang ha kane ka jingialang sam khusnam.
Ka Akademi Awards ka dei kaba la sdang naduh u snem 1952.
Kine ki jingpynkup burom ym tang ba ki long ka dak jong ka kyrdan kaba heh tam ha ki jingjop bad ka dei ruh ka jingithuh jong ka jingtrei shitom bad ka jingnoh synniang.
Ka khusnam jong ka Akademi Fellow ka kynthup ia ka song tyngka kaba T.3,00,000/- (Lai lak tyngka) katba ka Akademi Award ka kynthup ia ka song tyngka kaba T.1,00,000/- (shi lak tyngka), nalor ka Tamrapatra and Angavastram.
U Myntri Rangbahduh ka Ri u Narendra Modi ha ka 7 tarik Lber, u la plie paidbah ia bun tylli ki projek kam pynroi kiba  kot haduh T.6400 ha ka jingleit jurip shapoh Srinagar bad Jammu and Kashmir U PM Modi  lyngba ka Swadesh Darshan Scheme na ka Tnat Tourism ka Sorkar India u la pynbna ruh ia ki lai tylli ki projek na ka bynta ka Jylla Meghalaya.
Haba aijingkren ha ka jingialang u Myntri ka Tnat Tourism ka Meghalaya u Bah Paul Lyngdoh u la ong ba u PM Modi u la iashim bynta ha kaba plie ia buntylli ki projek ha ka jingialang ba la pyniasoh lyngba ka kor internet (Virtually) kaba kynthup ia laitylli ki projek kiba dei ha ka jylla Meghalaya, kata ka  Krangsuri Falls, ka Mawmluh Experiential Centre bad ka Sohra Waterfalls trails.
Nalor kata u la ong ruh ba ka Krangsuri ka dei ka projek kaba la pyndep bad na ka liang ka sorkar shen kan sa pyndep ia ka jingpyntrei na ka bynta kine ki artylli kiwei pat ki projek kiba dang sah.
Shuh shuh u la ong ba na ka liang ka Tnat Tourism ka khmih shakhmat na ka bynta ban iatreilang ryngkat ryngkat bad baroh ki kynhun kiba ia don bynta na ka bynta ka jingiaid beit iaid ryntih ha ka jingpyntrei ia kine ki projek.
Ka Khasi Students’ Union (KSU), East Jaintia Hills District Unit kala kynnoh ba haduh 16 tylli ki post kiba thylli haka tnad Ayush jong ka tnad ka koit ka khiah ka khlem pynbna.
Ka KSU haka shithi haka 6 tarik Lber, kala pan jingshai na u Deputy Commissioner, East Jaintia HIlls uba dei ruh Chairman District Ayush Society ban ai jingshai halor 16 tylli ki post kiba ym shym la advertise ne pynbna paidbah hapoh ka Ayush Mission.
Ha kawei pat ka ka liang ka KSU kala kdew ruh halor ka jingbym advertise (pynbna) iaki 7 tylli ki post kiba kynthup iaka kam Ward Boy, Ward Girl, Sweepers, Cook, Chowkidar, Peon bad Jamandar.
Ka KSU kala kyntu ia u DC ban tuklar halor kane ka bynta ban wanrah iaka jingkhuid jingsuba haka thungkam thungjam bad ban ailad ia ki briew kiba dei hok ban ioh iaka kam.
U Myntri ka Tnat pule puthi ka sorkar Jylla u Rakkam A Sangma ha ka 7 tarik Lber, u la pynpaw ia ka jingbym lah jong ka sorkar ban thungkam pura ia kumba 12,541 ki nonghikai skul SSA.Haba kren sha ki lad pathai khubor, u Sangma u la ong ba na ka liang ka sorkar ka donkam haduh kumba 200-300 klur ban pyntreikam ia kaba kum kane ka rai.
“Lada ka sorkar ka rai ban thungkam pura kin dawa ia kajuh ka jingsiew ne scale of pay kumba ioh ki nonghikai skul sorkar mynta.
Kumta, kan ban khia shibun ia ka jylla ka bym don satia ia ka jingioh lum khajna kaba biang na lade," u la ong.
Dang shen na ka liang ka Seng ki nonghikai SSA ka MSSASA ka la bteng ban dawa na ka bynta ban pynkha ia ki post thymmai bad ruh ban pynkynriah ia ki 12541 ngut ki nonghikai SSA kiba la don lypa na ka State Implementing Society sha ka State Education department katkum ki kyndon jong ka RTE/SSA.“Ia mynta hi na ka liang ka sorkar ka la wad ia baroh ki lad ki lynti bad ngin dang ap na ka bynta ka jingioh jingmynjur na ka State education commission bad ngin khmih ruh halor kaei kaba bha tam kaba ngi lah ban leh ban weng ia baroh ki jingeh, kata ym tang ha kaba iadei bad ki nonghikai SSA hynrei ruh na ka bynta ki nonghikai adhov," ong u Myntri.
U Rakkam u la pynpaw ruh ba ki la don ki jingtyrwa halor ka jingdonkam ban thaw ia ki district cadres.
“Ia ki (district cadres) yn khmih khlem da ia ka kano kano ka pay scale increment hynrei kin ioh ia ka jingithuh," u la ong.
Da kaba pynpaw ba ia ki nonghikai mynta la thung da ki school managing committees (SMCs) bad ym da ka sorkar, u Sangma u la ong, “Ka jingshimti mynta da ka sorkar kan wanrah jingeh shibun namar kim dei kiba la thung da ka sorkar.
Lada ka sorkar kan rai ban shimti, kiba bun ki SMC kin ym ailad satia.
Kum ka nuksa, ki don shibun bah ki skul ba la pyniaid da ki kynhun Balang bad katto katne ki dei kiba ioh ia ka SSA fund, lada ngin shim rai ban shiti ia kitei ki skul ki SMC kin ym shah satia.
".
Ka Meghalaya Boxing Association (MBA) ka la pynbna ia ka kyrteng jong ki rang bad ki thei ia kura ki jong ka ki ban leit mihkhmat ia ka jylla sha ki artylli ki rynsan iakhun kiban long mynta u bnai.
Ha kane ka kynti, ka MBA ka la dep ba kan jied ia la ka kynhun  kaban leit ha kaban aireng sha ka “3rd North East Olympic Games" kaban long ha Nagaland naduh ka 18-23, bad ia kawei pat ka kynhun kaban  leit ha kaban aireng sha ka “3rd Sub Junior Boy’s &  Girls National Boxing Championship" kaban long ha Noida, Uttar Pradesh naduh ka 18-25 tarik mynta u bnai.
Haba iadei bad ka kynhun kaban aireng sha ka North EAst Olympic Games, na ka liang u Head Coach ka kynhun u bah Larry Kharpran u pyntip ba ka jingjied ia kine ki rang bad ki thei ia kura ka long da kaba pynshong nongrim tang ia kito kiba la ioh ban khur ia ki takma ksiar ha ka por ba ki la kiew rynsan ban iakhun ha ka Meghalaya Games kaba la long ha u bnai Kyllalyngkot mynta ka snem ha Tura.
Hynrei watla katta ruh ka la don biang ka jinglum biang ia baroh ki rang bad thei ia kura sha ka jingpyrshang (selection trial) kaba la sdang naduh ka 29 tarik u bnai Rymphang u ba la dep.
Ki kyrteng jong ki nongiakura kiba ka MBA ka la pynkhreh ban mihkhmat ia ka jylla sha ka 3rd North East Olympic Games ka ban long ha Nagaland mynta ka kynti ki long,  na ka liang ki shynrang ki kynthup ia u Sanjeev Maskut  (46-48 Kg), Khrawbok Marwein (48-51 Kg), Banjop Nongkhlaw (51-54 Kg), Sunil Limbu (54-57 Kg), Ram Lyngdoh (57-60 Kg), Badonkupar Synnah (60-63 Kg), Bhalang Shadap (63.5-67 Kg), Balnas Sangma (67-71 Kg), Malcolm Rani (71-75 Kg), Bansaltesh R Sangma (75-80 Kg).
Haba phai pat sha ka liang ki kynthei kiba la shah jied ban mihkhmat sha kane ka jingiakop ki kynthup ia ka Veronica Sohshang (45-48 Kg), Shreena Thapa (48-50 KG), Mellina Basaiawmoit (50-52 Kg), Banisha Makri (52-54Kg), Reetika Sarki (54-57 Kg) bad Rishisha Lyngdoh (57-60 KG).
Nalor u bah Larry kum u Head Coach ia kane ka kynhun un ia don lang u bah Jimmy B Shadap kum u Asst Coach bad u bah Dondor Marwein kum u Manager.
Haba phai pat sha ka kynhun ka ban leit ba kan aireng sha ka “3rd Sub Junior Boy’s & Girls National Boxing Championship" kaban long ha Noida, ki rang ia kura kiban mihkhmat ia ka jylla ki long u Arki Menbha Ramen (35-37 KG), Kyrshan Swer (37-40 Kg), Ethaniel Nongkhlaw (40-43 KG), Karan Sunar (43-46 KG), Banrapkupar Syiem (46-49 KG), Lewanki Pakma (49-52 KG), Disrang Sangma (58-61 KG).
Katba  na ka liang ki kynthei pat kiba la shah jied ki long ka Naphisakmen Sohtun (31-331 KG), Isawanbiang Nongsiej (35-37 KG), Badahun Syiemiong (37-40 KG), Dolcy Diengdoh (40-43KG) Deiti Lunia Sun (43-46 KG), Dahunshiusha Kharkongor (46-48KG), Priyanka Thapa (58-61 Kg).
Ki san ngut ki nongialam ia kane ka kynhun ki kynthup ia u bah Pynskhem L.Nonglait, u bah Batiplang Nongkhlaw, bah Balamphang Nongkhlaw, bah Uranus Kharsati,  katba u bah Daniel W.Marbaniang un leit ban don bynta kum u Referee bad Judge jong kane ka jingiakob.
U Chief Executive Member (CEM) ka Jaintia Hills Autonomous District Council (JHADC) u Ma Thombor Shiwat haka 7 tarik Lber, u la wanrah ia ka Mang Tyngka kaba duna T.13,59,36,800 na ka bynta u snem 2024-2025.
Haba kren ha ka Dorbar Mangtyngka jong ka Council, u Ma Shiwat u la ong ba ka jingioh lum khajna na ki jingdon jingem jong ka Council ka long T.29,38,23,800 bad na ka bhah lyngba ka khajna ka Sorkar ka long T.97,50,00,000 bad ki jingiarap pisa lyngba ka Sorkar (Government grants) T.77,74,99,700.
Kumta ka Mang Tyngka ba la pynkhreh na ka bynta u snem Mang Tyngka 2024-2025 ka long lyngba ka jingioh lum kaba T.204,63,23,500 na ka jingpynlut kaba T.218,22,60,300, kata ka Mang Tyngka kaba duna da T.13,59,36,800," ong u CEM.U pyntip ba baroh ka jingioh lum khajna jong ka Council ha u snem Mangtyngka 2022-2023 ka long T.113,62,46,064, kata na baroh ka jingpynlut kaba kot sha ka T.117,81,88,185.
Ia ka jingduna kaba T.4,19,42,121 la lah ban khyllie na kaba tam ha ki snem kiba la dep.
Ha kaba iadei bad une u snem Mangtyngka 2023-2024, u CEM u la ong ba ka Executive Committee lyngba ka jingbteng borbah ka la ioh lum khajna haduh T.46,63,70,500 na ki marpoh khyndew kiba kongsan bad T.13,96,86,519 na ki marpoh khyndew kiba rit, katba ki khajna lyngba ki kali ka long da T.14,50,93,319 ia kiba la ioh lum kat haduh mynta.
“Ka jingbhah ia ka khajna ba la pyllait da ka sorkar Jylla lem bad kiwei pat ki khajna ba la ioh pdiang da ka Council la pyndonkam ha kaba siew ia ki tulop ba dang sahteng jong ki dkhot, ki nongtrei bad ki pensioner jong ka Council, kata nalor ka jingpynphai ia ka ram ba shipor ba la shim na ki Tnat treikam jong ka sorkar nalor kiwei pat ki jingpynlut jong ka ophis," ong u CEM.Ha kaba iadei bad ka jingioh pdiang ia ki jingiarap pisa na ka sorkar, lah ban kdew ha kane ka snem Mangtyngka 2023-24, T.17,00,000 la ioh pdiang lyngba ka Land Reform Scheme, katba ki skhim ba la bei da ka Sorkar pdeng ka Council la khmih lynti ba kan ioh pdiang T.3,54,04,700 kum ka1st Instalment na ka Digital India Land Record Modernisation Programme (DILRMP)," u la bynrap.
Ban shim ia ki sienjem halor kane ka jingduna, u CEM u la ong ba ka Executive Committee ka la shim ia ki sienjam ban pyniar ia ka jingioh lum khajna na ka bynta jong ka Council.
Kane kan kynthup halor ka jingwanrah ia ka Jaintia Hills Autonomous District Council (Village and Town Development Council) Bill, 2023.
Ia kane ka Bill la wanrah hapoh ka iingdorbar ha ka Dorbar Tlang kaba la long ha ka 9 tarik u Naiwieng 2023, bad ia kane ka juh la phah sha u Lat ka Jylla na ka bynta ban ioh ia ka jingmynjur.
Nalor kata ka Council ka la shim ruh ia ka rai ban thaw ia ka Village and Town Administration Department ka ban khmih halor ka jingpyntreikam ia ka Building Bye Law ka ban iarap ban kyntiew bad pynneh ia ka pla tyngka jong ka Council lyngba ka jingai jingbit na ka bynta ki kam tei iing tei sem bad ki bynta kiba don jingiadei bad kane.
U CEM u pyntip ruh ba lyngba ka Tnat Art & Culture yn pynmih ia ka jingpynbna paidbah khnang ba ki jaka jngohkai kiba la don lypa bad ki kynhun kiba iadon bynta, ki jaka treikam shimet, ki briew kiba thmu ban plie ia ki jaka jngohkai bathymmai ki dei ban ioh ia ka Permission/No Objection Certificate na ka District Council.
Ban bteng ia ka jingaibor bad ki jingtreikam jong ka Revenue Augmentation Committee ia kaba la thaw katkum ka Notification No.JHADC/GENL/15/2023/1, dt.25.9.2023 ban jurip bad bishar bniah bad ban tyrwa ia baroh ki lad ki lynti ban ithuh ia ki lad pynmih khajna yn lah ban pynurlong na ka bynta ban kyntiew ia ka iarong jong ka Council, kata nalor ki kyndon ba la kdew ia kiba la dep lypa ban pynkhamti sha ka Committee.
Ban pynduna iaka jinglut, ka jingdon ki nongtrei ha une u snem ban wan la pynduna sha ka 1286 naka 1335 bad kiwei kiwei ki jingpynlut pynsep ruh la khate ka konsil.
Nalor kata u CEM u pyntip ba ia ka Annual Accounts jong ka Council la dep ban pynkhreh haduh u snem 2022-2023 bad phah sha ka Principal Accountant General (Audit), Meghalaya Shillong.
Kumjuh na ka bynta ka jingpyniaid ia ki kam ki jam hapoh jong ka Council bad ban pynthikna halor ka jingbud beit ryntih ia ki Rules, Acts, procedure, policy jong ka Council da kawei pa kawei ka Department bad ban kyntiew ia ka jinglah ban pyntreikam bha bad ban iada ia ka Council ha ki jingjia shah thok, ki jingpynsepei ia ki jingdon jingem, ngi la thaw ia ka Internal Audit Section ha une u snem 2023-2024.
“Ka Internal Audit Section ka la sdang ban treikam laitluid naduh u bnai Nailur 2023," u la ong.
Nalor kata ka jingtei ia ka Additional Office building bathymmai jong ka  Jaintia Hills Autonomous District Council la lah ban pyndep bad ia kaba la plie ha ka 5 tarik u Nohprah 2023.
Ha kaba iadei bad ki jingiarap ba la ioh na ka sorkar pdeng, u CEM u la ong ba ha une u snem 2023-2024, ka Council ka la lah ban pyntreikam haduh 363 tylli ki skhim/projek lyngba ka Tied and Untied Grant kaba kynthup ia ki pung umdih, ki jaka pynlang um, ki nala um, check dam, pung dohkha, solar street light, iingskul, community hall, ki painkhana paidbah, ki madan ialehkai, ki lynti iaid footpath, ki jaka saitjain, Ambulance bad kiwei kiwei ha ki bynta bapher bapher jong ka Jaintia Hills District.
Ha kawei pat ka bynta na ka liang u CEM u la pynthikna hapoh ka dorbar ba ka Executive Committee jong u ka don ia ka jingkut jingmut ban ialam ia ka Council ha ka lynti kaba dei bad ban ai ia ka jingshakri kaba khuid bad kaba seisoh na ka bynta ban kyntiew ia ki paidbah nongshong shnong jong ka District hi baroh kawei.
U nongialam ka UDP uba dei ruh u Myntri ka sorkar Jylla u Bah Paul Lyngdoh ha ka 6 tarik mynta u bnai u la ong ba ka jingtreikam jong ka sorkar MDA-2 ka la long kaba seisoh bad ka jylla kan sakhi ia ka ioh ka kot ka ban kynjoh sha ka 10-billion-dollar haba kut ka samoi kane ka sorkar.
Haba pynpaw halor ka jingwanrah ba dang shen ia ka mang tyngka da u Myntri Rangbah ka Jylla u Conrad K Sangma, u Bah Paul u la ong, “Ngi don ia ka jingangnud ban pyniaid shakhmat ia ki jingtreikam bad ha kaba kut ka samoi jong kane ka sorkar, ka Meghalaya kan kynjoh sha ka thong kaba 10 billion dollar ha ka ioh ka kot.
" “Ka EM Elevate program ka la pynpaw ia ka jingjop kaba khraw ha kane ka bynta.
Ka Tnat Arts and Culture ia kaba la ju shim kum ka Tnat kaba rit mynta ka kynti ka la lah ban pynieng ia u motdur jong u Syiem Tirot Sing hapoh ka Library ha ka nongbah Dhaka ha Bangladesh bad ia ka Tagore Cultural Complex ha kane ka nongbah Shillong nalor kiba bun kiwei pat ki jingtreikam," u la ong.
Nalor kata u la ong ruh, “Ka Tnat Toursim mynta ka la kiew shaphrang.
Ngi don ia ka MGLP kaba pynlong ia ki show bad kaba iadon bynta lang bad haduh kumba 3000 ngut ki samla, ngi don haduh kumba 15000 ngut ki briew kiba ioh kam ioh jam bad kamai kajih lyngba ka Tourism ha kiba bun rukom.
Kumta kine ki dei ki jingiaid lynti ba kongsan bad tang hapoh shi snem na ka bynta kine ba kin wan jia ka dei da shisha ban ioh pdiang ia ka jingiaroh," ong shuh shuh u Bah Paul.
U Myntri Rangbah ka Jylla u Conrad K Sangma ha ka 6 tarik Lber, u la ong ba na ka liang ka sorkar ka pynpaw shai ba kan ym ailad satia ia kino kino ki kam dawa pisa beain jong ka Seng Hynniewtrep National Liberation Council (HNLC) kin dang iai bteng hapoh ka jylla.
Haba kren sha ki lad pathai khubor, u Sangma u la ong, “Hadien ba kane ka mat ka la poi sha ka jingiakren, ngi la pynlong ia ka jingialang ha kine ki khyndiat taiew ba la lah.
Ngam lah ban iathuh bniah halor kane ka jingialang, hynrei ngi la bthah ia ka Tnat pulit ba kan iaid shakhmat bad leh ia kaba donkam ban pynthikna ba kum kine ki kam beain kim dei satia ban wan jia shuh nangne shakhmat.
" U la ong ruh, “Da kaba pynshong nongrim halor kane, ki bor pulit ki la leh ia la ka jong ka kamram.
Ki la iaid shakhmat bad phin iohi ia ki kam dawa pisa kiba la jia ha ki por kiba la dep ki la paw pyrthei bad wat ki briew ki lah ban iathuh ha phi.
Hooid ki don shibun ki kam kiba dei ban leh hynrei ki sienjam kiba pura ki la iaid shakhmat.
" U CM u la ong ruh, “Mynta ngi la don hapdeng ka kam bad ngin pynthikna ban pynsangeh mardor ia kiba kum kine ki kam dawa pisa beain bad yn ym don ki nongshong shnong ki jong ngi ki ban shah ktah lyngba kane ka kam beain.
" Lah ban kdew ba dang shen ki pulit ki la ioh ban kem noh ia u PSO jong ka seng HNLC na ka nongbah Shillong ha kaba ki la kam ruh ba lyngba ka phone ka jong u kaba ki la ioh kurup ki la lap ia ki sakhi satar halor ki kam dawa pisa beain na kiba bun ngut ki briew.
Halor ka jingkylli, u CM u la ong, “Hooid ka dei ka jingshisha ngi la pynpaw shai sha ka seng HNLC ha kiba buntylli ki jingiakren lyngba ki ksiang ba lada ki don shisha ia ka jingangnud ha kaba iadei bad ka jingiakren, kumta ruh ka dei ban pynsangeh ia kiba kum kine ki kam beain namar ki la don teng ruh ki jingjia kiba la jia dang shen ruh ia kiba Ngam kwah ban iathuh bniah, hynrei watla katta ngi la dep ban iakren bad ki ha ki por kiba la dep bad mynta ruh ngi iai ban ba katba ngi dang don ha ka lynti ban pyniaid shakhmat ia ka jingiakren iasuk kiba kum kine ki kam beain ki dei ban sangeh noh shisyndon.
" Ha kaba iadei bad ka jingthmu ban pynkhie im biang ia ka kynhun kieng atiar GNLA ha Garo Hills, na ka liang u CM u la ong ba ki la don laingut ki briew ki la shah kem noh bad mynta ki pulit ki dang pynlong ka jingbeh thong ban ioh kem sa ia laingut kiwei pat, kata da kaba thikna ruh ba shen yn sa ioh kem noh ia ki.
U Myntri Rangbah ka Jylla u Conrad K Sangma ha ka 6 tarik Lber, u la ong ba ka sorkar kam shym la bei tyngka da kaba shim ram ban pyntrei ia ki kam pynroi ha ka Jylla.
Haba kren sha ki lad pathai khubor, u Sangma u la pynpaw ruh ka jingbym sngew iahap halor ka jingkynnoh jong ka liang pyrshah ba ka sorkar ka la shim da ka ram na ka bynta ki kam pynroi ha ka jylla.
“Ngam mynjur da lei lei ruh ia kane ka jingkynnoh.
Nga la pynshai ia kane ha ka jingkren ha ka Dorbar Mangtyngka ba dang shen, kumta Nga sngew ba ki (liang pyrshah) ki dei ban shong bad ban pynsngap ia ka jubab ka jong Nga.
Haba ki rah ia ka mat bad kim pynsngap ia k jubab ka jong nga bad hadien mynta biang hadien ba Nga la jubab ki la rah biang ia kane ka mat, kumta Ngam tip shuh shano ngan jubab ia kane ka jingkylli," u la ong.
U la ong ruh, “Ka jingioh bhah ka jong ngi na ki khajna ka sorkar pdeng ka la long da ar shah, kata na ka T.4000 klur sha ka T.9000 klur ha kine ki san snem ba ladep.
Katba ka khajna ka jong ngi kaba ngi la ioh lum ka la kiew na ka T.1700 klur ha u snem 2018 sha jan kumba T.4700 klur, kata da jan lai shah ha kine ki san snem ba la dep.
Kumjuh ka bhah kaba ngi lyngba ki skhim ka sorkar pdeng, ka pisa kaba ngi la ioh lum ka la long jan lai shah lada ngi shim kyllum na baroh ki skhim.
Ka Externally Aided Projects (EAP) jong ngi bad ka jingpynlut ka la kiew da san shah haba ianujor bad ki snem kiba la leit noh bad kine ki EAP watla ki dei jong ka World Bank hynrei ka dei kaba la ai subsidy haduh 72% lyngba ka sorkar India.
Kumta ngi la siew tang 28% bad kane ruh kam dei satia ka ram.
Ngi hap lypa ruh ban siew 28% bad ka GOI ka la ai subsidy bad siew 72%.
Kumta ruh na ka liang u CM u la ong ba lada ki MLA ka liang pyrshah kin jin da la shong hapoh ka iingdorbar bad ban sngap ia ka jubab ka jong u ha katei ka sngi kut jong ka Dorbar Mangtyngka kumta ruh kin ym buh shuh ia kane ka juh ka jingkylli na kawei ka por sha kawei pat.
Ka Sur U Paidbah East Jaintia Hills District haka 5 tarik Lber, kala kner iaka kti jingiarap jong ka sha ka lanot pluh iing haka shnong Tuber Kmaishnong.
Kane ka jingjia pluh iing kala jia haka step 25 tarik Rymphang 2024, ha kaba ka ding kala bam shngiam iaka iing haduh ban da kylla dpei.
Kane ka iing ka dei jong ka Kong Ribiang Phawa.
Ka Sur U Paidbah, East Jaintia Hills shibynta ban pynjem iaka jingeh kane ka longïing kala pynlang pynlum ia u synniang na ki nongshong shnong ka thain bad kiba don mynsiem ban ai, ha kaba kila iohlum haduh T.41,100/- bad la ai sha kane ka longïing kaba la kynduh ia kane ka jingjia pluh ding haka 5 tarik Lber.
Ia kane ka pisa la ai leit aiti hapoh ka jingialam jong u Chief Advisor u Ma Kerlang Ksoo ha ryngkat ka jingiasynran u Vice Chairman u Ma Deibormi A Syad bad u Asst General Secretary u Ma Streamly Nongjop Suchen bad kiwei kiwei.
U Director General of Police (DGP) u Dr LR Bishnoi ha ka 5 tarik Lber, ula pyntip ba ka jingioh kurup drok hapoh ka jylla ha kine ki ar snem ba la dep ka la kot shaduh ka  T.300 klur bad ki la don 610 ngut ki briew kiba donkti kiba la shah kem.
Na kane ia u drok uba shongdor T.75 klur la ioh kurup ha u snem 2022, T.170 klur ha u snem 2023 bad T.21 Klur tang ha kine ki ar bnai jong u snem 2024, ong une u hehduh pulit.
Haduh 26 kilo u drok heroin la ioh ban kurup ha kine ki ar snem ba la dep.
Kane ka kynthup ia 7.5 kilo u heroin ba la ioh kurup ha u snem 2022, 16.3 kilo ha u snem 2023 bad jan kumba 1 kilo u heroin la ioh ban kurup tang ha une u bnai Kyllalyngkot bad u Rymphang 2024.
Ka jingioh kurup ia u Kynja ne Marijuana ka long haduh 4,750 kilo ha u 2024 (kata ka jingioh kurup ba dang shen da ki bor pulit ka Ri Bhoi District), kata na ka 1400 kilo ba la ioh kurup ha u 2023 bad 3987 kilo ha u snem 2022.
Na ka liang u DGP u la leh burom ruh na ka bynta ki pulit ka Ri Bhoi halor kane ka jingioh kurup ia une u Kynja ba shi nombor ne first grade kaba la jia ha kane ka sngi U Blei ba la lah.
Ka jingioh kurup ia ki dawai kuli yaba tablets ka la nangkiew ha kaba haduh kumba 19000 tylli ki tablet la ioh ban kurup ha u snem 2022, 60,000 la ioh ban kurup ha u 2023 bad 2000 ki table mynta u 2024.
Ka jingioh kurup ia kiwei pat ki jait dawai kuli pynbuaid ki kynthup ia 16928 tylli ha u snem 2022, 32,298 ha u 2023, bad 600 tylli mynta u 2024.
Ha kajuh ka por ha ka sien kaba nyngkong ki bor pulit ki la ioh ban kurup haduh 14.2 kilo u jingdih pynbuaid crystal meth uba shongdor haduh T.1.5 klur.
Baroh ki la don haduh 116 tylli ki case ba la registar hapoh ki kyndon NDPS ha u snem 2022 bad kane ka la kiew sha ka 189 ha u snem 2023 bad 13 tylli ki case la registar tang ha kine ki ar bnai ba la dep jong une u snem thymmai.
Ki la don haduh 610 ngut ki briew kiba la shah kem naduh u snem 2022 haduh u 2024.
Na kine 234 ngut ki la shah kem ha u 2022, 355 ha u 2023 bad 25 ha une u 2024.10 percent na kine kiba la shah kem ki dei ki nongkhaii drok kiba dei ki kynthei.
Da kaba pynpaw ba ka jingshyrkhei jong u drok ka dang dei kaba sngewkhia jur ha Meghalaya, u DGP u la ong, “Kane ka la wan long namar ka jingiajan bad ki jaka jong ki ri ba marjan ba la tip kum ka ‘golden triangle.
" Kham hashwa ka dei tang ka jaka rung, hynrei mynta ka la kylla ka jaka pynpoi bad jaka khaii.
" U la ong ruh ba ka jingdon jong kiba pyndonkam drok ka la nangkiew bad kaba la wanrah ka jingsngewkhia kaba jur na ka bynta baroh.
“Ban iakhun pyrshah ia kane ka jingsniew, ki pulit ka Jylla ki la shim ia ki sienjam bapher bapher, kata kum ki jingpynshai paidbah khamtam hapdeng ki samla da kaba pynlong ia ki awareness programme hapoh ki jaka pule bad bteng ruh ban pynlong ia ki jingkhynra pyrshah ia ki kam khaii drok beain," ong u Bishnoi.
Une u hehduh pulit u la ong ruh “Ngi la pyndonkam ia ki kor ki bor ban kem ia ki nongkhaii droks bad ka CID kala leh ia ka kamram ha kaban pyndonkam ia ki kor teknoloji ban lapksai ia ka jingiadei jong kine ki nongkhaii.
Ngi la ia sam lang ia ki jingtip bad kiwei pat ki jylla khnang ba kan don ka jingiatreilang bad ba ngin lah ban tehlakam ia kane ka jingeh.
Nalor kata u la ong ba na ka liang u Mynti Rangbah ka Jylla ruh u don ia ka jingiohi jngai ban pynlong ia ka Meghalaya kaba lait na u drok bad kumta kin trei shitom da kaba pyndonkam ia ka social media Tweet.
Shuh shuh ha kine ki ar snem ba ladep haduh 28,000 tylli ki bilor dawai jyrhoh ha u snem 2022, 88000 tylli ha u 2023 bad 112 ha u 2024.
Nalor kata la ioh ruh ban kurup ia ka pisa T.36 lak ha u 2022, T.45.6 lak ha u 2023 bad T.60,000 ha u 2024.
Baroh ki kali ba la ioh kurup ha u 2022 ki long 67 tylli ha u 2023 157 tylli bad 12 tylli mynta u 2024.
Ki bor pulit ki la ioh ban kem noh ia u ehrang barim ka kynhun kieng atiar United Achik Liberation Army (UALA) bad ia arngut kiwei pat halor ka jingthmu ban pynkhie im biang ia ka kynhun Seng lehnoh kaba la shah khein beain ka  Garo National Liberation Army (GNLA).
Kine ki laingut kiba la shah kem noh ki dei kiba la tip kyrteng kum u Simsang K Marak (40) na Resubelpara, u T Sangma (40) bad u Suresh Sangma (32 snem rta) kiba dei na Adogre.
Haba kren sha ki lad pathai khubor ha ka 5 tarik Lber, u Superintendent of Police ka North Garo Hills u Bruno A Sangma u la ong ba u Simsang u dei u ehrang ba rim jong ka kynhun kieng atiar UALA.“U Simsang u dei uba la ioh ia ki jingiarap lyngba ka sorkar bad u dei uba donkti hakhmat eh ha kaba iadei bad kane ka jingthmu.
U dei ruh u ba la shah thwet jur ha ki pulit ka Assam.
Ka iingbishar ha Assam ka la pynngat ia u hapoh ki kyndon MPWA bad ngin aiti ia u sha ki pulit ka Assam, kata hadien ba la dep ban pynlong ia ka jingtohkit hapoh North Garo Hills," ong u heh pulit.
La kem noh ia kine ki laingut hadien ka jingujor ejahar hapoh Kharkutta police station ha ka 24 tarik u Rymphang ba la dep.
Shwa kane ki la don ruh ki jingthoh hapoh ki social media kiba la mih ha ka 7 tarik u Rymphang ba la dep kiba ong ba ka GNLA ka la khie im biang.
“Na kine ki laingut ngi la ioh ban kurup ia ki mobile phone ia kiba la pyndonkam na ka bynta ki kam pyntriem….
Ki la dawa pisa haduh T.20,000 na uwei u lanot uba dei na North Garo Hills," ong u Sangma.
Da kaba pynpaw ba kin dang don shuh shuh ki ban dang shah kem ha kine ki sngi ki ban wan, u SP u la ong, “Ki don kumba 7-8 ngut ki dkhot ha kane ka kynhun kaba thymmai kumta ngin ym map satia bad ngin behthong ia ki.
" Haba kylli, u Sangma u la ong ba ia kiba bun ki tiar ialeh ba la buhrieh da ka GNLA la ioh ban kurup noh ha Williamnagar ha ka por ba nga dang don ha kane ka jaka.
Ia mynta hi ngim shym la ioh kurup tiar ei ei, u la bynrap shuh shuh.
U Myntri Rangbah ka Jylla u Conrad K Sangma ha ka 5 tarik Lber u la leit ban buh ia u  mawnongrim na ka bynta ban shna ia ka madan football Artificial Turf kaba nyngkong eh hapoh Ri Bhoi ha ka madan ialehkai kaba don ha ka shnong Umbuda, Ri Bhoi ia kaba la mang ban pynlut haduh T.10.93 klur.
Haba kren ha ka jingialang u CM u la ong ba ki khynnah bad ki samla donsap kin lah ban pynpaw iala ki sap ki phong bad wanrah medal bad ka nam ia ka jylla tad lada kin ioh ia ka lad ka kabu ba la plie na ka bynta jong ki.
“Kane ka dei ka thong jong ka sorkar ba ngin iai bteng ban kyntiew ha ka liang ka sports bad ia ki jingtei na ka bynta ki jingialehkai sports," u la ong.
U CM u pyntip ba mynta ki projek kiba kot sha ka T.700 klur la pyntreikam na ka bynta ban thaw ia ki jaka ialehkai sports bapher bapher ha ka jylla bad jan kumba T.400 klur la mang na ka bynta une u snem mang tyngka u ban wan ban shna ia ki jaka ialehkai sports.
Nalor kata u la ong ruh ba ka sorkar ka la mang T.2800 klur na ka bynta ban kyntiew ia ki samla ha ka liang ka sports, ka tem ka put, kolshor bad halor ka sengkam seng jam kaba thmu ban kyntiew ia ki sap ki phong jong ki samla.
Haba kren kyllum halor ka roi ka par, u Conrad u la ong ba lada ka Jylla ka dei ban kiew shaphrang, yn ym lah ban pyrkhing ne ban pynleit jingmut tang ha ka nongbah Shillong, Tura bad Jowai, hynrei sha man la ki shnong bad ki constituency ha ka Jylla ki dei ban kiew shakhmat.
Nalor kata u la pynbna ruh ba ka Ri Bhoi shen kan sa ioh ruh ia ki track kumjuh ki field stadium.
Ha kane ka prokram la ia don lang ruh u Myntri ka Tnat Sport ka jylla u Bah Shakliar Warjri, u MLA ka Nongpoh u Bah Mayralborn Syiem, u MLA ka Jirang Bah Sosthenes Sohtun lem bad ki Ophisar ka State Sports Council, ka Directorate of Sports & Youth Affairs bad ki kynhun bapher bapher napoh Ri-Bhoi.
Shuh shuh u CM u kyntu ruh ia ki samla kiba la iashim bynta ha Kang ka prokram ba kin pyndonkam hok ia la ki jong ki sap ki phong kiba ki don bad ba kim dei ban pynlehnoei ia kane ka jingai ba kyrpang da U Blei da kaba iaid sha ka lynti kaba bakla.
U Myntri Rangbah ka jylla u Conrad K Sangma haka 5 tarik Lber, u la plie ïa ka Shiitake Mushroom and Training Centre ba la bei pisa da tnad Tribal Affairs, Ministry of DoNER bad ka sorkar jylla ha Upper Shillong ha ka jingdonlang ka Myntri jong ka tnad Agriculture & Farmers’ Welfare, ka Kong Ampareen Lyngdoh.
Haba kren haka jingialang, u Myntri Rangbah u la ong ba ka sienjam ba la shim ka sorkar kalong ban kynthup lang ia baroh haka imlang sahlang katba ka jylla ka nang jam shakhmat.
“Ka jingtheh pisa kaba ngi la leh bad ki kam pynroi ba ngi la thawlad ki long lehnohei lada ka imlang sahlang kim lah ban kiew lang bad long shibynta haka jingkiew ka jylla Meghalaya," la ong u Myntri Rangbah ka jylla.
U la pyntip ba ha kine ki lai snem ba lah dep ka sorkar jylla ka la theh pisa kumba T.700 klur ban wanrah ka jingkylla bad pynbiang ki jingdonkam ba kongsan jong ki nongrep khnang ba ka kam rep jong ki bad ki mar ba ki pynmih kin long kiba shongdor bad lah ban khliehdor.
“Nga don ka jingngeit ba ngim donkam ban leh ki kam bathymmai hynrei ngi donkam ban ïarap iaki nongrep ban pynjanai iaka kam rep".
U Myntri Rangbah u lah pyntip ruh ba ka thong halor ka jingshna bad don ka Shiitake Mushroom Production and Training Centre, ka dei ban ai jingïarap ïa ki 1000 ngut ki nongrep.
U la ong ruh ba ïa une u tit lah ban thung haduh laisien ha ka shisnem bad pynmih ka pisa kaba kot T.1 lak ha shi sien thung.
“Haba kheiñ kyllum tang hapoh lai snem T.117 klur kan mih ka pisa kaban ioh da ki nongrep" la pynpaw u Myntri Rangbah.
U la pynshlur ruh ïa ki nongrep ba kin shim kane ka sienjam ban thung ïa une u tit namar ka jingduna ban bam jaka bad ka dawa tang 15 sngi ban trei ha ka shisien thung bad kata ruh tang ki jingdonkam ba kongsan.
U la ong ruh ba ka jingpynïaidïew ïa une u tit ka dei kaba la don lypa bad ka jylla ka don ka bor ban shalan sha kiwei pat ki jaka jong ka ri hapdeng ba ka lah dapbiang ïalade.
U la bteng ruh ba ki nongrep ki lah ban ïoh baroh ki jingdonkam na ka sorkar.
Ïa kane ka projek lah pyndep ha ka jinglut kaba kot sha ka T.15.15 klur.
Kane ka jaka thung tit ka don ha Mushroom Development Centre, Upper Shillong.
Ïa kane ka projek la pyntreikam ha ka jingsnohkti lang bad ka YATS Corporation Tokyo, ka jaka kaba jur tam ban pynmih ïa une u tit Shiitake ha ka pyrthei.
Kum shibynta ban kyntiew kane ka kam, la buh ruh ki shnat ban pynïaidïew ka kompeni ban thied ïa une u tit ka Shillong Shiitake Products Company Ltd (SSPL), kaba la snohkti lang hapdeng ka YATS Corporation bad Hill Farmer’s Shiitake Mushroom Co-Op Society Ltd (HFSMC).
Lah ban kdew ba la mang T.62.37 klur ka pisa halor ka Mushroom Mission na ka bynta san snem kynthih.
Kumba ka long mynta ki don haduh 5000 ngut ki nongrep kiba lah ïoh jingmyntoi lyngba kane ka program.
Ka jingkyntiew ban thung ïa une u tit ka dei kaba la shimkhia da ka tnad Agriculture hapoh ka jingpyntreikam ïa ka Mushroom Mission halor ki lai tylli ki païa kata ki – technology, ki jingpynïaidïew bad ka jingdon bynta ka imlang sahlang.
U Superintendent of Police ka East Khasi Hills, da kane u pyntip ba namar ka jingpynlong ia ka “Monolith Festival 2024" ha Mawphlang naduh ka 7 haduh ka 9 tarik mynta u bnai ha Mawphlang bad kumjuh ka Jingiaseng ka KJP Synod Sepngi ka ban long ha ka 10 tarik Lber 2024 ha Laitryngew, Sohra, EKHD, kumta la khang pyrshah ia ki kali heh kiba pynkit mar kum ki trok bad kiwei pat ba kin iaid lyngba sha ka thain Mawphlang bad Sohra na ka bynta lai sngi kynthih, kata ha ka 8, 9 bad 10 tarik Lber 2024 naduh ka por  6 baje mynstep haduh 11 baje mynmiet.
La pynmih ia kane ka hukum namar la khmih lynti ba ki don shibun bah ki kali na kiwei pat ki district ki ban leit sha katei ka tamasa kumjuh sha katei ka jingiaseng paidbah kaba lah ban wanrah ia ka jingkhapngiah jong ki kali kiba iaid lyngba na kiba bun ki jaka jong ka nongbah bad ha ki thain Upper Shillong.
Watla katta kane ka hukum kam treikam na ka bynta kito ki kali kiba don ia ki kam ki bym lah ban kiar.
Ka Deputy Inspector General of Police (TAP) ka Kong Claudia Lyngwa ha ka 5 tarik Lber, ka la ong ba lyngba ka phone ba la ioh kurup na u dkhot ka Seng kieng atiar Hynniewtrep National Liberation Council (HNLC), u Bah Storgy Lyngdoh la sakhi ia ki kam dawa pisa na kiba bun ngut ki briew.
Haba kren sha ki lad pathai khubor ka Lyngwa ka la ong ba u Storgy u la wan rungtuh sha Meghalaya napoh Bangladesh hadien ba u la shah kem noh ha ki bor pulit.
Ka la ong ruh ba une u dkhot ka Seng u dei ruh uba don bynta ha ka jingiakren iasuk bad ka sorkar.
Ha kajuh ka por ka la ong ruh ba ka jingkhang na ka bynta ka jingiakren iasuk bad kane ka kynhun ka dang plie bad kan bteng ban plie.
Haba jubab ia ka jingkylli, ka DIG ka la ong, “Une u briew u la leit sha Bangladesh bad na kane hi la sngewthuh shai la u kwah ne em ban pyndem ia lade, barabor u don ha Shillong, bad ha ka jingsngew ka jong ngi ka don jingthmu aiu halor ka jingleit phai sha Bangladesh bad wanphai biang na Bangladesh, Nga ieh ha ka jingshemphang jong phi.
" Nalor kata ka la ong ba kim shym la don kino kino ki shithi dawa pisa uba la phah da une u dkhot sha kitei ki briew, hynrei ka dei lyngba ka phone jong u, ki don shibun ki contact number ba la sakhi kiba baroh ki dei kiba la dawa pisa na kiba bun ki briew.
Watla katta, ka Lyngwa ka la ong, “Ka jingiakren iasuk kan dang iai bteng bad lada don kiba leh ia ki kam kiba beain kumta ruh ngin hap ban shim ki jingpynshitom pyrshah ia ki.
" Ka DIG ka pyntip ruh ba katkum ki jingioh jingtip, ka jingkhlain jong ka seng HNLC ka long satang kumba 20 haduh 30 ngut ki briew.
“Hynrei ngin ym lah ban ong ki jait tiar ialeh aiu kiba ki don sha katei ka jaka hynrei hangne ki don tang khyndiat eh," ka la ong.
Ka la ong ruh, “Ka kam ka jong ngi ka long ban pynneh ia ka shongsuk shongsain bad kat ki jingtip kiba ngi ioh ngi shim ia ki sienjam khnang ban ioh ia ka jingshaniah na ki paidbah.
Na ka por ba la sdang ia ka Seng HNLC ha Meghalaya, ki bor pulit ki la trei khlem shongthait.
Ki la don bun ngut ki dkhot ka tnat pulit kiba la aiti la ka jingim ha kane ka jingialeh, bad kumba ka long mynta ka jinglong jingman ka la kylla ha ka jylla ha kaba ki nongwan shangkai na kylleng ki la wan tuid sha ka jylla, kata namar ki bor pulit ki la trei borbah.
" Ha kawei pat ka bynta kane ka heh pulit ka la maham ia kino kino kiba noh synniang sha ka HNLC namar ha kaba kut hi kane ka long pyrshah ia ka ain.
Shuh shuh ka Lyngwa ka la ong, “Ka jingkylli kaba iadei bad ka jingpyndem wait kam don satia namar ki la don lypa ha ka jingiakren iasuk bad kumta ngi la iakren bad ki bad ka jingkhang kan dang iai plie, ngim ju pynpaw ia ka jingbym don mon, ngi iai long barabor kiba kloi ban iakren.
".
Ka West Jaintia Hills District Cricket Association (WJHDCA) kala pyntip ba kan pynlong iaka District Cricket League, ka tarik bym thikna bha ha ki taiew ba khatduh u bnai Lber 2024.
Kumta ka khot wer ia baroh ban iashimbynta ha kane league ban plie lad iaki khynnah bad samla ban shimbynta haka ialehkai cricket.
Kane ka jingialehkai kan long haka dur ka one day match, bad 35 overs.
Ka bairung player kalong T.100 uwei bad ym dei ban duna iaka 15 ngut kawei ka kynhun bad ka entry fee ka long T.4500 kawei ka team.
Shuh shuh ka WJHDCA kala pyntip ruh ba ka pdiang ia kino kino kiba kwah ban pyniasoh ne affiliate bad ka synjuk bad ka jingsiew kalong T.1000, katba ka renewal affiliation kalong T.500.
Ka tarik ba khatduh ban pdiang iaka bai rung ne ka entry, registration bad kumjuh ka affliation kalong ha lane shuwa ka 20 tarik Lber haka por 4 PM.Ka jingpyniakap iaki team kan long ha kajuh ka sngi haka por 4:30 PM Ha kaba iadei bad ka iew iadie iathied player (transfer player) ka long haka dor T.300 uwei bad ka tarik ba khatduh ka long 14 tarik Lber 2024.
Na ka bynta ka jingtip ba khambniah phone ha kine ki number 7005666802, 9863043885, 8729912904, 7005217560.
U Tremiki Phawa 22 snem, u khun jong ka Kong Regina Phawa bad Samki Talang ba shong ba sah ha Wahiajer Lumladaw ula jah naduh ka step 28.02.2024.
Naka liang ka iing ka sem ka kyrpad ia kino kino kiba lap, iohi ne tip shaphang u Tremiki Phawa ban sngewbha ban phone ha une u number 9366739496.
Ka MLA jong ka Sutnga Saipung ka kong Santa Mary Shylla kala plie iaka madan ialehkai artificial turf haka shnong Chiehruphi haka 4 tarik Lber.
Ka Santa Mary kala pynpaw iaka jingsngewmen ban plie ia kane ka madan futsal ban ioh ia kilan bad ialehkai kaba mar san ne hynriew shisien ialehkai.
Kala ong ruh ba kane ka jingtei kan iarap iaki samla kiba sngewtynnad ban ialehkai kin iashimbynta haka jingialehkai bad ban tei iaka bor met.
Ha kane ka juh ka sngi ka la lie paidbah ruh iaka surok shnong kaba 1.6 Km ha Chiehruphi.
Ia kane ka surok la tei lyngba ka skim DMF jong u snem 2023-24.
Ka Meghalaya SSA Schools’ Association (MSSASA) ha ka 4 tarik Lber ka la dawa na ka sorkar ba kan pynkha biang ia ki post thymmai bad ban pynkynriah ia ki 12541 ngut ki nonghikai SSA na ka State Implementing Society sha ka Tnat Education ka Jylla katkum ki kyndon jong ka RTE/SSA kumjuh ban pyndap noh ia ki post kiba thylli ha ki lower bad upper primary school.
Haba kren sha ki lad pathai khubor, u president ka MSSASA u Bah Aristotle C Rymbai u la ong ba ka Seng ka la dep phah ruh da ka dorkhas sha u Chairperson ka State Education Commission ha ka 1 tarik u Risaw 2023 ban dawa ban thaw ia ki post kiba thymmai bad ban pynkynriah ia ki 12541 ngut ki nonghikai SSA kiba la don lypa na ka State Implementing Society sha ka Tnat Education ka Jylla katkum ki kyndon RTE/SSA norms.
U la ong ruh ba ka Seng ka la ioh pdiang ia ka jubab na u Member Secretary ka State Education Commission u Ambrose Ch Marak uba la pyntip ba ka Commission ka la ioh pdiang ia ka jingthoh bad ba ka dang bishar bniah ia ki sienjam da kaba phah ia kane sha ka sub committee ba kan bishar bniah shuh shuh.
U Bah Rymbai u pyntip ruh ba ki don kumba 22 tylli ki post kiba thylli ha ki skul lower primary bad 89 tylli ha ki skul upper primary.
“Ngi la phah la bun tylli ki memorandum sha ka sorkar hynrei haduh mynta kam pat shym la don kano kano ka jubab.
“Na kane, mynta ka sngi ngi la leit ban iakynduh ia u state project director bad aiti ia ka shithi pynkynmaw ia kaba u la pynthikna ba un rah ia kane ka kam sha ka jingiakren bad ki bor sorkar," ong u president uba la bynrap ruh ba shen kin sa leit ban iakynduh ruh ia u Myntri ka Tnat pule puthi ka jylla u Rakkam A Sangma ban iakren halor kane ka mat.
“Naduh kine ki lai snem kiba la leit noh ki sanction post na ka bynta ki head teacher bad assistant teacher hapoh ki skul SSA lower primary bad upper primary ha ka jylla ki la sah thylli namar ki jingiehnoh kam, ki jingkhlad bad kiwei pat, bad kane ka ka ktah ia ka pule puthi jong ki khynnah hapoh kito ki skul namar ka jingbym don nonghikai," ong u Bah Rymbai.
Ha kawei pat ka bynta na ka liang u president ka MSSASA u la kyntu ruh ia baroh ki nonghikai skul SSA ba kin pyrshang ia kaba bha tam na ka bynta ban kyntiew ia ka jingdon jong ki khynnah skul khnang ba kan ym don jingktah ia ki skul hadien habud.
Ka West Jaintia Hills District ka la sdang ia ka jingai dawai polio ha ka 4 tarik Lber ia kaba la plie da u Assistant Commissioner u Bah S Phanbuh ha ka prokram ba la pynlong hapoh MCH Hospital ba 100 jingthiah ha Panaliar Jowai.
Haba kren ha ka jingplie ia kane ka prokram ai dawai polio sha ki khynnah hapoh kane ka hospital, na ka liang u Bah Phanbuh u la aijingmut ia ki kmie ki kpa ba kin ialam ia la ki jong ki khun rit kiba hapoh ka 5 snem rta sha ki jaka ba la pynkhreh ban iashim bynta ha kane ka jingai dawai khnang ban iada ia ki khun rit jong ki na kane ka jingpang polio.
Kumjuh na liang ka Dr.Helen J Uriah, District Maternal and Child Health Officer ka la iai ban halor ka jingdonkam ban ai dawai polio ban iada ia ki na ki jingshitom kiba lah ban ktah hadien habud kiba don jingiadei bad ka jingpang polio.
Ka la ong ruh ba ia kane ka jingai dawai yn pynlong ha baroh ki Polio booths centre ba la pynkhreh ha ki kyntoit bapher bapher hapoh sor Jowai, ha ki jaka sumar bad ki shnong khnang ban pynioh ia ka jingai dawai polio sha baroh ki khynnah kiba hapoh ka 5 snem rta.
Kane ka jingai dawai polio ka la sdang hynne ka 4 tarik bad kan kynthup ia baroh kawei ka district bad bteng haduh ka 6 tarik Lber 2024, kata lyngba ka jingleit sha man ki thliew iingbriew ha ka 5 bad 6 tarik mynta u bnai.
Ha kane ka prokram la ia don lang ruh ka District Medical & Health Officer ka Dr.Evalyneda B.V Laloo, ki doktor bad ki staff nurse ka MCH Panaliar, Jowai bad kiwei kiwei.
U Lat barim ka Jylla u Ranjit Shekhar Mooshahary ha ka 4 tarik Lber u la pynpaw ba u Myntri Rangbah ka Meghalaya u Conrad K Sangma u dei u CM u ba shemphang (civilized) tam hapoh ka ri India.
Haba leh burom ia ka lyngkhuh sngi iap jong u PA Sangma, u Lamphang barim ka Lok Sabha na Meghalaya ha ka jingialang ba la khot pynlong da ka University of Science and Technology Meghalaya (USTM) ha ka 4 tarik Lber, u Mooshahary u la ong ba u Late PA Sangma u long ka durkhmat jong ka thain shatei lammihngi (Northeast), u riewsain hima ba pawkhmat bad u briew uba trei minit iala ka jong ka kam.
“Kawei na ki jingjop kaba khraw ka long kumba long ma u, ki khun jong u ruh ki dei ki briew kiba lah shemphang, kim don kino kino ki jingkynnoh kam bamsap pyrshah ia ki.
U Conrad Sangma u dei u CM uba la shai tam hapoh ka ri India," ong u Lat barim.
U la ong ruh ba u Late PA Sangma um shym la ioh shuh ia ki artylli ki kam kiba hakhliehduh jong ka ri, kata ia ka kam President bad Myntri Rangbahduh (PM).
“Mynta ka Meghalaya ka la kylla long kaba pawkhmat namar ki nongialam kum u PA Sangma," u la ong.
Shi bynta ban rakhe ia kane ka lyngkhuh sngi iap u Late PA Sangma, ka USTM ka la pynlong ruh ia ka “7th Memorial Lecture" halor ka phang “Role of PA Sangma for Progressive Meghalaya" hapoh ka campud jong ka University ha kaba la wan ban iashim bynta ruh da u Chancellor ka USTM u Mahbubul Hoque, vice-chancellor Prof GD Sharma nalor ki dkhot, ki staff bad ki spah ngut ki samla pule.
Haba kren ha ka jingialang u Chancellor ka USTM u la ong ba kane ka University ka sngewnguh shibun ia u Late PA Sangma namar u don ia ka bynta kaba khraw ha ka por ba ai jingmynjur ia ka USTM Act hapoh ka iingdorbar thawain ka Meghalaya ha u snem 2008.
“U Late PA Sangma u dei u riew iohi jngai uba angnud ban kyntiew ia ki samla lyngba ka pule puthi.
U la long ruh barabor u nonghikai bad u nongai mynsiem bad ka USTM ka sngewnguh shibun ia ki kam bha bha jong u, khamtam ia ka jingai jingkyrshan bad ka jingpynshlur ia ki sienjam ki jong ngi na ka bynta ban wanrah ia ki lad jingpule kiba kham shalor ha ka jylla Meghalaya," ong u Hoque.
U la ong ruh ba u Late PA Sangma bad u RS Mooshahary ki la long ki nongai jingmynsiem ha lyndet ka jingpynkha ia ka USTM.“Ngi pynpaw ruh ka jingsngewguh ia u CM ka Jylla ha katei ka por u Late Dr Donkupar Roy bad ia u Myntri ka Tnat pule puthi barim u Manas Choudhury halor ki sienjam kiba ki la shim," u la ong.
Shuh shuh u la ai khublei ruh ia u CM Conrad Sangma bad ia ka kynhun jong u halor ki jingai jingkyrshan bad jingiarap na ka bynta ka jingkiew shaphrang jong ka University.
U Myntri Rangbah ka Jylla u Conrad K Sangma ha ka 4 tarik Lber, u la plie paidbah ia ka Academic Block bad ia ki hostel ki khynnah kynthei bad shynrang jong ka Captain Williamson Sangma Government College ha ka jingialang kaba la long hapoh kane ka jaka pule.
Haba aijingkren ha ka jingialang shibynta ka jingleh burom ia ka lyngkhuh sngi iap kaba phra jong u Late PA Sangma, u Conrad Sangma u la ong, “Ka dei ka jingiohi jngi bad ka jingngeit jong u Late PA Sangma ban kyntiew ia ka pule puthi ha ka jylla ha kaba u la buh ruh ia u Mawnongrim na ka bynta kane ka college ha u snem 2008 ha kaba dei tad haduh mynta ba la lah ban poi sha kane ka thong jong ka jingangnud bad ioh ban plie ia kane ka jingtei na ka bynta ki jingpule kiba kham shalor na ka bynta ki samla bad ki nongshong shnong jong ka South Garo Hills.
" Nalor kata u la ong ruh ba ia ka thong bad ka jingiohi jngai ia kaba la pynkhreh da ka Tnat pule puthi ha kine ki san snem ba ladep la lah ban pyniaid shakhmat ha kine ki sngi kiba mynta.
“Nga thikna ba ka Tnat pule puthi kan sakhi ia ki jingkylla kiba khraw ha kine ki sngi ki snem ki ban wan hapoh ka jingialam ba stad jong une u Myntri ka Tnat pule puthi ba mynsaw," ong u CM.U CM u pyntip ruh ba ka pule puthi barabor ka don ha thong kaba hakhmat eh jong ka sorkar, bad kumta ka sorkar ha u snem 2024 ka la kyntiew ia ka jingpang tyngka na ka bynta ka Tnat pule puthi na ka T.27 klur sha ka T.350 klur.
Ha kajuh ka por u CM u la ong ruh ba ka Sorkar shen kan sa mynjur ia ka jingtyrwa ban sdang noh ia ka Science bad Commerce stream hapoh ki college sorkar ha Sohra, Williamnagar bad Baghmara.
U la pyntip ruh ha ka jingialang halor ki prokram kam pynroi bad ki polisi na ka bynta ka South Garo Hills ha kaba ka thong kaba hakhmat eh ka long ban wanrah ia ka projek na ka bynta ka Civil Hospital ha Baghmara.
“Na ka liang ka Tnat DoNER ka la mang T.15 klur na ka bynta ban pynkha ia ka jingtei na ka bynta 150 jingthiah hapoh kane ka hospital nalor T.5 klur la mang da ka sorkar jylla na ka bynta ban tei ia ka quarter na ka bynta ki doktor, ki nos bad ki staff.
Ia kane ka jingialang la ia don lang ruh u Myntri ka Tnat pule puthi u Rakkam A Sangma, MLA Baghmara u Kartush R Marak, MLA Amlarem uba dei ruh u Chief Advisor ka sorkar Jylla u Bah Lahkmen Rymbui, u Chief Secretary ka Jylla u Bah DP Wahlang nalor kiwei pat.
Haduh 26 ngut ki dkhot bad ki nongkitkam ka United Democratic Party (UDP) Hingaria Unit kynthup ia u president Ting Khonglah bad u Prowess Surong kila weng iaka jinglong dkhot na ka party UDP haka 2 tarik Lber 2024.
Ka Hingaria Unit ka hap hapoh ka 5 Sutnga Saipung Constituency.
Nalor ka Hingaria Unit, u president bad secretary ka UDP Natbor Unit Lap Suchen bad u Super Suchen ruh kila iehnoh iaka kam kaba ki bat.
U Marshall Biam uba bat kum u publicity secretary 5 Sutnga Saipung Constituency ruh ula iehnoh ia kane ka kam ha ka 2 tarik Lber.
Ha ka shithi kaba la phah sha u president UDP 5 Sutnga Saipung, u ma Rocky Sutnga, baroh kine ki dkhot bad nongkitkam kila pynpaw ba ka jingweng dkhot jong ki ka long na ka daw shimet jong ki.
Ka Khasi Student’s Union lyngba Ka Education Cell jong ka West Jaintia Hills District ka ai khublei kyrpang bad kitbok kitrwiang sha baroh ki khynnah pule ka Jaidbynriew kiba thoh ia ka Examination SSLC bad HSSLC jong u snem 2024.
Ka seng ka pynpaw ba ka lawei jong ka Ri bad ka Jaitbynriew ka shong ha ka jingnang jingstad kaba ngi don hynrei ym ha ka jingbun paid Kumta ka KSU ka kyntu ia ki samla iakhun Exam ba kin minot bad trei shitom ha ki jingpule jong ki, khnang ba kin ioh ban kheit ia u soh ka jingtrei shitom jong ki bad kin ioh ban wan rah ia nam bad burom ialade, ia ka ïing ka sem bad ia ka Ri bad jaitbynriew.
Ka Jaintia Students’ Union (JSU) kala kitbok kitrwiang ia baroh ki khynnah pule ka jylla khamtam iaki paradoh parasnam kiba thoh iaka eksam SSLC bad HSSLC jong une u snem 2024.
Ka JSU ha u kyrwoh ba kala phah kala pynpaw ba kine ki ar tylli ki eksamin ki dei kiba kongsan haka jingim pule puthi, kiba long kum ki mawjam ban iarap iaki khynnah ban jied bad bteng iaka lain pule ba shakhmat haka jingim.
Kumta ka JSU kala kitbok kitrwiang ia baroh ki khynnah pule ba kin lehbha ha kine ki eksamin bad ban jop ha kaba kut ban rah iaka burom ialade, ka iing ka sem bad ka jylla baroh kawei.
Ka Seng Karbi (Mikir) Traditional Faith (Religion) Association (KTFA), Meghalaya ka la kyntait ia ka jingkren jong u MLA ka Nongpoh Constituency ha Assembly ha ka 27/02/2024, ha kaba iadei bad ka jingshong syier ki paidbah ha ka thain khappud Marmain bad halor ka jingdon jong ka jingwan tah postar da ka Seng shit niam Hindu na Assam.
Ka Seng ha u kyrwoh lyngba u President bad Secretary ka pynshai ruh ba na ka liang ki nongshong shnong bad ki nongialam ka Seng KTFA Meghalaya hadien ba ki la ioh sngew na ki social media ki la pyrshang ban wad jingtip hapoh ka shnong bad ha ki jaka ba marjan, hynrei kim shym la lap sabut ei ei ruh em ha kaba iadei bad kita ki jingtah postar hapoh shnong ne hangno hangno ruh.
Kumta ka Seng ka pynpaw ba katei ka khubor ka long ban ialam bakla, bad ha kajuh ka por ka kyrpad ruh sha ki nongshong shnong jong baroh kawei ka jylla ba kin ym sngewthuh bakla.
“Ha kaba iadei bad ka voice mail ba ngi ioh sngew baroh, ngi na ka liang ki nongialam jong ka KTFA ngi la pyrshang ban wad jingtip bad ngim shym la ioh kano kano ka sabut ba don kum kita kumba kren ha ka voice mail.
" Nalor kata halor ka jingkynnnoh bala shim rai ban phah weng ia ki dur statue na ki iingskul, kane kam long kaba shisha bad ym shym la don satia kaba kum kata ka rai, hynrei ka jingialang ha katei ka sngi ka long tang ka jingiasyllok haba shit ba shai hakhmat ki paidbah baroh kumno ban pynneh pynsah ia ka jingngeit Niam Tynrai sha kine ki thain.
Kumjuh halor Ka  jingkynnoh ba don ka jingiadei bad kata ka Seng Sanmilato Samatan Samaj kaba na Assam, na ka liang ka Seng ka sngew dei ban pynshai hangne ba kam don jingtip ne jingiadei ei ei ruh em shaphang kata ka seng shit Niam Hindu, bad ki dang shu ioh sngew na kato ka Voice Mail.
Shuh shuh ha kaba iadei bad ka Traditional Symbol, kum ka shi ka la pynpaw ba kam don kano kano ka jingtuklar ne hukum ban weng, hynrei ka shong ha ka bor jong u Syiem Hima Dumura (Doomora), kum u Syiem u Kmie ban pynbeit ia kane ka kam.
Ka iingbishar District and Session Judge kala ai bor iaki Pulit ka Jylla ban tohkit 10 sngi ia u Personal Security Officer (PSO) jong ka Seng kieng atiar Hynniewtrep National Liberation Council (HNLC), u Bah Storgy Lyngdoh uba la shah kem noh ha ki bor pulit ha ka step phyrngab jong ka sngi Saitjain na ka nongbah Shillong.
Ka khubor pulit ka iathuh ba hadien ba la ioh ia ka jingtip kaba bniah ki bor pulit ba kyrpang ka East Khasi Hills ki la pynlong ia ka jingkhynra bad ioh ban kem noh ia une u dkhot ka HNLC 41 snem rta napoh ka iingsah jong u na Mawlynrei, Khliehshnong, Shillong, kata hadien ba u la wan rung napoh Bangladesh.
Na ka liang ki pulit ki la ioh ban kurup noh ia kawei ka mobile phone lem bad ka SIM kaba don jingiadei napoh Bangladesh lame bad kawei ka Airtel SIM na India nalor ka SD memory kaba 1 GB.Ka khubor pulit ka ka la ong ruh ba kui don ki khubor kiba iathuh ba une u PSO ka HNLC u donkti ha ki kam beain kum ki kam dawa pisa, ka jingpynrung dkhot bad ka jingpan jingkyrshan na ki briew na ka bynta ban lah ia ki kam pyrshah ri bad kiwei pat ki kam pyntriem.
Lah ban kdew ba u Strong Lyngdoh u dei napdeng ki laingut ki PSO, kiba la wan ban synran ia ki nongialam ka HNLC ha ka por ka jingiakren iasuk bad ka sorkar ha une u snem ba la dep.
Shuh shuh kane ka jinglong jingman ka la wan long ruh hadien ki jingioh lum khubor ba kane ka Seng ka la pynjur biang ia ki kam dawa pisa na ki nongkhaii ha ka thain Ri Lum Khasi bad Jaintia.
Ngi na ka liang ka ing ka sem jong I (L) Dexterson Pohshna, ngi ai khublei bad ngi da sngewnguh eh ia phi baroh kiba haing hasem, ki kur ki jait, ki kha ki man, ki marjan marpa, ki paralok parajor, ki parabangeit na ka Balang U Blei (M&A), Jowai kumjuh ruh ki parabangeit hapoh ka Assembly bad ki para khristan na kiwei ki kynhun Balang, ka Dorbar Shnong Khimusniang, ki Nongmihkhmat Shri Lahkmen Rymbui, Shri Wailadmiki Shylla, Shri Moonlight Pariat kiba la wan ban sngewlem bad pynshngain ia ngi ha ka por ba ngi la duh noh ia i Pa baieit jong ngi.
Ngi ai khublei kyrpang na ka bynta I Dr Teiborlang Rymbai bad ki Nurse jong ka Bethany Hospital Shillong, Dr Da e mi Nongtdu bad ki Nurse jong ka Woodland Hospital Jowai kiba la sumar ia I pa ha ka por ka jingshitom jong I.Ngi duwai ba U Blei badonbor Uba long ka jingsuk bad ka jingpyntngen Un don ryngkat lem bad ngi bad Un nang iai kyrkhu ia phi baroh.
Na I Lok Na ki khun, ki pyrsa kurim & ki ksiew Na ki Para bad Pyrsa I Pa.
Ka kyrtong MP ka Seng NPP na Shillong parliamentary seat kaba dei ruh ka Myntri sorkar, ka Dr Ampareen Lyngdoh ka la kyntait ba ka don ka jinghiar ka NPP (anti incumbency) namar ka jinglong nongïalam jong u Conrad Sangma uba ialam iaka Sorkar Meghalaya Democratic Alliance (MDA) ba mynta da kaba pynpaw ruh ba kat shaba phai la sakhi ia ka jingkiew jong ki kam pynroi ha baroh ki liang.
Haba kren sha ki lad pathai khubor ha ka 1 tarik Lber shibynta ka jingpynkhreh jong ka ia kane ka MP Lok Sabha ilekshon ka ban wan, ka Dr Ampareen ka la ong “Kaei ka Anti Incumbency.
Wat hadien ka dorbar mang tyngka kaba la wanrah u CM, phi dang pyrkhat ia kum kata, ngam pyrkhat ba nga don jingtynjuh hangno hangno bad katba shaba ngi leit la iohi iaka jingwan ka roi ka par.
" Kala iathuh ruh ba kala wan na Rambrai hynniew bnai mynshuwa bad ka surok ka long kaba sniew tasam bad mynta kila ioh ka surok kaba paka.
“Peit sha ki nongrep ki la kham biang da bun shah haba ia nujor bad ki snem kiba la leit noh.
Peit sha ki jingtreikam kiba kyntiew ia ka kamai kajih lyngba ki prokram bapher bapher ban kyntiew ha ka liang ka rep ka ring bad ka kam ri jingri.
Kine baroh ki sakhi ba ngi la kiew shaphrang, bad kumta Ngam iohi ba ki jingpynpaw pyrshah kin long kiba don nongrim.
" Ka la ong ruh ba ki paralok synrop kiba don hapoh ka sorkar ruh ki la pynieng la ki jong ki kyrtong na ka bynta kane ka ilekshon Lok Sabha.
“Ngi don ha ka juh ka sorkar.
Nangno ka wan kata ka jingpyrshah sorkar? Phi don ia ka jaka kaba biang eh ban iathir halor kane ka mat bad kata ka long hapoh ka iingdorbar.
Haba phim wan haba la rah ia ka mat kumta kumno ngin pynphai halor kine ki jingkynnoh? Ha ka jingtip ka jong Nga hi ngi la lah ban leh ia shibun bah ki kam ha baroh ki jaka," ka la ong.
Nalor kata ka la ong ruh ba kan ym shah pynthame ha kita ki jingialam bakla jong ki nongiakhun pyrshah lem kumta kan kan pynbakla noh ia ka thong bad ka jingthmu ban iakhun ia kane ka ilekshon namar ka iohi shai kdar ba ka mihkhmat ia ka party kaba khlieh ia ka sorkar synrop.
“Kiba bun ki kyrtong watla katta kin long ki paralok jong ngi (namar ki dei kiba don ha ka kynhun synrop), kumta ruh nangno ka jingkylli halor ka jingiapher jingmut ha kaba iadei bad ka jingkiew shaphrang jong ka jylla ka wan.
Kin don ruh katto katne ki ban shu ia pyrta shla ba kane ka sorkar kam shym la leh ei ei, hynrei ngin pynphai ia kine ki jingkynnoh lyngba ka rai kaba shai khnang ba kan shong ha ki paidbah ka jylla ba kin shim ia ka rai.
Hato phi kwah ia ki MP ki ban iasaid halor ki mat jong ka jylla hadien ba la shah jied ia ka kam MP lane da kumwei pat, kata kam lei lei mano ban leit sha Delhi,"la  ong kane ka kyrtong ka NPP.“Hynrei lada phi kwah ia ki MP ki ban kren na ka bynta u paidbah ka jylla, kumta ruh kiba bun ki mat jong ka jylla ia kiba la iakhun hapoh ki surok ha ka jingshisha ki dei ki mat ia kiba donkam ban shim rai hapoh ka sorkar pdeng.
“Hato phi la ju ioh sngew halor kano kano ka jingiatai halor ki mat kiba long ka jingeh ha ki surok ki jong ngi na ka snem sha ka snem.
Ngam tharai ba ngin ioh sngew, kumta Ngan leit sha ki paidbah da ka jingthmu kaba shai.
Nga don hangne ban rah ia kine ki mat sha ka lynti kaba dei," ong shuh shuh ka Dr.Ampareen.
U Deputy Commissioner bad Chairman ka District Level Road Safety Committee, West Jaintia Hills District, Jowai u la pynbna halor ki lad jingiada ban lait na ki jingmynsaw ba jur haba jia ki jingjia tyngkhuh kali bad na ka bynta ka jingshngain ha ki lynti surok da kaba kyntu ia ki nongniah ar shaka bad ia kiba shong lang ba ki dei ban pyndonkam ia ki helmet bad kumjuh kiba shong ha ki kali ba kin deng ia ki seat belt na ka bynta ka jingshngain ka jong ki hi.
Shi bynta ban pynsngewthuh ha kaba iadei bad kane ka bynta, na ka liang ka District Level Safety Committee kan pynlong ruh ia ka jingpynshai paidbah ha Wahiajer/ Ummulong ha ka 4 tarik, ha Amlarem 5, ha Iawmusiang, Jowai ha ka 6.
Katba ha ka 7 tarik ka District Level Road Safety Committee kan pynlong ruh ia ka mobile camp bad special drive ha ka surok Jowai By pass, Khliehtyrshi ban jurip ia kino kino ki jingpynthaba ba pyndait na shadien jong ki kali ban lait na ka jingiatyngkhuh, bad ha k 8 tarik yn pynlong ia ka Mobile camp ha Mihmyntdu hajan ophis DTO ban jurip halor ka jingpyndonkam ia ki seat belt, helmet bad kiwei.
Nalor kata la kdew ruh ba kino kino ki jingpynkhein ain hadien ba la pynlong ia kine ki jingpynshai paidbah kin shah pynngat ha ki kyndon ain Motor Vehicle (Amendment) Act, 2019.
Featured Image: Clker-Free-Vector-Images from Pixabay.
Ki shipai Border Security Force (BSF) Meghalaya ha ki jingkhynra kiba ka la pynlong ha ka 29 tarik u Rymphang ba la dep ki la lah ban pynpulom ia kiba bun tylli ki kam khaii tuh ha ki bynta khappud ka India-Bangladesh, kata da kaba ioh ban kurup shibun bah ka shini nalor ki dawai dashin bad ka pisa India.
Hadien ba la ioh ia ka jingtip kaba bniah ki shipai BSF ki la pynlong ka jingkhynra hajan Kanta, Umsyiem East Khasi Hills ha kaba ki la ioh ban kurup haduh 15,000 kilo ka shini ia kaba la thmu ban khaii tuh shapoh Bangladesh.
La ong ruh ba ki runar ki bym lah ban ithuh kiba rieh hapoh ka jaka khlaw ki la ther maw bad kren kynthoh pyrshah ia ki BSF katba ki dang pynhiar ia ka mar ba l kurup, hynrei donbok kam shym la don kano kano ka jingmynsaw, hynrei ka la don ka jingjulor ia ka kali ki BSF.Hadien la aiti noh ia kane ka shini ba la ioh kurup sha ki bor pulit ka thain na ka bynta ban leh shuh shuh ia kaba donkam.
Ha kawei pat ka jingkhynra, ki shipai BSF na ka thain khappud ka BOP Naljuri ki la ioh ban kurup shibun bah ki dawai dashin kiba kot sha ka T.14 lak ia kiba la thmu ban khaii tuh shapoh Bangladesh lyngba ki jaka khappud ka West Jaintia Hills.
Nalor kine ki jingkhynra, ki BSF ka BOP Rajapara 193 Bn ki la sakhi ia ki suba runar napoh Bangladesh sha shiliang khappud bad hadien ba ki la leit ban tur, kine ki suba runar nong Bangla ki la phet krad noh shapoh Bangladesh da kaba shim kabu hapdeng ka jingdum bad ka jinglong riat bad khlaw ka jaka.
Hadien ba ki BSF ki la pynlong ia ka jingkhynra ki la ioh ban kurup ia kawei ka pla kaba don ka pisa India 7 lak tyngka, bad hadien la aiti noh ia kane ka pisa sha ki bor pulit ka Gumaghar PS bad la ujor ruh da ka FIR na ka bynta ban pynlong shuh shuh ia ka jingtohkit.
Shuh shuh la suba jur ba kane ka pisa India ka dei kaba don jingiadei bad ki jingsiew na ka bynta ki mar ba khaii tuh na India shapoh Bangladesh.
Watla ka Election Commission of India kam pynbna ia ka tarik ban iakhun ia ka eleshon sha iing Dorbar Thawain jong ka Ri India hynrei ki seng sain hima sima ki la sdang khih khoh reh ban pynkhreh ialade na bynta kane ka eleshon khnang ban ioh noh u MP jong la ka jong ka parti.
Mynta ka kynti ka seng United Democratic Party (UDP) West Jaintia Hills District ka la sdang ia la ka jingpynkhreh da kaba ia ka jingiakynduhlang jong ki nongialam bad dkhot nongkitkam na baroh ki 5 tylli ki Constituency ba hap hapoh ka West Jaintia Hills District ha ka 1 tarik Lber hapoh Community Hall jong ka Dorbar Shnong Loomsooiung, Newhill.
Ha kane ka jingialang la donlang u MLA Khliehriat Bah Kyrmen Shylla, MLA Mowkaiaw Bah Nujorki Sungoh, ki MDC ka UDP kynthup u Bah Winning G.Sungoh, Bah Finelyness Bareh, Bah Dawan Lyngdoh, J.Treilang Suchiang bad Lomris Lyngdoh.
Haba pyniaid ia ka jingialang U Bah Lahkmen Rymbui ula ong, ka jinglum lang ka party iaki dkhot nongkitkam ka long ban phylliew jingmut kumno ban pynsngewthuh sha ki paidbah ban aijingkyrshan ia u kyrtong ka kynhun Regional Democratic Alliance (RDA) u Robert June Kharjahrin sha Election Lok Sabha na Shillong Parliamentary Constituency.
Kiwei ki kyrtong ki mih na class room sha u paidbah, katba u kyrtong jong ka RDA udei u samla rangbah uba shakri da ki phew snem iaka ri bad ka jaitbynriew bad u sngewthuh khambha iaka jingeh jingshon jong ki paidbah, kumta ka la dei ka por ban ailad ia u na ka bynta ban long u ksiang ban iasaid iaki mat ba ktah iaka jaitbynriew bad iaki jingdonkam jong ki paidbah Khasi Jaintia, la ong u Bah Lahkmen.
U Kyrmen Shylla u pynpaw ka jingngeit skhem ba ka party UDP haki sngi ban wan kan long hakhmat eh hapoh ka jylla bad ha kata ka por kan long ka jingkyrkhu bad jingmyntoi iaki paidbah khamtam kito kiba ieid bad shaniah iaka party.
Ula ong ka jingiakynduh mynta ka sngi, ka long ruh ban pynkhie im shuh shuh iaka party ha Rilum Jaintia khamtam ha West Jaintia Hills khnang ba ka party kan ioh iaka jingjop ha baroh ki Election kynthup ka MP Election.
Ula ong kiwei ki party ki la ioh ban mihkhmat iaka jylla shapoh Parliament hynrei ka UDP wat la ka pynieng kyrtong man ka Election MP kam pat juh poi haka thong, kumta ula kyntu iaki paidbah Khasi Jaintia ban ailad ia u kyrtong ka RDA ha kane ka kynti ban leit mihkhmat sha Delhi ban wanrah ka jingkylla hapoh ka jylla.
“Ngi don ka jingkyrmen ba u kyrtong ka RDA un leh bha bad ioh iaka jingjop don burom" ong Bah Kyrmen.
U Nujorki Sungoh ula kyntu ba haba jied iaki nongmihkhmat dei ban jied da u briew uba lait ka ktien ka thylliej ban pynsngew shapoh ka sorkar kmie iaka mat bad jingdonkam jong ki paidbah.
U pynpaw ruh ka jingkmen ba na ka liang ka RDA ka ioh ia u kyrtong uba kynsai tam bad uba don ka jingsngewkhia na ka bynta ka jingdonkam jong ka jaitbynriew.
Ha kane ka jingialang u Bah Nujor ula ai jingmut ruh ban thaw da kawei ka Special Committee kyrpang na ka bynta kane ka Election MP 2024.
Ka HITO Laskein Block Circle kala kyntu iaka tnad PWD Shangpung Division, Shangpung ban shna iaka jingkieng ha Wah Myntang Rymphum.
Kane ka jingkieng ka don ha ka surok Laskein Barato, kaba hapoh ka Laskein Block.
Ka HITO kala wan iakynduh ia u Engineer ka PWD Shangpung Division haka 23 tarik Rymphang bad kala pynpaw ha u ba kane ka jingkieng ka donkam ban maramot haka jaka ba kan pynsiasoh bad ka surok ban shngain ka leit ka wan u paidbah.
Kumban shu pynkynmaw ba kane ka jingkieng kaba dei kaba la maramot teng da ka tnad PWD ha kine snem kiba la dep bad la khang ruh iaki trok ban kit palat pud ban iaid lyngba kane ka jingkieng.
Ka St.Michael’s Higher Secondary School ryngkat bad ka Balawan Higher Secondary Education ki la pynlong ïa ka prokram ba kyrpang na ka bynta ki khynnah klass XI and XII jong kine ki ar tylli ki skul bad kumjuh ruh na ka bynta ki khynnah skul jong ka Mawrong RMSA Higher Secondary School halor ka NEP 2020 bad ka Common University Entrance Test (CUET) ha ka 23 tarik Rymphang 2024.
U riewshemphang uba la ai jinghikai ha kane ka sngi u dei u Convenor jong ka All India Education Forum jong ka jylla Meghalaya bad kumjuh u nonghikai ka St.Michael’s Higher Secondary School, Bah Bisharlang Pyngrope.
Haba batai bad pynshai ïa ki khynnah skul shaphang kaei Ka NEP 2020 bad kaei ka jingthmu jong ka, ula batai bniah iaka Education Policy ha kaba ïa dei bad ka kyrdan ba kham shajrong (Higher Education) bad kiei kiei baroh kiba donkam na ka bynta ki khynnah skul ha kaba ïa dei bad ka jingpule jong ki hadien bad ki la dep pule ia ka Klass 12 katkum ka Education Policy kaba thymmai.
Ha kaba iadei bad ka CUET, ula pynshai kumno ka CUET ka lah ban iarap ïa ki khynnah ban ioh admission ha kino kino ki skul bah ne ki kolej kiba don ka jingpynïasoh bad kino kino ki skul bah ha kylleng ka ri India.
Kaei kaba donkam ka long ba ki khynnah ki donkam ban pynkhreh ïa lade na ka bynta kane ka eksam khnang ba kin ïoh lad ban bteng ïa ki jingpule jong ki hadien ba ki la pyndep ïa ka klass 12.
Ula iathuh ba ka National Testing Agency (NTA) kaba pynïaid ïa kane ka CUET ka ai 27 tylli ki subject kiba ngi khot ki subject domain kum ka Accountancy/Book Keeping,  Agriculture, Anthropology, Biology, Business Studies, Chemistry, Computer Science/ Informatics Practices, Economics/ Business Economics, Engineering Graphics, Entrepreneurship, Fine Arts/ Visual Arts (Sculpture/ Painting)/, Commercial Arts,  Geography/Geology,  Home Science, History, Knowledge Tradition and Practices of India, Legal Studies, Environmental Science, Mathematics, Physical Education/ NCC /Yoga, Physics Political Science, Psychology, Sociology Teaching Aptitude, Mass Media/ Mass Communication, Performing Arts bad ka Sanskrit.
Shuh shuh i la batai shaphang kumno ban leh ïa ka test bad ïa ki 13 tylli ki ktien kiba ki khynnah ki lah ban jied ha kaba shim bynta ïa ka test.
Ula batai bniah iaki bynta ïa ka test yn sa pyniaid kum ka bynta 1A kaba ka dei ka ktien (languages) kaba don 13 tylli ki ktien, bynta 1B ki ktien (languages) kiba don 20 tylli ki ktien bad bynta 2 kaba ki khot subject domain ne kaei ka subject ba ki khynnah ki kwah ban shim honours bad bynta 3 subject General Test.
Ha kaba iadei bad ka jingsiew ki khynnah kin hap ban siew na ka bynta ban thoh ïa ka test bad kiwei kiwei pat ki jingdonkam ba ki dei ban leh shuwa ban register ïa ka CUET.Їa ka prokram la pynkut da ka jingkren ai khublei da u Bah Bonniface Lyngdoh, Principal In charge jong ka Balawan Higher Secondary Education.
U MLA ka BJP na South Shillong u Sanbor Shullai haka 29 tarik Rymphang, u la ong ba kan ym don jingmyntoi ia ki nongshong shnong ka Khasi bad Jaintia bad kin phah ia ki kyrtong jong kiwei pat ki party sain hima kum ki dkhot ka parliament (MP) na Shillong seat namar ka BJP kan wanphai biang ha ka bor hapoh ka sorkar pdeng.
U la ong ruh ba ha ka jingsngew ka jong u ka por ka la dei eh ia ki nongthep vote hapoh Khasi bad Jaintia Hills bad kin ailad noh ia ka BJP na ka bynta san snem.
U Bah Sanbor u la kynnoh ba u MP ka Congress ba mynta na Shillong Seat u Bah Vincent H Pala u la shu pynlut por da kaba bam soh ot hapoh parliament namar ka jingbym wan ki kam pynroi sha ka jylla.
Haba kren sha ki lad pathai khubor, u Bah Shullai u la ong ruh  ba ki paidbah kin ai biang ka jingkyrshan ia ka BJP namar ki kam ba bha jong ka, kata la ka long ha ki kam pynroi bad ka jingwanrah ia ki skhim kaba la kyntiew shibun ia jinglong jingman jong ki longiing kiba duna ha ka ioh ka kot khamtam ha ki thain nongkyndong kumjuh ka jingpynioh ia ki skhim bapher bapher sha ki paid nongrep, ki longiing longsem bad kiwei pat ki bynta.
“Namar kata ka daw Nga kyrpad jur ia ki paid Khasi bad Jaintia bad kim dei ban pynlut kai ia ka por, kata ban ym phah ia ki kyrtong kiba dei na kiwei pat ki party sain hima lem kumta sa san snem biang ngin dang babe," ong u Bah Sanbor.
Nalor kata, haba kyntu ia ki paidbah ba kin ailad ia ka BJP ha kane ka kynti kaba mynta, une u MLA ka BJP u la ong, “Lada phin phah da u MP ka BJP na Shillong, u lane ka kin ioh ban long Myntri bad ngin ioh shibun Bah ki kam pynroi   bad ngin ioh ruh ia ki skhim bapher bapher na ka bynta ban plielad ban ai kam ai jam sha ki samla jong ka thain Khasi bad Jaintia.
Shuh shuh u la ong ruh ba ka Seng Congress ka la nang ngam arsut katba nang mih ki sngi ha kaba baroh ki nongialam.
Ka jingkren u bah Ronnie ka bym don nongrim : U bah Sanbor Shullai, MLA ka South Shillong, ula ong ka long kaba bakla bad ka bym don nongrim halor ka jingkren u nongialam ka Congress Ronnie V Lyngdoh ba um ju kren bad um ju wan dorbar ka long kaba bakla U bah Sanbor ula kyntu ia u bah Ronnie ban peit iaka prceeding ha iingdorbar shuwa ban kren.
Ula ong ruh ba don ruh ha iing dorbar ha ka dorbar mang tyngka kaba dang shu kut shen Ula pynkynmaw ruh ia une u nongialam ka Congress ba dei ma u ryngkat bad kiwei ki MLA kiba kren hapoh ka iing dorbar ha kaba iadei bad ka jingeh haka por ba sar ka khlam COVID-19 ban pynioh jingiarap iaki ba duk ba suk.
“Nga la kren ha iing dorbar bad Nga ai khublei ia u Chief Minister Conrad K Sangma ba mynjur ban pyllait mar T.50 lakh sha ki MLA ba kin lah ban kyrshan ia u paidbah da ki mar bam mar dih," ula ong.
U Bah sanbor ula ong ba ym tang ba u kren ha iing dorbar, hynrei shabar bad u leit sha Delhi ban kren iaki ishu kum ka CAA, ILP bad ban pynrung iaka Ktien Khasi haka Eighth Schedule jong ka riti synshar ka ri.
Ka ophis jong ka  District Medical & Health Officer, West Jaintia Hills District, Jowai  ka la pyntip ba ka jingai dawai polio ha baroh kawei ka district kan long ha ka 4 tarik u Lber 2024 na ka bynta ki khyllung ba hapoh san snem ka rta.
Halor kane ka kyntu ïa ki kmie ki kpa ban leit ïalam ïa ki khun jong ki ha ki jaka ai dawai ba kaba jan tam kaba la pynkhreh bad ki jaka sumar ban ai dawai.
Kane ka jingai dawai kan sdang naduh ka por 8 baje mynstep haduh ka por  4 janmiet.
U Superintendent of Police East Khasi Hills, Shillong u pyntip ba ha ka 23.02.2024 ki bor pulit ka Madanrting PS ki la lapdien ia uwei u rangbah bym lah ban ithuh uba la don kumba 30-40 snem rta uba thiah lyngktar hapdeng ka jingbym tip briew hajan ka jaka pump um ka MES na Wahumkhen, Happy Valley.
Hadien kane ki pulit ki la pynkit noh mardor shapoh Civil Hospital, Shillong hynrei mar ia poi na ka liang u doktor u la pynbna ba u la dep khlad lypa.
Hadien ba la pyndep ia baroh ki jingdonkam la pynkynriah noh ia kane ka metiap shapoh ka jaka buh metiap jong kane ka hospital na ka bynta ka jingpynithuh bad wan shimti.
Ha kawei pat ka jingjia ki bor pulit ha ka 26.02.2024 ki la lap ia kawei ka metiap jong uwei u rangbah uba la tip kyrteng kum u Garnet Sangma uba la don kumba 50-56 snem rta kaba thiah lyngktar na lyndet jong ka painkhana kaba don hajan ka jaka ieng bus ha Iew Mawlong, Shillong.
Hadien ba la pyndep ia ka jingdonkam baroh la pynkynriah noh ia kane ka metiap shapoh ka jaka buh metiap jong ka NEIGRIHMS Hospital, Shillong na ka bynta ka jingpynithuh bad wan shimti.
Kumta la kyntu ia kiba haiing hasem bad kiwei pat kiba don jingiadei ba kin wan mih mardor sha kane ka jaka buh metiap jong kine ki hospital da kaba phone sha kine ki nombor.
O/C Madanrting PS-0364-2231408, O/C Shillong Sardar PS -0364-2224818 / 2224400, I/C Police Control Room, Shillong -0364-2222214 /2222215.
Ka Dr.H.Gordon Roberts Hospital, Shillong ha ryngkat ka jingiatreilang bad ka State Nodal Agency MHIS – AB-PMJAY ka sorkar Meghalaya kin pynlong ia ka jingiaid trekking shibynta ka jingrakhe ia ka “World Kidney Day" ha ka 9 tarik u Lber 2024.
Ka mat jong kane ka jingrakhe ia ka “World Kidney Day" mynta u snem ka long “Kidney Health for All.
Advancing equitable access to care and optimal medication practice.
" Ka lynti na ka bynta kane ka jingiaid trekking kaba 16 kilomitar kan sdang na Mawphlang sha Lad Mawphlang (David Scott Trail).
Shwa kane kan don ka jingiakynduh lang hapoh Dr H Gordon Robert Hospital Jaiaw, Shillong.
Kiba kwah ban wan iashim bynta ki donkam ban leh ia ka registration da kaba leit lyngba ka www.
robertshospital.
com Katkum ki nong pyniaid ka jingpynkhreh ia kane ka prokram kan sdang naduh ka por 5:30 mynstep bad ka jingialang plie kan long ha ka por 6:30 mynstep.
Ki bus kin mih ban leit sha Mawphlang ha ka por 7 baje mynstep bad ka jingiaid lynti kan sdang na Mawphlang ha ka por 9 baje mynstep thik.
Ki bus kin wan shaw ia ki nongiashim bynta na Lad Mawphlang bad wan buh biang shapoh Robert Hospital.
La kyntu ia baroh ki nongiashim bynta ba kin pynneh pynsah ia ka jingkhuid jingsuba shilynter jong kane ka lynti sahnam.
Ka Meghalaya Human Rights Commission (MHRC), Shillong haka 29 tarik Rymphang, ka la shimkhia ha kaba iadei bad ka jingujor ba la ujor da ka Seng Hynniewtrep Youth Council (HYC) Central Body pyrshah ia u heh pulit ka Pynursla Police Station namar ka jingkynnoh thombor ia u President jong ka HYC Riwar Mihngi Circle hapoh Pynursla Police Station kaba la jia ha ka sngi Saitjain ba la lah.
Na ka liang ka MHRC lyngba u Secretary ka pyntip ba ka la phah da ka jingthoh sha u Superintendent of Police, East Khasi Hills District ban aiti ia ka kaiphot kaba bniah sha ka Commission ha kaba iadei bad kane ka jingjia hapoh ka 15 sngi.
Lah ban kdew ba ka Seng HYC ha ka sngi Nyngkong, kala dawa ban thung ia ka jingtohkit bad ban sospon ia u 2nd Officer Incharge ka Pynursla Police Station Bah George Dkhar, halor ka jingkynnoh kren tohmet bad thombor ia arngut ki dkhot ka seng ha Pynursla Police Station ha katei ka sngi Saitjain ba la dep.
Kane ka jingjia ka la wan long hadien ba ki dkhot ka HYC-RMC ha ka 24 tarik Rymphang kila kem ia artylli ki trok kiba kit ia ki muid da ka jingthmu ban khaii tuh sha Bangladesh.
Hadien ka jingkem ia kine ki trok, kila ialam ia ki sha Pynursla Police Station da ka jingthmu ban ujor ejahar bad ban kyntu ia ki Pulit ba kin leh ia kaba donkam kat kum ka ain hadien ba ki la ngat pynban ha ka jingshah thombor ha une u heh pulit.
U Myntri ka Tnat Social Welfare, u Bah Paul Lyngdoh haka 29 tarik Rymphang, ha ka jingiadon lang ka Myntri ka Tnat Ain ka Dr.M Ampareen Lyngdoh u la pyllait paidbah ia ka Kot POCSO Act 2012 ba la pynkylla sha ka ktien Khasi “Ki kyndon ain" ha ka jingialang kaba la long hapoh Pinewood hotel Shillong.
Haba kren ha ka jingialang, u Bah Paul u la ong, “Mynta ka sngi ngi la ialum lang na ka bynta ka dawbah kaba ktah ia ka longbriew manbriew bad ban rakhe ia ka jinglong kyrpang jong ka jinglong khynnah.
" U la ong ruh ba ka long kaba donkam ba kum ki nongthaw ain bad ki kynhun kiba ia don bynta kin iatreilang ban iakhun pyrshah ia ki kam bymman bad ki kam thombor pyrshah ia ki khunlung khynnah.
U la ong ruh ba kane ka sngi kan dei ka sngi sah jingkynmaw namar ha ka sien kaba nyngkong naduh ba la wanrah ia ki dak pule Khasi naduh ki snem 1841, mynta ka sngi ngi la lah ban pynioh ia kane ka ain POCSO Act ha ka ktien Khasi.
Nalor kata u la ong ruh, “Ai ba ki mombati kiba ngi la tbeh kin ym long tang kum ka dak hynrei ba kin aijingshai ha ki dohnud ki mynsiem jong iwei pa iwei na ngi, khnang ba naduh ki nongthaw ain, ki kmie ki kpa, ki nongialam niam kin shim ba ka dei ka jingkitkhlieh ka jong ki ban pynthikna na ka bynta ka jingshngain jong baroh ki khunlung khynnah ha ka jylla Meghalaya.
U Myntri u la ong ruh ba da ka jingkyrshan jong baroh ha ka imlang ka sahlang yn lah ban tehlakam ia kiba kum kine ki jingjia shah thombor, bad lyngba kane ka ain ba la lah ban pynioh ha ka ktien Khasi yn pynthikna ba kan poi sha baroh ki tyngkong iing jong baroh ki shnong ki thaw bad ban ym don ki ban lait na ka ain.
Shuh shuh u kyntu ruh ia baroh kiba iadon bynta ha kane ka jingialang bad kin shim ia ka jingkut jingmut ban iakhun pyrshah ia kiba kum kine ki kam bymman pyrshah ia ki khunlung khynnah hapoh ka imlang ka sahlang bad ban wanrah ia ka jingkyrmen.
Shibynta jong kane ka prokram, ka Meghalaya State Commission for Protection of Child Rights ruh ka la pyllait ia ka Calendar bad ia ka kaiphot kaba iadei bad ki POCSO case kiba don hapoh ki iingbishar ka jylla.
“Ka Khasi Students’ Union (KSU) Laban Circle haka 29 tarik u Rymphang, ka la leit ban shna syndon da ki iing na ka bynta ban ai sha ki Khasi ki bym don iing don sem ha Maxwellton Estate ka jaka kaba heh kumba 9 akar, kata ban pynpaw pyrshah ia ka jingleh bym suitniew jong ka sorkar ban kyndang ia ki bar jylla kiba shong ba sah beain ha kane ka jaka sorkar.
Na ka liang ka KSU ka la leit ruh ban wah da ki banar ha shilynter ka surok Maxwellton Estate ha kaba la sakhi ia kawei na ki jingthoh kaba ong “Ka KSU kan ym ailad ia ka Maxwelton Estate ban kylla long ka Them Mator 2.0".
Kane ka sienjam ba la shim da ka seng KSU ka la wan long ruh hadien ba ka la ai por ia ka sorkar jylla 15 sngi ba ka dei ban kyndang noh ia ki bar jylla ki ba wan shong beain ha kane ka jaka hynrei ia kaba kam shym la leh eiei.
Haba kren sha ki lad pathai khubor na ka liang u President KSU Laban Circle u samla Rueben Najair u la ong ba ka seng ka la dawa na ka sorkar ba ban kyndang noh ia kine ki bar jylla hynrei kim shym la leh eiei kat haduh mynta.
Nalor kata u la ong ruh, “Haba ki bar jylla ki ioh ban shong beain ha kane ka jaka, ngi ruh ngin shong beain lang.
Na ka liang ka seng ka khot bad wer ruh ia ki Khasi baroh ki ba sah ha Shillong ban wan shong wan sha ha kane ka jaka.
Ka KSU kala kynnoh ba ki don shibun bah ki iing ki sme kiba la shu shna beain ha kane ka Estate, kata ia kiba la shna khlem ka jingioh jingbit na ka Dorbar Shnong, Kenches Trace, Oxford Rilbong lane kino kino ki bor ba dei khmih.
Shuh shuh na ka liang ka Seng ka la maham ruh ia ki bor district ba kim dei satia ban pynpra ia kine ki iing kiba ka seng kala pynshna na ka bynta ki Khasi, bad lada ki leh kumta ka Seng ruh kan pynpra lut ia baroh ki iing ki sem kiba don ha kane ka jaka.
Hadien ba ka Khasi Students’ Union (KSU) Laban Circle  ka la leit  ban shna syndon da ki iing ha ka jaka sorkar kaba don ha Maxwellton Estate, na ka liang ka Deputy Commissioner ka East Khasi Hills, ka Kong R M Kurbah ha kane hi ka sngi ka la khot iakren ia ki nongialam ka Seng  halor kane ka phang.
Hadien ba la mih na ka kamra treikam jong ka DC, na liang u president ka KSU Laban Circle u samla Rueben Najiar u la ong ba ka jingiakren bad ka DC ka long kaba seisoh namar na ka liang ka DC ka kular ban thoh sha ki bor jong ka Municipal ban pynsangeh noh ia ki briew kiba ri jing ri bad kala bthah ruh iaka Municipal ban phah iaka notice bad bud iaki kyndon.
Ha kaba iadei pat bad ka jingdawa ban kyndang ia ki briew kiba shong ba sah beain ha kane ka jaka na ka DC ka la pyntip ba katei ka jaka ka don ha ka iingkashari bad ka shem shitom ban weng ia ki.
Hynrei na ka liang ka ka Seng ka la ong  namar ba ki don ki kyndon kiba ka sorkar ka dei ban leh, kumta ka donkam ban pynkloi ban weng noh ban tem iaka jingbuhai shnong ki bar jylla.
Shuh shuh u la ong ba lada dang iai pynslem ha kaba iadei bad kane ka bynta kan buh jingeh hi ia ka Sorkar, bad na ka liang ka KSU kan dang iai bteng ban shna ia ki iing ki sem bad ban pynbun ia ki trai muluk ba kin shong leit sah ha katei ka jaka.
Ka KSU kala kyntu ruh iaka DC ban pynthikna ban leh iaka survey ha kane ka jaka, nakaliang ka DC kala ong ba kane ka jaka ka hap haka tnad Revenue bad kadei kane ka tnad ban leh bad ai iaka kaiphot sha ka.
Kumta ka KSU kala ong ba ha ki sngi ban wan kan ai iaka shithi ban pynthkna ban survey ithuh ia ki briew kiba la sah slem bad kiba khyndiat por.
Ka Meghalaya State Commission for Protection of Child Rights (SCPCR) lyngba ka kaiphot ka pyntip ba ka East Khasi Hills ka dei ka District kaba wan ha ka kyrdan kaba hakhmat eh ha kaba iadei bad ka jingdon jong ki POCSO Case, kata ka jingdon jong  ki kam lehbor ne leh beijot pyrshah ia ki khynnah kynthei.
Kane ka kaiphot la pyllait paidbah haka 29 tarik Rymphang haka jingialang pyllait ia ka Kot POCSO Act 2012 ba la pynkylla sha ka ktien Khasi “Ki kyndon ain" ha ka jingialang kaba la long hapoh Pinewood hotel Shillong.
Ka Case kaba nyngkong ba la registar hapoh ka POCSO Act ka dei kaba la jia ha ka 4 tarik u Jylliew 2013 hapoh ka iingbishar POCSO ha East Khasi Hills.
Ka kaiphot ka SCPCR kaba pyntip ba naduh ba sdang pyntreikam ia ka Protection of Children from Sexual Offences (POSCO) Act 2012, kila don haduh 2566 tylli ki case ha kaba 1984 tylli ki dei kiba dang don hapdeng ka jingshim bishar hapoh ki iingkashari bapher bapher jong ki District.
Katba ka jingpyndep ia ki jingshim bishar ia ki POCSO Case ha ka jylla ka long 22.68%.
" Nalor kata ka kaiphot ka shem ruh ba ha ka por ka jingsar jong ka khlam Covid-19 ka jingdon jong ki case ka dei kaba heh tam, kata da haduh 365 tylli ha u snem 2020 bad 378 tylli ha u snem 2021.
Haba phai sha ki district level ka East Khasi Hills ka dei kaba wan hakhmat eh ha ka jingdon jong ki POCSO Case ba la registar, kata haduh 709 tylli kaba long haduh 28% na baroh ki POCSO Case ha ka jylla, katba ka South Garo Hills ka dei kaba Duna tam, kata tang 2% kaba long baroh 64 tylli ki case.
Katba ha kaba iadei bad ka jingpynbna ia ki rai pynrem ia kiba donkti ha kine ki jingleh kam bymman ka Ri Bhoi District ka dei kaba bun eh, kata da haduh 50 tylli bud ka West Khasi Hills 31 bad marbud ka East Khasi Hills da 30 tylli ki rai pynrem.
Ka kaiphot ka la don ruh ba watla ka South Garo Hills bad ka South West Garo Hills kim shym la sakhi kawei ruh ka rai pynrem namar ka jingshisha halor ka jingbym don ki Special Public Prosecutor (SPP) ban shim bishar bad kumta ruh baroh ki case ki la sahteng hapoh ka kashari jong ki district.
Kumjuh ka South West Garo Hills district kaba la don ia ka iingkashari POCSO naduh u snem 2017 hynrei watla katta ym pat don satia kawei ruh ka case kaba iadei bad ka jingpynbna ia ka rai pynrem.
Lah ruh ban kdew ba ka jingdon ha kaba iadei bad ki rai pynrem ka la nangkiew man la u snem bad ka jingdon bun eh kiba shah rai pynrem ka dei ha u snem 2022 ha kaba ki la don haduh 60 tylli ki rai pynrem bad 31 tylli ha u snem 2023.
Ka kaiphot ka ong ba ka donkam ban pynjur iaka jingialap pynsngewthuh iaka hok ki khynnah.
Naduh ki nongialam shnong, ki seng longkmie, ki seng samla, ki samla pule, ki kynhun niam, ki wei kiwei ki seng trei mon sngewbha.
Nalor kata ka donkam ruh ban buddien bad ki lanot bad ka jingiasyllok ban lait na ka jingshah ban bein ne ipoh.
Ka Commission kala buh ruh iaka thong kaba hakhmat eh ban pynsted ban pyndep iaka jingbishar ban ai ka jingbishar kaba hok iaki lanot.
Ka Commission kala ong ban iada iaki khynnah kaba kongsan eh ka donkam ruh iaka longiing longsem ban don ka jingiajan bad jingiadei kaba jan bad ki khynnah, namar kane ka bynta kala synjor kaba buh jingma.
Ka Khasi Student Union (KSU) Jowai Circle haka jingialam u Morning Pasi Vice President Nidapoi Shadap General Secretary haka 29 tarik Rymphang ki la leit ban jurip iaka Govt.
Girls’ Hostel kaba don ha Mynthong, Jowai.
Haka jingleit jurip ka KSU ka lap ba kane ka Hostel kam long shuh kaba shngain iaki khynnah ban sah namar ka long kaba la jot rathai bad ki kynroh ki ruh ki la sdang orpait bad buh jingma iaki khynnah.
Hadien ka jingjurip, ka KSU Jowai Circle ka la iakynduh bad ka Principal jong ka Govt Girls Higher Secondary School kaba la iathuh ba na ka liang ki bor pyniaid jong ka skul ki la dep ban buh da ki jingthoh sha ki bor ba dei khmih bad ki bor ba dei khmih ki la wan jurip mynshem snem.
Shuh shuh ka la pyntip ruh ba katei ka Hostel ka ngiam haduh 80 ngut ki khynnah skul hynrei namar ka jingjot rathai la hap ban khang noh iaka naduh u snem 2018.
Na kaliang ka KSU kala kyntu iaka tnad pule puthi ka sorkar ban tei thymmai iaka hostel, khnang ba ki khynnah skul kiba wan na ki shnong kaba jngai kin ioh myntoi.
Ngi kum ka ïing ka sem ngi pyntip sha phi ki kur ki jait, ki kha ki man ba u Deo Gratia Pariat khun jong i kong Winibai Pariat bad u (L) Che Phawa ba shong ba sah ha Khimusniang Jowai I la khad na kane ka sla pyrthei haka 29.02.2024.
Ka jingleit on tep donburom ia ka met basah ka jong u, kan long haka 2.03.2024 ha ka por 1 Pm ha u lum jingtep ka Balang Presbyterian Jowai.
U Deo G Pariat u dei u lok jong I kong Sarda Wansai, u ba trei ha Meghalaya Pollution Control Board, Shillong kum u Asst Environmental Engineer.
U nongialam ka Congress Legislature Party (CLP), u Bah Ronnie V Lyngdoh haka 28 tarik Rymphang, u la ong ba ki jingkynnoh jong u MLA ka BJP na South Shillong u Bah Sanbor Shullai ba u MP ka Shillong u Bah Vincent H Palat u la shu pynlut por ha kaba bam soh ot ha kyndong hapoh Parliament ka dei ka bym don nongrim bad kiba thylli bad suda.
Ha kajuh ka por u Bah Ronnie u la kynthoh  ruh ia u Bah Sanbor da kaba ong ba ia lade um ju kren hapoh Assembly.
Haba kren sha ki lad pathai khubor, u Bah Ronnie u la ong, “Katno sien phi la iohi ia u Bah Sanbor ba u la wan shapoh Assembly.
Katno sien u la kren hapoh Assembly? Ha kaba iadei bad ki jingtreikam jong u Bah Pala, Nga tharai shibun ki kam kiba u la leh.
U long u briew uba jar jar.
Um ju kwah ban put turoi kumba long kine ki riew sain hima.
U la leh shibun ki kam ba bha na ka bynta jong ngi bad Nga tharai shibun Bah ki projek ki la urlong ha ka jylla lyngba ki jingtrei shitom jong u.
" Halor ka jingkynnoh ba u Bah Pala u la pulom ban pynlong ia ki DISHA meetings hapoh ka constituency, u Bah Ronnie u la ong ba dei ban sngewthuh ba ha ki 2-3 snem kiba la leit ka don ka jingshah ktah ha ka khlam Covid-19 bad shibun ki skhim ym shym la pyllait da ka sorkar pdeng.
Nalor kata u la ong ruh ba ka jingmang tyngka na ka bynta ka MGNREGS bad kiwei pat ki kam pynroi na ka bynta ki thain nongkyndong ruh la pynduh, kumta ban shu pynlong ia ki jingialang khlem da don ki mat ban iakren kam don jingmut ei ei ruh.
Kum shibynta ban pynshlur ia ki samla bad ki longkpa ha ka kam mistery dieng, ka Jaintia Hills Development Society (JHDS) ryngkat ka jingiatreilang bad ka National Bank for Agriculture and Rural Development (NABARD) ki la pynlong iaka jingai jinghikai ba 60 sngi halor ka Basic Carpentry lane mistery dieng.
Ia kane ka training la sdang naduh u bnai Nohprah 4 tarik bad la pynkut noh ha une u bnai Rymphang 23.
Ia ka certificate la sam haka 28 tarik Rymphang da u Asst.General Manager ka NABARD u Bah.
Greville Kharlukhi ha ka jingiadonglang u Director ka JHDS u Fr.Manbha Pakem, U coordinator ka JHDS u bah Denis Kurkalang bad kiwei de ki staff jong ka JHDS.La pyniaid ia ka prokram ba lyngkot da u Ma Francis Langlein, Field Programme Associate ka JHDS bad la sam ia ki certificates ryngkat ba ki Almari sha ki 20 ngut ki nongshah hikai ha kane ka training.
Haba ai jingkren ha kane ka sngi pynkut, u Director ka JHDS u la kyntu bad pynshlur ia kine kiba la shah hikai ba kin pyndonkam hok ia ka sap bad ka jinghikai ba ki la ioh khnang ban wanrah ia ka ioh ka kot hapoh ka iing ka sem jong ki.
u la ong ruh ba na ka liang ka JHDS kan pynshang katba lah ban pynioh ruh sa ia ki tiar ba donkam (Start-up tools) khang ban kyrshan ia kito kiba don jingthmu ban seng kam lajong.
U Asst.General manager ka NABARD U Bah Greville Kharlukhi u la kyntu bad ai mynsiem ia kine kiba la pyndep ia ka training ba kin pyndonkam hok ia ka skill ba ki la ioh ha kane ka training na ka bynta ka jingmyntoi ia lade shimet.
Shuh shuh u la ong ruh ba kino kino kiba kwah ban aplai subsidy lane loan na ki bank kilah ban wanmih sha ka Ophis treikam jong ka NABARD.ka Jong U Shen Govt.
LP School kaba la seng naduh u snem 1952 halor ki kyntien im sngi “It all begins here" kaba hap hapoh ka Amlarem Sub Division, West Jaintia Hills District ka la ioh iaka iing skul kaba thymmai kaba don 7 kamra.
Ia kane ka iing skul thymmai la tei haka jinglut kaba 44 lak 77 Hajar tyngka lyngba ka Meghalaya School Infrastructure Improvement Program jong ka tnad pule puthi ka sorkar jylla.
Ia kane ka iingskul bathymmai la plie da u MLA ka Amlarem Bah Lahkmen Rymbui haka 28 tarik Rymphang haka jingdonlang ka Kong Sawan Lura Pyrtuh SDSEO Amlarem, ki nonghikai, ki khynnah skul, ki nongshong Shnong bad kiba shah khot sngewbha.
Iaka jingialang kaba la long ha phyllaw jong ka iingskul, la pyniaid da u Andreas Myrmen bad la ioh ka jingkren pdiang burom na ka Head teacher ka Kong Unity Shylla kumjuh na u Waheh Shnong Jong U Shen Resting Tariang.
U Bah Lahkmen Rymbui haka jingkren ula pynpaw ka jingkmen namar haki 5 snem kiba la dep naduh 2018 haduh 2023, ka 7- Amlarem kala ioh haduh 35 tylli ki iing skul kynthup kiba shna thymmai bad shna pynheh (Extension).
Shuh shuh ula pyntip ba naduh Syndai, Kmaishnong, Amjalong, Jong U Shen bad Amsohtai la dep sanction na ka bynta ki iingskul hynrei kaba donkam mynta ka long ba ka Managing Committee ryngkat ki nonghikai kin ai ka jingiatreilang na ka bynta ki jingduna bad jingdonkam jong ka skul.
Ha kaba iadei bad ka pule puthi haki thain nongkyndong ula Bah Rymbui ula ong, ba ki nonghikai haki thain nongkyndong ki long kiba bit ba biang katkum ka juk kaba mynta, hynrei kadei tang ka jingshaniah jong ki kmie ki kpa iaki nonghikai bad ki nonghikai ruh kin wan hikai tista shaki skul khnang ba ki khynnah kin ioh iaka jinghikai kaba paka.
U MLA ula kyntu ruh iaki khynnah skul ban minot bad trei shitom namar lyngba ka jingtrei shitom ka jong ki, ba sa lah ban kyntiew pat iaka skul sha ki kyrdan kiba kham shalor.
Ha kaba iadei bad ka dorkhas kaba la aiti na ka bynta ki jingdonkam jong ka skul, u Bah Rymbui ula ong ba ka sorkar haka jingshong dorbar kaba dang shu dep shen na ka bynta u snem 2024-25 ka la mang kumba 300 klur tam a na ka bynta ban iarap iaki skul bad ruh u kyrmen skhem ba yn lah ban pynrung iaka Jong U Shen Govt.
LP School hapoh kane ka mang tyngka.
Haba pynshlur iaki samla ban ieng hala ki kjat lajong khlem da shaniah haki kam sorkar, u Bah Rymbui ula pyntip ba ka sorkar ka plie iaki lad ki lynti iaki samla la ka long haka kam rep kam riang, ri jingri, kam jngohkai pyrthei ne seng lajong nalor kiwei kiwei ban iarap iaki samla ka jylla haduh 5 lak ngut.
Nalor ki iingskul, u MLA ula pyntip ruh ba iaka surok naduh Amlarem shaduh Pdengshakap la sanction ha u bnai Lber ban siang rong iaka surok khnang ban pynsuk iaki paidbah nongleit nongwan.
Nalorkata ka Amlanai ka la ioh sanction 3 Km, ka Darrang 2 Km kumjuh ka Sohkha Mission, Lamin, Thangbuli, Demthriang ruh kin sa ioh.
Shuh shuh u MLA ula kyntu ruh iaki nongshong Shnong ban shim kabu iaki skhim sorkar khamtam kiba wan lyngba ka sorkar kmie kum ka IMHS khnang ban ioh jingmyntoi haba pang bad shitom.
Ula kyntu ruh iaki khynnah pule class 9 bad class 10 ban applai iaka CM Schoolarship kaba u myntri rangbah ka Jylla u dang shu pynbna shen.
La kyntu ruh iaki khun samla kiba ialeh iaka eksam Class XII ban iakhun iaka exam CUET kaba ka National Testing Agency jong ka sorkar pdeng ka la dep ban pynbna ba ka la pdiang iaki application form naduh mynnin ka sngi haduh 26 tarik Lber 2024.
Khatduh u MLA u kitbok kitrwiang bad aimynsiem ia baroh ki khynnah pule ki ban iakhun iaka SSLC bad HSSLC 2024.
Ha kane ka sngi ki bor pyniaid skul ki la pynkup burom ruh iaki arngut ki nonghikai ba la shongthait kiba kynthup ia u John Buam bad Kong Martha Buam.
La pynphuh pynphieng iaka jingialang da ki jingshad na ki khynnah kane ka skul.
U Myntri ka tnad sport u Bah Shakliar Warjri haka 27 tarik u Rymphang u la pyntip ba la mang pisa haduh T.5,50,00,000 na ka bynta ban pyntreikam iaka skim Chief Minister Youth Development Scheme (CMYDS) ha u snem  2023-2024.
U la pyntip ba mar T.30 lakh kane pisa la ai sha ki deputy commissioner Shillong bad Tura bad mar T.17 lak na ka bynta ki shiphew tylli ki district.
U MLA ka Congress na Mawhati u Bah Charles Marngar uba la buh jingkylli la ka sorkar ka don jingmut ne em ban khmih biang halor ki bhah pisa ba la pyllait na kane skhim katkum ki constituency.
Na ka liang u Myntri u la ong ba ka pisa kaba la pyllait ka shong katkum ka jingdon ki seng, ki club kiba la dep rejister bad ka ophis u deputy commissioner ym satia katkum ka jingdon ki constituency.
U Myntri ka Tnat Revenue & Disaster Management u Bah Kyrmen Shylla haka 27 tarik Rymphang, u la pyntip hapoh ka iingdorbar thawain ba ki don kumba 2426 ngut ki briew bad ki kynhun seng kiba la ioh jaka hapoh ka jaka sorkar ne revenue land.
Ia kane u Myntri u la pynpaw haba jubab ia ka jingkylli ba la wanrah da u nongmihkhmat ka VPP napoh Nongkrem, u Bah Ardent M Basaiawmoit uba la pan jingshai ba kumno ki nong Bangladesh kin lah ban die noh ia ki jaka hapoh Rynjah ia kiba la ai sha ki ha ka por jong ka thma laitluid ka East Pakistan ha u snem 1971.
U Bah Ardent u la buh jingkylli ruh la ki don ne em ki jaka sorkar ba la bhah sha ki MLA lane sha kiba haiing hasem ki jong ki.
Halor kane u Myntri u la pynpaw ba um shym la don jingtip ei ei ha kaba iadei bad ka jingbhah jaka jong ka sorkar na ka bynta ki MLA lane ia kiba haiing hasem jong ki.
Kumjuh u nongialam ka liang pyrshah u Bah Ronnie V Lyngdoh u la buh jingkylli la ki don ne em ki jaka sorkar kiba ngat ha ka jingshah klun beain.
U la ong ba ka sorkar ka la pyrshang ban lum ia ki jaka puta, hynrei lada ki jaka sorkar kim dei kiba la shah klun kumta ruh na ka liang ka sorkar kan ym donkam shuh ban thied jaka na ka bynta ban pyntreikam ia ki projek bapher bapher.
Na ka liang u Myntri haba jubab u la ong ba ki don katto katne ki briew kiba pyrshang ban klun ia ki jaka sorkar bad leit ruh sha ka iingbishar, hynrei ngi ieng skhem halor ka nongrim ba kine ki jaka ki dei jong ka sorkar.
Shuh shuh u Myntri u la ong ba um don satia ia ki jingtip kiba bniah ha kaba iadei bad ka jingkylli ba la wanrah da u nongmihkhmat ka VPP napoh Mawlai, u Bah Brightstarwell Marbaniang ha kaba iadei bad ki khlaw sorkar ba la pynkylla jaka shong da ki briew ki bym dei ki nongtrei jong kane ka tnat.
Kumjuh na ka liang u nongmihkhmat ka TMC na Nongthymmai u Bah Charles Pyngrope u la iai ban halor ka jingdonkam ia ka sorkar ba kan pynthymmai ha kaba iadei bad ka dor ban ai wai ia ki jaka sorkar khnang ban kyntiew ruh ia ka iarong ka sorkar.
U MLA ka South Shillong u Sanbor Shullai haka 27 tarik Rymphang, u la phah da ka jingthoh sha u president ka BJP ka jylla u Rikman G Momin da kaba kyntu ban ai tiket ia ka Dr Fenela Lyngdoh Nonglait kum ka kyrtong jong ka party ha kane ka MP Lok Sabha napoh Shillong seat.
U Bah Shullai ha ryngkat katto katne ki nongialam ka party ki la kyrpad ruh ia u para dkhot u Bah AL Hek uba dei u dkhot ka kynhun Myntri bad u MLA ka Pynthorumkhrah ba un ai ka jingkyrshan ban pynieng ia ka Fenela, kata da kaba kyntu ruh ia u president barim ka party u Bah Ernest Mawrie ba un weng noh ia ka jingthmu ia aireng bad ban iatreilang ryngkat bad ki.
Haba kren sha ki lad pathai khubor hadien ka jingialang bad u president ka party, u Bah Shullai u la ong, “Nga la wan ha ryngkat ki nongkitkam ka South Shillong mandal ban ai ia ka shithi sha u president ka party ban pynpaw ia ka jingshim rai ka jong ngi ban aijingkyrshan ia ka Dr Fenela kum ka kyrtong jong ka party.
Ngi kyrpad ruh ia ka party ba kan jied bad pynskhem ia ka kum ka kyrtong ka party na ka bynta ka Shillong parliamentary seat.
" “Ka Dr Fenela ka dei ka briew kaba la nang la stad bad kaba la pawkhmat bha bad kumta kan long ka kabu kaba khraw bha na ka bynta ka party.
" U Bah Sanbor u pyntip ruh ba ki la phah ruh ia ka jingthoh sha u national vice president uba khmih ia ka Meghalaya u Dr Chuba Ao kumjuh sha u national general secretary uba khmih ia ka thain NE u Rituraj Sinha na ka bynta ban pdiang ia kane ka jingtyrwa.
U Bah Sanbor u la ong ruh ba un leit ban iakynduh markhmat ia u Bah Hek ban iakren sani bha halor kane ka phang bad khnang ba kim ki MLA ka party kin lah ban iakren bad ki nongialam ba halor jong ka party na ka bynta ban jied ia ka Dr Fenela kum ka kyrtong jong ka party ha kane ka MP ilekshon ka ban wan.
“Nga la iakren ruh ia u Bah Ernest Mawrie bad kyrpad ia u lada u lah ban weng noh ia ka jingthmu ia aireng khnang ba ngin ioh iatreilang," ong u Bah Shullai da kaba pynpaw ruh ba u Bah Mawrie u la ong ba un hap ban ap ia ka rai jong ki nongialam ka party napoh central.
Nalor kata u Bah Shullai u la ong ba ki paidbah Khasi Jaintia ki la babe jur halor ka jingjied ia une u MP ka Congress ba mynta u Bah Vincent Pala namar ha kine ki san snem hapoh parliament u la shu pynlut por tang ha kaba bam soh ot.
Ki pulit ka East Jaintia Hills ha ka 26 tarik mynta u bnai ki la ioh ban kurup haduh 34.44-gram u drok heroin na kawei ka kali Tata truck 1512 B/R No.AS 28 AC 1046 kaba wan na Kalain, Cachar Assam da ka jingthmu ban leit sha ka thain Lumshnong bad kem noh ia arngut ki briew kiba donkti.
Na ka liang u SP ka East Jiantia Hills, u Giri Prassad M, IPS u pyntip ba kane ka jingioh kurup ka la wan long hadien ba ki bor pulit ki la pynjur ia ka jingpahara shwa ka jingpynlong ia ka ilekshon ha ka jylla da kaba pynlong ka jingtalasi ia ki kali ha ki bynta jong ka thain Umkiang.
U la ong ruh ba ki pulit ha ka por kumba 10 baje mynmiet  ki la pynieng bad talasi ia katei ka trok bad ioh kurup ia artylli ki synduk sabon na ki arngut ki briew kiba la tip kyrteng kum u Dony Paya Mulieh 19 snem rta uba dei na ka shnong Khliehshnong Lumshnong,  bad u Langki Rymbai 23 snem rta uba dei na ka Dongdukan Lumshnong, PS- Lumshnong, EJH.Hadien ba la pynlong ka jingtest ia kine ki song ba la ioh kurup ha ryngkat ka jingdon lang ki sakhi ba laitluid ha kaba la shem ba u dei u drok heroin uba don haduh 34.44 gram.
Na ka liang ki bor pulit ki la kurup noh ia une u drok kumjuh ia artylli ki mobile phone bad la registar case pyrshah ia kine ki suba donkti hapoh  Lumshnong PS Case/ No.07(02)24 u/s 21 (b)/ 29 NDPS Act.
Ka jingtohkit pyrshah ia kine ki arngut ka la iaid shakhmat.
U Myntri Rangbah ka jylla u Conrad K Sangma haka 27 tarik Rymphang u la kular ban ai ka jingiada kaba biang bad ban khmih na ka bynta ka jingshngain jong ki nongshong shnong ha ki thain khappud bad ka Assam namar ki kam leh donbor jong ki shitniam Hindu.
Ia kane u CM u la jubab ia ka jingkylli ha ka zero hour notice ba la wanrah da u nongmihkhmat ka UDP na Nongpoh u Bah Mayralborn Syiem halor ka jingkynnoh shim rai jong ki katto katne ki kynhun shitniam Hindu ban leit tah da ki postar ban kyntu ia ki skul niam Khristan ha baroh ki bynta jong ka Assam ba ki dei ban weng noh ia ki jingtei kiba dei ki shap jong ka niam Khristan bad ia ki iingmane na ki jaka ki jong ki bad ruh ban pynsangeh ban pyndonkam ia ki jaka pule na ka bynta ki kam kiba iadei bad ka niam.
“Ngin sa pyntip sha ki Superintendents of Police bad DG ha kaba iadei bad ka jingdonkam ban pynkhlain bad pynbun ia ki bor pahara bad ban pynlong ruh ia ki jingiaid pahara khnang ban pynthikna ba ki nongshong shnong kin ioh ia ka jingshngain bad ka jingiada lada mih kino kino ki jingjia," ong u CM.Watla katta u Sangma u la ong ba kan ym long kaba dei na ka bynta jong u ba un shim kam khlem pat da bishar bniah ia ki jingshisha baroh.
“Kumta ngi donkam ban pynthikna halor kine ki khubor bad ia ki jingioh jingtip shwa ba ngin pynphai bad shim ia ki sienjam," u la bynrap.
Shuh shuh una ka liang u CM u la ong ruh ba u dang iai bteng ban pynlong ka jingiakren bad u CM ka Assam u Himanta Biswa Sarma ha kaba iadei bad kane ka phang.
Katkum ka jingpynpaw ka jing u la ong ba ki chief secretary jong kine ki ar jylla ruh ki la bteng ban pynlong ia ki jingiakren hapdeng jong ki.
“Ki la don ki lad aijingtip kiba khlain bha lada jia ba ki don kino kino ki jingjia.
Na kata ka daw ki lad aijingtip bad ki bor sorkar jong kane ka jylla ba Marjan ka long kaba donkam bha bad ngi iai pynneh ia kane," ong shuh shuh u CM haba pynthikna ba na ka liang ka sorkar kan ym shim sting satia.
Ka Liang Pyrshah hapoh ka iingdorbar thaw ain ka jylla haka 27 Tarik Rymphang kala mih jyndat napoh ka dorbar mang tyngka kum ka dak ban pyrshah halor ka jingpynkhein ia ki kyndon ne rule kiba iadei bad ka rukom pyniaid dorbar, kata hashwa ba u Myntri Rangbah ka jylla uba khmih ia ka Tnat pla tyngka un ai ia ka jubab halor ka jingiatai ia ka mang tyngka.
Kane ka la wan long ruh hadien ba u nongmihkhmat liang pyrshah ka Congress napoh Umsning u Dr.Celestine Lyngdoh ha kane ka sngi kut jong ka dorbar mang tyngka u la wanrah ia ka point of order ba ka voting on demand for grant kaba la dep leh ha ka sngi Thohdieng ka dei na ka bynta ka supplementary demand ka dei kaba bakla namar ia ka supplementary demand la dep leh naduh ka 21 tarik Rymphang.
“Lada ngi ong ba ka voting for demand for grants lah ban leh hashwa ka jubab na u Myntri pla tyngka, kumta ruh ka jubab jong une u Myntri ha kaba kut jong ka jingiatai halor ka mang tyngka kam don jingmut shuh," u la ong da kaba bynrap bad ong, “Nga kwah ba kane ka iing kan bud ia ki kyndon.
Lada ka iing kam bud ia ki kyndon kan ym don jingmut ia ngi ban sngap.
" Na ka liang u Dr Celestine u la kyrpad ia u Lamphang ne Speaker ban weng noh ia ki kyntien kiba u la pyndonkam ba ki la shu pynsyrwa kai ia ka por bad ban pynbeit ia kane ka jingkren kaba ialam bakla jong u CM uba la ong ba ka sngi Thohdieng ka dei  kaba vote ia ka supplementary demand ka long kaba bakla bad kaba hap ban pynbeit.
Nalor kata u la ong, “Lada ki dei ban vote ia ka mang tyngka jong une u snem ha ka sngi Thohdieng ka mut ba ngi la jam palat ia u pud jong ki kyndon katkum ki rule.
" Ia kane ka jingpynpaw ka jong u la ai jingkyrshan ruh da ka All India Trinamool Congress (TMC) bad ka Voice of the People Party (VPP).
Hynrei, haba pynpaw ia ka rai, u Lamphang ka iingdorbar u Thomas A Sangma u la ong, “Ngam don jingthmu satia ban pynpaw ba ka iing ka la shu pynsyrwa kai ia ka por.
Hynrei, ha ka jingshisha ka long namar ka jingthmit palat jong ka por, kumta Nga la kyntu ban ym kren ia ki mat ki bym donkam bad ban kren thik tang ia ka mat kaba dei.
Watla katta Nga pynbeit noh ia kane ka jingkren jong nga halor ki kyntien pynsepei kai ia ka por.
" “Watla katta halor ka mat kaba ar kaba iadei bad ki sngi shong dorbar ne calendar ka dei kaba la rai hapoh ka BAC bad ia kaba la wanrah hakhmat ka iingdorbar ha ka sngi sdang dorbar ha ka 16 tarik Rymphang bad ia kaba la mynjur da ka iing baroh kawei.
Katkum ki rule ka jingpynsangeh shipor ia ki rule lah ban wanrah da ka parliamentary affairs, hynrei namar Nga la dep ban pynbnai ia ka ri kumta kane ka rai ka jong nga ka dei kaba khatduh," ong u Lamphang.
Hynrei, namar ka jingbym hun ia kane ka rai jong u Lamphang, ki dkhot ka liang pyrshah kiba dei na baroh ki laitylli ki seng sain hima ki la ia mih jyndat napoh ka iingdorbar namar ka jingbym lah jong ka sorkar ban pynbeit ia ki jingbakla.
Haba pyrshang ban iada ia ka liang synshar, u Symbud Myntri Rangbah ka Jylla uba khmih ia ka parliamentary affairs, u Bah Prestone Tynsong  u la ong, “Ka jingshim rai ka jong phi (Lamphang) ka long kaba shai.
Naduh ka sngi kaba nyngkong hi ngi la wanrah ia kane ka calendar hapoh ka BAC bad hapoh ka iing bad ai ia ka jingmynjur.
" Haba pynpaw ia kane ka jingleh jong ka liang pyrshah kum ka jingjia kaba sngew bynniaw, u CM Conrad Sangma u la ong ba ki dkhot ka liang pyrshah ki la shu pynlong ishu na kaei kaba ma ki hi ki la ia don bynta lang ha ka jingshim rai  hadien ba ka iingdorbar ka la pdiang ia ka calendar ba la tyrwa da ka BAC.Nalor kata u la kynnoh ruh ia ki dkhot liang pyrshah ba kim kwah satia ban sngap ia ka jubab jong u halor ki jingiatai ia ka mang tyngka hadien ba ki la iohi ia ki jingtreikam kiba la jia bad urlong ha ka jylla.
Shuwa kane u Mukul Sangma ula ong “Ngi donkam ban pynbeit iaka jingbakla.
Nga sngew ba kane ka long kaba kongsan, lym kumta kaei kaba bakla yn niew iaka kumba dei bad kaei kaba bym ju leh yn niew iaka kum ka rukom kaba buh jingma bad kam dei ban jia hadien habud.
".
Ka Myntri jong ka tnad ka rep ka riang ka Kong Ampareen Lyngdoh haka 26 tarik Rymphang, ka la pyntip ba 44 na ki 50 tylli ki cold storage ne ka jaka buh marbam ban pynpjah ki dei kiba treikam ha ka jylla.
Ha ka jingjubab ki jingkylli kaba la wanrah da ka Miani D Shira, ka Kong Ampareen ka la ka long ba 8 tylli ki cold storage la buh ha East Khasi Hills, 3 West Khasi Hills, 1 Eastern West Khasi Hills, 1 South West Khasi Hills, 8 Ri Bhoi, 7 West Jaintia Hills, 3 East Jaintia Hills, 5 East Garo Hills, 5 West Garo Hills, 6 North Garo Hills, 1 South Garo Hills bad 2 South West Garo Hills.
Ka Myntri ka la ong ruh bad haduh 11,908 ngut ki nongrep kiba ioh jingmyntoi lyngba kine ki cold stoarage.
Ka la ong ruh ba ki cold storage kiba don ha Mawiong bad Garobada kim shym la treikam satia bad ka kaiphod ka ong ba ym thikna shuh ban shna biang ïa ki.
Halor kane ka sorkar ka don jingmut ban shna pynthymmai ïa ki katkum ki cold storage ba mynta.
Katba ka Garobada cold storage kam shym la treikam satia naduh u snem 2008 bad kiba shim wai ïa kane ka cold storage kila ujor ba kane ka jaka buh mar kala wanrah ka jingduhnong kaba khraw namar ka jingtlot palat ka bording.
Ka kynhun Myntri ka Jylla ha ka 26 tarik Rymphang, ka la mynjur ia ka Draft Meghalaya Power Policy, 2024, kaba thmu ban plie lynti na ka bynta ban kyntiew ia ka kam pynmih bording lyngba ka hydro, thermal, pumped storage, solar, wind bad kiwei kiwei ha ka rukom kaba janai bad kaba neh.
Haba kren sha ki lad pathai khubor hadien ka jingialang, u Myntri ka Tnat Bording u Abu Taher Mondal u la ong, “Ngi la iamir jingmut sani bha ha kaba iadei bad kane ka Power Policy bad na ka liang ka sorkar ka la ai ka jingmynjur ia kane ka policy kaba thymmai.
" U la pyntip ba ka power policy kaba rim ka dei kaba la don u snem 2010.
“Khatsaw tylli ki snem ki la iaid bad ka la don ka jingkylla kaba khraw ha ka jinglong jingman ha ka liang ka kam bording, bad kumta ngi la donkam ia ka power policy kaba thymmai," bynrap u Myntri.
Kane ka policy ka pynpaw ruh halor ka jingdonkam ban kyntiew ia ki kam pynmih bording na ka sngi, ka lyer bad kiwei pat da kaba khmih ruh halor ki bynta ki ban ym ktah ia ka mariang da kaba bud beit ryntih ia ki jingdonkam jong ka Ministry of Environment, Forest and Climate Change ka sorkar India.
Nalor kata u la ong ba kane ka policy thymmai kan pynshlur ruh ia ki kompeni ba kin wan sha ka Jylla khnang ba kin lah ban pyntrei ia ki project pynmih bording ha kane ka jylla.
Kane ka policy ka thmu ruh ban pynbha bad kyntiew ia ka rukom treikam jong ki tnat bording kiba la don lypa khnang ban lah ban pynbit pynbiang ha ki kam sam bording, ban pynsuk ia ki paidbah ha kaba iadei bad ka rukom siew ia ki bill, ki jingujor bad kiwei pat ki bynta jong ki jingtreikam kiba iadei bad ka bording.
Ka jingthmu ba kongsan jong kane ka policy ka long halor ka jingpyntreikam ia ka Pumped Hydro Power ha ka jylla, ban khring ia ki kynhun Seng kam shimet, ban kyntiew ia ka jingpynmih khajna ia ka sorkar bad ban kyntiew ia ka ioh ka kot ka jylla.
Ka Jylla, ka don iaka lad ban pynmih bording kumba 3000 MW, hynrei la lah ban pynmih tang 378 MW bad 3 MW ka dei kaba dang iaid ka jingtrei kaba la pyntrei da ka State Power Generation Corporation Limited Nalor kata u Myntri u la ong ruh ba kane ka policy ka thmu ruh ban wanrah ia ka thermal power project kaba lah ban pynmih bording haduh 250 MW.Katkum kane ka policy la ong ruh ba ka don ka jingkiew ha ka jingpynmih bording lyngba ka lyer ne wind power project ha baroh kawei ka ri ha kaba ki jingtreikam lyngba kine ki projek ka la kynjoh sha ka 44.73 GW ha u bnai Nohprah 2023.
Ka West Jaintia District Sports Association (WJDSA) shuwa ba kan sdang iaka aiom ialehkai jong une u snem 2024, kala khot wer ia baroh ki klob ban renew iaki affiliation ne ka jingpyniasoh bad ka WJDSA naduh ka kyrdan Third Division shaneng U Hony General Secretary WJDSA, ma Lammat oo Laloo, ula pyntip ba ka tarik ba khatduh ban pdiang iaka renewal iaki affiliation ka long ha lane shuwa ka 31 tarik Lber 2024.
Ka bai renew ka long T.1000, kumta la kyntu ia baroh ki kynhun ne ki club ban pynthymmai iaki affiliation na ka bynta une u snem 2024.
Kino kino kiba ym lah ban pynthymmai iaka affiliation kin hap ban sdang thymmai ha u snem ban wan, la ong u kyrwoh na u Hony General Secretary WJDSA.U Myntri ka tnat Civil Defence & Home Guards u Bah Comingone Ymbon haka 26 tarik Rymphang, u la pynpaw hapoh ka iingdorbar thawain ba ka jingthung ia ki Home Guards Volunteer ka dei beit da ka mon sngewbha kum ka kynhun Voluntary Organization bad kim lah satia ban kam ne ban dawa na ka bynta ban thungkam pura lane ban pynneh shyrta ha ka kam.
Haba jubab ia ka jingkylli ba wanrah u MLA ka VPP na Nongkrem u Ardent Basaiawmoit, u Myntri ula ong ba ka jingthung kam kaba la neh slem slem ia ki Home Guard Volunteer kam lah satia ban pynneh sah ha ka kam lane ban pynioh ia kino kino ki hok na ka bynta ka jingai jingshakri kaba shipor ne kaba neh bad ki kynhun ne ki agency kiba thung ia ki.
Nalor kata u Ymbon u la ong ruh ba ka tnat Civil Defence & Home Guards ka dei tang ka agency jong ki Home Guard Volunteer ba la pynrung da ki agency bapher bapher bad kiba hap hapoh ki ain ki kyndon kiba ki la buh.
“Ia ki jingkitkhlieh na ka bynta ki jingsiew halor ki jingshakri, kata kum ka tulop bad ki allowance na ka bynta kiba kum kine ki Home Guards Volunteer ka shong beit ha kito ki agency kiba long ki nongai kam na ka bynta jong ki," ong u Myntri da kaba bynrap ruh ba baroh ki jingtreikam kiba iadei bad  kine ki volunteer, kata kum ka jingpynsangeh kam, ka jingpynneh bad kiwei pat ka shong  pura ha ka jingkhmih jong kito ki agency kiba siew na ka bynta jong ki.
Ha kajuh ka por u Myntri u la ong ba na ka liang ka Tnat ka la pyrshang ban wad ia ki lad ki lynti ban khmih ha kaba iadei bad ki jingeh kiba ki Home Guard ki iakynduh.
U Myntri Rangbah ka Jylla, Conrad K Sangma haka 26 tarik Rymphang, u la ong ba ki kam ri jingri kiba kim hap satia haka thup jong ki karkhana.
Ïa kane u Myntri Rangbah u la pynpaw haba jubab ki jingkylli ba la wanrah da u nongmihkhmat ka UDP na Mawkyrwat u Bah Renikton Lyngdoh Tongkhar.
U Conrad ula jubab ba ki jaka sain ne processing unit ki hap haka thup jong ki karkhana Na ka liang u Myntri Rangbah u la ïathuh ba ka sorkar kala sdang iaka prokram naduh une u snem bala dep bad ka sorkar kala sam kj jingri ba kynthup ki khun sniang, syiar sha ki nongri jingri ha ka jylla.
Mynta kawei ne ki prokram kaba kongsan ka dei ka CM-Elevate, kaba ka sorkar kala ai iaka subsidy kaba heh na ka bynta ki nongri jingri.
“Ngi lah ïoh pdiang kumba 30,000 ki aplikeshon na ka bynta ka CM-Elevate hapoh ka 2 bnai.
Napdeng kine 20,000 ki aplikeshon ki dei na ka bynta ban ri jingri," la ong u Myntri Rangbah.
U la ïathuh ba hapoh kane ka CM-Elevate 50% ka subsidy la nang pynheh da ka sorkar.
U la ong ruh ba ka sorkar kam shym la ai kajuh ka bhah jingmyntoi ba la mang ha ki kyndon treikam jong ki karkhana sha kiba ri jingri, namar ba ym lah satia ban pyniakhleh iaka kam ri jong ri bad ka karkhana Hynrei u la pyntip ba ka sorkar kala ai jingkyrshan bapura ïa ki nongrep ha ka jylla.
Ki don haduh 100 tylli ki pickup trok kiba la pyllait ban pyndonkam halor ka jingkit ki marrep.
“Ngi kwah ban ai sa 500 tylli ki kali ha kine ki san snem ban wan", la ong u Myntri Rangbah bad ula pyntip ruh ba ka sorkar ka la ai ei iaka bording ban kyntiew iaka bording na ki kjat sngi ne ka solar energy ha ki 166 tylli ki jaka saiñ marbam ha kylleng ki jaka ka jylla.
U Myntri Rangbah ka Jylla u Conrad K Sangma haka 26 tarik Rymphang, u la pyntip hapoh ka iingdorbar thawain ba ka sorkar ka la lah ban pynmih haduh 2.3 lak tylli ki kam ki jam lyngba ki prokram bapher bapher jong ka sorkar ha kine ki lai snem kiba la dep.
U la ong ruh ba ka sorkar mynta ka la pynkhreh ruh na ka bynta ban pynmih sa kumba 1 lak tylli ki kam ha kine ki shi snem ki ban wan.
Haba jubab ia ka jingkylli kaba la buh da u u Bah Gabriel Wahlang, u Conrad u la ong haba shim kyllum halor ka jingdon jong ki bym ioh kam ioh jam ha ka jylla ka long tang kumba 3% kaba long hapoh ia ka national average kab a long da 4.7%.
U CM u la ong ba ka sorkar jylla ka la pyntreikam ia kiba bun ki skhim bad ki prokram na ka bynta ban thaw ia ki lad ai kam ai jam.
Kine ki kynthup ia ka MGNREGS, CM-Elevate, PRIMEprogram, FOCUS, FOCUS+, Mission Mode Programs in Agriculture, Meghalaya Grassroot Music Project, Chief Minister’s Youth Centre, National Rural Livelihood Mission bad Skills Meghalaya.
“Haba khein kyllum ka jinglah ban thaw ia ki lad aikam ai jam lyngba kine ki prokram bapher bapher ka long haduh 2.3 lak ha kine ki lai snem kiba la dep," ong u Sangma.
U la ong ba ka sorkar ka la pynkhreh ruh na ka bynta ban pynmih haduh 5.5 lak tylli ki kam ki jam ha kine ki san snem ki ban wan, kata ka ban long kumba 1 lak ha kine ki shi snem ki ban wan.
Nalor kata u CM u pyntip ba haduh kumba 3,000 tylli ki kam la lah ban pynmih ha ki tnat sorkar bad kine ki kynthup ia 500 ki doktor bad 30 ki nos bad technical staff bad 1000 ki kam hikai.
Watla katta u la ong ba nalor kine la thaw ruh ia ki lad ia kam ha ki district level hynrei ia kaba ym shym la ioh jingkhein satia.
Kumjuh u Conrad u pyntip ruh ba ka sorkar ka don ia ka thong ban pynmih kumba 2.5 lak tylli ki kam ha ka kam rep kam riang bad kiwei ki bynta kiba don jingiadei ha kine ki 4-5 snem ki ban wan.
U la ong ruh ba ka NRLM ka dei ka model kaba seisoh ha ki jingtreikam ha kine ki san snem kiba la dep ha kaba ka sorkar ka la lah ban thaw haduh 1 lak tylli ki kam ki jam na ka bynta ki kynthei bad ban thaw biang sa kumba 1 lak ha kine ki 4 snem ki ban wan.
U la bynrap ruh ba lyngba ka Skills Meghalaya la lah ban aijinghikai sha kumba 1.2 lak ngut ki briew ha kaba 50% na kine ki la ioh kam ioh jam.
Shuh shuh u CM u la ong ba ki kam jngohkai pyrthei ruh kin plielad ha ka liang ka aikam ai jam ha kiba bun rukom ia kumba 50,000 ngut ki briew katba ka CM-Elevate kan pynmih ia kumba 50,000 tylli ki kam bad kumba  20,000 ki kam ha ki IT sector.
Katba sa kumba 10,000 tylli ki kam yn thaw lyngba ki prokram bapher bapher jong ka Sorkar.
Kumta ruh u CM u la ong ba ka jingthaw ia ki lad ia kam ai jam kan kynjoh sha ka 5.
