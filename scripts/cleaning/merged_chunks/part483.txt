Naduh ka sngi hat majai, ka Ri United Kingdom, kan sdang ban pyn trei kam biang ia ka kyndon deng mask, ha ki dukan bad ha ki jaka iaid paidbah, na ka jingwan ka khlam covid kaba thymmai, ong U Sajid Javid, Secretary ka koit ka khiah ka sorkar England.
Ka England, ka syier mynsiem jur ha kine ki sngi, na ka jing wan poi ka khlam covid kaba thymmai, ka Omicron, ha kaba ki la don 2ngut kiba ioh ia katei ka jingpang ha UK, haduh mynta.
Ha India, U Dr Randeep Guelria, uba dei u heh duh ka AIIMS, u iathuh ba ka jingpang khlam covid ba thymmai, lane ka Omicron, ka dei kaba lah ban kylla haduh 30 jait ha ki bynta jong ka met ba ka don ka protein bad kumta, ka la dei ka por, ia ki stad kiba sumar ia ka khlam covid, ba kin peit bha, ia ka rukom ai dawai iada ia katei ka khlam, lyngba ka injekshon.
La iathuh ba ka dei na kitei ki bynta ba ka shong ka protein, ba katei ka jingpang, ka sdang ban ia bit bad rung sha ka met jong u briew.
Katei ka jait jingpang, kaba jubor bha, ka la sdang pur mynta sha ki ri bapher jong ka pyrthei, ong ka khubor jong ka World Health Organization (WHO), ha kaba ka la sdang pur na South Africa, ha ka 24tarik Naiwieng 2021 bad hadien kata, ka la pur sha Botswana, Belgium, Hong Kong bad Israel nalor kiwei pat ki Ri.
Mynta ka la thikna bad ka Katrina Kaif bad U Vicky Kaushal, kin ia poi kha, ha ka 9tarik Nohprah 2021 ha  ka Six Senses Fort Barwara ha Sawai Madhopur, Rajasthan.
Ha kane ka jing ia poi kha jong ka Katrina, ki la don kiba tyngkhap ia ki dur ba bun jong U Salman Khan, da kaba ki pyrkhat, ia kaei kaba U Salman Khan, un leh ha katei ka sngi iathoh, namar ba ka Katrina, ka dei ka samla barim jongu.
Ka Katrina, ka don ruh ka jing iadei paralok kaba jan bha ia ki para jong U Salman, kiba kynthup ia ka  Arpita Khan bad ka Alvira Agnihotri.
Shillong:Ka Sengsamla Dongrum Phlangwanbroi ha Ryngkat ka Jingiatreilang bad ka Nehru Yuva Kendra Sangathan,Shillong kala pynlong ia ka jingai jinghikai, halor ka phang Combating Covid-19 mask Awakening and Action Campaign ha ka 1 tarik Nohprah 2021 ha Malai Sohmat Upper Primary School, Phlangwanbroi kum ka dak ka jingiakhun iakane ka jingpang khlam Covid-19 bad ban pynkhie im biang iakane ka jingdeng mask bad kiwei kiwei ki kyndon ba la phah da ka Tnad ka Koit ka khiah (Health Department).
Ia kane ka programme la pyniaid da u samla Enborlang wanniang gnl secretary ka Sengsamla Dongrum Phlangwanbroi naka liang u samla u la pdiang sngewbha ia baroh ki paitbah jong ka shnong kiba la wan hakane ka programme bad la don ryngkat da u Dr.R.Suchiang (Mawsynram CHC) naka liang jong u lah ban bad kyntu iaki paitbah ba kidei ban bud pyrkhing iaki kyndon bala phah da ka Tnad ka Koit ka khiah bad kumjuh ban shim iaka tika kaba long ka atiar ban iakhun iakane ka jingpang khlam.
Ha kane ka programme la don ryngkat da u Bah B.Dewsaw Acting Syiem ka Hima Malai Sohmat ,Rangsan Sohmat Rangbah Shnong ka Phlangwanbroi J.K.Iawrod Principal jong Malai Sohmat Higher Secondary school, Phlangwanbroi,N.D.Iawphniaw Headmaster ka Malai Sohmat Upper primary school,Phlangwanbroi, Luckystar Lyngkhoi bad Denishan Iawrod (NYVs Mawsynram Block)bad kiwei.
Na ka liang u Acting ka Hima bad u Rangbah Shnong ka Phlangwanbroi haka jingkren ki la ai khublei kyrpang ia ka NYKS Shillong bad ia ka sengsmla Dongrum Phlangwanbroi kiba la pynlong kum ia kine ki programme.
Shillong: Ka General Meeting jong ka Allumni Association, Sngap Syiem College Mawkyrwat ka la pynlong ia ka General meeting ha ka 30tarik Naiwieng, 2021 hapoh jong ka College.
Ia kane ka jingialang, la pyniaid da u babu Sonbolding Kharwanniang, Asst Prof.Economics Department.
La ioh ia ka jingkren na u babu Kyntiewkupar Nongsiej, Vice-Principal bad Coordinator IQAC Sngap syiem College.
Ha kane ka prokram laioh ruh ia ka jingaiti bad shimti kam na ka Committee barim da u babu P.Wanniang sha u Bah Carnes Soh shang kum u President ba thymmai jong ka Allumni, Pastor L.E Jyrwa kum u Vice-President, Babu Phyr nai Nongrem kum u General secretary, Greatbornson Snaitang kum u Asst.Genl Secretary bad u bah Joystarlin Marngar bad bah Banshngain Marwein kum ki Publicity Secretary.
Ki don palat 40 ngut ki dkhot bad nongkitkam jong ka Executive Committee ki ba mihkhmat na ki dong bapher bapher hapoh ka District.
Ha ki kyntien shimti kam, u Bah Carnes u ba long ruh u MDC jong ka Mawkyrwat, u la ai khublei ia ka Executive Committee barim bad ruh u la iawer ia baroh ki dkhot jong ka Executive Committee ba thymmai ban ia trei shitom.
Khublei shibun ia baroh ki nongkitkam barim ka Alumni jong ka Collwge.
Kumjuh ruh ia kiba thymmai.
U Blei Un kyekhu lang ia phi baroh.
To iai trei bad iai kyrshan ia la ka jong ka College ba kan iaid shapheang nangne shakhmat.
Shillong:Ka Meghalaya Pollution control Board (MPCB) ha ka sngi Balang ka la leit ban jurip ïa kawei ka jaka leit pynjhieh hapoh Ïewduh, basa second hand ha lynti ïaid ban rung ban mih ruh sha basa khiew, hadien ba ka la ïoh ïa ka jingujor na ka seng Hynñiew trep Ïewduh Association (HIA) ba katei ka jaka leit pynjhieh dei kaba la shna beaiñ halor nala naduh u snem 2014.
Hynrei ha katei ka jingleit jurip, ka la mih pynban ka jingshah hylla ha kawei ka longkmie kaba la shim kontrak tor ne shim wai ïa katei ka jaka ha kaba ka la kynhied lut ïa baroh kiba la leit jurip lang ha katei ka jaka, kynthup ruh ïa ki lad pathai khubor ha kaba ka la pyrshang ban khanglad ban ring ne shim khubor halor katei ka jingleit jurip.
Katei ka jaka leit pynjhieh ka dei kaba la ïoh jingbit napoh ka Hima Mylliem, kumba la ïathuh da ki dkhot ka HIA, hynrei kaba la shna pat halor ka nala kaba la pynïaid lang bad ki pipe umdih bad la pyntuid beit ïa ka umpynjhieh shapoh nala khlem don septic tank.
Haba ïakren bad u nongthoh khu bor na ka liang u Secretary ka HIA u Bah Korbar L.Nong lait, u la ïathuh ba katei ka jaka leit pynjhieh la dep ban ujor da ka seng lah slem sha ka Hima Myl liem hynrei la shu buh teng bad pynslem khlem da leh eiei bad dei hadien bym lah shah shuh ym banse ban ujor noh sha ka MPCB bad dei halor kane ba la wan jurip ïa katei ka jaka.
“Hynrei ka long pat kaba sngewsih ba marsien poi ha jaka ha ka por mynstep katei ka longkmie kaba shimwai shim kontrak ka la hylla lut ïa baroh khlem da ailad ban ïakren, hynrei ngi ai khublei pat ïa u Bah Franky Laloo ba wan na MPCB ba ula pyndep la ka kamram, wat hapdeng ka kynrum kynram, kumba la phah na ophis bad ban leit rah ïa katei ka jinglap sha ki bor ba halor," ong u Bah Korbar.
U la ong ba katei ka jaka pynjhieh la shna naduh u 2014 bad shna ruh beaiñ bad ka ktah ïa ka umbam umdih namar napoh nala la pynïaid ruh ïa ki pipe umdih bad ïa ka umpynjhieh ruh la pynbeit sha nala.
“Ngi kynmaw ba ha u 2018 ka MPCB ka la pynlong jingpynsngewthuh paidbah hapoh Ïewduh halor ka khuid ka suba bad ki kuna ba shyrkhei na ka NGT lada lap kiba pynkheiñ bad pynjaboh ïa ka Ïewduh bad ngi kyrmen ba ka Board kan shimkhia bad lada kane ka ophis kam lah leh eiei ngim banse ruh ban leit shuh shuh sha ki bor bahalor," bynrap u Bah Korbar.
U la ïathuh ruh ba ka daw ba kongsan jong ka jingbym ailad ka longkmie ba shim kontrak na ka Hima Mylliem lehse ka lah ban long ba kam kwah ban shah ring video bad ka jingwan jurip.
“Na ka liang u Bah Laloo u la ong ba ka ophis ka la pyndep ki kamram, u la ïohi da la ki jong ki khmat, un saphah da ka jingthoh sha Hima Mylliem hadien ba la dep shim bishar da ka ophis MPCB," u la ong.
U la ong ruh ba ka seng ka pynrem jur ïa ka jingleh katei ka longkmie kaba la pynpaw jingpyrshah ïa katei ka jingleit jurip bad kumjuh ruh ïa ka Hima Mylliem, ki Myntri kiba la ai jingbit ban shna jaka pynjhieh beaiñ tang na ka daw ka myntoi shimet ne jong ka Hima hynrei khlem kheiñ bad pyrkhat shuh ïa ka Koit ka Khiah ki paidbah kiba pyndonkam ïa kitei ki pipe um ban dih ban bam.
U la ong ba katei ka jaka leit pynjhieh ba la shna beaiñ kadei kaba don 3 kamra bad mynta lah bun bun snem ka la ïaid beaiñ.
“Na ka liang ka seng kan ym shong kli kti hynrei nangne shakhmat kan nang ïai sei ïa shibun Bah ki kam beaiñ kiba la pynïaid kam hapoh Ïewduh," ong ka HIA.Mumbai:"Kaei kata ka UPA(United Progressive Alliance)? Kam don satia ka UPA" ong ka Mamata Banerjee, myntri rangbah ka West Bengal, myn hynnin ka sngi, hadien ba ka la ia kynduh ia U Sharad Pawar, President jong ka seng Nationalist Congress Party (NCP).
Ka jingkren jong ka Mamata, ka dei haba ka don ha Mumbai, ha kaba ka don na ka bynta lai sngi, ha katei ka nongbah bad ba ka ia kynduh ia ki nongialam ka NCP bad ka Shiv Sena.
Haba kren ia ki kotkhubor, ka Mamata Banerjee, ka pynsngew, ba ka donkam, ka kynhun kaba khlain bor bha, ban ialeh pyrshah ia kane ka rukom synshar thombor ha ka Ri.
“Ka donkam ka kynhun kaba khlain bor bha, namar ba ym don mano mano ruh, ba ialeh pyrshah ia kane ka jing synshar thombor.
U Sharad, u dei u nongialam uba radbah tam bad nga kwah ban iakynduh bad iakren halor ka sain hima sima bad nga mynjur, ia kaei kaba U Sharad u ong.
Ym don UPA satia" ong ka myntri rangbah jong ka West Bengal.
Kham mynshwa, ka Mamata Banerjee, ka kren shai, ba lada baroh ki seng trai ri, ki ia tylli lang, kumta ka jing pynrem ia ka BJP, ka dei kaba suk shi katdei.
Ka Mamata, ka la ia kynduh ia U Sanjay Raut bad ia U Aaditya Thackeray, kiba dei ki nongialam ka Shiv Sena, hynnin ka sngi.
Ka jingkren jong ka Mamata, ka thew ia ka seng Congress, namar ba ka jingthaw ia ka UPA ruh, ka dei kaba la lam khmat da ka Sonia Gandhi, President jong ka seng Congress.
Shillong:U bah James Lyngdoh working President barim ka Meghalaya MPCC u ba la iehnoh kam myn hynnin ka sngi u la kdew ba ka jingsdang jong ka jingjot jong ka Congress party ha ka jylla ka long naduh ka 30 tarik u Nohprah 2017.
Haba ia kren bad ki lad pathai khubor, na ka liang u bah James u la ong ba ka rai jong ka AICC ban weng jyndat, ia u Dr DD Lapang ka dei ka rai kaba wanrah ia ka jingjot ia ka party Congress ha ka jylla.
U la bynrap ruh “Ka long ka ba sngewsynei shaba palat namar ba ha ka 28 tarik u la leit ban kynduh ia u Rahul Gandhi u la wan phai 29 tarik bad 30 tarik la mih ka jingpynbna ba la weng ia u Dr DD Lapang bad la thung ia u bah Celestine kum u nongialam ka MPCC".
“Nga la don ha ka shaiong kaba khraw namar ba ia u rishot bah jong ka party u Dr DD Lapang la weng ia u jyndat bad ka shim por ia u Dr DD Lapang tang hapoh ka 48 kynta, ha kane ka sngi ka notification ka ong ruh ba u Rahul Gandhi u la thung ia u wei u President bad ia uwei u working President hynrei ha ka 4 tarik lawan biang ba dang pynneh ia nga kum u Working president kane ka seng"u la ong.
Kane ka dei ka jingsdang jong ka jinghiar arsut ka party Congress ha ka jylla, ha kaba ki la weng ia u Dr DD Lapang u la bynrap ruh ba ha ka 5 tarik u kyllalyngkot 2018, la pynbna ruh ban ai form biang ia ki kyrtong ban ia khun election wat la na ka liang u Dr DD Lapang bad ki nongkitkam ki la dep ban jied ia ki kyrtong jong ki".
“Ha ka jingkylla, ki nongialam, ki la pynbna biang ban jied kyrtong thymmai, hynrei ngi kum ki nongtrei ngi iai trei, hynrei kaba bynniaw ka long ba na kine ki kyrtong ki don kiba ngi la thikna ban jop, hynrei ka jingpynkulmar jong ki nongialam, ngi la duh ia ka jingiohbun ki MLA na ka party Congress ha u snem 2018 bad ngi ioh tang 21 seat".
U bah Lyngdoh u la ong ruh “Kane ka dang bteng na ka por sha ka por ha kaba ki election ha JHADC bad GHADC bad shibun ki election shiteng samoi ha ka ba ngim lah ban ioh ia ki kyrtong ki ba biang ban ia khun bad kane ka dei na ka daw ba ki la weng ia u DD Lapang".
Shillong: U Ma Lahkmen Rymbui, Myntri ka tnad kam pohing u ba dei ruh u dkhot ka Regional Commitee kaba dei peit ia ka East Jaintia Hills, u la iathuh ba na ka liang ka ka Regional Commitee kam pat lah ban ai ia ka kaiphot sha u myntri rangbah ka jylla u Conrad K Sangma, namar ba na ka liang u myntri ka Assam u la pan por sa 15 sngi ban bishar ia kane ka bynta.
Haba ia kren bad ki lad pathai khubor, na ka liang u bah Rymbui u la ong ba ka Regional Commitee na East Jaintia Hills kaba la khlieh da u bah Sniawbhalang Dhar, ha ka 28 tarik u Naiwieng ka la pynlong ia ka jingialang bad u chairman ka Commitee na Assam bad ha kane ka jingialang, na ka liang ka Regional Commitee ka la  pyni ia ki jaka kiba hap hapoh  ka Meghalaya bad kiba dei ban hap hapoh ka Meghalaya.
“Hynrei na ka liang u Myntri na Assam u la  pan por ban peit bad bishar katno ka heh kata ka jaka bad na  kane ka daw, na ka liang ka Commitee ka la pan por biang sa 15 sngi ban ailad ia ka Assam ba kan bishar bniah shuwa ban phah ia ka kaiphot sha u myntri rangbah"u la ong.
U la bynrap ruh ba na ka liang jong u, u kyrmen ba hapoh ka ne ka tarik na ka liang ki ophisar na baroh artylli ki district kin lah ban peit bad bishar bniah khnang ba ka jingpynbeit ia u pud u sam kan long ka ba pura.
Na ka liang ki ar tylli ki Commitee jong ki ar jylla kin sa kynduh biang ha shuwa  ka 15 tarik, ban bishar ia ka kaiphot shuwa ban phah ia kane sha u myntri rangbah la iathuh u bah Rymbui.
U bah Lahkmen u la iathuh ruh ba ha kaba ia dei bad ka Ratachera kam don ka jing ia kajia pud hapdeng ki nongshongshnong,  hynrei ka dei beit na ka sorkar sha ka sorkar, u la bynrap ruh “Hynrei ka don hi ka jingeh namar ba kane kajaka ka ba marjan shato katkum ka map jong ka Assam ka don ka wildlife sanctuary jong ki, na kane ka daw ka don ka jingeh khyndiat kaba ngin hap ban bishar".
“Hynrei kaba kongsan ka long ba kane ka dei ka sien kaba nyngkong kaba ki Myntri rangbah na ki ar jylla ki la iaid shakhmat ban pyndep shuwa ia ka jingpynbeit ia ki bynta ba suk bad nangta sa bishar pat ia ki bynta ba don jingeh bad da ka jingkut jingmut jong ki myntri rangbah nga kyrmen ba kane ka mat yn lah noh ban pynbeit kham kloi"u la ong.
Shillong:U working President barim jong ka MPCC u bah James Lyngdoh, ha ka sngi balang u la wan ban pynsngew ba ka rai ba ki MLA ka Congress ki la shim ban ieh noh ia ka party Congress ka dei ka rai kaba bha tam.
Haba ia kren bad ki lad pathai khubor, na ka liang u bah James u la ong ba naduh ba u bah Vincent H Pala u la shimti kum u president ka MPCC ka la don ka jingialeh sop sop bad ka jingleh shiliang khmat ia ki katto katne ki MLA bad ki nongkitkam ha ka party.
U bah Lyngdoh u la ong ba ka jingmih jong kine ki MLA na ka party Congress bad ban pyniasoh sha kawei pat ka party ka dei na ka daw ba ki la sngewthuh ba kin sa duh ia ka tiket ban ia khun na ka Constituency ka ba ki la jop mynta ka kynti.
U bah HM Shangpliang u dei u briew uba la trei shitom bha ban pynjop ia u bah VH Pala kum u MP, hynrei ha ba u bah Pala u la ioh ban shimti kum u President ka MPCC, u la ioh jingtip ba na ka liang ka party kan ym ai tiket shuh ia u na Mawsynram.
“U bah HM Shangpliang u dei u briew u ba la pynkiew bha ia ka Congress, hynrei ka jingleh kumne na ka liang ki nongialam ka la pynlong ia u ba un ieh noh ia ka party bad kane ka dei ka jingduh ka ba khraw na ka bynta ka party Congress"u la ong.
“U bah George u la rung sha ka Congress ha ka por ba ka Congress ka la duh la dam bad na ka bynta ka election 2014, ki la trei shitom ban pynkhie im biang ia ka Congress ha Umroi ha kaba u la don bynta ban pynjop ia u bah Pala kum u MP"la ong u bah Lyngdoh.
“Hynrei ka jing pynmih jong u bah George Lyngdoh ia ka mat ban ia tai halor ka jinglum khajna ha petrol pump, halor ka jingiaid ki truck ba kit palat pud ha ka ba ki la pynjot ia surok bad kumta terter ka la pynlong ia u MPCC President um sngewtynnad namar ba kane ka lah ban ktah ia ka khaii jong u" u la ong.
U la kynnoh ruh “Na ka liang u bah Pala u la ju ong ruh ia u bah George Lyngdoh ba u dei u bym don pisa, ha ka ba u la ju ong ba lada u kwah ban ia khun ia ka election un hap pynbiang ia ka pisa namar ba ki paidbah ka Umroi ki dei kiba biej pisa".
U bah Shitlang Pale u ba la shah jied na Sutnga, u President ka MPCC u don ka jingpyrshah ia u bah Pale, namar ba u la ioh 28 vote ha ka MP election, bad kane ka pynlong ia u president ba mynta ba un don ka jingwit ia u bah Pale bad kane ka la pynlong ia u bah Pale ba un iehnoh ia ka party.
Ha kaba ia dei bad ki lai tylli ki election shiteng samoi ka ba dang shudep, u bah James u la iathuh ba ha Mawphlang Constituency,ki la thung ia u bah James kum u Convener bad na ka liang jong u, u la bteng ban leit pynlong jingialang bad ki Block Congress na Mawphlang, hynrei ha ka 12 tarik la pynbna ba la weng ia u, kum u Convenier na Mawphlang.
Ha Mawrynkneng ki la thung Convener ia ka kong Ampareen Lyngdoh wat la ki tip shai ba u bah Charles Pyngrope, u ba dei u trai ka Constituency, hynrei balei ki ai ia ka Kong Ampareen bad haba la rem la shu ia kynnoh iwei ia iwei.
“Kine kiei kiei ki dei ki dak ki shin, ki jingthmu ban niat ia u bah Charles Pyngrope, sha Mawryngkneng bad ba kin ioh ia ka Nongthymmai bad ka ne ka paw namar ba ki la thung ia u bah RG Lyngdoh kum u Adhoc President jong ka Nongthymmai Congress block"u la ong.
Ha Rajabala u President ka MPCC u la dep ong ha ki lad pathai khubor ba lada ki piadbah ki jied ia ka Congress kin ioh ia u Myntri rangbah da u khasi bad kane ka jingkren u president ka MPCC na ka liang u Conrad K Sangma, u la leit rah da ka kot khubor sha Garo Hills ban ialap election bad kane ka dei ka daw ba ka Congress kam lah ban jop.
Shillong: U Bah Metbah Lyngdoh, lamphang dorbar jylla, mynta ka sngi, ula pan jubab na U Mukul Sangma, nongialam ka All India Trinamool Congress (AITC), ha kaba ula kylli ia u, halor ka nongrim, kaba un hap ban shah pynduh noh ia ka jinglong dkhot jongu, kum u dkhot ka iing dorbar jylla.
U lamphang, ula ai por, da hynniew sngi, na ka bynta ba U Mukul Sangma, un jubab halor katei ka jing iadei bad ka jing  mait kyrteng noh ia u, kum u dkhot ka iing dorbar jylla, katba kum ki kyndon kyntiap seng jong ka 10th Schedule.
Na ka liang ka kong Ampareen Lyngdoh, nongialam ka seng Congress bad kaba dei ruh ka Working President, ka la ujor ha u lamphang dorbar, ha ka 29tarik Naiwieng 2021, ha kaba ka dawa ba dei ban mait kyrteng noh ia U Mukul Sangma, halor ka ain kyntiap seng.
Ha katei ka sngi, la dawa ban weng noh ia ka jinglong dkhot jong ki 10ngut ki MLA, katba ia u Bah Charles Pyngrope, lem bad U bah Shitlang Pale, ym pat shym la ujor satia haduh mynta.
Nongstoiñ: U Superintendent of Police ka West Khasi Hills, u bah H.G Lyngdoh u la pyntip ba ha ka 25 tarik u Naiwieng 2021 ha ka por kumba 6 baje mynstep uwei u briew u ba la tip kyrteng u Dondor Marngar na ka shnong Kyllonmathei kaba hap hapoh Shallang PS u la lap ia kawei ka met iap jong u briew kaba per ha ka pung dohkha jong u ha ka shnong Kyllonmathei.
Ka khubor na u SP ka ong ruh ba haduh mynta ia katei ka metiap ym shym pat la lah satia ban ithuh ne tip kyrteng bad la ong ruh ba u katei ka metiap jong u tei u briew lah ban batai tang na ki sopti ba u phong kata ka jacket kaba saw bad iong, ka T-shirt ba pink, ka patlun lyngkot kaba iong, u don ka ka rynieng kaba 5 phut 4 inshi, ba kham raikhoh bad don tmain bad ka karta kaba hapdeng 60 haduh 65 snem.
Kumta n aka liang jong ki pulit ki kyrpad ba lada don mano mano ba ithuh ne tip ia kane ka met iap ki lah ban pyntip ha ki Police Station jong ka Jylla ne ki Jylla ba marjan khnang ban ithuh ia kane ka met iap.
Ha ka por ba thung ia u, ka bneng kam dei ban shit eh lane khriat eh, hynrei ka khyndew ka dei ban don ka jingsngem kaba biang khnang ba un speh (germinate) u symbai.
Ynda u la mih pat, ka khyndew ka dei ban shu sngem malu-mala bad ka bneng ka dei ban long bunsien kaba rkhiang.
Shuwa ba un ih, ka bneng ka dei ban kham shit bad kan rkhiang ruh.
Ha ki bun ki jaka ha ri lum Khasi-Jaintia ngi lah ban thung tang shu sdang u January bad ban ot ia u ha u bnai May.
Ha ki katto katne ki jaka ngi lah ban thung ha u bnai August bad ban ot ia u ha u bnai December.
Um lah ban long ha ka por slap bad um lah ruh ban long ha ka tlang; bah lymda ngi ioh ki jaid kew (winter wheats) kiba lah ban shah ia u thah kum utei uba na Balipara.
Ka khyndew kaba ki ju kham thung ia u ka long ka bam da dait eh bad kaba lah ban bat ia ka um bad kaba seisoh bha.
Ia ka lyngkha ha kaba kin thung kew, dei ban da lur bha bad ban da thiew lut ia ki niut ki nier baroh.
Ha ri dkhar ki ju lur habadei-badei haduh kumba 12 sien ne palat ruh.
Ia u symbai lah ban shu thung shat (broadcast) lane lah ban thung kumba ki ju leh sha ri dkhar ha i nur iba ki la ruid da ka lyngkor ‘desi’.
Lada shu bet shar, kata dei ban da kynroi bha (harrow) ia ka lyngkha da ka kor kaba iasriem ia u proh (fork).
Ki ju thung kumba shi mon katkum ka jinglong jong ka khyndew bad u jaid kew.
U kew u shim por kumba saw bnai ban ih.
Ha ki jaka ha kiba ka bneng ka shit sngem, u kew u shait ioh eh ia ka jingpang kaba ki khot ha ka ktien phareng ‘rust’ (ka sarang nar).
Hynrei don mynta ha ri India ki jaid kew kiba kane ka pang sarang kam lah ban pynjulor eh shibun.
Kane ka jingpang ka long na ki kynja mangkariang kiba ki khot ha ka ktien phareng fungi (kynnoh phongjai) bad kiba pynjulor ia ki sla lane ia ki jyntang kew lane wat ia u soh (car) ha kiba don ki symboh kew.
La khot ia ka ka pang sarang namar kane ka mangkariang ka pynmih u pawdar (powder) uba kum ka sarang nar, uba sop ia ka sla, ia u jyntang bad kiwei pat ki bynta jong u jingthung.
U symboh kew, ynda tylliat, u pynmih u ata na uba ki dkhar ki shet chapati.
Na u ata ki shna ruti biskit (biscuit), kek (cake) bad kiwei-kiwei ki jingbam.
Na u ata bad moida jong utei u kew uba ngi la batai haneng uba ki khot u durum ki ju shna suji lane semai, (vermicelli) lane makaroni.
Une uba khadduh u long u jingbam uba ki shait bam bha ki nong Italy bad kiwei ki nongsepngi.
U barli ruh u long u jingthung uba sriem ia u kew ha kiei-kiei baroh, hynrei uba kim da niewkor eh kum ia u kew.
Ka rukom thung ia u ka long sriem ia u kew, tangba une u lah ban long wat ha ki jaka ha kiba u kew um da long bha.
Ha kane ka ri India ka jylla United Provinces ka long ka jaka ha kaba ki thung bha ia u.
Ha Germany ki kham pyndonkam ia une na ka bynta ban shna ia kata ka kiad kaba ki khot ka biar (beer).
Nga ngeit ba une un kham long bha ban ia u kew ha ki bun ki jaka ha ri Khasi-Jaintia.
Uwei u barli uba la wallam na Balipara dang shen u long uba lah ban kham iadei ha ri Khasi.
Une u barli Balipara u long uwei u jaid uba ki khot ha ka ktien Phareng ‘naked’ namar u skop jong u symboh um da bat skhem ia u symboh kumba leh kiwei-kiwei pat ki barli.
La khot ruh ia u namar kata ‘hull-less’.
U symboh namarkata u iasriem ia u kew.
Ia une u barli ruh dei ban thung ha kajuh ka por ba thung ia utei u kew tlang (winter wheat) na Balipara.
KI KRAI, U SOHREW BAD KI DAIHa kane ka lynnong ngan shu thoh kyllum ia kito kiwei pat ki jingthung lum (field crops) kiba ngi shem ha ri Khasi-Jainita, hynrei kiba ym da long kiba donkam kum kitei kiwei kiba nga la thoh ha ki lynnong kiba shuwa.
Ki jingthung kiba nga kwah ban thoh ha kane ka lynnong ki long ki krai, u sohriew bad ki dai.
Ki KraiDon bun jaid eh ki krai ha ka pyrthei, bad don ruh bun jaid ha kane ka ri India.
Ka ri Khasi-Jaintia ruh ka don katto-katne ki krai kiba ki nongrep ki ju thung, bad kita ki long kine, U ‘rai truh (Eleusine coracan) uba ki khot ruh ha ka ktien phareng ‘finger millet’, u ‘rai-soh (Setaria italica) uba ki khot ruh ha ka ktien phareng ‘fox tail millet’ lane ‘Italian millet’, u raishan (Panicum miliaceum) uba ki khot ha ka ktien phareng ‘broom corn millet’.
Shuwa ba ngan batai shaphang kine ki krai kiba ki ju thung ha ri Khasi-Jaintia, ngam banse ban ong ei ei ia kitei ki kyrteng kiba jrong kiba ha ki dak Italics.
Ki jingthung baroh ha ka pyrthei ki don la ki jong ki kyrteng saians.
Ia kine ki kyrteng la jer nyngkong da u riewstad uba batai nyngkiong ia uta u jingthung.
Ka kyrteng kaba ki jer ka long barobor ha ka Latin, bad kane ka long ka kyrteng kaba ki tip ha kylleng ka pyrthei baroh kawei.
Nga la pyrshang ban kiar na kaba ai kine ki kyrteng kiba jrong namar ngam kwah ba kan ialam jingmut noh ia u nongrep na kaba nga kwah ia u ban tip, kata kumno ban pynroi ia la ka jingrep; hynrei ngam banse ban ai kyrteng da kitei ki kyrteng kiba thikna, namar lah ban don kiba kwah ban tip ngi kren shaphang uno u jaid jingthung.
Ka kyrteng phareng bunsien kam biang namar ba wat ha ka ktien Phareng habadei-badei ki khot da ki bun ki kyrteng ha la ki jaka-jaka.
Kata watla ki kren da ka ktien phareng ha Amerika, lane ha South Africa, lane ha Australia, lane ha Bilat hi, hynrei ki lah ban ai la ki jong ki kyrteng.
Hynrei kitei ki kyrteng saians ki long kiba baroh kawei ka pyrthei ka tip, naduh u Shaina haduh u Japan, u Jerman, ne uno-uno u jaid bynriew.
Don ruh, kumba ki nongpule ki lah ban iohi hangtei haneng, ki jingthung ki bym don kyrteng ha ka ktien phareng namar ba uta u jingthung um don ha Bilat, lane ki nong Bilat kim pat jer kyrteng ia u ha ka ktien jong ki.
Shillong:Ki dkhot jong ka Khasi Student Unit na ka thain Lapasam Khanduli, myn hynnin ka sngi ki la byrngem tyngeh ia ka Jaintia Hills Automous District Council (JHADC) ba ka dei ban pynkhie im biang ia ki kper slasha ki ba don ha ki thain Mawrangtung, Mawkyntian, bad Tiarsiatmut hapoh ka shitaiew, lym kumta na ka liang ka seng ka kloi ban iaid da ka lynti jong ka ain.
Haba pynshai halor kane ka bynta, na ka liang u bah Tyngshain krem, President ka Khanduli -Umshyngiar unit u la iathuh ba kane ka kper slasha kaba don ha ki thain khappud kaba kynthup ia ka Mawrangtung,Mawkyntian, Tiarsiatmut kaba don ia ka jingheh ka ba 15 Hectare, ha kaba na ka liang ka District Council ka la shu ieh khlem da sumar sukher ia ka.
“Ia kane ka project la pyniaid da ka JHADC, kaba la sanctions naduh u snem 2006-2014, hynrei haduh kane ka kynti ym shem ladon kano kano ka jingmih na ka ne ka kper slasha namar bay m don ba sumar ia ka" u la ong.
U bah Tyngshain u la iathuh ba na ka liang ka seng, ki la leit ban wad ia ka RTI halor kane bad lap ba ka pisa kaba ka District Council ka la dep ban mang na ka bynta ban pynbha ia kane ka kper slasha ka long T.2,69,7309 klur, ha kaba na ka ne T.1,54,88,110 klur ki la dep ban pynlut bad kaba sah ka long sa T.1,14,19,199 klur tyngka.
U la iathuh ruh ba haba wad jingshai lyngba ka RTI halor kane ka kper slasha, la shem ba na ka liang ka tnad kam shym la lah ban ai jingpynshai halor ka jingphah test ia ka khyndew shuwa ban thung ia u slasha ha kaba kane ka paw shai ba na ka liang ka tnad ka la iaid lait ia kane bad la iathuh ba ki khlem lah ban ai jingshai ruh, halor ki tynrai jong u slasha bad naei ki wanrah ia ki symbai slasha bad kaba kham phylla ka long halor ka jingbun ki nongtrei tang ha ki kot ki sla hynrei ha ka jingshisha ki nongtrei haduh 80 % kim dei kiba shisha.
“Kumba 80% na ki nongbylla ha kane ka kper slasha kim dei na kane ka thain bad kim don shisha hi ruh, hynrei ki don tang ha ki kot ki sla ki ba la soi bad siew ia ki T100 tyngka shisngi"u la ong.
Na ka liang u President KSU Lapangngap unit u bah Augustan Timung, u la ong ba haduh mynta kam shym la don kane ka kper slasha kum ba ki la kam bad ka dei ruh ka jaka kaba ia jan bad ka jaka ka ba na ka liang ka sorkar Assam ka don jingthmu ban tei ia ka University.
“Na ka liang ka seng, ka buh ia ka jingdawa na ka District Council ba ki dei ban sdang noh ban pynkhie im biang ia kane ka kper slasha kaba lah ban pynshisha ba ka dei ka jaka ba hap hapoh ka jylla".
“Ngi lap man ka por ba ka District Council hi wat la ka don la ka jong ka bor ban iada ia ka khappud, hynrei ia kita kam ju bna, hynrei ka bna tang ban bam klep ia ka pisa"u la ong.
Shillong: Ha ka 30 tarik u bnai Naiwieng 2021, ki nongtrei jong ka Shillong Municipal Board ki la pynlong ia ka jingialang bad baroh ki nongtrei kiba don hapoh ka shatri jong ka Shillong Muncipal Employee Association ha kaba iadei bad ka jingshah pynduh tulop ki nongtrei bad da kawei ka sur ki la shim ruh ia ka rai ban sdang iakhih naduh ka 1 tarik u bnai Nohprah 2021 ka ban sdang shwa da ka jingiasoi bad ha ki sngi ki ban sa wan pat kin sa sdang sa ka ka jingsangeh treikam.
Haba kren sha ki lad pathai khubor, u President jong ka Shillong Municipal Employees Association, u Bah S Pyngrope u la iathuh ba ha u 2019 ki nongialam jong ka Association ki la leit sha ka Apex Court bad rah ia ki jingthoh jong ki hynrei ha ka 19 tarik u bnai Lber 2020 ka Apex Court ka la pynbna ba katei ka Association ka la ioh ia ka jingjop jong ka bad ba ki don hok ban ioh ia ka Fifth Pay Commission katkum ka kam kaba ki trei namar ba ki dei ki nongtrei kiba trei baroh 24 kynta.
U Bah S Pyngrope, u la iathuh ba naduh katei ka jingpynbna ba ki la ioh ia ka jingjop ki la shu sngap beit kumto namar ha ka jingbunkam eh ha ka kam jong ki bad ki la shu ngeit beit ba kin sa ioh ia kaei kaba ki dei ban ioh katkum ka hukum jong ka Court hynrei ki khlem ioh satia.
U Bah S Pyngrope u la iathuh ba hadien kata ka Association ka la phah da ka shithi sha ka Sorkar halor kane ka jingbym ioh jong ki ia ka Fifth Pay bad na ka liang ka Sorkar ka la pynbna ba kan sa pyntreikam noh ia ka Fifth Pay jong ki nonngtrei Municipal naduh u bnai Naitung 2021 bad ha ki bnai kiba la dep ki la ioh ia kata ka Fifth Pay hynrei hadien ar bnai eiei pat ka Sorkar ka pynmih ia ka hukum ban pynsangeh shwa ia ka tulop jong ki nongtrei Municipal bad hadien kata ka Sorkar ka la siew biang ia kitei ki nongtrei da ka Fourth Pay Commission bad na ka liang ka Association kam lah satia ban pdiang ia kane ka jingleh jong ka Sorkar.
Na ka liang katei ka kynhun ka la ong ba kan nym sangeh ban iakhih katba ka sokar kam lah satia ban pyntreikam da ka Fifth Pay Commission bad ban siew ia ka tulop jong ki nongtrei kaba dang sah jong ki saw bnai kynthih.
Shuh shuh ka Association ka la kyrpad ruh ia ki paidbah ba kin iaishah lem bad ban iasnoh kti lem bad ki.
Shillong:Ka Sorkar Jylla, hadien ka jingpynsahteng ïa ka tulop kaba 6 bnai jong ki nonghikai skul SSA mynta kan pyllait noh shwa ïa ka tulop kaba tang ar bnai, kata, jong u bnai Jylliew bad u Naitung, 2021 hadien ba ka Ministry of Education ka Sorkar India ka la pyllait ïa ka bhah pisa kaba T.59 klur sha ka Sorkar Meghalaya ha ka 10 tarik mynta u bnai.
Kum ban shu pynkynmaw, hangne ba ka jingaipor ba tang ar taiew jong ka Meghalaya SSA School Association (MSSASA) ïa ka Sorkar Jylla ban pynurlong ïa ki jingdawa ka la kut mynta ka sngi Baar.
Ki mat jingdawa kiba ka seng ka la buh hakhmat ka Sorkar Jylla ki long ha kaba iadei bad ka rukom pynbeit ia ka jingsiew tulop, ka jingpynkiew ia ka tulop jong ki 12541 hajar ngut ki nonghikai skul SSA kiba don hapoh ka jylla Meghalaya, ka jingdawa ban pynkynriah noh ia ki 12541 hajar ngut ki nonghikai skul SSA na ka State Implementation Society sha ka tnat Pule Puthi jong ka Sorkar Jylla kum ki Regular Teachers katkum ki kyndon jong ka RTE Act, 2009 bad ka SSA RTE Norms bad ban pyllait noh ia ka tulop ba dang sah jong u bnai Jylliew, u bnai Naitung, u bnai Nailar bad u bnai Nailur kaba dang sahteng haduh mynta.
“Mynta ka sngi, ka 30 tarik u bnai Naiwieng, 2021 kaba dei ka sngi khatduh jong ka jingaipor jong ngi ïa ka Sorkar, u Secretary jong ka tnat Pule Puthi u Ambrose Ch.
Marak u la pyntip ïa nga hynnin ka miet ba ka pisa kaba T.59 klur ladep bhah da ka Budget Estimation Allocation & Monitoring System (BEAMS)," la ïathuh u President ka MSSASA u Bah Aristotle Rymbai.
“Khlem da pynslem mynta ka sngi Ba ar ïa ka Bill, la phah sha ka ophis jong ka Treasury da ka ophis u State Project Director bad u Secretary ka tnat Pule Puthi u la pyntip ba ka ophis jong ka Treassury ka la pyndep ïa la ka jong ka kamram bad ïa ka pisa kaba dei ka tulop kaba ar bnai jong ki nonghikai skul SSA jong u bnai Jylliew bad Naitung yn sa pyllait lashai ka sngi sha ki district," la ong shuh shuh u Bah Rymbai.
Shillong: Ha ka 30tarik Naiwieng 2021, ka Khatarshnong Area Sports Club ka la ioh ban pynlong ia ka jingiatynjuh bor bad ka Shillong College Football Team ha madan Mawkynta ha Khrang.
Ha kane ka sngi la wan ban sakhi da ki spah ngut ki riewieit phutbol kynthei bad shynrang ban peit da la ki khmat ia ka sap ka phong jong ki khun Samla khamtam ban kyrshan ia ki khun Samla jong ka thaiñ Khatarshnong.
Na ka liang ka Shillong College Football Team la ialam da u Prof S.Lato ba peit ia ka sports bad kiwei pat ki nonghikai katba na ka liang ka Khatarshnong Area Sports Club la ialam da u Samla Iengskhem Mawkhiew Sports Secretary Khatarshnong Area Sports Club.
Ha kane ka jingialehkai paralok la wan ban ia don ryngkat da u Bah Gavin MLA ka thaiñ kum u Kongsan, bah HF Khongsit Retd Asst Commissioner ka Transport department kum u Invite Guest, Prof S Lato kum u Symbud Kongsan, Rangbah Shnong ka Shnong Khrang, Rishang Mawkhiew Rangbah Shnong ka Shnong Krohiawhiar bad u bah Sylloklang Majaw Sordar ka raij Kongthong nalor ki nongkitkam jong ka Khatarshnong Area Sports Club.
Na ka liang ka Khatarshnong Area Sports Club ka la pynpaw ka jingsngewnguh ia ka jingwan jong ki paitbah ban sakhi ia kaba kum katei ka jingialehkai phutbol.
Kane ka ai mynsiem ia ka kynhun ba kan nangiai trei shitom ban sei ia ki samla kiba don ka sap ha ka liang ka sports, ong ka yrwoh na u Sports Secretary Khatarshnong Area Sports Club.
Shillong:Ka long shisha ka jingsngew sarong ia ka jaidbynriew Khasi bad kumjuh ruh ia ka jylla hi baroh kawei namar kawei ka longkmie Khasi ka la lah ban thoh bad pynmih kot ha ka ktien Hindi.
Kane ka kot ka dei kaba la ai kyrteng “Khasi Lokkathaen" ba la thoh da ka Dr.Filmeca Marbaniang Associate Professor, Hindi Department jong ka St.Anthony’s college.
U Lat ka jylla Meghalaya u Satyapal Malik u la pyllait paidbah kane ka kot ha ka 29 tarik Naiwieng ha Rajbhawan Shillong.
Ha kane ka kot la thoh bad bishar bniah ia ki khanatang khasi bad la batai ruh shaphang ka ktien Khasi bad ia ka jingriewspah jong ka kolshor khasi.
Lyngba kane ka kot, kiwei pat ki jaitbynriew ki bym lah ban pule khasi kin lah ban ioh jingtip halor ki khanatang jong ka jaidbynriew Khasi.
Shillong:Ki nongtrei ïing hapoh ka seng National Domestic Workers’ Movement (NDWM) Meghalaya Region mynta la kumba 18 bnai tam eiei ki la hap ban mad ki jingjynjar namar ba bun na kiba ai kam ki pynjngai palat ïalade na kiba trei ïing na ka daw jong u khniang jingpang khlam Coronavirus.
Katkum ka jingïathuh ba dang shen da ka State Co-ordinator ka NDWM- Meghalaya Region Sister Delina Lyngdoh la ong ba ha kine ki por jong ka khlam bun na kiba trei ïing ki la duh la ki kam kumjuh ruh ka bainong ne bai bylla.
Ha ka prokram rakhe ïa ka Decent Worker Day (DWD) kaba dangshen kiba trei ïing ki pynpaw ruh ba kito kiba kwah nongtrei ba la ïoh jingbit ki dawa pat ka kam babun bad siew duna, katba kiba trei ïing pat ki hap pynlut bun ka pisa ha ki por khangdam namar ka jingduna ki kali kamai paidbah.
“Kiba trei ïing ki la hap beit ban siew bai wai ïing, ki ram bad lada kim leh kumtei ki shah pynjynjar.
Ki don kiba lah pang bad hap siew bai sumar kaba long sha lyndet ka jingïoh kamai bad don ruh kiba la khladnoh bad ieh khun swet la ki khun, hynrei kam ju don kata ka bai lutksan ban don kiba wan ai.
Don kiba ïoh khaw rashon bad kiwei pat ki donkam ka pisa, naba ngi la sakhi ba ka jingïarap pisa ka sorkar ha ka khangdam kaba nyngkong ka la pulom, naba tang khyndiat ngut na kiba trei ïing ki ïoh jingïarap pisa, hynrei bun pat na ki, kiba ïai bteng ban leit mareh sha ki bank ban phah peit la ka pisa ka lah rung ne em, bad bun pat kiba wanphai thylli bad don kiba rung pisa tang shilliang," bynrap ka sister Delina dangshen ha katei ka jingïalang Decent Workers’ Day.
Nalor kitei ki jingeh ba ki mad, ki la don ruh kiwei pat kiba ym lah shuh ban pynpaw, kumta na ka liang ka NDWM ka la buh lai tylli ki jingdawa na ka sorkar jylla ba kan jubab, bad kitei ki 3 jingdawa ki long ka Jingbuh dor bai bylla kiba trei ïing ne Fixation of Minimum Wage, nangta ka jingthaw ïa ka Domestic Workers’ Welfare Board bad ka jingdonkam pynrung kyrteng ïa kiba trei ïing hapoh ka tnat Labour, hynrei la ong ba watla Ïa kitei ki jingdawa la dep ban aiti sha ka sorkar jylla, hynrei ym pat ïohi kin sei ki soh ba bha.
Ha kane ka Sngi world AIDS day, kaba ngi kynmaw kyrpang ia kiba ngat ha u khῆiang HIV bad jingpang AIDS, kum ka imlang sahlang ngi dei ban pynkynmaw ialade ba ngi dang dei ban iakhun bad kane ka khlam jingpang AIDS kaba la sdang naduh ki snem 1981 bad 1986 ha India.
Haduh mynta ka snem ka jingpang AIDS ka la pynїap kumba 36.30 million ngut bad pynkylla khunswet ia kiwei pat ki million ngut ki khyllung bad khynnah kylleng ka pyrthei.
Ki snem 2020 bad 2021 ki dei ki snem kiba jynjar sat ia ki briew kiba їohkem ia u khῆiang HIV bad kiba pang AIDS namar ka jinglynshop jong uwei pat u khῆiang jingpang bathymmai u covid19.
Ha ka Jylla Meghalaya kiba bun kiba im bad u khῆiang HIV ki dei ki nongtrei nongbylla sngi kiba kamai mynstep bad bam da miet, kiba duk, kiba rangli bad u khῆiang covid19 bad ka jingkhangdam ka la ktah jur ia ka kamai jakpoh jong ki.
Nalor nangta ki la don lypa ka met kaba tlot bad u khῆiang covid19 u buh ia ka jingim jong ki ha ka jingma kaba khraw.
Katkum ki Report Sorkar, ki don kumba 5000 hajar ngut ki briew kiba don ia u khῆiang HIV ha ka Jylla bad lehse їoh dang bun ki bym nud ban wan shakhmat ban їathuh bad phah test їalade namar ba ki sheptieng bad lehraiῆ ia ka imlang sahlang kaba peit da ka khmat pynrem bad khmat lorni.
Ka Jylla Meghalaya ka don ha ka kyrdan ba 5 ha ka jingdon ki briew kiba їohkem ia u khῆiang HIV ha ka Ri bad la shem ruh ba na ka 1000 ngut ki kynthei kiba armet 3 ngut ki dei kiba don ia u khῆiang HIV.Ka jingkiew stet jong ki briew kiba їohkem ia u khῆiang HIV ha ka jylla ka long kaba ima bad la nang ban khia shuh shuh ia ki briew da ka jingduk, ka jinglah shilliang bad ka jingduna ki rukom ai jingsumar pang bad ki lad jingsumar.
Khyndiat sngi mynshwa nga їohlad ban iashong kai bad kiba don ia u khῆiang HIV, ki їathuh ba ha kane ka shibnai ba la lah ka don ka jingduna ha ka jingpynbiang ia ki dawai na ka bynta kiba їohkem ia u khῆiang HIV khamtam eh na ka bynta ki khynnah bad ki samla kiba dang khie.
Lada kane ka long kaba shisha ngi dawa bad kyrpad jur ia ki bor pyniaid ban shim khia bad pynbiang ia ki dawai bad jingsumar ART.Ka por ka la dei ruh ba ka Meghalaya Society for Social Audit and Transparency kan pynlong ia ka public hearing ne jingbishar paidbah ne social audit halor ka jinglong jingman jong ka koit ka khiah bad ka sumar pang hapoh ka Jylla, naduh ka jingpynbiang ia ki dawai-dashin bad ki lad jingsumar pang na ka bynta baroh ki jait jingpang ha ki Hospital Sorakr ha ka Jylla.
Ka don ruh ka mat kaba ngi dei ban iakren bad iatai bad buh jingkylli, kata ka long ka policy jong ka їoh ka kot ha ka Ri.
Namar ha ka snem 2011 ka European Union ka pynbor ia ki Ri ba sahdien kum ka India ban їasoi ia ka soskular khaїi pateng ne ka Free Trade Agreement.
Da kane ka Free Trade Agreement la syngit bad pyrkhing ia ki lad pynmih dawai ha la ka Ri.
Lada ngi lah ban pynmih dawai hi hapoh ka Ri, ka bai dawai bad bai sumar pang kan tat, hynrei ka Free Trade Agreement ka khanglad bad pynduh ia ka jingpynmih dawai hapoh ka Ri lajong.
Kumta kane ka ktah ia ki nongpang kaba kynthup ia kiba pang Cancer, HIV/AIDS bad kiwei bad ka ktah jur ia ki briew kiba duk bad ngi long langkῆia ei kha ma kha.
Kum ka imlang sahlang ka dei ruh ia ngi ban pyndam bad weng noh na ka jingmut jingpyrkhat ba kiba ioh ia u khῆiang HIV ne kiba pang AIDS ki dei kiba awria, em kam long kumta.
Ka HIV/AIDS ka dei ka jingpang kaba donkam ban sumar bad ki nongpang ki donkam ia ka jingkyrshan bapura.
Ha kane ka sngi nga phah ia ka jingduwai bakyrpang sha baroh kiba don ia u Khῆiang HIV bad kiba pang AIDS, khamtam ki khynnah bad ki kynthei, U Blei u ieid ia phi bad un pyntngen bad pynkhiah ia phi.
,.
Nongpoh: Mynta ka sngi ha ka por 4 baje eiei janmiet, ki Pulit ka Ri Bhoi, ki la ioh ban kem ia 4 tylli ki trok kit dewiong beain kiba la thmu ban pynpoi ia utei dewiong sha ki jaka bapher bapher kiba don ha Byrnihat.
Ia kitei ki saw tylli ki trok, kiba don ia ki ML-10-A- 6257, ML-05-G-8715, ML-10-B-7217 bad ML-10-B-7406, ki la shah kem noh ha ki Puli ka Ri-Bhoi, ha ki bynta ka shnong 18 mer ha Ri-Bhoi.
Ia kitei ki trok kit dewiong beain bad kiba la shah kem, ki Pulit ki la register case pyrshah ia kitei ki trok kiba kit dewiong beain.
Pyrthei mynta wat ban tuh rh tang ki heh saipan hi kiba long, dei tang ha u dewiong hi ba ka mih ka kyntien HIGH LEVEL hato la ju don ba shah kem ki truck dewiong high level?? Ngi ju sngew sarong iala ka jong?? Ri lajong leh katba mon??Hynrei haba kumne shaei kata ka hok long trai iala ka khyndew ka shyiap ki mar poh khyndew, katno ka jingshitom shano ka thiah ka dem ka bam ka dih ki khun ki kti shano u kpa hala ka bylla shano,hato la ju don kiba pyrkhat ba ki khun jong ki ba duk ruh ki thngan kum juh kumba thngan ki khun jong ki heh saipan,officer bad minister ki donkam kumba donkam lem maki,kito ki par dewiong ba la bam briew ki dei ki jongno?? Ka Chrismas ka la ha khmut kiba bun ki bylla bai jaiñ bai doh hynrei na pdeng ki nongtuh dewiong kum ki driver,handyman etc ki don te ki ba shu bylla tang ban ioh ia u khaw.
Shillong:Ka Mawkhar Dorbar Shnong, hadien ba ka la ïoh jingbit napoh ka Deputy commissioner jong ka East Khasi Hills District, ka la pyntip sha baroh ki paidbah kiba ju pynïeng kali ha baroh shilynter ka surokbah Mawkhar, ba kan sdang noh ban lum ïa ka bai pynïeng kali naduh ka sngi Balang, ka 1 tarik u Nohprah mynta u snem.
La ong ba katkum ka shithi hukum napoh ka ophis treikam jong ka DC East Khasi Hills District, kaba 9 tarik u Naiwieng, 2021 ka la ai bor bad ai jingbit ïa ka Mawkhar Dorbar Shnong ba kan sdang noh ban khrong ïa ka bai pynïeng kali (parking fee) na baroh ki kali ba kynthup naduh ki saw shaka, ki ar shaka bad kiwei kiwei kiba ju pynïeng ha baroh shilynter ka surokbah Mawkhar katkum ka dor ba lah buh.
“Kane ka jingkhrong ïa ka bai kali kan sdang naduh ka 01.12.21 naduh ka por 7 baje mynstep bad la kyrpad ïa baroh ki paidbah ba kin sngewbha ban ïatreilang bad ki volunteer ba la buh da ka Dorbar Shnong," ong u Secretary ka Mawkhar Dorbar Shnong Bah G.E.M.Kharpuri.
Shillong:Mynta ka sngi ha ka por kumba 3:30 baje eiei kawei ka longkmie ka la ngat ha ka jingmynsaw kaba jur hadien ba kawei ka kali maruti ka la tynrah ia ka ha ka por ba ka dang iaid narud surok.
Kane ka jingjia ka la jia hajan ka gate jong ka Additional secretariat.
Kane ka kali ka dei kaba don ia u number WB 22 9510 bad kaba la niah da u Bah Wanlambok Pohleng, u ba sah ha Nongthymmai.
Kat kum ka jingiathuh ki briew ba don ha kane ka jaka ka long ba kane ka kali ka la rat ia kane ka longkmie na khyrdop jong ka additional Secretariat bad na ka jingbym lah ban teh lakam shuh ka la leit ban kiew beit beit sha ka lynti iaid kjat hajan ka IGP point.
Ha kane ka jingjia, kane ka longkmie kaba la tip kyrteng ka Rongsilajenti D.Shira 39 snem ka rta, kaba shong ba sah ha GAD quarter Motinagar, ka la mynsaw jur na ki bynta jong ka khlieh bad ka kti bad la rah sha civil hospital ban ai ka jingsumar.
Shillong:Ka Khasi Hills Bookie Welfare Association kaba pyniaid ia ka kam khaïi thoh ‘tim’ ha ka jylla, ka la wan ban iakynduh ia u Commissioner of Taxation, ban pynpaw ka jingpyrshah halor ka jingthmu ka tnad Taxation ka Sorkar Jylla ban pynduh ia ka jingsiat ‘tim’ ha madan Polo kaba la don naduh ki por ba mynshwa.
Na ka liang kane ka Assiociation, ha ka sngi nyngkong ki la leit ban ia kynduh ia u Commissioner of Taxation ha ophis treikam kaba don ha Lachumiere ban ïoh jingshai halor kane ka jingthmu ka Sorkar jylla.
Ha ba ia kren bad ki lad pathai khubor na ka liang u O.Thabah u dkhot kane ka Assiociation, u la ong ba ka Assiociation kam pyrshah ia ka jingdon jingmih kiwei ki Association ban pynlong ia ki jingsiat ‘tim’, namar ba ki don ia ka jingïatreilang bad ka Khasi hills Archery Sports Institute (KHASI) da ki 12 kynhun ban siat ‘tim’ bad pynbna result man la sngi.
U la pynpaw ruh ba na ka liang jong ki, ki ju siew beit ia ka khajna la ka long ha kano kano ka dor ruh sha ka tnad, wat la ki khñium makna ia ka jingkiew dor ruh bad ki la kdew ruh ba kim tip ia ka jingiadei hapdeng ka Sorkar bad kiwei pat ki Association, u la ong ba kim kwah pat ba ka kam khaïi siat tim ha Polo kan duh.
Kum ban shu kdew ba ka tnat lum khajna jong ka sorkar Jylla, ka kwah ia ki nong siat tim ba kin pyn duh noh ia ka jing ia siat tim ha Polo bad ba kin leit ia siat noh sha Laitlyngkot bad ban pyniasoh noh bad ka Hynniewtrep Indigenous Archery Organisers Institute (HIAOI).
Shillong:Myn hynnin ka sngi na ka liang ki MLA,ki MDC ka Congress party ha ryngkat u President ka MPCC u bah Vincent H Pala, ki la wan ban ia kynduh ia u Lamphang ka ingdorbar thawain jong ka jylla u bah Metbah Lyngdoh ban buh da ka dorkhas, ban dawa ban mait kyrteng noh ia 12ngut ki MLA, kyntiap seng, kum ki MLA ka ingdorbar thaw ain ha ka jylla.
Haba ia kren bad ki lad pathai khubor, na ka liang ka Working President ka party Congress ka Dr Ampareen Lyngdoh ka la iathuh ba ka jingwan jong ki ban ia kynduh ia u lamphang ka ingdorbar ka long ban pan jingshai ba halor ka jingmih noh jong ki 12 ngut ki MLA na ka seng Congress, kaba long pyrshah kat kum ka 10th Schedule.
Ka Dr Ampareen ka la ong ba ka party All India TrinaMool Congress (AITMC) ka dei ka party ka bym don ha ka jylla ha ka ba kam don ia u President,ki dhot bad wat ka address jong ka ruh kam don ha ka jylla.
“Ka party kaba la seng kyrkieh da ki 12 ngut ki phetwir ha ka ba ngim tip kumno ba ngin phah ia ki kot ki sla jong ngi,kumta ngi la rai beit na ka party ba kin wan ban ujor da ka petition pyrshah ia kine ki ba la mih na ka party"ka la ong.
Ka Dr Ampareen ka la ong “Haba phi kwah ban mih na ka seng ka don ka lynti kaba shai ha ka kan long da ka ba iaid beit na khmat jingkhang bad ban rung beit na khmat jingkhang bah jong ka no kano ka political party".
Ka la buh ruh ia ka jingkylli “Balei ba kim shuh resign beit bad ba kin ia khun biang ia ka election ban shim ia ka jingkyrshan u paidbah".
Ka la ong ruh “Haba ki leit sha ka election 2018 ki la wan ban pan ia ka tiket ban ia khun ia ka election na ka seng Congress,bad ngi dei ban peit ba balei yn shah ia kine ba kin rung kat ba mon bad ba kin mih kat ba mon namar ba hangne ym tang ba ki la mih na ka seng Congress, hynrei ki la pynsngewsih ki la pynmong ia ki nongkyrshan ki ba bun jong ngi".
“Ka jing dawa ia ka jingdon 2/3 ka long ka bym don nongrim, namar ba shaei kin ia leit, ka 2/3 jong ki block jong phi ki la ioh jingtip bad ki la ai jingbit ba phin leit pyniasoh bad kawei ka party ladon ka jing iasoi hato phi leit marwei ban ia kren ia kane ka kam"ka la buh ia ka jingkylli.
“Haba ong ia ka 2/3 kaba baroh ki dorbar thawain kiba ha khlieh tam jong ka dorbar India ki la iapeit hynrei hangne ngi la iohi ba ka don kata ka jingshisha ba ngi dang lah ban buh jingkylli bad ban kyrpad ia u Lamphang ba dang donkam ban mait kyrteng ia kine kum ki MLA namar ba kat ka jingpeit jong ngi,ka jingmih jong ki, ha ka nongrim jong ka ta ka 2/3 kat kum ka 10th schedule ka dang don ka jingduna ki ba bun ki liang"la bynrap ka kong Ampareen.
Ka Dr Lyngdoh ka la ong ruh ba ka jingujor jong ki, ka long ruh halor kat kum ka paragraph jong ka 10th Schedule ka ba ong ba don ki kyndon kiba ong ba shuwa ba kin khreh ban kyntiap sha ka wei pat ka seng, ki don ki kyndon ki ba phi hap ban pynkhreh, “Ka jingkylli hangne ka long ba baroh kito ki kyndon kat kum ka 10th Schedule hato ki ne ki 12 ngut ki la pynbit pynbiang ne em shu wa ba kin mih".
“Kat kum ka jinglap jong ngi ngi iohi ba bun na ki kyndon ha ki 10th Schedule ki ba lehse kine ki 12 ngut ki khlem buh jingmut ki khlem puson, ha kaba ki mut ba la mon ban mih 12 ngut ia mih beit na ki number ba don ha ka party jong ngi"ka la bynrap.
“Halor kane ngi la wanrah lyngba ka petition ha kaba ngi la don ia ki nongiasaid ain kiba la pynshai ba ngi don ia ka nongrim ba ngin leit ujor ia kane petition, ka seng Congress ka dei ban ieng ban kylli ia kine ki rangbah ki ba shu ia leit khlem da don kano kano ka jingpyrkhat lem ia kata ka jingshaniah jong ngi ha ki bad lada ngi kum ka party ngi la duh ia ka jingshaniah ha ki hato ki paidbah kin ym long kumba long mangi"la ong ka Dr Ampareen.
Ha kane ka bynta haba don ka lynti kat kum ki ain ki kanun kat kum ka jingpyniaid jong ka Constituetion jong ka Ri ha ka ne ka jylla ngi dei ban peit kumno ngi lah ban peit ba kin kin shah mait kyrteng noh kum ki MLA jong ki 12 tylli ki constituency, la ong ka kong Lyngdoh.
Kumno kane ka Seng TMC ka pdiang ia kine ki 12 ngut haba kine ki 12 ngut Kim pat dep ban resign sua na ka seng Congress?Hato Kane ka Pait arliangka Congress ka dei kata kaba ki Ong ka vertical split?.
Shillong:Uwei na kiba trei mon sngewbha ha ka imlang sahlang napoh Nongbah Shillong ula thoh sha baroh ki Chief Executive Member jong baroh 3 tylli ki District Council ha Meghalaya ban kyntu ïa ki ban phah ïa baroh ki ophis Sorkar Pdeng ha ka jylla ban aibhah kam kumba 44 per cent na ka bynta ki samla ka thaiñ ïa ki kam ba lait hapoh ka Group C bad D.Ha ka shithi ba la phah sha ki CEM jong ka Khasi Hills Autonomous District Council (KHADC), Jaiñtia Hills Autonomous District Council (JHADC) bad Garo Hills Autonomous District Council (GHADC), utei u social activist ba kyrteng u Bah Arju Dkhar u la ong ba u la ïoh ka jubab RTI kaba u la wad jingtip napoh ka sorkar Pdeng, ha kaba ïadei bad ka bhah kam ïa ki nongshong shnong hapoh ki ophis Sorkar Pdeng kiba don hapoh ka jylla Meghalaya.
“Ha ka jubab la batai shai halor ka nongrim jong ka khana samari 2001, ba ki Scheduled Tribe ka Meghalaya kidei hok ban ïoh ka bhah kam kaba 44 per cent hapoh ki kam balait jong ka Group C bad D kumba long ki kam ba thylli kiba mih kaba la treikam naduh ka 5 tarik u Naitung, 2005 ha baroh ki ophis Sorkar Pdeng kiba don hapoh ka jylla Meghalaya," ong u Bah Dkhar ha ka shithi.
U la kyntu ïa baroh ki CEM jong baroh 3 tylli ki District Council ban bthah ïa baroh ki ophis Sorkar Pdeng kiba hab hapoh u pud u sam jong ki ban pynmih ka hukum kaba long katkum ka Sixth Schedule jong ka riti synshar ka Ri India.
“Da kaba pyntreikam pyrkhing ïa ka hukum jong ka Sorkar Pdeng kan pynsuk pynjem ïa ka jingkyrduh kam kaba khraw ba la mad mynta da ki samla riewlum jong ka jylla," ong u Bah Dkhar.
Shillong:Ha ka sngi ba nyngkong jong ka Cooch Behar Trophy U-19 ba la ialeh ha Bhubaneshwar mynnin ka sngi, ka Meghalaya ka la dei ban bteng biang ia ka jingleh kai ha ka sngi babud sa kumba 111 run hadien ba ka Meghalaya ka la jop ia ka toss bad jied shuwa ban kawang bad ap bol shuwa bad ha kane ka kylla step jong ka inning ba nyng kong, ka Manipur ka la tied 197 bad khyllem lut batoh ki wicket katba ka Meghalaya ka dang lah ban tied shuwa tang 86/6.
Haba phai sha ka Manipur, ha kaba sdang la iohi kumba ka la don ha ka jingma da ka jing khyllem kloi jong ki wicket da 33/4 hadien ba u Bharat Gurung u la lah ban weng 3 ngut ki nong tied ha ka sien kawang kaba saw tylli, hynrei na kine ki saw tylli ki bol u la lait noh kawei ka sien ban ioh ia ka nam hat-trick.
Da ka jingwan jong u Jotin Pheiroijam, ka rukom kamai jong ka Manipur ka la kiew da 131, kaba pyni ba u la lah ban kamai 2 run sha lade ha man la ka 3 run sha ka kynhun Manipur.
Katba ka dang iaid ka jingialeh ka la don ka jingkhyllem jong ki wicket ha shuwa jong u, hynrei u la ialeh katlah ban iaineh, tad haduh ba ka bol ba u la tied ka la shah kem noh ha u Waldo Sangma da ka jingkawang jong u Raghav Magotra.
Ha kaba kut u Gurung u la lah ban ioh bun wicket da 3/55, katba u Magotra u ioh 2/25, u PM Santhosh u ioh 2/27 bad u Manish Sharma u ioh 2/55 kiba lah ioh mar 2 ngut ki wicket.
Ha ka kylla miet, kiba la sdang tied na ka liang ka Meghalaya, kata u Anmol Sunar bad u Mrinal Das ki la sdang ialehkai bha hynrei u Anmol u la shah weng kloi noh da 15 run bad kiba bud nadien jong u kim shym la lah shuh ban kamai bha ha kaba u Kadamjit uba na Manipur u la lah ban weng san ngut ki nongtied ka Meghalaya tang ha ki phra overHadien kane, ka Meghalaya kam shym la noh mynsiem, da ka jing wan jong u Das uba la lah ban kamai bha da 49 bad dang iaineh ha ka jnglehkai, bad mynta ka kynhun Meghalaya ka don ka jingkyrmen sa tang ha une u rang ialeh ban kyntiew ia ka jinglehkai.
Ha kaba kut jong ka sngi, u Das u la ioh ban ianeh paralok bad u Gurung uba dang ioh dang san run ha ka sngi kaba nyngkong bad kane ka kynhun ka don jingkyrmen ha kine ki paralok arngut ba kin lah ban kot sha ka total jong ka Manipur ha ka sngi kaba bud.
Shillong:Ki rang bad ki thei ialehkai ka jylla, ki la ioh khur ia ka khusnam, ha ka National championship kaba long ha nongbah Goa kaba la pynlong, da ka National Kickboxing Federation (NKF)N.G.W.A.K.O India, naduh ka 26 haduh ka 29tarik Naiwieng bad kaba dei ruh ha ka lama jong ka Meghalaya Association Kickboxing Organizations (M.A.K.O) ha ka jing ialam da u bah Pynshai Mawrie, uba dei nonghikai bad ha ka jing synran lang da U president ka National body, U Bah Donney R.Ranee.
U samla Pynshai Mawrie, u ai khublei ruh ia ki ba la noh synniang kum ka kong Ampareen Lyngdoh, MLA jong Lait umkhrah constituency, Fantin Lakadong MDC jong ka Malki Laitum khrah constituency, Mi chal Wankhar MDC jong ka Laban constituency bad kumjuh ruh ia ka KSU Laban circle kaba la ai ruh ka kyrkhu kyrdoh ia ki khynnah shwa ba kin mih nala ka jong ka state.
Ki kyrteng jong ki nongjop ki long Gold Medalist: Ribhalin Marbaniang 52kg Lowkick junior girls, Obadaia kelphung 52kg K1rule.
Selver medalist : Alferd papeng 51kg full contact junior boys, Naphishisha Nongphlang 40kg junior girls.
Bronze medalist: Wanpherbha kharkongor 57kg lowkick senior men.
Kiba khlem lah ban poi sha ka thong jong ka jing jop ki long Balambok Rynjah bad Ignatius Loyola Rajee.
Pynursla: Ban kyntiew bad ban pynkhie im biang ia ki jingialehkai ha ka thain Riwar Mihngi, la pynkha ia ka Riwar Mihngi Sports Association (RMSA) bad mynta ka sngi, kum ka jingsdang ka la pyllong ia ka jingialehkai kynjatbol paralok hapdeng ka Rangdajied United FC.Ha kane ka jingialehkai, ka Rangdajied United FC kala pylliem ia ka kynhun ka Riwar Mihngi Sports Association (RMSA) da 2-0 ha ka jingiakhun paralok kaba la long mynta ka sngi ha madan UUPSC, Urksew, Pynursla.
Ka Rangdajied United FC ka la thep kawei ha ka kyllastep bad kawei shwa ban wai syndon ka jingialehkai.
La sakhi lang ha kane ka sngi da ki paidbah nongpeitkai, ki nongialam ki kynhun bad Sports Club na ki shnong bapher bapher jong ka thaiñ Riwar Mihngi.
Ka jingialehkai ka la kham shongkun da ka jingdonlang u khlur ialehkai ka ri uba dei na ka thaiñ u Aiborlang Khongjee.
Shwa ban sdang ia ka jingialehkai, la ioh ia ka jingkren pynsngewthuh na u President ka RMSA bah Edmund Khongngai uba la pynshai ia ka jingthaw ia ka RMSA ban pynkhie im ban, pynkhih biang ia ki samla ka thain ha ki jingialehkai hadien ba ka la don ka jingpjah ha ki snem ba la leit haduh ka la pynbijai ei ia ki sap jong ki samla.
Ka jingpyllong ia ka jingialehkai paralok mynta ka sngi, ka dei ka jingsdang jongka RMSA ban kyntiew ia ki jingialehkai nangne shakhmat lyngba ka jingiasnohkti lang, ka jingiatreilang jong ki nongialam na ki shnong bapher bapher bad kumjuh ki samla ka thain.
Ha u snem 2019, ka Riwar Mihngi kam shym la ioh ban iashim bynta ha ka Meghalaya State League (MSL) hadien ba ka la shah kyntait ha ka Meghalaya Football Association (MFA) na ka daw ba kam lah ban pynbiang ia ki jingdonkam.
Ka thong jong ka RMSA ka long ban rah ia ka thain ia ki samla ha ki kam ialehkai bad kan ym dei ban kut tang ha ki kam ialehkai ha ka por Khristmas, ha Snem Thymmai bad kiwei ki jingialehkai kiba shu sahkut ha shnong.
“Ka RMSA ka don ka jingkyrmen bad ka jingshngain ban pynkhie im ban sei ia ki khun samla kiba don ha ka jingialehkai kynjatbol namar ba ki jingialehkai ha kane ka juk mynta ka dei ka pliang ja", la ong u bah Edmund.
Lehse bun ki paidbah kim pat tip ne sngew lyngngoh balei ka mih ka RMSA ha ka thain, bad khlem da kdew kti, ka daw ka long ba rah ia ka thain sa shisien namar ba ka thain ka dei kawei kaba ju sei ia ki samla ialehkai ba pawnam ha ka nongbah Shillong bad ka la pynmih ruh ia u khlur ialehkai u Aiborlang Khongjee.
Shwa ia kane, u nongialam ka RMSA uba dei ruh u kaitor ba pawnam ka jaitbynriew u bah Anthony Kongwang u la pdiang sngewbha ia baroh kiba wan sha ka lympung katba u asst.
secretary bah Sinophil Tariang u la pynkut da ka jingai khublei ia baroh kiba iadon bynta ban pyllong ia ka jingthmu kaba jop.
La pynshongshit ruh da ki jingrwai jong ki kaitor bapawnam ka thain Riwar ha kane ka sngi bad ia ka jingialang la pyniaid da u bah Sukher Nongrum.
Ka paw na ka kot khubor Shillong Times tarik 27th August, 2021 ba ka Sorkar Meghalaya ka la ai jing mut ban pynkylla (amend) ia ka Sixth Scheduled ha ka liang ki Dorbar shnong ban jied Rangbah Shnong da ki kyndon election sorkar, ym shuh da ka jing jied (election) hapdeng jong ngi, para ma ngi kum ba la ju long barabor shirta naduh kulong kumah.
Ngi katto katne ngut ngi la thoh sha u Chief Mininster, ban pynpaw ia ka jingsngew pyrshah jong ngi ia ka jingai jingmut ka Sorkar Jylla sha ki bor ba halor hynrei baroh ka shong ha ka jing shim khia ki Nongmih khmat, ki Dorbar Shnong bad ki paid bah ban pynsngew ia ka jingsngew pyrshah sha ka Sorkar Jylla bad lehse shaduh ka Sorkar India ruh khnang ba ki riti ki dustur jong ngi kin iai neh shirta kat kum ka jingthmu jong ka Sixth Scheduled.
Kumta ngi sngewdei ban kyntu ia baroh ki ba don bynta ban dang iai bud dien ia ka ne ka mat na ka bynta ka lawei jong ka ri bad ka jait bynriew.
Ka KHADC ruh ka leh politics palat wat Da la kut ka samii jong ki nongpyniaid shnong kum ki Sordar ne kiwei ka Shu thing acting khlem ia phylliew jingmut ia bad ki paitbah bad nalor kata sa ka bteng shi bteng Da ki snem khlem pynlong elekshon.
Nuksa ka Mawlong Sirdarship jong ngi shane Shella constituency.
KhubleiNga sngew dei ban Kyrpad ba Balei????? Ba ba  ki Samla baladon epic kim ioh ban thep Vote RangbahShnong ,namar ki Samla ki dei ki lawei jing Sdang ban SainDur iaka Shnong ka thaw ,namar lada u wei shi iing kin mih thep Vote kan sa kylla Bamsap ,Peit khmat shiliang,leh Donbor(dictatorship) bad ka shong ruh kan sah dien.
Elaka Myrdon.
Ka kam Rangbah shnong ka dei ka kam shnong, ym dei ki kam sorkar, lada ka sorkar ka don ka jingthmu kiba bha ia ki dorbar shnong, ka sorkar ka dei ban ithuh shwa ia ka Dorbar shnong bad hap siew tulop ia ki nongkit kam shnong.
Ha ki dorbar shnong ym u don ki liang pyrshah hynrei ki don tang ki nongai jingmut ha ka Dorbar bad lada ka sorkar kan pyniaid ban jied (election) ia u Rangbah shnong ka party politic kan rung ha ki dorbar shnong bad kan pynsniewdur ia ka imlang sahlang bad kan pyntroin ia ki riti dustur, namar ia ki riti ki dustur jong ngi ki dei unwritten.
“Gavin, mame barabor men ju leh homework" hylla tyngeh u Babu Penglang katba u dang korek ia ki homework, “lada kumne man ka por hap khot ia ki kmie ki kpa jong me".
“Kum ka sngi ba dang shu mih, saw ka shkor bad ka dur u Gavin.
Baroh ki khynnah ki peit lut sha u.
Kat haduh 50 ngut ban shah peit ka long ka jinglehrain kaba khraw ia u.
Ka period kaba ar ka la kut bad u Babu Penglang u la mih na kamra klas VI.“Gavin iathuh kloi mynta balei men ju lah ban pyndep tista ia ka homework.
Iathuh lymda kumta ngan ai report sha ka Principal" kren lam byrngem ka Miss Flora.
“Nga lah pyrshang te miss tangba ngam lah" ong u Gavin bad u dem lehrain.
“Ieng beit wat dem kumto ioh nga kawang da u shok" kren dom tyngeh ka Miss.
“I mei i pa ruh kim nang ban pynhikai, ban leit tiwshon ruh ngim ioh pisa" ong u Gavin ha ka sur kaba jem.
“To da sngap bha ia ki jingbatai ki nonghikai bad da trei shitom noh ho" ong ka miss ha ka sur ba jem ba ktah ki jingiathuh u Gavin.
“Nga te nga iathuh hok.
Lada shah khot ha ka Principal ruh ngan leit beit bad ngan iathuh kumba iathuh ha ito i miss dukhi kynsha" ong u Gavin ha u Hiram u para klas ba iashonglang ha kajuh ka ben.
“Ho-oid, kein me ito i miss iba dukhi kum kaei" kubur sa u Hiram.
Katba ki dang ia bamja miet lang khrui u Hiram u la kren kumne, “Nga isynnei ia u Gavin mynne ba u shah mai shah tim ha uto u sir bad i miss.
U iathuh ba um don pisa ban leit tiewshon kumba leh lang kiwei pat ki para khynnah.
Waw! sngewlehrain phi ban kumto! Nga ruh shu ong ba nga leit tiwshon ha i sir Lyngdoh.
“Balei u tlot palat ne dei ba u leh kamkai" buh jingkylli u kpa jong u ha ka sur rangbah kum ka sur ba kren ha u khiew rnong myndai.
“Duna te u duna hi" ong u Gavin bad u pan ja biang.
“Teng-teng ka dei ka daw ki nonghikai" ong u kpa, “namar ki don ki bym don jingsngewtynnad hynrei ki shah pynbor ha ka banse".
“Phim bakla pa ia kata" kubur u khun.
“Ngam ju thait ban sngap haba shim klas i Miss Shullai, i Miss Jyrwa, i Miss Dkhar bad i Sir Nongrum.
Shisien ba ki la batai ka shai kdar bad khlem artatien shuh" iathuh u Gavin.
“Me i don ki nonghikai kiba kwah tang ka tulop bad don ruh ki nonghikai kiba kwah ka nam ka burom ba ynda ki la shongthait ne khlad ruh ki khynnah skul kin ym klet ia ki" ong ka kmie bad ka dang khat um shit jyntah dohkha ha ka pliang.
“Ka kmie jong phi te kaba stad ban ong kumta bad ka da dei shisha ruh" ong u bah Rishan ha la ki khun saw ngut.
“Phi ki khun phi la tip ong ba ki nonghikai la ju khot ki kmie ki kpa ba-ar" ong ka kmie bad ka ieng ban leit thet.
“Nga tip ba ki ju ai jingkren man ka ‘sngi Burom ia ki nonghikai" ong ka Larihun ka para u Hiram.
“To to da lah dep thet sa kynmaw la ki kamram kamram" ong u kpa bad leit thet noh.
U Gavin u la buh jingkynmaw ba tang shuh wan ka kmie un sa ong beit ba um treh shuh ban leit skul.
Ki hynmen jong u – u Halbert, u Felix, ka Gratia, ka Freda kim tip ei ei ba u shah mai namar u khlem iathuh.
Kine namar ka jingbym kotbor ki leit skul ha ki skul Khasi.
Ki kmie ki kpa u Gavin ki sah ha kawei ka kyntoit ba la khamheh ha Mawlai.
U kpa jong u uba kyrteng Bruton u die dawai ha kawei ka dukan u malik khyllahjait bad ka kmie jong u pat ka shu bylla die jhur harud lynti ha ki thain Garikhana.
Ka kyrteng jong ka ka dei Larisa.
U bah Bruton u don 37 snem katba ka Larisa ka don 31 snem.
“Mei-mei nga te ngam leit skul shuh" ong u Gavin ha ka kmie kaba dang shu rung.
“Wat ju kren lamwir ioh nga bom" ong ka kmie kaba dang pynhiar mynsiem phia phia.
[yn dang bteng].
U Shashi Tharoor, MP jong ka seng Congress, ula shah kren bein tyngeh mynta ka sngi, haba u ia shondur bad shibun ki MP kynthei bad u da pyni paidbah ia katei ka dur ha ka twitter jongu bad ba u thoh ruh ba ka ka Lok Sabbha, ka dei ka jaka kaba itynnad bha ban trei.
Katei ka dur, ka la saphriang tyngeh ha ka social media, ha kaba U Tharoor, ula ia shondur lang bad ka  Supriya Sule, MP ka Baramati, ka Preneet Kaur MP ka Patiala, ka Thamizhachi Thangapandian MP ka South Chennai, ka  Mimi Chakravorty MP ka Jadavpur, ka Nushrat Jahan,  MP ka Basirhat MP bad ka  S Jothimani, MP ka Karur.
Hynrei, katei ka dur, kaba la shon, ha ka sngi sdang jong ka Parliament, kam pynhun mynsiem satia ia ki nong pyndonkam ha ki social media bad la don kiba wohnia ia ka kyntien itynnad, ba la thoh da U Tharoor, ha kaba la shim, ba ka dei ka kyntien, ka bym sngew iahap satia.
U Tharoor, u thoh “Mano ba ong ba ka Lok Sabbha, kam dei satia ka jaka trei kaba itynnad? Lem bad 6ngut na ki paralok MP mynta ka step" thoh U Tharoor, ha katei ka dur.
Hadien katei ka jingshah kren bein, U Shashi Tharoor, ula dei ban pan map noh, da kaba u ong ba katei ka dei tang ka jing ia shondur sngew tynnad.
U Tharoor, ula ong ba katei ka dei tang ka jing ia shondur sngew tynnad, ha kaba ki kwah ban ia shondur bad ki kwah ruh ban buh ha ka twitter.
“Nga pan map, lada nga la kum pyndiaw iano iano, hynrei nga kwah ban pyni, ba ka dei ka jaka trei kaba sngew tynnad shibun bad ka dei tang kata" ong U Tharoor.
U Ma  Specially Dkhar(30), uba la ju tip, kum U bah Spel, ula jah naduh ka 26tarik Naiwieng 2021.
La iathuh da kiba ha iing, ba ula mih na iing ha Wapung Shnong, ha ka step jong ka sngi thohdieng.
Lada don kiba tip ne iohi ia utei u rangbah, kin sngewbha ban phone ha ki number  +91 89745 37105/ +91 7005856428.
Shillong:Ka jing ialang jong ka Khasi hills Archery Sports Institute (KHASI), kaba long mynta ka sngi, ka la rai ban mudui da ka mukotduma, ban pyrshah halor ka rai jong ka tnat lum kha jna jong ka sorkar Jylla, na ka bynta ban pynduh noh ia ka jing ia siat tim ha Polo bad ban leit iasoh noh bad ka kynhun ia siat tim, kaba ha Laitlyngkot.
Hynnin ka sngi, la pynlong ia katei ka jingialang, ha ka jing ia don bynta lang jong ka Meghalaya Archery Thoh Tim Welfare Association (MATWA) bad ka Khasi Hills Bookie Welfare Association.
La iathuh ba ka tnat lum khajna jong ka sorkar Jylla, ka kwah ia ki nong siat tim, ba kin pyn duh noh ia ka jing ia siat tim ha Polo bad ba kin leit ia siat noh sha Laitlyngkot bad ba kin pyn iasoh noh bad ka Hynniewtrep Indigenous Archery Organisers Institute (HIAOI).
Kham mynshwa, na ka liang jong katei ka seng, ka la dep pynbna,ba kan sdang noh ia ka jing ia siat tim ha Laitlyngkot, naduh ka 16tarik Naiwieng 2021, ha kaba la pynbna sha ki kotkhubor, ia katei ka rai, da U bah SR Lyngkhoi, General Secretary jong katei ka seng.
Ha kawei pat ka khubor, na ka liang ki nong pyniaid tim ha Polo, ki ujor ruh halor ka jing pynkiew dor, da ka sorkar ia ka bai laisen, ka bai pyn thymmai laisen bad nangta sa ka khajna na katei ka kam siat tim; hynrei la iathuh ba ha kine ki sngi, la kyntait ruh ban pyn thymmai ia ki laisen jong kito kiba siat tim ha Polo, namar ba ka sorkar ka kwah ban pyniaid beit noh, da kaba na Laitlyngkot.
Nongpoh: Ki nongkitkam ka Snohktilang Village Organisation ha shnong Niangbari-lum bad kaba kdup ia 7 tylli ki SHG ha katei ka thain, hynnin ka sngi Saitjain ki pynlong ia ka jingrakhe kaba kyrpang halor ka jingdap ba 1 kynthih katei ka VO, kata naduh ba ka la sdang ban treikam na bynta ka bha ka miat ha katei ka thain.
La sakhi lang ha katei ka jingrakhe dap 1 snem katei ka VO, da ka jingdonlang u Bah Balajied Ranee MDC ka Nongpoh kum u Kongsan, nangta u Bah Elfast Shadap Rangbah shnong ka Niangbari-lum, ki longkmie lam bad shibun kiwei pat.
Haba iadei bad katei ka jingrakhe, u Bah Balajied Rani, u la pynpaw ia ka jingkmen ba u la ioh ban leit iashimbynta ha katei ka sngi bad ha kajuh ruh ka por u la ong ba ka jingdon ki SHG ha man la ki shnong bad ka thong jong ka sorkar ban kyntiew shuh shuh ki SHG lyngba ka NRLM ka la pynkylla dur ia kiba bun ki shnong bad khamtam ki longkmie kiba la lah ban sengkam sengjam ban shim da ki kynja ram ba ka sorkar ka la ai lyngba ka Meghalaya State Rural Livelihood Society.
Ha kawei pat ka liang, u bah Balajied Rani, u la ai khublei kaba kyrpang ia baroh ki nongkitkam ka VO, halor ka jingtreishitom jong ki ha ka ban shakri ha shnong ha thaw khamtam ha ka jingiakhun ia ka khlam COVID-19.
Shillong:Ka jingïai kyrduh um kaba manla ka por ha kine ki sngi bad bnai ba lah dep la ïohi ba ka lah nang jur katba dangmih ki por bad kawei na ki daw kadei namar ka jingïai bthei ki pipe um ba sam sha ki bynta jong ka Shillong Greater kaba la ktah shi katdei eh na ka por sha ka por bad kane ka jingduh ka um ba sam sha Shillong ka long ruh kaba eh ban ïathuh lypa.
Halor kane haba ïakren bad u MLA ka 17 North Shillong constituency u Bah Adelbert Nongrum u la ong, “Nga pynpaw ka jingsngewkhia halor ka jingkyrduh um, ha ki katto katne ki bynta jong ka 17 North Shillong Constituency, nga buh ka jingkylli na kine ki 2 tylli ki tnat Sorkar, ka PHE bad ka Municipal ki tnat sorkar kiba dei ka kamram ban ai ka jubab bad ban pynpaw da ki kam sha ki paidbah, namar kadei ka kamram kumba la bynshet ha ki ka jingkitkhlieh, namar kane kadei ka Ïap ka Im bad ka jingdonkam jong u paidbah.
"U Bah Nongrum u la ong ruh ba khamtam ha kine ki por jong ka Tlang, bad kiba bun na ki jaka ki la shu hap ban thied ïa ka Um.
“Halor kane mano ba dei ban shim ka jingkitkhlieh, bad kum u MLA nga dawa na kine ki 2 tylli ki tnat ba kidei ban pynshai bad ba kin sngewbha ban ai ka rai ban pynpaw da ki kam (Solution) lane ban pynpaw ne pyni ïa ka jingeh (Problem) bad kidei ban ai sha nga officially, bad kidei ban shim ïa kane kum ka jingpyntip bad ban leh hok ïa ka kamram, namar ka Umbam umdih ka dei ruh shibynta ka jingim," ong u Bah Adelbert.
Nongpoh:Ki nongkitkam ba hakhmat eh jong ka Umroi Block Youths Congress Committee, ki la ong ba u Bah George B.Lyngdoh, uba dei u MLA jongki na Umroi Constituency, ia uba ki la trei shitom eh bad shah ia shibun ki jingeh ban pynjop don burom ia u ha ka ilekshon 2018, hynrei mynta u la shet kylla bad ieh khunswet ia ki nongkyrshan jong u, da kaba u leit ban pyniasoh ialade sha ka TMC khlem da pyntip wat ia ki nongkitkam ka Party Congres ha Umroi bad khamtam eh ia ki paidbah nongkyrshan jong u hapoh ka Constituency hi baroh kawei.
Kitei ki nongkitkam ka Umroi Youth Congress, kiba kynthup ia u Samla Lumlang Lamarai, nangta u Samla Pynskhemborlang Sun, kim shym la kynthoh pyrshah eiei ruh em halor katei ka jingphet Seng u Bah George B.Lyngdoh, uba la mih na ka Congress da kaba leit pyniasoh ialade ha ryngkat 11 ngut kiwei ki para MLA Congress sha ka TMC, hynrei ka kyntien kaba shai na ka jingkren jong ki, ka long ba ka Congress ha Umroi ka dang khlain kumba ka long ha ki sngi ki por ba la dep.
“Bah George B.Lyngdoh, wat la phi la ieh khunswet iangi khlem kano kano ka jingkynjoh ktien ne pyntip iangi, hynrei watla katta ngi ai ka jingkhublei ba phin nangkiew shakhmat shaphrang ha ki kam ki jam jongphi" la pynpaw kitei ki nongkitkam ka Umroi Youths Congress.
Haba pyrshang ban kylli la ka don jingktah ne em ia ka Congress ha Umroi Constituency, kitei ki nongialam ka Congress ha Umroi, ki la ong ba ka Congress ha Umroi hi ka dang khlain bad kam don jingktah ei ei ruh em, namar kat haduh mynta ki nongkyrshan ki dang neh ha ka Party.
Ki la ong ruh ba shen kin sa lum ia baroh ki nongkyrshan ka party ha Umroi, kiba kynthup naduh ki Parents Body, ki Mahila bad kumjuh ruh ia ki samla kiba kyrshan ia ka Party.
ym leh eiñ eiñ rae,namar lada I pa jong ngi I kynriah na Pomlakrai sha Malki, ngi ki khon roh ngi ïa bud lang.
Phei ïasia na umroi roh ïa bud lang noh sha ka party ba lei u bah G.ki,biliah phin sah khonswet ?bud ïa u kpa u ba dey u nongïalam jongphei kin.
Da ioh meinah u kpa phei u ieh ia ka kmei phei lei bud beit ko ieh ia I mei lajong hehehe ….
Shillong:Ka seng HANM ka shnat jong ka Southern Balat Border, ka la pynpaw ïa ka jingsngew bitar ba ki trok kit dewïong kiba wan na Nongjri ki la kit palat pud ha kaba ka surok Balat ha shnong Nongthymmai ka la ngam na ka daw jong ka jingkit palat pud ki trok dewïong la kynnoh ki nongïalam ka seng.
Ha ka kyrwoh ba la phah da u Bah Kyllang Thongni la ong ba ha katei ka jaka ba ngam ka trok kit dewïong ka dei ka jaka ba ka surok ka twa ha ka por lyiur mynta u snem bad ka jingshna ïa katei ka jaka ba twa ka dang ïaid shakhmat.
Kane ka jingïaid kitei ki trok kit dewïong da kaba la kit palat pud ka la pynlong ba ka surok kan ngam bad ka la buh ha ka jingeh ïa ki paidbah ka thaiñ Balat Ranikor border baroh kawei.
La ban biang ka kyrwoh ban pynpaw ba katei ka jingtwa jong ka surok Balat ka la jia ha ki bnai lyiur ha kaba ki paidbah ki lah mad ïa ka jinghiran halor ka jingkiew dor jong ki marbam mardih namar kata ka seng kam lah shah ban shu peitkai.
Ka seng HANM ka dawa ba ka sorkar ka dei ban kem naphang ïa kitei ki trok bad ha kajuh ka por ka seng ka kyntu ïa u kontraktor ba u dei ban pyndep kloi ïa katei ka jingtrei hapoh une u bnai Nohprah 2021.
Shillong:Ha kine ki khyndiat bnai ha ka jylla, la ju iohsngew ia ka jingioh kurup ia u khaw plastic na u khaw ration bad na ki khaw ba ioh naki skul lane u khaw mid day meal ha kaba kane ka jingioh kurup ia une u khaw ka la buh ia ki nongshong shnong kiba bam ha ka jingsheptieng kaba khraw.
Kum shibynta ban wad ia ka jing shisha halor u tei u khaw ba la kynnoh na u dei u khaw plastic, na ka liang ki lad pathai khubor ki hiar sha ka jaka stock khaw ha FCI godown kaba ha ha ka shnong Mawsmai 11mer Ri Bhoi District, ha kaba la leit ban ia kynduh ia u Divisional manager jong ka Shillong FCI, u Bajrang Agarwal.
Haba la ioh ban ia kren bad u Divisional Manager jong ka shillong FCI u la pynshai halor utei u khaw u lah iathuh ba ka long kaba bakla ban ong ba u khaw Artificial, ban ong u khaw plastic, namar ha ka jingshisha u dei hi u khaw kumba ngi jubam ka rukom shet ka long kumjuh, hynrei u kham bha bad kham myntoi ban bam da une u khaw, namar ia une u khaw la pynlwet shwa kum u powder bad hadien kata ki sa pynkhleh lang bad ki kynja ba long vitamin ha utei khaw.
“Une u khaw u dei u ba la khleh lang Iron, Folicacid,Zinc, Vitamin 12 khnang ban lah ban pynbiang ia ki jingtei met ki ba pura ym tang ba un shu pynkdang,bad ka jingthmu jong ka sorkar India ka long ban phah khnang ia une u khaw sha ki khynnah skul lyngba ka mid-day Meal"u la ong.
U la bynrap shuh shuh “Ka India ka dei ka Ri ka ba ju mad ia ka jingduna ki jingbam ba tei met khamtam ha ki khynnah, kumta lyngba une u khaw un lah ban wanrah ia ka jingmyntoi bha ia ki khynnah haba iadei ha ka liang bad ka koit ka khiah namar ha une khaw la kynthup lane la khleh bad ki kynja vitamins kiba lah ban ai ka jing ioh nong iaka koit ka khiah.
New Delhi:U Myntri Rang bah duh jong ka ri, u Narendra Modi u la iaroh ia ki briew jong ka jylla namar ka jingiai bat ia ka rukom im ban im hapdeng ka jingsuk bad ka mariang kaba dang iai im haduh mynta ha ka jingai jingkren jong u ha ka Bynta ba 83 jong ka ‘Mann Ki Baat’ mynta ka sngi.
U Myntri Rangbah duh u la kren shaphang ka dur kaba la saphriang jong kawei ka lieng ha Meghalaya kaba i kumba ka her, ha kaba u la ong, “Ka um jong ka wah kalong kaba khuid haduh katta ba ngi lah ban iohi ia ka bynta ba shapoh jong ka bad i kumba ka lieng ka her ha suin.
" “Kane ka dur ka la khring ia ka jingmut jingpyrkhat jong ngi mar iohi nyngkong ia ka.
Nga tharai bun na phi, phi lah ia iohi ha ka internet.
Haba ngi peit bha ia kane ka lieng kaba per ha suin, ngi iohi pynban ba ka iaid ha ka um jong ka wah," u la bynrap.
“Kane kalong kaba ai myniem ia ngi ruh baroh.
Haba ki jingdon jingem ka mariang ki don kylleng sawdong jong ngi, ngi dei ban pynneh pynsah ia ki, kumba ka long.
Ha kane ka don ka jingmyntoi ia ngi baroh, ia ka pyrthei baroh kawei," ong u MR.Haba kren shaphang ka jingitynnad ka mariang, u Myntri Rangbah duh u la ong ba mariang ka buh jingma ia ngi tang haba ngi pynthut lane pynjot ia ka.
Ka mariang ka sumar ia ngi kum ka kmie bad ka pyndep ia ka pyrthei jong ngi da ki rong kiba thaba itynnad," u la bynrap.
U Myntri Rangbah duh u la ong shuh shuh ba ki don shibun ki jylla ha ka ri jong ngi, ki don shibun ki jaka ha kaba ki briew ki pynneh pynsah ia ka riti, dustur.
U la ong ruh, “Haba ki jingdon jingem ka mariang ki don sawdong jong ngi, ngi dei ban iada ia ka, pynkhie im biang ia ki kumba ki ju long.
Ha kane ka don ka jingmyntoi ia ngi baroh, ia ka pyrthei baroh kawei.
".
Ka ain Bynrap-10 (Tenth Schedule) ka Constitution ka ri India, kam long kaba dum ne kyllain (vague) hynrei ka shai kdar (distinct), ba ym don lynti ban kyllain ha ka jingsngew (no room for interpretation), kumba sngew ki 12 ngut ki MLA bad ki katto-katne ngut ki MLA-MDC kiba sngewthuh bakla.
Halor 3 tylli ki jingjia kyntiap seng, jong u Bah A L.Hek ha u 2009 na ka BJP sha ka Congress, u Bah Hek, kum u MLA BJP ula dei ban ngat ha kane ka ain, namar u leit iasoh lang ha ka Sorkar Congress.
La dei ban don kiba ujor ia ka jingleh u Bah Hek, lane u Speaker Bah Charles Pyngrope ula dei ban leh la ka bynta.
Ha kaba iadei bad u Bah Paul Lyngdoh uba la pyniasoh sha ka UDP ha u snem 2008-2013, u Bah Paul u wan rung sha ka UDP lyngba ka jingpynsnoh ia ka KHNAM jong u (merger) sha ka UDP, katkum ka parakrap-4 jong katei ka ain, kaba shah ia ka jingpyniasnoh haduh mynta ruh, hapoh katei ka parakrap-4.
Hynrei ka parakrap 3 kaba ju shah mynshuwa, ka la duh noh lyngba ka jingpynkylla (amendment kaba 91) ba la pynduh bad weng ha u snem 2003, kaba la sdang trei kam naduh ka 1.1.2004.
Ym don shuh kata ka shibynta na ka laibynta(one third).
U Bah P R.Kyndiah ula weng ia ki 5 ngut ki IND MLA (shimet) ha u snem 1988 ba ki leit kyrshan ia ka Sorkar u Bah B B.Lyngdoh.
Mynta ruh ka jingleit ka kynhun ki 12 ngut ki MLA Congress sha ka TMC, kam don lynti, haba kane ka kynhun ba ialam u Dr.Mukul Sangma, ka dang dei ka kynhun Indian Nation Congress (INC) na kaba ki la jop, kiba dang phong ia ka riam (uniform) KTI.Lada ki kwah leit, ki hap ban risain shuwa kum ki MLA te ka long, ym kumba ki mut bad leh bieit, khlem da tip ia ka ain ba la kdew haneng.
Kane ka ain mana kyntiap seng 1985, kaba khor bha, namar ka khang sbak ia kito kiba thmu ioh jingmyntoi bad kiba pynkhih win ia ka synshar-khadar kumba long ha shuwa u 1985.
Dei na kata ka daw ba ki IND MLA shimet ki shu ai jingkyrshan nabar, kim lah ban rung, kumba long u Bah S K.Sun bad u Mr.Samuel Sangma kiba shu kyrshan UDP nabar (associate).
I Kong Ampareen Lyngdoh ruh ila risain shuwa na ka UDP ha u 2009 bad ila leit ialeh ilekshon shiteng samoi biang na ka Congress.
Kitei haneng ki long thik kumba don ha ki kyndon ka ain.
Tang ka por kaban sa pynshai.
New Delhi: Ka jing pyndonkam mobile, ka la nang kiew dor ha kine ki sngi bad katei ka long, hadien ka jing pynkiew dor jong ka Bharti Airtel bad ka Vodafone Idea.
Mynta ka sngi, ka  Reliance Jio, ka pynbna ban pynkiew dor haduh 21 percent, ia ka dor jong ka recharge jongka, ka ban sdang naduh ka 1tarik Nohprah 2021, ia kito kiba leh ia ka prepaid plan.
Na ka liang jong ka Airtel bad ka Vodafone Idea, ka la dep pynkiew dor haduh  25 per cent, ia baroh kiba siew pisa lypa.
New Delhi: Ka Agatha Sangma, MP jong ka Lok Sabbha bad ka nongialam jong ka National People’s Party, mynta ka sngi, ka dawa ban weng noh ia ka ain Citizenship (Amendment) Act (CAA).
Ka Sangma, ka kren ia kata, ha ka jing ia kynduh ki kynhun synrop jong ka liang sorkar NDA, kiba ia kynduh, ha shwa ka jingsdang jong ka dorbar tlang jong ka Parliament.
“Namar ba la weng noh ia ka ain nongrep, da kaba pyrkhat, ia ka jingsngew jong u paidlang ka Ri, kumta nga kyrpad ia ka sorkar India, ba kan weng noh ruh ia ka ain CAA, da kaba buh ia kajuh ka jingsngew khamtam jong ki paidbah ka thain shatei lam mihngi" ong ka Agatha.
Ka sorkar kam shym la jubab eiei ruh em, halor katei ka phang, tangba ka la shah shkor, ia ka jingkren, ong ka Agatha.
“Nga kren ia kane, halor ka jingsngew jong ka seng jongnga bad jong u paidlang ka thain shatei lam mihngi" ka la ong shuh shuh.
Nongpoh: Ki la don 5 ngut ki briew kiba shong ha kawei ka Maruti Swift, ki la mynsaw hadien ba katei ka kali kaba ki shong, ka la kylla khongpong ha ki bynta ka surokbah NH-6 ha Ri Bhoi bad kaba hap hapoh ka shnong 18mer, Byrnihat.
Katei ka jingjia, ka la jia mynta ka janmiet ha ka por 4 baje ei ei janmiet, ha kaba katei ka Swift kaba don ia u number AS-01-MA-7461, kaba don ha ka lynti ban hiar sha Guwahati ka la kylla noh ha katei ka jaka bad na kitei ki 5 ngut, arngut ki la kham mynsaw jur, katba ki 3 ngut ki shu mynsaw malu mala.
La ong ba ia katei ka kali, la niah da Milay Das na Beltola bad ia ka daw jong katei ka jingkylla katei ka kali, ka dei namar ba u nongniah jong katei ka kali, u la pynher stet pat ia katei ka kali bad uba la leit tynrah ia u Center Divider, kaba la pynlong syndon ia katei ka kali ba kan kylla khongpong hapdeng ka surokbah.
U Kpa u la sdang ban pynleit jingmut ia ka jingkren ka men kmie.
“Ka dei kata ruh… Kat haduh mynta ngim don sakhi ba shai.
Te ngin leh kumno Kmie" la pan jingmut sa u Kpa“Ngan ong kumno kein Kpa, mynta la miet palat to ngin sa ia kren pat, ngin pyrkhat shuwa " la ai jingmut ka KmieU Men Kpa haba u la sngap bha iaka jingai jingmut ka Kmie (Kong Lumspah) u sngewthuh ba ka long shisha ka ba dei.
Kumta u la ia mynjur ban thiah noh shuwa.
“To Kmie ngin sa pyrkhat pat…" La pynbud ktien lem u men KpaKi la ia hun baroh ar ngut halor kata ban sa nang pyrkhat pat.
Hadien kata ki sa ia thiah noh.
Ka miet ka la kynoi ia ki bad ki la ioh thiah jak.
Lehse namar ba la ban khia ka jingmutdur ia kiei kiei shaphang ki nongshun u Bah Shanbor kyndit u pyrta ‘rap, iarap.
’ Watla u dang don ha jingthiah.
Ka Men Kmie ka la kyndit haba ka ioh sngew, kumta ka la kylli.
“Balei, balei.
? Ka pynkhih artat ia ka met“Em em ym lei lei nga shu phohsniew….
" La jubab u Kpa.
Ka bneng ka dang dum, hynrei ki shijur kim banse ban ia khie noh.
Hangta u Men Kpa u la sdang ban iathuh.
“Nga phoh sniew ba nga dang iaid ha lynti, haba nga wanphai na Shillong.
Kyndit la wan mih ki briew kiba kah dur khmat ialade.
Ki tap ia nga da ka jain tapmoh bad ki tan sharud lynti.
Hangta ngam lah khlem da pyrta jingiarap namar nga sngew kum ba ngan sa shah pyniap noh.
" La iathuh u Men Kpa“Phi ithuh kita ki briew.
" La kylli biang ka Kmie“Em ngan ithuh shano marsien iohi ki la shu tap lup beit ia nga da ka jain tapmoh.
" La bteng u Men KpaHangta shiphang ki la sngap jar bad ka Men Kmie ka la bteng ban kren biang.
“Ka jingphohsniew te Kpa Wanbok kan dei ba phi pyrkhat than shaphang kato ka jingiatyngkhuh kam bad ka iing u Bah Let.
Ki ju ong ba lada phi pyrkhat than ka wan paw ha jingphohsniew.
" La batai ka Men Kmie“Ka lah ban dei kata ruh.
" La mynjur u Men KpaHadien shiphang ba ki shong ha jingthiah, u Bah Shanbor u bthah ia ka ban leit buh um sha.
“Khie Kmie leit shet sha noh ia nga… " u la bthahKumta hi i Kong Lumspah ruh i leit ban shet sha noh.
Hadien ba la long ka sha ki sa ia dih lang noh.
Ka bneng ruh ha kata ka por ka la sdang saw tyngab.
Hadien kata kim nang thiah shuh hynrei bnum shi bnum tang ban iathuh khana shaphang bun kiei kiei.
Haba la shai ka bneng ki sa ia khie noh nangta bad kyrsiew noh ruh ia la ki khun.
Ka jinglynga ka jingpisa mynsiem kam ai shong suk ia u Bah Shanbor.
Ha kaba khatduh u khreh u khrum ia lade.
“Kpa shano phin leit?" La kylli ka Men KmieShiphang u sngap bad u khreh u khrum beit ia lade.
“Phin leit sha shillong ne.
?" Ka Men Kmie ka la kylli biang.
“Hooid, ngam suk mynsiem shuh ngan leit mih biang sha u riewsaid ban pan jingmut biang na u, halor kane ka kam.
" La jubab u Men Kpa“Ap shiphang ngin ia leit lang noh ban ithuh ithaw" la ong pynstet ka Men Kmie“Em ym donkam ka iing pat phin ih tang ki khun bapli…?.
" La ong pat u Men Kpa“Hooid.
Kam lei lei.
" La jubab ka Men Kmie“To kata, tangba ngin wan dang kloi kein.
" La bteng biang ka Men KmieWatla u Men Kpa u pynpaw ba um sngew tynnat ba kan ih iing tang ki khun, hynrei um lah pat ban khang ia ka mon jong ka.
Kumta wut wut ka khreh bad ka bthah ia ki khun ban peit bha ka iing ka sem bad ruh ban shong beit ha iing.
Ka la maham lypa ruh ia ki ba ym dei ban pdiang iano iano ban wan rung hapoh iing.
Hadien kata baroh ar ngut bak ki mih na iing ban leit ap Kali ha station.
Shillong: Kiba ioh pang covid thymmai, mynta, ki don 30ngut bad kiba jem na ka jingpang, ki don 37 ngut.
Ym don ba iap satia.
Baroh kiba ioh pang haduh mynta, ki la poi sha ka 84444 bad kiba dang don ha ka jingpang, ki long 301 ngut.
Kiba iap, ki la poi baroh sha ka 1,471 ngut.
Ka East Khasi hills, ka don 26ngut kiba ioh pang thymmai.
“Nangta U Trai U Blei U buh ia u briew ha ka Kper Eden…ban sumar ia ka" (Jenesis 2:15)To ngin ring dur ba ka Kper Eden ka dei kawei ka Hima/Ri/Jylla kaba donkam ban synshar, ban bishar bad ban pynїaid ia ki kam ki jam, ka trei ka ktah, khaїi-pateng bad ka imlang-sahlang.
Katkum ka Kitab Jenesis 1:26-28 bad 2:15, u Blei u la buh ia “u briew" ban long sordar ne nongsynshar halor ka Kper Eden.
Ka kyntien “u briew" hangne ka thew ia ki kynthei bad shynrang.
Ka Baibl ka don shibun ki jingїathuh khana kiba їasnoh bad ka kam saiῆ hima-sima bad khlem da ia phai dien jngai sha ka mynnor, ki nongpeit pyrman ia ka kam saiῆ hima ha Ri America ki kynthoh ba U President Ronald Reagan u lah ban don ka jingїadei lane shah pynїaid ne shah pyngngeit ha ka kynhun jong ki Nuclear Dispensationalist.
Ka Nuclear Dispensationalism, ka dei ka rukom pyrkhat ba ia kane ka pateng mynta la synshar da u Soitan bad kumta ka thma kan jia bad yn pyndonkam da ki bomb nuclear kiba shyrkhei.
Kane ka kynhun ka ngeit ba ia kane ka thma la їathuhlypa ha ka Baibl bad la mang lypa da u Blei.
Ki jaitbynriew Boer na ka Ri Holland kiba pynlong ia ka Orange Free State ha South Africa ki pynїasyriem ia ki trai Ri ne ki dohїong bad ki nong Kanan.
Ki Boer ki thom da ka bor bad knieh ia ka khyndew bad ka synshar-khadar na ki trai Ri bad ki pynksan ba ka jingthombor bad jingjop ia ki dohїong ha Orange Free State ka long thik kumba jop bad їohkynti ki khun Israel ia ka Ri Kanan.
Kumjuh hapoh la ka jong ka Ri, ha ka snem 1917 ka Assembly jong ka Balang Presbyterian kaba long ha Mawphlang, ka la їakren shitrhem ba ka Ri Khasi ruh ka dei ban їashim bynta ha ka Thma France ne Thma bah banyngkong bad la rai ban phah ia ki samla khasi kum ki nongkit nong (labor corp) sha France hapoh ka jingїalam jong u Rev Shai Rabooh.
Ha ka Thma bah banyngkong ka Ri Bilat bad ki Khristan ki ῆiew ia ka Ri Germany kum ka Hima u Soitan kaba dei ban pynjot.
Kumta kylleng ka London bad shawei ki nongsharai Balang ki khlei bad pynmih ia ki “war sermon" ne ki jingїalap ‘tien Blei kiba pynshit bad wer ia ki briew ban їeng їaleh pyrshah bad pynїap ia ki German.
Ym lah ban len, ki nongjop thma ne ki nongsynshar leh donbor ki pyndonkam ia ka Ktien u Blei ban pynksan ia ka jingthom bor jong ki.
Lada ki nongsynshar ki pyndonkam ia ka Baibl, ki nongshah synshar bad ki mraw ruh ki don ka hok ban pyndonkam ia ka Baibl na ka bynta ban tei thymmai ia ka synshar khadar kaba hok, kaba beit bad ka imlang sahlang kaba їaryngkat kyrdan.
Ka saiῆ hima-sima ne politic ka wan na ka ktien Greek bad ka thew ia ka shonglang ka sahlang, ka thew ia ka jingsynshar bad jingpynїaid ia ki Nongbah ne ki City-State.
Ka thew ruh ia ka bor kaba pynїaid ia ka trei ka ktah, ka khaїi pateng, ka shong suk shong shngaiῆ bad kumta ter ter.
Ha ki shnong Greek hyndai ka ju don ka jingїalum bad їakynduh lang jong ki nongshong shnong bad ha kine ki jingїalang ki їakren-їatai bad їa-rai lang na ka bynta ka bha ka miat jong ka Nongbah.
Ngi im ha ka Jylla synshar paidbah bad ia ka saiῆ hima-sima la pynїaid katkum ka Riti Synshar ka Ri.
Ka Riti Synshar ka dei ka tyllong bad ka bor kaba ha khliehduh jong ka synshar ka bishar.
Ka Riti Synshar ka ai ha ki nongshong shnong ia ki hok, ki jingkitkhlieh bad ki kamram ban pynїaid ia ka synshar khlem ka jinglah shilliang bad jingleh shilliang khmat.
Katkum ka Riti Synshar ka Ri India, man la ka san snem ngi jied ia ki nongthaw aiῆ kiba long ruh ki nongpynїaid ia ka jingsynshar bad ki nongїada ia ki hok jong ki nongshong shnong.
Hoid, ka jingjied (election) ia ki nongthaw aiῆ lane ka electoral politic kam dei kaba sdang bad kaba kut jong saiῆ hima, hynrei ki don bun ki syrtap ha ka jylli jong ka saiῆ hima naduh ka pynїaid shnong, ka kamai kajih, ka trei ka ktah, ka khaїi pateng, wat ka synshar ka sharai Balang ruh ka hap lang hangta bad kumta ter ter.
Ha kajuh ka por pat, ka jylli jong ka thaw aiῆ ka dei kaba ha khlieh bad ka don ia ka kamram bad jingkitkhlieh pura ban khmih, ban pynїaid bad batai ia baroh ki bynta bad ki syrtap jong ka jingim bad ka imlang sahlang.
Ka Jylla Meghalaya kan sa dap Sanphew Snem pura bad ka dei kawei na ki Jylla jong ki ritpaid riewlum/trai Ri (Tribal minority) bad kumta la bsuh ia ki kyndon bad khyrnit ha ka Riti Synshar ban pynkyrpang bad їada ia ka Jylla.
Lah ban kdew hangne kawei ne ar; na ki hynriew phew (60) tylli ki shuki hapoh ka Їing Dorbar Thaw Aiῆ ka Jylla sanphew san (55) tylli la mang kyrpang na ka bynta ki ritpaid trai Ri.
Kaba mut ki ritpaid riewlum ne trai Ri hapoh ka Jylla Meghalaya ki synshar hi pura da lade ia lade.
Kaba ar, ka Khyrnit ba hynriew (sixth schedule) jong Riti Synshar ka ai bor, ai iktiar ia ki ritpaid trai Ri ban їada, ban pynneh, ban pynїaid ia ka khyndew, ki khlaw, ki marpoh khyndew, ki um ki wah bad ban kyntiew ia ka tynrai bad kolshor.
Ha kine ki sanphew snem, lait na ka Aiῆ Bat Khyndew (Transfer of Land Regulation Act 1971), ym don kawei ruh ka Aiῆ kaba snah ne kaba ai jingkyrmen kaba la thaw ha ka Jylla.
Pynban naduh ba sdang hi la pyntlot bor ia ka Aiῆ Bat Khyndew 1971.
Naduh ki snem 1979, 1981 ter ter bad haduh ban da lop syndon ia ki bniat jong ka ha ka snem 1991 bad 1997 da kaba thaw ia ka Single Window Policy.
Ka Sorkar bad ki riewkhwan myntoi bad kynhun jong ki riewshimet kiba napoh bad na bar ka Jylla ki їoh laitlan ban klun bad thied khyndew naphang khlem jingteh lakam.
Ki ritpaid trai Ri jong ka Jylla Meghalaya ki don ka jingїadei ba jan bad ka khyndew ne ka mei ramew.
Ki pynithuh їalade bad ka khyndew kaba ki rep ki riang, ki trei ki ktah bad kim lah ban im ne ban long Jaitbynriew khlem ka khyndew.
Phewse, katkum ka Socio Economic Caste Census Survey 2011 la shem ba hynῆiew phew hynriew na ka shispah (76%) ki nongshong shnong ha ki shnong kyndong ha ka Jylla kim longtrai shuh halor ka khyndew, ki im khlem ka khyndew bad kim don khyndew shuh kaba dei la ka jong ban rep, ban shong їing bad ban aiti pateng ha ki khun.
Ka jingduk jingkyrduh ka la nang kiew ha ka Jylla bad lah ban ong ba ka jingduk ka tied jingkhang ha jan man la ki thliew їing.
Ka Report jong ka Planning Commission (mynta Niti Ayog) jong ka snem 2012 ka ong, “ba hapdeng ka snem 2009-10 ka jingdon kiba duk ha Meghalaya ka la nang kiew bad kumba sawphew hynῆiew na ka shispah (47%) ki don ki briew kiba duk ha ki shnong nongkyndong (Rural Tribal Poverty) ha ka thaiῆ shatei lam mihngi jong ka Ri India".
Nalor nangta sa ka mat їohkam їohjam ki samla.
Tang ban shu їohkam ruh kam pat biang, ka bai bylla ne ka tulop bad ki hok jong ki nongtrei-nongbylla pat ki long kumno? Ka dur kaba shai kdar ka paw ha ka Jylla Meghalaya ba ki nongtrei-nongbylla kim dei shuh ki nongtrei, pynban ki la long kum ki mraw bad ym don ba ῆiewkor ia ki.
Ka jinglong jingman jong ki nongtrei-nongbylla hapoh ka Jylla ka long kumne; (i) ki nonghikai skul kim їoh tulop thikna bad da ki bnai ka tulop jong ki ka sah kut (ii) ki nongtrei casual bad contractual ruh kim їoh tulop da ki bnai.
(iii) ki nongtrei casual bad contractual ba thung lyngba ki labor contractor ym dei tang kim їoh tulop, ki shah ot sa san tyngka na ka shispah (5%) bad tam ia kata na ka tulop jong ki.
Nalor nangta ki trei bordi haduh 12 ne 15 ne 18 kynta ha ka shi sngi.
(iv) ki nongtrei-nongbylla ha ka Jylla kim їoh ia ki shuti kum ki casual leave, earned leave, medical leave bad kiwei.
Lada ki pep trei ki shah ot ka bai bylla sngi bad ki nongtrei kynthei kim їoh shuti ha ka por pun por kha (maternity leave).
(v) Lait noh ki nongtrei Sorkar ba pura, ki nongtrei-nongbylla hapoh ka Jylla Meghalaya kim їoh jingїarap bad jingkyrshan pisa ba pura na ki nongaikam ha ka por ba ki shitom bad shah sumar pang.
(vi) ka bai bylla ha ka Jylla Meghalaya ka long kaba poh dor tam bad bun bah ki nongaikam kim siew tulop ia ki nongtrei jong ki katkum ka aiῆ minimum wage bad ka Sorkar ruh kam patiaw ban kyntiew ia ka bai bylla kaba dei ruh ban long katkum ka jingkiew ki dor ki mur, ki marbam mardih ha їew.
Ha kawei pat ka liang ka bai wai їing ka kiew stet, ka bai kali ka kiew kumba suh u ‘nam ding sha sahit bneng, ka bai kot, bai skul bad bai dawai khlem sngewlem ki kiewdor man la ka por.
Ka jingim ki nongtrei nongbylla ha ka Jylla ka long kaba kordit.
Ka jingkyrduh kam ka long kaba shyrkhei bad katkum ka sorjamin ka jingkyrduh kam hapoh ka Jylla ka kiew haduh shiphew na ka shispah (10%) tang ha u bnai April 2020.
Ka Sorkar ka lah ban ai kam tang kumba arphew san na ka shispah (25%).
Kaba tam hynῆiew phew san na ka shispah (75%) ka dei jong ki riewshimet/company ne kaba ki nongshong shnong shimet ki pynmih ne sengkam hi.
Hynrei ki samla kiba kwah ban seng kam lajong ruh ki shem jingeh, khamtam kito ki bym don bai seng.
Kim lah ban wai dukan namar ka bai wai ka remdor palat bad ym don ka jingteh lakam.
Kim don bai seng ban їakob bad kiwei ki nongkhaїi kiba heh, lymda ki їoh jingїarap bad jingkyrshan na ka Sorkar.
Ka Meghalaya ka la їoh shiphew tylli ki elekshon naduh ka snem 1972 bad ngim pat shym la їoh mad thikna ia ki seng saiῆ hima kiba їeng bad treikam katkum ka thymmei saiῆpyrkhat jong ki.
Ym pat don hi ruh ka seng saiῆ hima kaba їeng na ka bynta ka bha ka miat bad ka jingbit-jingbiang lang jong ki riewpaidbah, ki rangli ki juki bad kaba їeng halor ka nongrim jong ka jingїaryngkat dor ki kynthei, ki shynrang bad khun bynriew salonsar ha ka imlang sahlang.
Hynrei kaei kaba ngi mad ka dei ka politic khwan myntoi, kamai spah, ka kylla ktien, kylla rong bad kylla seng kaba khah khah.
Don tang kawei kaba ki nongsynshar ki їamir, ki їamynjur lang bad kata ka dei ka bor, ka spah bad ka khwan myntoi shimet.
Kumta ka por ka dei mynta ba ngin pynduh noh ia kane ka jait politic kaba jakhlia.
Kaei kaba ka Jylla Meghalaya ka donkam kyrkieh mynta? (i) ban pynkhlaiῆ ia ka Aiῆ bat khyndew khnang ban lah ban pynneh ia ka jinglongtrai jong ki nongshong shnong halor ka khyndew, ban pynkhlaiῆ ruh ia ki aiῆ їada mariang bad ban pyndam noh ia ka single window policy.
(ii) ka Aiῆ ban buh pud ia u ne ka riewshimet ban thied khyndew/jaka (Land Ceiling Act) (iii) ban teh lakam da ka Aiῆ bad pynlong ryntih halor ka bai wai dukan ne їing shong briew (Rent Control Act) khnang ba kan ym ban khia ia kiba duk bad kumjuh kan ym pynїap ia ki trai їing.
(iv) ban burom bad ῆiewkor ia ki nongtrei-nongbylla kiba trei ha ki kam bapher, ban kyntiew ia ka bai bylla bad siew thikna man la u bnai ia ka tulop.
(v) ban ai ha ki nongtrei nongbylla ia ki hok jong ki baroh kaba kynthup; (a) ka por trei kaba phra kynta shi sngi (b) ki shuti (k) ban kyrshan bai dawai bad bai sumar pang, ban kyrshan bai skul bad bai kot ia ki khun (vi) ban plie ia ki skul bad hospital paidbah kiba biang ki doctor, ki nongtrei bad ki tiar sumar pang kiba bha bad paka tam.
(vii) ban thaw ia ki housing project ne ban die ia ki їing shong ha ka dor kaba jem sha ki nongtrei-nongbylla sngi.
(viii) ban buh pud ia ka dor ka mur jong ki mar rep lane ba ka dor jong ki mar rep kam dei ban duna palat ia ka dor ba la buh lane ka Minimum support price (ix) ban їada bad kyntiew ia ki nongrep kiba shisha kiba kamai jakpoh na ki kam rep.
(x) ban kyrshan pura ia ki samla ki bym don bai seng ban sengkam lajong.
(xi) ban teh lakam da ka aiῆ ia ki hospital, ki skul, ki kolej bad skulbah ba pynїaid da ki riewshimet ne kynhun bym dei Sorkar.
(xii) ban pynduh ne weng noh na ki jingmut jingpyrkhat ba ki kynthei kim lah ban їashim bynta ha ka synshar khadar.
Ka kam saiῆ hima kam dei kaba jakhlia, hynrei la pynjngut ia ka da ki kam bamsap, ka khwan myntoi, ka jingbuaid bor bad ka leh jubor.
Ka shonglang ka sahlang kan kulmar hi thlim bad kan mih ka jingїapynїap bad jingїaumsnam para briew lymda don ka synshar khadar kaba hok, kaba shisha, kaba ai jingkheiῆ bad kaba pynїaid hok ia ki aiῆ ki kanun bad treikam katkum ka Riti Synshar.
Ka jinghikai tynrai ka long ban kamai hok, ban bam na ka umsyep bad ka hukum Blei ka long ba baroh kin san kin mer ryntih bad kin mad ia ka jingim ba tngen, ba khiah krat bad ba dap kyrhai.
Amen.
Shillong:Ha ka jinglehkai kaba mynnin ka sngi jong ka Men’s U-25 State A Tro phy, ka Meghalaya ka la pynkut noh ia ka jing ialeh kaba khatduh jong ka da ka jingjop da 41 run pyrshah ia ka Mizoram ha ka Plate Group ba lah ialeh ha Guwahati.
Ka Meghalaya kaba lah ioh ia ka lad ban jied ban tied bol shuwa ka la lah ban kamai haduh 222 run da ka jingkhyllem lut jong baroh ki wicket ha ki 49.4 over.
Kiba la lehkai bha na ka liang ka Meghalaya ki long u Arien B Sangma uba lah ioh 53 run na ki 55 tylli ki bol bad u la ioh thlieh 10 tylli ki four, kumjuh ruh u Roberth Sangma u ioh 52 run na ki 73 bol bad u ioh thlieh 8 tylli ki four.
Ha kaba sdang la ialam ia ki nongtied ka Meghalaya da u Arien B Sangma bad u Biprodeep Dasgupta uba la ioh 18 run bad kine ki shijur ki la ia neh paralok haduh 72 run ha shuwa ba u wicket uba nyngkong un shah weng noh na ka pali tied jong ka kynhun.
Hadien kane u Ibitlang Thabah u la lah ban iarap katto katne run sha ka kynhun kaba da 14 run, ha shuwa ba u Abhi shek Kumar bad u Adarsh Joshi ki la ioh mar 25 run da kaba thlieh da ka six.
Ha ka pali tied jong ka Mizoram, ka la sdang da ka jingianeh paralok kaba 77 run, hyn rei la dkhat noh ia kane da u Joshi uba la lah ban pynkhyllem haduh san ngut ki wicket da 42 run ha ki 10 over.
Nalor jong u, u Dasgupta u ioh 2/26, katba kiba la ioh mar iwei i wicket ki long u Mukesh Kumar Ray (1/25) bad u Agreas Chamcham u ioh (1/38).
Hadien ka jingioh lehkai kaba hynriew tylli ki match, ka Meghalaya ka la lah ban poi ha ka kyr dan kaba 4 na ki 7 tylli ki Team hapoh ka table da ka jingioh jop ha ki 3 tylli ki match bad ka jingshah rem ha ki match kiba sah.
New Delhi:Ka Bihar, Jharkhand bad ka Uttar Pradesh, ki dei ki jylla kiba duk ksew ha India, ong ka kaiphod jong ka Niti Aayog, kaba la tip, kum ka Multidimensional Poverty Index (MPI).
Katei ka kai phod, ka pyni, ba ki don 51.91 per cent, ki nongshong shnong ka Bihar, kiba da duk ksew shisha, nangta, ki don sa 42.16 per cent ha Jharkhand, 37.79 per cent ha Uttar Pradesh.
Ka Madhya Pradesh (36.65 per cent), ka hap ha ka kyrdan ba saw bad ka Meghalaya (32.67 per cent), ka hap ha ka kyrdan ba san, ha ka jingduk tasam ha ka Ri baroh kawei.
Na kitei, ka Kerala (0.71 per cent), Goa (3.76 per cent), Sikkim (3.82 per cent), Tamil Nadu (4.89 per cent) bad ka Punjab (5.59 per cent), ki dei kiba wan sha trai duh, ha ka jingduk ksew ha ka Ri baroh kawei.
Na ki jylla rit, kiba duk tam, ki long ka Dadra and Nagar Haveli (27.36 per cent), Jammu & Kashmir, and Ladakh (12.58), Daman & Diu (6.82 per cent), ka Chandigarh (5.97 per cent), ka Puducherry, ka long 1.72 per cent na ki nongshong shnong, ki dei kiba duk tasam, ka Andaman & Nicobar Islands (4.30 per cent) bad ka Delhi (4.79 per cent), ka kham bha shibun ia kitei kiwei ki jylla rit.
Shillong:Ka Hynñiewtrep Integrated Territorial Organization (H.I.T.O) ka kyrshan ïa ka jingai jingmut jong u General secretary ka KSU u Bah Donald V Thabah, ha kaba ka Khasi Students’ Union (KSU) ka la bthah ba baroh ki sports association dei ban pynthikna ban ailad ïa ki trai muluk ban mihkhmat ïa ka jylla ha ki jingïalehkai bapher bapher shabar jylla.
Ha ka shithi ba la phah sha u Myn tri ka tnat ïalehkai ka jylla u Bah Banteidor Lyngdoh, ka HITO ka pynpaw ruh ka jingpyrshah ïa ka jingbat ki bar jylla kum ki nongkitkam ki sports Association bad MSOA namar ka pynduh jingkyrmen ïa ki Hynñiewtrep bad Achik.
“Ngi kyntu ïa ka sorkar ban pynbiang ki jingïarap pisa sha ki non-Olympic sports.
Ngi kyntu ïa ki riew saiñ Hima Sima bad ki ophisar Sorkar ban kyntiew ïa ki jait jingïalehkai ne ba kin sangeh noh ka bat post President /Secretary namar ki bat kam armaloi bad kim treikam bad kim nohsynniang ban wanrah medal na ka bynta ka Meghalaya.
Ngi ïohi bun ki president/Secretary kiba bat kam lah bun bun snem khlem kano kano ka nam lahduh bad ka sorkar ka ong ban pynmih ki lahduh ha u snem 2024 ne 2028," ong ka HITO ha ka shithi.
Ka la ong ba wat ki heh sorkar bad ki coach ki bat post ha kiba bun ki sports association kum ka Archery, Athletics, Boxing, Badminton, Shooting, Table Tennis, Football, Karate, Wushu, kaba long pyrshah ki kamram ka sorkar.
Lada ki coach kidei ki nongtrei sorkar bad kiba trei ha ki administrator post, kan don ka jingleh shilliang ban jied nongïalehkai.
“Ngi sngew duh jingkyrmen ba bun ki bar jylla kiba don ha ki state sports association kiba bat kam da ki juh ki briew lah bun bun snem khlem pynmih kino kino ki lahduh lane wanrah medal na ka bynta ki nongïaleh ka jylla kum u Chiranjib Choudhary, Secretary, Table Tennis, D.Mallick ka Judo, Manoj Singh, Secretary ka Taekwondo, Dilip Gurung, Secretary, Volleyball Association.
Ngi kyntu ba ka tnat kadei ban shimkhia ban kyrpad ba kidei ban kiar sharud bad ailad ïa ki trai muluk ban mihkhmat ha ki association.
Ngim lah ban sngewthuh balei ka MSOA ka la shah ïa u bar jylla ban long u General Secretary ka Meghalaya State Olympic Association bad ki leit mihkhmat ruh ïa ka Meghalaya ha ka Indian Olympic Association (IOA) kaba dei ka khliehduh ki seng ïalehkai ha India katba ka Mizoram, Nagaland, Manipur tang ki trai muluk ki mihkhmat ïa ki jylla.
Kam dei ba ngi pyrshah bar jylla hynrei ki la don la ki jong ki jylla ban mihkhmat kum ka Bengal ïa ki Bengali, Assam ïa ki Assamese, Punjab ïa ki Punjabi, Bihar ïa ki Bihari, Uttar Pradesh ïa ki nongshong shnong ka North India, bad kiwei kiwei, kumta ka long donkam na Meghalaya tang ki Khasi, Jaintia bad Garo dei ban mihkhmat ïa ka jylla," ong ka HITO.Ka la ong ba katkum ka RTI, ym don nonghikai Physical Education (PE) ha ki 14000 tylli ki skul ka Meghalaya hynrei ka sorkar ka pynbna ban pynmih ïa ki nongïalehkai Olympic ha Assembly.
Kumta ka seng ka kyntu badei ban thung noh mardor ïa ki Nonghikai PE.“Ka jingïoh mihkhmat ha ka Cricket, Table Tennis, Basketball bad Wushu da ki bar jylla ka long ka jingjied ka bym bishar hok bad ki leit mihkhmat ïa ka Meghalaya.
Lada kam don ka jingshim kam da ka tnat Sport bad MSOA ban phah iehnoh kam ïa ki nongkitkam bar jylla bad kiwei ki jingdonkam, kan pynlong ïa ngi ban sdang ki jingïalum paidbah bad ki jingïalap pyrshah ha baroh ki district jong ka Khasi Jaiñtia bad Garo Hills ban pyrshah jied bar jylla ban mihkhmat ïa ka jylla kaba dang hab hapoh ki jaka ka khyrnit ba 6," ong ka shithi ba la soi da u Donbok Dkhar bad Bah Lastborn Thangkhiew President bad Sport Secretary ka HITO.Shillong:U Dr Mukul Sangma ha ka sngi thohdieng u la ong ba haduh mynta hi ka dang don ka jingpyn bor na ka liang ka party Congress ia u ba un wan phai biang sha ka party, hynrei na ka liang jong u, u la rai ba yn ym kwah shuh ban leit phai namar ba u don ka jingkit khlieh na ka bynta ka bha ka miat jong ki nongshong shnong ha ka jylla.
“Ka don ka jingkhot haduh mynta ba ngan wan phai biang hynrei na ka liang jong nga, nga la shim ia ka rai ban iaid shakhmat bad ym dei ban don kano kano ka jingsngew eiei"la ong u Dr Mukul ha ki lad pathai khubor ha ka sngi thohdieng.
U Dr Sangma u la ong ruh “Ngi la shim ia kane ka rai, namar ba ka jing shim ia ka rai ka dei hadien ba ka don ia ka jingkit khlieh na ka bynta ki nongshongshong ha ka jylla ha kaba ki briew kiba kum ma ngi ngim lah ban khein sting ia kane.
U la ong ruh ba kaei ka rai ka ba ki la dep ban shim ka dei ka rai kaba bha tam ban ioh ban ai ka jingshakri ba pura ia u paidbah ha ka jylla.
U Dr Mukul u la ong ruh ba na ka liang jong u, u don ia ka jingkyrmen kaba skhem ba ha u snem 2023 ka All India Trinamool Congress kan ioh ban wan ha ka bor.
Shillong:Halor ka jing mih khubor ba ka lah ban don ka jing iakylliang Myntri ha ka sorkar MDA ha kaba lah ban weng ia u bah Dasakhiat Lamare bad kylliang ia ka Kong Ampareen Lyngdoh, u myntri rangbah u la ong “Kan ym don kano kano ka jingkylliang ia ki myntri ha ka sorkar MDA bad ban pyn thikna ia kane dei ban kylli na kita kiba thoh ia kane, namar ba ngam don jingtip eiei halor kane ka bynta".
U Myntri rang bah ka jylla u Conrad K Sangma, u la ong ba ka jingkynthoh jong u Myntri rangbah ka jylla Assam U Himanta Biswa Sarma pyrshah ia ka party NPP, ka dei tang ka jingialap election ha ka ba na ka liang jong ki kyrtong NPP ruh ki la kynthoh ia kiwei ki party.
Haba kren bad ki lad pathai khubor na ka liang u Myntri rangbah u la ong “ka jing kynthoh jong u Himanta Biswa Sarma,ka long namar ba u kren kum u nongialam ka BJP namar ha ka por election baroh ki party kin kren ban iaroh ia la ka party bad ngin kynthoh ia kiwei hynrei mynta ngin ap ia ka result bad ngin sa rai kaei ba ngin iaid shakhmat".
Haba kylli u la ong “Ngim pat lah ban kren eiei mynta namar ba ka result kam pat mih, bad haba ngi ia khun ia ka election ngi iakhun halor ka ideology jong ka party ban pynthikna ba ngin ioh kham bun ki seat".
U la bynrap ruh “Lada ki nongshong shnong ki kyrshan ia ka party jong ngi, ngi lah ban jop bun ki seat bad lada ngi duna ka jingioh seat, kat kum ka jinglong jingman ngin sa shim ia ka rai ban ioh ban thaw ia ka sorkar bad kane kan long hadien ba ka result jong ka election ha Manipur kan mih".
Halor ka jingshah thombor ki kyrtong ka NPP ha Manipur u Myntri rangbah u la ong “Kum kane ka jingjia yn ym lah ban pdiang ha ka synshar paidbah,ngi la dep ban ujor ha ka Election Commision halor kine ki jingjia bad ka jingshah thombor ia ki kyrtong ha Manipur ka lah ban dei ba ki don ka jingsheptieng na ki wei ki party halor ka jingkiew irah jong ka party NPP ha ka ne ka jylla".
“Hynrei ka long kaba sngewsih ban don kum kine ki jingjia, namar ba ha ka synshar paidbah ka dei ban don ka jingiakhun ka ba khuid bad na ka liang ka NPP ka pynrem jur ia kum kine ki jingjia"la ong u Myntri rangbah.
Haba kylli halor ka sienjam ban shim halor ka jingiakren ia suk bad ka sengkiengatiar Hynniewtrep National Liberation Council (HNLC) u Myntri rangbah ka jylla u Conrad K Sangma u la ong “Ngam kwah ban kren eiei halor kane ka bynta, hynrei ngan shu ong ba ka jingshim khia ban pyniaid shakhmat ia kane ka mat".
Halor ka jingdawa jong ki nongialam na ka party BJP bad UDP bad AITC ban thung da ka jingtohkit halor ka jingkynnoh ba don ka jingtih bad khaii dewiong beain ha ka jylla u Myntri rangbah u la ong “Haduh mynta hi ngam pat ioh kano kano ka jingujor halor kane ka bynta bad ngin sa bishar bniah lada ka don kum kata ka jingdawa".
Shillong:U Convenor ka NEDA, u ba dei ruh u Myntri rangbah ka jylla Assam Himanta Biswa Sarma, dang shen u la khot ia ka jingialang hapdeng ki nongialam jong ka party BJP ha ka jylla Meghalaya ban ia syllok halor ka jingshah kynnoh ba don ka jingtih bad khaii dewiong beain ha ka jylla Meghalaya.
Haba ia kren bad ki lad pathai khubor na ka liang u BJP State unit President u bah Ernest Mawrie, u la iathuh ba dang shen u la wan ban ia kynduh bad u Sarma halor kane ka mat, ha kaba u la ioh jingtip ruh ba na ka liang ka sorkar India, ruh ki la bthah ia ka NGT ban tuklar halor kane ka mat.
Ha ka juh ka por u bah Mawrie u la iathuh shai ba u ieng ha ka nongrim ba ka sorkar ka donkam ban thung ia ka jingtohkit CBI halor ka ne ka jingkynnoh ba don ka jingtih bad khaii dewiong beain ha ka jylla.
Halor ka jing pan jingpynshai jong ka party BJP na u Myntri rangbah ka jylla, u bah Mawrie u la iathuh ba hadien ba u la dep ai ia ka shithi ha u myntri rangbah ka jylla u Conrad K Sangma halor ka jingpan ia ka jingpynshai na u halor ka jingpdiang ia ki san ngut ki MLA ka Congress, hynrei haduh mynta um pat ioh jubab eiei.
U bah Mawrie, u la iathuh ba haduh mynta na ka liang ka party kam pat ioh kano kano ka jubab na u Myntri rangbah hynrei u kyrmen ba myntri rangbah un sa ia ka jubab jong u ha kine ki sngi ban wan.
U bah Mawrie u la iathuh ba na ka liang ka party ka la dep ban jied ia ki 10 tylli ki Constituency ha Garo hills, kiba lah ban wan rah jingjop ia ka party, ha kaba ka sien jam ban jied ia ki kyrtong ka la iaid shakhmat.
U bah Mawrie u la pdiang sngewbha ia u CEM barim ka KHADC u bah Martamlin Pyrbot, u ba la wan ban pyniasoh ialade bad ka Bharatiya Janta Party(BJP) mynta ka sngi, ha kaba u la pynthikna ba kine ki sngi ban wan kin dang bun ki nongialam ki ban dang wan ban pyniasoh bad ka party.
U la iathuh ba kin don na ki MLA kiba la phah ia ka khubor ba ki kwah ban pyniasoh ia lade bad ka party ha kaba ia ka kyrteng jong ki un sa pynpaw, ynda la dei ka por.
Shillong: Hynnin ka sngi, dang step phyrngab, ki shipai BSF, ki la ioh kurup ia hynniew tylli ki kali lem bad ki nongniah jongki, katba ki dang kit ia u motor (dry pea) bad la iathuh ba ka mar, kaba don ha kitei ki kali, ka shongdor sha ka T.50lak bad katei ka jingioh kurup, ka dei ha khappud jong ka West Jaintia hills District, Meghalaya.
Shane kane ioh kurup.
Shillong: Ka Rikynti Durshtah Sahnam na ka bynta ka lyngkhuh sanphew snem jong ka jylla Meghalaya ha khyrdop sha ka State Central Library la plie pynkiew pyrda paidbah da u Conrad K Sangma, Myntri Rangbah ka jylla ha ka jingiadon lang jong u Bah Prestone Tynsong, Symbud Myntri Rangbah, Sanbor Shullai, Myntri Deiriti, Rebecca V Suchiang, Sainpyniar Rangbah, F R Kharkongor, Kher Sainpyniar jong ka tnat Deiriti kynthup ruh ia ki kynrem lyndan, ki barikor, ki kaitor ki myllung bad ki dkhot jong ki seng teiriti.
Ka jingplie ia ka Durshtah Sahnam ka dei kum shi bynta ban rakhe ia ka Lyngkhuh Aiom Ksiar jong ka jylla Meghalaya bad u Kongsan ha kane ka sngi u la kren mardor ba ki paidbah ki dei ban sumar ia ki markynsai jong ka jylla kum kata ka durshta ha khyrdop jong ka shlem deiriti.
U la pynpaw ka jingkmen bakhraw na ka bynta ba la lah ban pynphuh pynphieng ia ka khyrdop Durshtah Sahnam bad ka iingbah sawangka ne Soso Tham auditorium.
U Conrad K Sangma u la nam kyrpang ia ka Durshtah Sahnam ba la shna da ka Riti Academy ba la lam khmat da u Bah Raphael Warjri bad Bah Thomas Mylliemumlong.
Marbud, u kongsan u la plie ruh ia ka Kali Buhnam Nongrakor ne ka Museum on Wheels ha ka ba la buh nam ki nongrakor bad dulir mynnor ki ba phalang ia ka rakhe jong ka Lyngkhuh Aiom Ksiar ka jylla bad ka lyngkhuh Hynniewphew San snem jong ka Ri india balaitluid ne Azadi Ka Amrit Mahotsav.
Shuh shuh u kongsan u la plie paidbah ruh ia ka Iingbah Sawangka ka ba la maramot bad la buhti ki lad thymmai ha ka liang ka dingshai ba iaineh, ka korsur (sound), ka dingshai parin (stage lights) ka jaka khreh ki kaitor bad tyngshop puron bad kiwei kiwei ki bynta ba kongsan ki la shynna bad la phuh la phieng thikna.
Ha ka ba iadei bad kane ka liang u Kongsan u la pynkynmaw ba u la ju sngew lehrain hakhmat ka pyrthei ia ka iingbah sawangka ha ki snem ki ba hashwa bad mynta u la kmen bad iaroh ba ka la phuh la phieng thikna bad biang nadong shadong.
Kiwei ki ba la kren ha kane ka sngi ki long u bah Prestone Tynsong, Symbud Myntri Rangbah, Sanbor Shullai, Myntri Deiriti, Kong Rebecca V Suchiang, Sainpyniar Rangbah ka sorkar jylla, F R Kharkongor, Kher Sainpyniar jong ka tnat Deiriti.
Kum shibynta jong ka jingrakhe la pyllait ruh ia ka kot sahnam jong ka lyngkhuh sanphew snem ka jylla bad ka ba la ainam ia u samla Mario Pathaw, u barikor u ba la jop ha ka ba saindur ia ka shab jong ka jylla ryngkat ka khusnam ka ba shilak arphewsan hajar tyngka.
Ha ka kylla miet ka la don ruh ka shlemirnia halor ka Mattithaw Paidbah (Public Art) ba la lurphang da u Bah Jerry Lucius Pyrtuh bad ki ba la iakren teinia ki long ka Kong Afreen K Khyriem, Bah Mario Pathaw, Kong Careen J Langstieh, Bah Raphael Warjri, Kong Naphisabiang Khongwir bad Bah Frederick D Hynniewta.
Mynshymsnem ha ka lyngkhuh sanphew snem jong ka jylla ha ka 21tarik Kyllalyngkot, 2021 ia ka Khyrdop Sahnam la plie da u Bah A L Hek, u myntri ba mynshwa jong ka tnat Deititi.
Ka Durshtah Sahnam ka Khyrdop sahnam ki kynthup ia ki snap jong ka rikynti bad ki snap tynrai jong ka jylla.
Ki shijur ki knup ha ka khilon ki phalang ia ka phang ban iada ia ka jylla bad ki paidbynriew, ki ksing Khasi Pnar bad Garo ki pynpaw kum ka ba pyrta bad pathai shaphang ki riti dustur bad ki snap ka mariang jong ka jylla, ki durthoh ha ki paia ki phalang ia ki snap khanatang jong ki paidbynriew jong ka jylla.
Ha ka durshtah sahnam pat ka don ka jingkieng diengjri, ki lyoh baper, ka khlaw kyntang ki mawbynna jong ki paidbynriew Khasi Pnar ka borang jong ki paidbynriew Garo, ki kshaid ki ba synrop artat bad ki khanatang, ki krem ki ba jyllei bad pawnam ha satlak pyrthei, u khla thapsim bad u tiew knup mawiang kum ki shab nongmuna ka jylla ryngkat bad ki bynriew ha la ki kam rep kam riang khamtam u sohniamtra na Ri War u ba la pawnam ha kylleng ka pyrthei, ryngkat kiwei kiwei ki bynta jong ka imlang sahlang ki ba kynthup ia u tiewklong ki lyngkha risai, ki lum ki wah bad ki riat ki ram.
Ka durshtah Sahnam ka long ka shab ka bala kynthup kiei kiei ki snap kyrpang jong ka jylla tang ha kawei ka pudker.
Guwahati: Ki pulit Special Squad ha ryngkat bad ka kynhun EGPD na Basistha PS, ki la ioh ban kurup pisa thok lane ka Fake Indian Currency Notes (FICN) bad ia katei ka song pisa, ki la ioh kurup na ka kali Bolero, kaba don ia u number ML07B7998.
Uba long trai ia katei ka pisa, U  Champion R Sangma (46), uba dei u nongshong shnong ka Songsak ha Meghalaya, u iathuh ba katei ka song pisa, ka don  ₹15,00,000/- hynrei, haba la wad bha ia katei ak song, la lap ba ki don  ₹10,000/- ki pisa kiba dei hok, katba kaba tam, ka dei tang ka kot sada suda bad u iathuh ba ula siew  ₹3,50,000/- sha U Poresh Das bad U Bijay Das ha Kamrup Petrol Pump kaba long ₹15,00,000/-  da ki pisa thok suda.
Arngut kiba shah kem lang, ki long U  Gohanch Sangma (36) na Songsak badU Cherian Momin (28) na Tura ha Meghalaya.
Shillong: U Martin M Danggo, u ba long u MLA bad u lamphang barim ka ingdorbar thawain jong ka jylla, u ba la mih na ka party National People Party (NPP) hadien ba u la shah rem ha ka election shiteng samoi ha u snem 2018, mynta sa shisien, u la wan ban rung biang sha ka party NPP na ka bynta ban ia aireng ia ka election 2023.
Haba kren ha ka sngi ba la pynlong ia ka jingialang ban pdiang burom ia ki ba la wan ban rung sha ka party NPP, u  Danggo u la ong “Hadien ka jingioh ia ka Civil Sub Division da ka jingiarap u Myntri rangbah ka jylla ha kaba ki briew ki khlem sngew nguh shuh ia nga wat la nga la knia ia la jong da kaba nga la ai resign noh kum u MLA bad ia khun ia ka election shiteng samoi ha ka snem 2018 na ka part NPP ki nongshong shnong ki la kyntait ia nga".
U la bynrap shuh shuh “Na ka  daw ba nga la shah rem ha ka election shiteng samoi ha u snem 2018 ha kaba hadien ka jingkyntait ki briew ngam don mon shuh ban ialeh hynrei lyngba ka jingphah ktien u Myntri rangbah, lyngba u bah Gigur Myrthong ha ka ba u la phah ktien ba u kwah ban ia kynduh wat la nga la ieh ia ka NPP da ka jingbym kwah shuh ban ia khun hynrei da ka jingsngew shipara u la phah ktien biang ia nga ba u kwah ban kynduh ia nga".
U bah Danggo u la iathuh “Hadien ba nga la wan ban kynduh ia u myntri rangbah, nga la pynlong ia ka jingialang bad ki nongkyrshan jong nga ha kaba ki la rai ba nga dang dei ban ia khun biang, hynrei na kano ka party kan shong ha ka mon jong nga".
“Hadien ka jingiasyllok bad baroh ki nongialam, ki nongkitkam la shim ia ka rai ba ngan ia khun biang sa shisien namar ba haba ki nongkyrshan jong nga ki la rai nga kloi ban leit sha dujok ruh haba ki la mon ia nga ban ia khun" u la bynrap shuh shuh.
“Mynta ka sngi ngi la pynurlong ia kane ka jingkwah jong ki nongkyrshan jong nga, da ka ba nga la rung biang sha ka party NPP, namar ba ngi tip ba ka party NPP ka dei ka party ka ban ai ka jingshakri kaba bha tam ha ka jylla"la ong u MLA barim.
U la ong ruh “Ha u snem 2023 hapoh ka jingialam jong u Conrad K Sangma, nga don ia ka jingkyrmen ba skhem ba ka NPP kan sa ioh ban thaw sorkar marwei".
Shillong: Ka jingkhang ban tih bad shalan ia u dewiong ha kane ka jylla ka dang iai bteng hynrei la iohi pat ba kata ka jingkhang ban tih ia utei u marpoh khyndew ka long tang ha ka lyer bad neh tang ha ka ktien bad ia ki jingshisha jong kane lah ban iohi tang lyngba ki trok kiba ju kyllon bad kylla ha ki lynti ki surok kiba don hapoh ka jylla jan man la ka por bad ha ka step jong ka sngi u Blei kata ka 20 tarik u bnai Rymphang 2022, sa kawei ka trok kaba kit ia u dewiong kaba don ia u rejistration nombar AS 01 NC 5725 kaba la mih na ki thaiñ East Jaiñtia Hills District ka la kylla noh ha ka surok Jowai By-Pass.
Katkum ki khubor ba la ioh lum la iathuh ba ia utei u dewiong la kit na ka shnong Sookilo hynrei ynda la poi ha katei ka surok Jowai By-Pass na Sumer sha Thadlaskein da ka jingthmu ban leit pynhap sha sorbah Guwahati, katei ka trok ka la liat ha ka khydew kaba jem bad sahkut sbak ha ka kynroh harud surok hajan kawei ka Petrol Pump kaba don ha Khlieh Tyrchi.
Katei ka jingsahkut jong katei ka trok ka la pynlong ia ki trai dewiong ki bym shym la tip kyrteng satia ba kin phah bujli noh da kawei ka trok kaban pynpoi bad kit ia utei u dewiong na katei ka trok kaba la sahkut khnang ban pyntikna bad pynpoi biang ia utei u dewiong sha sor Guwahati kumba dei ban long.
Shuh shuh ha kaba iadei bad kane ka jingjia, ki jingkylli kiba bun ki la mih ba kumno katei ka trok kit dewiong ka ioh ban iaid suk khlem kano kano ka jingshah bat ha ki khyrdop talasi kali jong ki pulit ka Ri Lum Jaiñtia kaba don ha ka shnong Mookhep bad ha Tuber jong ka East Jaiñtia Hills District bad kumjuh ruh ha Phramer West Jaiñtia Hills District.
Shillong: Ka kong Macdalyne S Mawlong, ka MDC jong ka Umsning, mynta ka sngi, ka la pyn iasoh ialade bad ka seng  National People’s Party (NPP), ha ka jingdon lang jong U Conrad K Sangma, National President jong ka NPP, ha ryngkat U bah P Tynsong, National vice president, ha kaba la pynlong ia ka jingialang ha ophis jong katei ka seng ha Shillong.
Nalor ka kong Macdalyne, la pdiang sngewbha ruh ia U  Martin M.Danggo, uba dei u lamphang dorbar barim bad U MLA barim jong ka  Ranikor Constituency bad U bah Manstudy Nongrem, MDC barim ka Langrin Constituency.
Ha ka jingkren jong U Sangma, ula pyn kynmaw, ha ka por ba dang shu thaw ia katei ka seng, da kaba u ong “Ki don shibun kiba artatien ia ka jingdon jong ka seng NPP, ha kaba ki ngeit ba kan nym lah satia ban neh tang shisnem ruh.
Ka seng, kam shym shah shkor ia ki jingwohnia bad kumta, ngi la nang khlain kum ka seng".
Ha kajuh ka por, U bah Tynsong, ula pynbna ruh ba ka kong  Macdalyne S Mawlong, kan iakhun ia ka elekshon MLA, ka ban wan na Nongpoh, katba U  Danggo, un iakhun na Ranikor.
Ki tup ialeh jong U Vladimir Putin, ki la rung mynta ka step phyrngab sha Ukraine bad kitei ki la rung sha ki jylla rit jong katei Ri bad la iathuh ba ki don shiphew hajar ngut ki shipai, kiba la rung sha u pud jong ka Ukraine.
Kitei ki jaka, kiba la leit rung da ki tup bad ki shipai U Vladimir Putin, ki dei ka  Donetsk bad ka Luhansk, ha kaba U Putin, u pynbna, ba kitei ki dei noh ar tylli ki Ri kiba laitluid.
Ha shwa ba ki shipai kin rung sha kitei ki jylla rit, U Putin, ula kren sha u paidlang jong ka Ri bad ula ia kynduh ruh ia ka jingialang jong ka security council, ha kaba ula bthah ba kin iaid shakhmat, halor katei ka rai ban pyllait luid ia kitei ki ar tylli ki ri kiba rit.
Ka khlam covid19 ka dei ban pynpeit ia ngi mat ban їohi ia ka jingtrei shitom met bad mynsiem jong ki ASHA.Ki ASHA ki dei ki shipai kiba їakhun ban wanrah ia ka koit ka khiah, ym tang ha ka por khlam, hynrei mynta la palat khat san snem naduh ba la sdang ia ka skhim ha ka snem 2005.
Kane ka jingthoh kam dei ka jingїaroh lymne ka jingleh burom ia ki ASHA, hynrei ka dei ka jingpyrshang ban sngewthuh ia ka dor jong ka jingshakri jong ki, ka jingnoh synῆiang jong ki sha ka koit ka khiah bad ka їoh ka kot bad khamtam eh ban sngewthuh ia ki jingeh bad ban khot lang ia ki nongshong shnong ban їeng bad kyrshan lang na ka bynta ki hok jong ki.
Ki ASHA ki dei ki nongtrei mon sngewbha ne volunteer kynthei kiba la shah hikai halor ka koit ka khiah hapoh ka National Rural Health Mission ka Sorkar India.
Ka thong jong ka National Rural Health Mission ka long ban thung ia ki nongtrei mon sngewbha kynthei na ka bynta ban kyntiew ia ka koit ka khiah ha man kawei pa kawei ka shnong ha ka Ri baroh kawei.
Tangba ka kyntien “nongtrei mon sngewbha" ne volunteer ka la kylla long pynban ka kyntien kaba plie lad ia ki briew ban shim kabu, ban ban beiῆ bad leh bym suidῆiew ia ki hok jong ki ASHA.Ki ASHA ki dei kiba ha khmat eh ban kitkhlieh ia ka koit ka khiah bad ka sumar pang jong ki nongshong shnong bad mynta ki don ha man la ki shnong ha sor bad nongkyndong kumjuh.
Ki ASHA ki dei kiba la shah hikai ha ka liang ka koit ka khiah bad ka jingshakri jong ki ka la palat liam ban ia kiwei ki nongtrei ka koit ka khiah.
Katkum ka scheme, ki ASHA ki trei ia ki kam khlem da їehnoh ia kiwei pat ki kam kamai ja kpoh jong ki.
Phewse, kam long kumta ha madan bad ki ASHA naduh ba mih ka sngi bad haduh ban da sep ki trei shitom ban pyndep ia ki kam ba la tynrong ha ki.
Lyngkot, ki kamram bad jingkitkhlieh jong ki ASHA ki long; ban ai jingtip sha ki nongshong shnong halor ka koit ka khiah bad kumno ban sumar bad їada їalade na ki jingpang.
Ban lum bad їawer ia ki nongshong shnong sha ki prokam ai jinghikai halor ka koit ka khiah, ban їawer bad kyntu ia ki nongshong shnong ba kin pyndonkam ia ki lad jingkoit jingkhiah ba ka Sorkar ka ai sha ki nongshong shnong, kum ka injek tika ia ki khyllung, ki longkmie bad kiwei de ki prokram.
Ka kambah kaba ki ASHA ki leh ka long ban їarap ia ki kynthei kiba pun bad kha khun, ban ai jingїasyllok ia ki ban pynkhreh ia ka jingkha khun ha ki Hospital, ban hikai ia ki kmie ba ka buiῆ ka long kaba kongsan ban pynkhlaiῆ ia ki khunlung bad kiwei.
Ki ASHA ki hikai ruh ia ki briew ban im ka jingim kaba khiah krat bad ban kiar na ki jingmlien kiba pyntroin ia ka met ka phad.
Ki lah ruh ban ai katto katne ki jingsumar, kum ka jingpang prie bad pynhiar kpoh.
Ban bthah ne ai jingmut ia ki nongshong shnong ban leit shah sumar sha ki Hospital.
Ki ASHA kim їoh jingsiew kum ka tulop, hynrei ki їoh ka bai bynrap ne buria pisa na ka bynta ka por ba ki treikam.
Katkum ka kaiphot jong ka Sorkar Meghalaya, ha ki snem ba sdang pyntreikam ia ka scheme, ki ASHA ki їoh bai bynrap pisa 150 tyngka haduh 1000 tyngka shi bnai.
Ka jingїoh ia kane ka bynrap pisa ka shong eh katno ngut ki lah ban wanlam ia ki briew na shnong kiba dei ban їoh jingmyntoi na ki scheme ka koit ka khiah kiba ka Sorkar ka ai.
Ki don bun tylli ki scheme hapoh ka tnat ka koit ka khiah, kum ka JSY, ki injek tika, ka Village Health and Nutrition Day ne ka sngi ai bam bad jinghikai kyrpang halor ki jingbam kiba tei ia ka met ki briew.
Ki ASHA ki їoh jingsiew haba ki pynlong lane lah ban lum ia ki nongshong shnong ha kine ki prokram.
Shisien peit i kumba kita ki pisa ba ki їoh ka la biang ba kin im bad kyrshan ia їalade, hynrei kam long kumta ka dang duna than eh bad kim lah satia ban shaniah ia ka jingim tang ha kine ki jingsiew kiba rit bad poh dor.
Hapdeng ki jingeh bad jingdkoh ka rukom siew pisa bynrap pynban katkum ka report jong ka Sorkar Meghalaya la shem ba ki ASHA ki treikam bha ha ki shnong kiba hapoh ka Dalu block, West Garo Hills.
Ka scheme ka batai shai ba ka shnong ka dei ban don bad thaw ia ka Village Health bad Sanitation Committee bad i ASHA in long ka Secretary jong ka Committee.
Kawei na ki kam jong kane ka Committee ka long ban shna ia ki plan ne prokram na ka bynta ka koit ka khiah jong ki briew hapoh ka shnong.
Hynrei ki don pat ki shnong ki bym don ia kane ka Committee bad ha ka Jylla kum ka Meghalaya ka bym don ka aiῆ synshar shnong ne Village Administration Law kaba khlaiῆ ka jingpyntreikam ia ka scheme ASHA ka lah ban long kaba dkhoh.
Ha Meghalaya mynta ki don kumba 6697 ngut ki ASHA bad ka kam kaba ki leh ka long kaba khraw bad kaba dei ban pyrto.
Hynrei tang ban shu pyrto kam pat biang, ka donkam lang ia ngi ban wad bniah ia ki kam ba ki leh, ban tip, ban sngewlem, ban їatiplem ia ki jingeh bad ban їakhun ryngkat bad ki na ka bynta ki hok.
Ka scheme ASHA ka plielad ia ki kynthei ha man la ki shnong ban їoh ka kamai ka ban bynrap lem ia ka jingim.
Kumjuh ruh ka la pynsuk bad pynaram ia ki nongshong shnong ha ki jaka sor bad shnong kyndong ban їoh dawai ha ka por ba pang ba ῆiun.
Ki ASHA ki leit haduh ki tyngkong їing ban kylli ban pyrthew ia ka koit ka khiah bad wanrah ki dawai dashin ne ki lad jingїarap lyngba ki scheme bapher.
Ha kane ka rukom ka la pynsuk ia ki nongshong shnong ban lait na ka duh bylla sngi tang namar ba ki leit wad dawai bad ki їoh ruh ki jingmyntoi ban tip ia ki scheme kiba pher kiba dei na ka bynta ka koit ka khiah.
Hato ka bai bynrap pisa ba ki ASHA ki їoh ka lah shisha ban їarap bad kyrshan ia ki ban pyndap pynbiang ia ki jingdonkam jong ka їing ka sem bad ki khun ki kti? Ka long kaba sngewdiaw ba ki ASHA man la ka sngi ki їaid na kawei ka tyngkong їing sha kawei pat ban swar ia ka koit ka khiah ha ka jingsiew pisa kaba kot tang 1650 tyngka (ha kiwei ki Jylla) bad hapdeng 1850 bad 2000 tyngka shi bnai ha Meghalaya.
Ha ka snem 2011-12 ka jylla Meghalaya ka la pynbna ia ka ASHA Benefit Scheme ne ABS bad ka jingthmu jong ka ABS ka long ban pynbha bad kyntiew ia ka jingїoh bad rukom trei jong ki ASHA khnang ba kan ym ktah ia ki bad ba kin їaineh ha ka kam.
Katkum ka ABS ka Sorkar Jylla kan siew mar ryngkat ka jiingїoh ba ki ASHA ki їoh ha ka shisnem.
Ka nuksa, lada ha kaba kut ka snem i ASHA i lah ban kamai 1000 tyngka ka Sorkar Jylla ruh kan bynrap sa 1000 tyngka bad ka Sorkar kan siew shi sien siew ha kaba kut ka snem mang tyngka, kata ha u bnai March jong ka snem.
Lah sngewthuh ruh ba kata ka ABS ka la shu kut noh kumto ha u snem 2019?Ka Meghalaya ASHA Workers Union, ka seng bah jong ki ASHA ka la pynlong ia ki jingїakhih bad sangeh treikam ha ki snem 2018 bad 2021 na ka bynta ban dawa ia ki hok jong ki.
Ha kine jingїakhih ki ASHA ki la pynpaw ka jingsngewsih jur halor ka jingpyntud bad jingpynslem jong ka Sorkar ban ai ia ki bai bynrap pisa, kum ka ASHA Benefit Scheme bad Meghalaya Maternity Benefit Scheme kiba la sahkut da ki snem.
Kumjuh ruh ha ka snem 2021 ki ASHA ki la sangeh treikam ban pynpaw ka jingpyrshah halor kijuh ki jingeh bad ki la dawa tyngeh na ka Sorkar ban pynlait noh ia ki pisa ha ka por kaba biang.
Mynta ki ASHA ha Meghalaya nangno ki їoh ka bai bynrap pisa? Hato tang na ka bhah jong ka Sorkar India kaba long hapdeng 1850 bad 2000 tyngka shibnai? Lada ka Sorkar Pdeng ka ai 2000 tyngka shibnai ka Sorkar Jylla ka dei ban bynrap mar katjuh, kata 2000 tyngka shi bnai bad haba kheiῆ lang ki ASHA kin їoh lehse tang 4000 tyngka shibnai.
Ňiuma, ka bai bynrap pisa la ka long na ka Sorkar Pdeng ne Sorkar Jylla ka long kaba poh dor palat bad kam їahap shuh haba їanujor bad ki kam ba ki ASHA ki trei bad kitkhlieh.
Lah ban kdew hangne ia ki katto katne ki bynrap pisa ba ki ASHA ki їoh; ki ASHA ki їoh 300 tyngka ha nongkyndong bad 200 tyngka ha sor haba ki hikai bad їalam ia ki kynthei ban kha khun ha Hospital.
Nangta, ki їoh tang 100 tyngka haba ki leit sha ka jingїalang jong ka Village Health and Sanitation committee kaba long man la ka por.
Hynrei, ha ki shnong ki bym don ia kane ka Committee ym ju don meeting satia, kumta ki ASHA ki duh ei ia kane ka shi spah tyngka.
Ym tang kine ki kam ba ki leh, hynrei ki ASHA ki hap ruh ban jurip bad swar halor ka koit ka khiah ha ki shnong bad ban wad jingtip halor ki jingpang bapher bapher.
Hadien ba la dep jurip ki pynkhreh ka report bad dei halor ka Report jong ki ba ki bor bad tnat Sorkar ki їoh jingtip bad lah ban thaw ki prokram ne policy na ka bynta ka koit ka khiah jong ki nongshong shnong.
Mynta lei ka Sorkar ka la pynbeit ba ki ASHA kin leh sa ki kam kiba їadei bad ka jingpang khieshoh, TB bad kiwei de.
Ki ASHA ki donkam ban їoh jinghikai shuh shuh halor kine.
Ha ka por jong ka khlam Covid19 ki dei ki ASHA kiba rung na kawei ka thliew їing sha kawei pat ban jurip bniah halor ka jingdon jong kiba ioh ia u khῆiang covid19 bad ki ASHA ki tur khlem tyngkai їalade hapdeng ka jingma ba ki lah ban їohkem pang.
Nalor nangta ki dei ma ki kiba leit pynsngewthuh ia ki nongshong shnong ban ai tika bad ka Sorkar ka la pynbna ban ai bai bynrap pisa na ka bynta ki kam covid19 ha ka dor 1000 tyngka.
Hato kane ka pisa ka la poi sha ki ASHA? Kaba lyngngoh pat ban їohi ia ki jingїalang pynkup burom ne jingsam paidbah ia ki pisa bynrap ia ki ASHA ha ki katto katne ki shnong.
Kato pat ka dei ka pisa aiu bad tang mano ba dei ban їoh? Ka long kaba lah shilliang bad long kumba leh shilliang khmat lada tang ha ki katto katne ki shnong bad tang katto katne ngut ki ASHA ki їoh jingbynrap pisa, katba kiwei pat kim ioh.
Ka jingnoh synῆiang jong ki ASHA sha ka koit ka khiah jong ka Ri bad Jylla ka long kaba khraw.
Ki kam ba ki trei kim dei tang shipor, hynrei ki long kiba kongsan bad kiba donkam lynter tait ha ka imlang sahlang.
Kumta ka la dei ka por ban dawa bad kyrshan tyngeh ia ki hok jong ki ASHA.Bad ki hok kiba kongsan jong ki ASHA ki long kumne- (i) ban pynkylla ne pyndam noh ia ka Rule 9 jong ka scheme ASHA bad ban pynbha ia ka rukom treikam jong ki ASHA naduh ka jingsiew pisa haduh ka jingpynbiang ia ki jaka treikam kiba paka, ki kynta treikam bad ban їada ia ki na ka jingshah khῆoit beiῆ (ii) ban pyndam noh ia ka kyntien nongtrei mon sngewbha ne volunteer bad ban ῆiew ia ki ASHA kum ki nongtrei nongbylla sngi ba pura katkum ki Aiῆ ne Labour Law jong ka Ri (ii) ban ai ha ki ia ki hok baroh ba ki nongtrei-nongbylla sngi ki їoh, naduh ki shuti, ka bai dawai (medical allowance), ka bai skul (education allowance) bad kiwei (iii) ban siew ia ki da ka tulop katkum ki Aiῆ ne Labour Law.
Ki ASHA kum ki nongtrei-nongbylla ba pura ki dei ban їoh ym duna ia ka 18,000 hajar tyngka shi bnai (iv) ban kynthup ia ki ASHA ha ka kyrdan jong ki nongtrei kiba la pyntbit kyrpang (skilled bad highly skilled labour) ha ki kam ki jam bad ban siew bainong ia ki katkum ka Aiῆ Minimum Wage Act.
Ha ka snem 2018 la wanrah ia ka Bill ha Їing Dorbar Thaw Aiῆ ka Ri India, ka ASHA Workers (Regularization of Service and Other Benefits) Bill.
Wat la kane ka Bill ka long kaba dang duna hynrei ngi donkam ban buddien bad thaw ka Aiῆ na ka bynta ban їada bad kyntiew ia ki ASHA.Ka long kaba shong nia-shong aiῆ bad ka dei ka kamram bad jingkitkhlieh jong ngi ban їa-їeng bad їakhun lang ryngkat bad ki ASHA na ka bynta ki hok jong ki.
Lym kumta ki ASHA kin їai shah ban beiῆ bad khῆoit beiῆ shi lynter.
Guwahati: Ha ka jingkwah ha ka dor kaba tad, uwei u briew uba na  Silchar, ula shu shah lute haduh T.20lak, mynta ka sngi, da kaba ula shah pynap pistol ha Guwahati.
Utei uba shah lute, u dei U Sanjay Biswas bad u iathuh ba kitei ki briew, ki la phone ia u, ba un thied ia ki nar rod shna iing, ha kaba ki la tyrwa ban die ha ka dor kaba tad shibun bad ha ka jing iakren, ula mynjur ban leit peit dalade hi, ia kitei ki nar rod bad ban kit syndon na Guwahati sha Silchar.
Ula ia kynduh ia kitei ki briew hajan ISBT ha Guwahati bad hangta ki la ialam ia u sha lynti ban leit sha Mangaldoi bad hangtei ki la sei ia ki pistol ban siat iap ia u bad kumta, ha ka jingtieng, ula sei noh ia katei ka tyngka baroh T.20lak bad ai ha kitei ki nonglute.
Shillong: Ka Hynniewtrep Integrated Territorial Organization (HITO) Jaintia hills District,mynta ka sngi ka la leit ban sieh da ka flex hajrong ki niut badon ha sor Jowai kum ka dak ban pynsngew sha ka sorkar Meghalaya Democratic Alliance (MDA) halor ka jing pheil jong kane ka sorkar ban shim khia halor ka jingkular jong ki ban pynwandur ia ka new Meghalaya.
Haba iakren halor kane ka bynta, na ka liang u President ka HITO Jaintia circle u bah Lawyerson War, u la iathuh ba ka jingmih ban pynpaw ia ka jingpyrshah ia ka Sorkar MDA ka long hadien ba ki iohi ia ka jingeh jong ki paidbah nongshongshnong jong ka rilum Jaintia baroh kawei, ha kaba iadei bad ka jinglang ki jaboh jabain ha baroh sawdong jong ka sor Jowai bad kum juh sha kiwei ki bynta kiba markhap bad ka sor Jowai, ha kaba kat dang mih ki sngi ki dang bun bad jyllei na ka daw ka jing bym shimkhia jong ka sorkar jylla.
“Kum ban shu pynkynmaw shwa ka elekshon 2018 ki la la kular lyngba u symbud Myntri rangbah u bah Prestone Tynsong ba ia ka jingkylla yn wanrah shwa nyngkong ha ka ri lum Jaintia, hynrei ngi lah iohi shisha iaka jingkylla ha kine ki sngi ha kaba ki paidbah ka ri lum Jaintia kin hap ban ring mynsiem da ka lyer kaba sma iwtung kaba la mih lyngba na ka jinglang jong ki jaboh jabain haka sor Jowai hi baroh kawei"u la ong.
U la bynrap shuh shuh “Na ka liang ka seng HITO ka pynrem jur pynrem jur ia kane ka Sorkar MDA, kaba la shu heh tang ka ktien hynrei ka kam pat khlem poi shaei shaei ruh".
U la ong ruh “Ngi pynrem ruh iaka rukom trei kam jong ka tnat Municipal kaba la wan rah ha ka district naduh u snem 1996 lane 1997 kaba jan kot sha ka 24 lane 25 snem ka jing don jong kane ka tnat ha ka district, hynrei ka khlem lah ban ai ia ka jing shakri kumba dei ban long ha kaba tad haduh mynta ka khlem pat lah ban pynbiang wat tang ia ki jaka bret ñiut ki ba biang".
Na ka liang u President u la ong “Kane ka dei ka jing sdang jong ka seng HITO ban mih shakhmat ban pyrshah iaka sorkar bad ngi ai por ruh iaka sorkar ba hapoh ka ar taiew ka dei ban weng ia kine ki jaboh jabain kiba la saphriang habaroh kawei ka sor jowai bad ban pynbiang noh ia ki jaka bret ñiut kiba biang, lem kumta ka seng kan sa shim pat da kawei pat ka sienjam kaba kham eh".
Shillong:U muktiar na jylla Meghalaya, uba trei ha New Delhi, u Bah Daniel Stone Lyngdoh, ula ujor sha ki pulit pyrshah ïa ka seng Rot Association of Meghalaya (RAM), kaba dei ka seng na ka bynta ki sex worker.
Ka RAM ha ka sngi Thohdieng ba la dep ka la pynmih ïa ka kyrwoh khubor ba kan pynlong ka prokram ha ka 3 tarik u bnai Lber ha kaba ha katei ka prokram kin don ki riew pawkhmat ha ka rynsan ki ban ïa shimbynta.
Kitei ki riew pawkhmat ki kynthup ïa ki riew pawkhmat napoh ka Lad pathai khubor, ka State Commission for Women, ki sengbhalang (NGO), ka State Human Rights Commission, bad la kynthup lang ruh ïa u Bah Lyngdoh.
Katei ka prokram la buh ban pynlong hapoh ka Khasi National Durbar Hall kaba ha Mawkhar.
Katba ha ka sngi Nyngkong, mynta u taïew na ka liang utei u muktiar u la ong um shym la kohnguh satia ban shimbynta ha katei ka prokram bad u ong ba um don jingïadei ne jingïasoh bad ka seng RAM.Shuh u Bah Lyngdoh u la kam ba kane ka dei ka jingpyrshang ban pynjah burom bad pynbud nam ïa u.
Imphal: U Himanta Biswa Sarma, myntri rangbah ka Assam, ula sangah tyngeh mynta ka sngi, ia ka seng  National People’s Party (NPP), kaba dei ka seng, kaba don lang mynta ha ka sorkar synrop ha Manipur.
U Himanta Biswa Sarma, haba kren ha ka jingialang paidbah ha Moirang, u kren shai mynta ka sngi, ba ka NPP, kan nym don bynta shuh satia ha ka sorkar thymmai, ha Manipur.
“Ka NPP, kan nym don bynta shuh satia ha ka sorkar ban wan ha Manipur.
Ka BJP, kan thaw sorkar hi marwei" ong U Sarma, uba dei ruh u lamphang ka North East Democratic Alliance (NEDA) bad u ong ruh ba ka seng NPP, kaba la ialam da U Conrad K Sangma, kam don dor eiei satia ha ka lympung sain pyrthei.
“Klet noh ka NPP, kum kito ki seng, kim don dor eiei ruh em.
Ym don briew satia ha satlak pyrthei, kiba tip ia ka jingdon jong kum kitei ki jait seng" ula ong shuh shuh bad u ong shuh ba ki MLA jong ka seng NPP, ki ioh ban long myntri sorkar ha Manipur, da ka jing leh isynei jong ka BJP, hynrei ka NPP, kam don eiei satia ba pyni dalade hi.
Shillong: Ka jinghap slap mynta ka sngi, ha Shillong, ka long 1.4mm, ha Sohra, ka long 12.4mm bad ha Umiam, ka long 2.2mm.
Ha Shillong, kaba shit eh, ka long 11.7 degree centigrade bad kaba khriat eh, ka long 3.8 degree, ha Sohra, ka long 15.0 bad 8.0 degree, nangta ha 14.8 bad 6.6 degree.
Ha ki 24 kynta ban wan, kan don ka jinghap slap ha ka nongbah Shillong bad ki jaka ba marjan.
Ha ka jylla hi baroh kawei, kan don ka jingkhie eriong bad ka jingtied pyrthat, ong ka khubor na ka tnat Meteorological Department, ka sorkar India.
Shillong:U bah Bindo M Lanong u nongialam rangbah ka United Democratic Party (UDP) u la ong “Ngan rkhie kum ba rkhie mynta, lada ka mih kum kane ka jingia knieh tiket hapdeng jong nga u ba la seng ia ka party UDP bad u briew u bym dei na ka party".
Lah ban kdew hangne ba na ka liang ki nongialam jong ka UDP Nongkrem circle ha ki ne ki khyndiat sngi ki la pynpaw ban kyrshan ia u bah Lambor Malngiang u MLA ka Nongkrem Constituency katba na ka liang u bah Bindo M Lanong u la pynpaw, ba un ialeh ia ka election 2023 na Nongkrem Constituency.
U bah Lanong u la ong “Balei ki pynmih ia ka kyrteng jong u bah Lambor Malngiang ban ia khun na ka party UDP"u la bynrap ruh “Kita ki ba kam ba ki dei ka UDP unit na Nongkrem ruh nga don ka jingartatien ba kin dei ki nongkitkam shisha na ka party UDP".
U bah Lanong u la ong “Lada ki dei ki nongkitkam ka party UDP ki dei ban kyrshan ia u briew na ka party, balei kin iaid bad u briew u ba don shabar ka party, ngin hap ban wad jingtip ba ki dei kiei kine ki briew kiba kam ia kane".
U la bynrap shuh shuh “Wat haduh mynta na ka liang ka UDP unit na Nongkrem ki khlem pyntip eiei ia nga haba ki la tip ba nga la pynkhreh ban ia khun ia ka election 2023 na Nongkrem Constituency".
U bah Bindo u la ong ruh “Haduh mynta hi ngam pat pan tiket na ka party bad ngam ju tip ruh ba ngan hap ban pan tiket namar ba nga dei uwei na kiba don bynta lang ban seng ia ka party UDP, hynrei lada ki ong ba nga donkam ban pan tiket ngan pan ia kata".
“Wat la nga la dei uba la slem tam ha ka party, hynrei kine ki ba wan mynta kiba dang shu pyniasoh ha ka party ki kwah ban pynbor ia nga ba nga donkam ban pan tiket ngan leh ia kata katkum ka kyndon ba don ha ka party “.
Haba kylli halor ka rai ba u kwah ban ia khun na Nongkrem Constituency u bah Bindo u la ong “Ka daw hi ka long ba ki bymdei trai jylla (non-tribal) kim ju ai vote ia ki party riewlum ha ka ba ki ju jied tang ia ka national party kumta nga la jied ia ban ia khun na Nongkrem Constituency".
Haba kylli ba u dei u nongseng ia ka party hynrei lada ki nongialam kim ai tiket, u bah Lanong u la ong “Ngan rkhie kumba nga rkhie mynta ba nga dang shu pyrkhat ruh ia kane namar ba ngam lah ban pyrkhat ba ia u briew u ba la long rangbah ha ka party ngan hap ban mad kita".
“Wat la u Bah Lambor Malngiang u dei u MLA mynta hynrei u ta u MLA um dei u briew jong ka party UDP bad lada u dei tang u ba la pyniasoh bad ka party ruh, ngan jin da pyrkhat ar sien ia kane, bad lada kiwei ki MLA shimet ki lah ban pyniasoh ia lade kan eh aiu ia u bah Malngiang ban pyniasoh bad ka party kane ka long kumba ia kren halor u briew u ba la seng ia ka UDP bad ia u briew u ba khlem treh ban pyniasoh bad ka party mynta ka jan kut ka samoi trei kam ruh"la ong u bah Lanong.
Ka UDP ka shet kylla ia ki khasi naduh ka por u GG swell.
Ka Jaitbynriew Khasi-Pnar kaba la shong la sah da ki spahsnem ha kine ki Ri-lum Khasi-Jaintia ka hiarpateng na ka thup jaitbynriew Mongolian.
Kane ka jaitbynriew ka la don lypa ka nongrim baskhem ha ka ktien ka thylliej, ka niam-ka rukom, ka kheinkur-kheinjait & kheinkha, ka jinglongtrai halor ka khyndew ka shyiap, ka synshar-bishar, ka It ka Hima ba la buh tyngkai da u Blei Trai kynrad.
Ym don jingiathuhkhana pateng ba ka jaitbynriew Khasi-Pnar ka la shah jop thma ha kiwei pat ki jaitbynriew.
Haba uPhareng usynshar ia ka Ri India 500 tylli tam ki Hima Ri Thor (Princely States) la pynduhnoh hynrei ha Ri Khasi-Jaintia wat la u Phareng u la ialeh thma ia u Tirot Sing bad u Kiang Nangbah na ki katto katne ki daw hynrei um shym la pynduh pyndam ia ka bor bad ka iktiar ki Hima/Elaka.
U Soso Tham ha ka Kot Ki Sngi Barim u Hynniewtrep u kynthoh: “Kumba la kren u Viceroy hi kiwei pat ki patsha ki bakhraw ki la mih bad ki la dam noh na sla pyrthei ,hynrei phi phi dang sah haduh mynta".
Kane ka jingkren ka mut ba hapoh Ri India baroh kawei ym don shuh ka jingsynshar tynrai (Indigenous Rule) kumba long ki Syiemship, Lyngdohship, Wahadadarship, Sirdarship, bad Doloiship kiba dang neh haduh mynta.
Hynrei u phareng u la pynbeit ia ka rukom synshar-bishar jong ki 30 syiem 12 Doloi kumne harum:-i.25 Khasi State (16 Syiemship/5 Sirdarship/ 3 Lyngdohship/ 1 Wahadarship)ii.32 British Area/Sirdarshipiii.12 Doloiship (Non-States) mynta 19 khlieh nongsynshar (18 Doloi bad 2 Sirdar)U phareng u la ithuh nyngkong ia ki khun ki hajar jong u Khasi-Pnar ne ka Bri u Hynniewtrep da ka jingsynshar “Cossayah Hills Political Agency" ha u snem 1835.
U Political Agent banyngkong u dei u Colonel Lister uba la shimti ia ka kam Political Agent ha 11 tarik Febuary 1835 bad ka Headquarter jong u ka dei ka Sohra.
Ia ki khun ki hajar u Hynniewtrep, Ki dkhar lane ki phareng ki la tip bad ithuh da ka kyrteng “Khasia" lane “Cossayah".
Dei na kane ka nongrim ba ia ka rukom synshar khadar banyngkong u Phareng u la buh da ka Cossayah Hills Political Agency.
Bad ia ka “Jaintia Kingdom" hadien ba la dkhat noh ia ka jingsynshar Syiem ha Jaintia, u phareng u la buh da ka kyrteng “Jynteah Hills"(Non-State).
Bad ha u snem 1854 la pynkylla noh ia ka Cossayah Hills Political Agency sha ka Cossayah and Jynteah Hills District kaba kdup ia ka jingsynshar tang ia ka Jaintia Hills bad ki British Area/British Village katba ia ki “Khasi States" kim hap hapoh ka “Cossayah and Jynteah Hills District" namar ki hap hapoh ka jingsynshar jong u Political Officer.
