Dhoni: The Untold Story kaba la thoh shaphang ka jingim une une u rangïalehkai kriket ka India haduh ba u jop ïa ka 2011 Cricket World Cup.
U MS Dhoni u la pynbna shongthait noh na ka ïalehkai ri (international cricket) ha ka 15 tarik Nailar 2020.
U la long u kapten ka Chennai Super Kings ha ka Indian Premier League (IPL) naduh u snem 2008-2015 hynrei u ïasoh bad ka Rising Pune Supergiants naduh u snem 2016.
U la pawnam kynsan ha ka One Day International (ODI) ha u Nohprah u snem 2004 ha ka jingïakhun pyrshah ïa ka Bangladesh, bad ha u snem uba bud u la ïohmih madan ha ka jingïalehkai test kaba nynkong eh pyrshah ïa ka Sri Lanka.
U la kylla long u kapten ka kynhun ïalehkai kriket ka India bad dei ba u uba ïalam ïa ka India ba kan jop pyrshah ïa ka Sri Lanka bad New Zealand.
Dei happoh ka jingïalam jong u kum u kapten ba ka India ka la lah ban pynliem ha ka sien kaba nyngkong eh ïa ka Australia ha ka Test series.
U Dhoni u la lah ruh ban ïalam ïa ka kynhun ïalehkai ka India ba kan ïoh bat ïa ka kyrdan kaba nyngkong eh ha ka ICC ranking ha ka jingïalehkai Test kata ha ka sien kaba nyngkong eh.
Dei hapoh ka jingïalam jong u ba ka India ka la jop ïa ka ICC World Twenty20 u snem 2007, bad CB Series u snem 2007–08, Border-Gavaskar Trophy ha u snem 2008 bad 2010 pyrshah ïa ka Australia, Asia cup 2010 bad World Cup ha u snem 2011.
U la shah jied ban long ruh u kapten ka ICC World Test bad ICC ODI ha u snem 2009.
Ha ka final ka Cricket World Cup u snem 2011, u la lah ban ïalam ïa ka India sha ka namlahduh hadien ba u la kamai haduh 91 run khlem hap na ki 79 bol bad u la khur ïa ka “man of the match" ha kane ka lympung.
U Dhoni u la ïoh khur ruh ïa bun tylli ki award kiba kynthup ïa ka ICC ODI Player of the Year award ha u snem 2008 bad 2009 (bad u dei ruh u nongïalehkai kriket ba nyngkong eh ka India ban khur ïa kane ka award ha ki 2 snem kynthih), bad u la khur ruh ïa ka Rajiv Gandhi Khel Ratna award bad Padma Shri, kaba dei ruh ka khusnam kaba hehtam ïa ki riewpaidbah ha India kata ha u snem 2009.
Kum u nongïalehkai ha ka Junior cricket: U Dhoni u la mih madan na ka Bihar U-19 ha ka samoi ïalehkai 1998/99 bad u la kamai haduh 176 runs na ki 5 sien ïakhun bad kane ka kynhun ka la wan ha ka kyrdan kaba saw na ka group 6 hynrei kam shym la ïohrung sha ka quarter final.
U Dhoni um shym la shah jied ban mih madan ha ka East Zone U-19 (CK Nayudu Trophy) bad Rest of India (MA Chidambaram Trophy bad Vinoo Mankad Trophy).
Ka Bihar U-19 cricket team ka la ïoh rung sha ka phainal ha ka samoi ïalehkai 1999–2000 ha ka Cooch Behar Trophy ha kaba u Dhoni u la kamai haduh 84 run bad ïarap pynpoi ïa ka Bihar ba kan kamai 357 run.
Hynrei ka Punjab U-19 ka la jop ha kane ka jingïakhun ha kaba u Yuvraj Singh u la ïalam ïa kane ka kynhun ban pynjop.
Ha kane ka lympung u Dhoni u la kamai haduh 488 run na ki 9 sien ïakhun bad khur haduh 5tylli ki half century.
U la paw ka nam hadien ba u la lah ban ïalehkai bha ha ka East Zone U-19 ha ka CK Nayudu trophy hynrei u la kamai tang 97 run na ki sawsien ïakhun.
U Dhoni u la hiar noh na ka shuki kapten ODI, T20 ka India ha u Kyllalyngkot 2017 kata shuwa ka jingïakhun ïa ka ODI series ha la ïing pyrshah ïa ka England.
U Dhoni u la mih madan khatduh eh ïa ka test ha ka samoi 2014–15 pyrshah ïa ka Australia bad long kapten ha ka test kaba ar bad balai.
Ha ka test kaba lai ha Melbourne, u Dhoni u la pynbna shongthait noh na ka ïalehkai test.
Kum u nongïalehkai ha ka Team Bihar: U la mih madan na ka Bihar ha ka Ranji Trophy ha ka samoi ïalehkai u snem 1999–2000 ha ka rta kaba 18 snem.
U la khur nyngkong eh ïa ka Half century kaba nyngkong eh hadien ba u la kamai 68 ron ha ka inninng kaba ar pyrshah ïa ka Assam cricket team.
U Dhoni u la pynkut ïa kane ka samoi ïalehkai da kaba kamai 283 run na ki 5 sien ïakhun.
U la khur nyngkong eh ïa ka century kaba nyngkong eh jong u dei ha ka jingïakhun pyrshah ïa ka Bengal ha ka samoi 2000-01.
Nalor kane ka century, u dei u nongïalehkai uba tyngshaiñ tam ha utei u snem.
Ha ka samoi ïalehkai 2001-02 u la khur haduh 5 tylli ki Half century ha ka Ranji.
Ha ka samoi ïalehkai 2003/04, u la khur ïa ka century (128 ron) pyrshah ïa ka Assam ha ka jingïalehkai sdang ha ka Ranji ODI trophy.
U dei u dkhot ka East Zone ha ka por ba ka ïohrah ïa ka Deodhar Trophy.
Ha une u snem 2009, u Dhoni u la wan hakhliehduh duh napdeng ki 10 ngut ki rangïalehkai kriket ba heh kamai tam katkum ka jingpynbna da ka Forbes bad u la wan ha ka kyrdan kaba 31st nadeng ki nongïalehkai sport ba riewspah tam ha ka pyrthei kane ka long katkum ka jingpynbna da ka Forbes ha u snem 2012.2015 Cricket World Cup: Ha ka 2015 World Cup kaba la long ha Australia bad New Zealand, u Dhoni u la long u captain jong ki 30 ngut ki rangïalehkai ka India bad la jied da ka BCCI ha u Nohprah 2014.
Hapoh ka jingïalam kum u captain, ka India ka la ïohrung shaduh ka semi-final da kaba pynliem ïa ka Bangladesh ha ka quarter-final.
Hynrei ha ka semi-final ka shahrem noh ha ka Australia ha ka jingïakhun ha Sydney Cricket Ground.
Ha kane ka jingïakhun ka India ka jop 7 sien kynthih khlem shahrem bad 11 sien ha baroh ki jingïalehkai world cup.
Da ka jingjop ïa ka Bangladesh, u Dhoni u la kylla long u captain ba nyngkong bym dei na Australia ban jop 100 tylli ki jingïakhun ODI, u captain ba nyngkong ka India ban ïoh khur ïa kane ka nam.
U la long ruh u captain uba lai ban jop 100 sien ki jingïalehkai hadien u Ricky Ponting bad Allan Border ka Australia.
Ïalehkai T20I: U Dhoni u dei u dkhot ka India ban mih madan ha ka Twenty20 international kaba nyngkong ha ka history.
U la mih madan nyngkong pyrshah ïa ka South Africa ha u Nohprah 2006.
Ha ka 12 tarik Rymphang 2012, u Dhoni u kamai 44 ron khlem liem bad ïalam ïa ka India ban pynliem ïa ka Australia kaba dei ruh ka sien nyngkong ha ka jingïakhun ha Adelaide.
Ha ka over kaba khatduh, u la tied ïa ka sixes kaba her haduh 112 meter na ka bol u Clint McKay.
U Dhoni u la ong ba kane ka sixes ba u thlieh ka tam ban ïa kaba u tied ha ka final ka ICC World Cup ha u snem 2011.
U la khur ruh ia ka khusnam captain & wicketkeeper of the ‘Team of the Tournament’ for the 2014 T20 World Cup ba la sam da ka ICC.2007 ICC World Twenty20: U la ialam ia ka India ha ka ICC World Twenty 20 trophy ha South Africa, da ka jingjop pyrshah ia ka Pakistan ha ka jingiakhun kaba thnem bha ha ka 24 tarik Nailur 2007, bad kylla long u captain ba nyngkong ka India ban jop ia ka World Cup ha baroh lai jait ki jingialhekai kriket hadien u Kapil Dev.
U Dhoni u la hiar noh na ka shuki captain ODI & T20 ka India ha u Kyllalyngkot 2017, kata shuwa ka jingïakhun ODI series ha la ïing pyrshah ïa ka England.
Ha ka jingïakhun ïa ka ODI kaba ar u kamai 134 ron na ki 122 bol bad 256 ron kaba u ïa kamai lang bad u Yuvraj Singh.
U dei ruh u rangap wicket ba nyngkong ban khur 100 tylli ki stumping bad tam ïa u Kumar Sangakkara.2019 Cricket World Cup: U Dhoni u dei uwei na ki 15 ngut ki rangïalehkai ka India ban mih madan ha ka 2019 Cricket World Cup kaba la long ha England bad Wales.
Ha kane ka World CUp u Dhoni u khlem lah ïalehkai bha shuh bad u la shah kynthoh jur khamtam halor ka jingbym lah kamai bha pyrshah ïa ka Afghanistan bad England.
Ha ka semi-final pyrshah ïa ka New Zealand, u Dhoni u kamai ïa ka half-century hynrei sniewbok ka India ka la khyllem noh na kane ka World Cup ron.
Ka spah u Dhoni ka la kot sha ka USD 26.5 million katkum ka jingai jingkheiñ ka Forbes.
Namar kata u la kylla long u nongïalehkai sport uba riewspah tam ha India bad u la tam ban ïa u Sachin Tendulkar.
ka pyrthei.
U Dhoni u la kyntiew kurim bad ka Sakshi Singh Rawat ha ka 4 tarik u Naitung u snem 2010.
Ka Sakshi Dhoni, ka dei na Dehradun, Uttarakhand.
Ha ka por ba u kyntiew kurim, ka Sakshi ka dang pule ïa ka laiñ Hotel Management bad ka la long ka nonghikai ha Taj Bengal, Kolkata.
Hadien ba u kpa jong ka u la shongthait noh na ka kam ba u trei kum u heh kawei ka kper slasha, ka Sakshi bad kiba haïing hasem ki leit shong leit sah noh sha Dehradun.
Ka jingkyntiew kurim ka la long kaba shongshit bha ha kaba ki aktres Bollywood, ka Bipasha Basu, ka paralok ba ïajan eh u Dhoni ka la wan shimbynta.
U la rung sha ka India A ha u snem 2003-04 ha ka jingïakhun pyrshah ïa ka Zimbabwe bad Kenya.
Pyrshah ïa ka Zimbabwe XI ha Harare Sports Club, u Dhoni u la ïoh kem haduh 7 sien bad pynhap stump 4 sien.
U la ïasoi kontrak bad ka Chennai Super Kings ha ka dor 1.5 Million USD bad u la kylla long u nongïalehkai kriket ba remdor tam ha ka lympung ïalehkai IPL.Ka bat kaba tied u Dhoni ha ka final ka 2011 Cricket World Cup la die ha ka dor T.72 Lakh bad ïa ka pisa kaba mih la noh synñiang sha ka Sakshi Rawat Foundation, kaba pynïaid hi da ka kurim, une u rangialehkai, ka Sakshi Rawat ban ïarap ïa ki khun swet.
National honours:2018: Padma Bhushan2009: Padma Shri2007-08: Rajiv Gandhi Khel Ratna.
Kiwei pat ki khusnam:MTV Youth Icon of the Year: 2006,LG People’s Choice Award: 2013Honorary doctorate degree:De Montfort University ha u Nailar 2011.
Nongstoiñ, Nailar, 20 : Ka jingpynkup bor da ki bor synshar ba ha khlieh duh ïa ki kynthei naduh ki khynnah haduh ki longkmie bad ki riew tymmen, ka la long shisha kum ka stieh kaba skhem ka ban ïada na ki jingshah thombor ba har rukom, la ka long ha ïing ha sem kum ka jingshah shoh shah dat, shah tim shah tla jong ka longkmie ha u lok, kaba ka aiñ ka la pynap lypa ban pynngat ïa uno uno u ba donkti ha katei ka bynta da ka aiñ ba kyrpang, kaba la tip kum ka Domestic Violence Act bad u ba ngat ha katei ka kyndon aiñ u hap ban shah set along bun bun snem.
Nalor kata ha kaba ïadei bad kiba donkti ha kaba thombor ïa ki kynthei khynnah da kaba ktah kti bad thmu bat bor, kren tohmet byrngem byrsit bad kiwei kiwei, ki la shah pynap lypa ha ka POCSO Act bad kiba donkti ban leh ïa kitei ki kam runar pyrshah ïa ki kynthei ki khynnah bad ki riew tymmen, kin ym lah ban lait na ka jingshong phatok da ki bun phew snem.
Nalor kata kawei pat ka aiñ kaba ïada kyrpang ïa ki kynthei, ka dei ka hok ban dawa bai bam da kaba leit ujor sha ïing bishar ïa uno uno u shynrang u ba pynkha khun, hynrei u khlem sumar bad u shu iehnoh khunrei da kaba leit shongkha noh da kawei pat ka briew.
Hynrei, watla ki bor synshar ba ha khlieh duh ki la pynkup bor haduh katta ïa ki longkmie, hynrei ki dang don shibun bah ki longkmie ki bym kwah ban leit pan jingïarap na ki bor ka aiñ lada ki shynrang ki pyndik ïa ki haïing ha sem, da kaba shoh ba dat, byrngem byrsit ban iehnoh khunrei da ki bun bun ngut, tang namar ba ki kwah ban pynhun ïa ka jingkwah brai ka doh.
Ha kaba ïadei bad ka jingbym kwah jong ki longkmie kiba ngat ha kitei ki apot, katkum ka jinglum jingtip bniah jong u nongthoh khubor, la lap ba ki don katto katne ki daw ba kongsan ba ki kynthei kim kwah ban leit pan jingïarap na ki bor ka aiñ ne na ka Ïingbishar haba ki ngat ha kitei ki bynta.
Kaba nyngkong ka dei ka jingsngew sang, namar hadien ba ka kynthei bad u shynrang ki la ïashong bad ki la ïoh khun, ki kmie ki kpa jong u shynrang ki la dei ki kmiekha kumta ban ïa kiew ïinglieh ïingsaw pyrshah ïa ki kmie kha kim sngew long satia.
Nangta ki don pat ki longkmie kiba sheptieng, namar u lok jong ki u byrngem byrsit ba lada kin leit pan jingïarap na ki bor ka aiñ, un pynhiar kput ïa ki ha kano kano ka por bad na ka jingsheptieng, ki hap ban shu sngap wat lada ki shem jingeh haduh katno katno ban bsa ïa ki khun.
Nalor kine ki don bun byllien bah ki daw ha ka shongkha shongman bad imlang sahlang.
Ha kaba ïadei bad kine ki bynta, ka la donkam ïa ki bor sorkar ba kin thaw da kino kino ki lad ki lynti ban lum jingtip na ki nongsynshar shnong, na ka bynta ban ïoh jingkheiñ ïa ka jingdon jong ki longkmie kiba shah ieh khunrei.
Lada ka jingbsa khunrei ka dei kaba kiba ha ïing ha sem lane ki hynmen ki para jong longkmie kiba shah ieh khunrei kim sngew ei ei, namar ki bit ki biang ka kamai kajih ban bsa ban pjiah bad ban kyrshan skul ïa ki khun haduh ba kin da dap khatphra snem shaneng, ki dei ban da ïasoi da ka soskular kaba biang bad ki bor ka aiñ.
Hynrei lada ki dei ki ba duk ba suk bad ki bym lah ban pynbiang bad kyrshan skul ïa ki khunrei kin ym dei ban ailad, namar ka jingbym biang ha ïing ha sem bad haba ka jingduk jingkyrduh ka ban ha ka jaka ba ki khynnah kin leit skul naduh ba ki dang rit ka karta ki hap ban leit bylla ha ki karkhana, ha ki dukan sha, ki Restaurant, leit bud trok, bad don ruh kiba pyrshang wat ban ïalang para lok bad ki nongkhaïi droks, khaïi kyiad beaiñ bad kiwei kiwei.
La lap ruh bunsien ba ki khynnah kiba ju mlien ban pied ïa ki dukan ha ki jaka ïew haba tohkit, la lap ba ki dei ki khun pongka, ki khun kiba shah iehnoh ha u kpa bad kiwei kiwei.
Mawkyrwat, ‘Nailar, 20 : Ka Maharam Government Higher Secondary School, Mawkyrwat ha ka 17 bad 18 tarik u ‘Nailar, 2022 ka la pynlong ïa ka Talent Fest’, 2022 ban pynshlur ïa ki khynnah skul katei ka shlem ai jinghikai ba kin pyni ïa la ki sap kyrpang ba ki don ha kaba u samla Elestarson Marweiñ u la jop kum u Most Talented Boy bad ka samla Balaaibiang Wanniang kum ka Most Talented Girl napdeng ki nongïashim bynta baroh.
Ha katei ka tamasa pyni sap ki khynnah skul ki la ïashimbynta da ka jingshitrhem ha baroh ki jingïakob bapher bapher khamtam haba ki la ïoh biang ïa katei ka lad kaba ki la duh ha ki ar tylli ki snem kiba la leit noh namar ka khlam Corona Virus.
U babu Wando Nongbet, I/c Principal ka skul haba kren ha katei ka tamasa pyn-i-sap ki khynnah skul u la ong ba ka jingpynlong jong ka skul ïa katei ka ‘Talent Fest’ man la u snem ka long ban pynshlur ïa ki samla pule ba kin mih shakhmat ban pyni ïa ka sap ka phong kaba ki don khnang ba kan ïarap ïa ki ban pynpaw pyrthei ïa la ka sap ba kin lah ban pynjanai ha ki sngi ki por ban wan na bynta ka lawei ba phyrnai jong ki.
U bah Staising Kharbteng, Sub-Inspector of Schools ka tnat pule puthi, South West Khasi Hills District, Mawkyrwat uba long ruh u nonghikai ba rim katei ka shlem ai jinghikai u la don ryngkat ha katei ka tamasa.
Nongstoiñ, Nailar 20: Ki paidbah nongshong shnong ka thaiñ Mawlieh Rambrai ki la pynpaw ïa ka jingdiaw mynsiem kaba khraw namar ka jingduna ki kam pynroi bad jingsahdien sah shrah jong ka thaiñ Mawlieh baroh kawei kaba hap ha ka thaiñ Rambrai.
Na ka liang ki riew paidbah ki la ud halor ki jingduna haba ïadei bad ka roi ka par jong ki paidbah ka thaiñ ha kiba bun ki liang, kum ki lynti ki syngkieng, ki surok bah ki network mobile bad shibun kiwei kiwei.
Halor kane kajuh ka phang, ka seng Hynñiewtrep Achik National Movement Mawlieh area unit, dang shen ka la leit ban jurip ïa kane ka surok naduh bye pass Mawrusyiar, Syllang, Steplanglur ter ter haduh Mawlieh bad ka jingsniew ka surok ka long kumjuh wat shaduh Rambrai.
Ki paidbah ka thaiñ ki mad ïa ki jingeh ha ka leit ka wan ka kit ka bah khamtam ha ka pang ka shitom.
Ka seng ka pynrem jur ïa ki bor ba dei peit namar ka jingleh klet jong ki bor ba dei peit ban maramot noh kham kloi na ka bynta ka bit ka biang jong ki paidbah.
Ha kajuh ka por ka dawa ban maramot noh mardor kata ym da kaba shu leh malu mala, hynrei dei ban ai noh beit da ka black topping, namar ym ïohi rong shuh wat tang khyndiat ruh.
Ka seng ka kyntu jur ïa ki Nongmihkhmat ka thaiñ ruh khamtam u MLA ba u dei ban shimkhia mardor ïa kane ka bynta.
Ha kaba ïadei bad ka network connection ha ka thaiñ baroh kawei, ha ka jingshisha ka dei kaba donkam bha ha kine ki sngi haba ïa dei bad ka suk ka saiñ jong ki paidbah.
Hynrei ka jingshim sting jong kiba dei peit ka pynlong ban ym ïoh network.
Ka seng ka la lap ïa ki tower kiba don ha Mawlieh, Mawlarman bad Rambrai ki khlem treikam pura kumba dei ban long na ka bynta ki paidbah nongshong shnong.
Nongstoiñ, Nailar, 20: Ka seng saiñ pyrthei kaba la tip kum ka United Democratic Party, kaba dei kawei na ki seng kaba la kham rim ha ka jylla bad kaba dei ruh kawei na ki seng kaba la kham bun paid napdeng ki seng Ri lum, mynta ka kynti ka la sdang ban pynmih madan shi syndon da u kyrtong MLA ban ïakhun pyrshah ha ka election kaban wan kaba dei na ka bynta u snem 2023.
Kane ka seng wat haba ka la bet ïa u symbai naduh ki phew snem kiba mynshuwa, hynrei ha kane ka kynti kaba ki paidbah ki lah ban ïohi ba la sdang ban mih u shylluid u ba la kham ibit ruh ban ot lada wan ka aiom.
Namar ïa une la kyrshan lang ruh da ki riew radbah kiba na ka seng HSPDP kum u bah LG Nongsiej MDC barim ka Nongstoiñ bad na kiwei kiwei kiba na ka seng NPP, Congress bad ka lah ruh ban buh jingma ïa ka khet u Macmillan Byrsat MLA ba mynta.
Ïa kane la pynshisha ruh lyngba ka jingïakren bad uwei na ki radbah jong seng UDP Nongstoiñ Pyllun u ba la ïathuh ba ka seng, ka la shim ïa ka rai ban pynïeng ïa u bah Pullstar Nongsiej u ba na ka shnong Upper New Nongstoiñ na ka bynta u snem 2023 kum u kyrtong MLA na ka seng UDP.Ka jingïalang paidbah kan long mynta u bnai ha Nongstoiñ, ka ban long ruh kum shi bynta ban pdïang burom ïa u bah L.G Nongsiej bad ïa kiwei kiwei.
Khliehriat Nailar 20: Ka United Democratic Party East Jaiñtia Hills District, hnnin ka sngi ka la pynlong ïa ka jingïalang ha shnong Sutnga, ha kaba la jied bad pynskhem ïa ki nongkitkam bad ki dkhot jong ka UDP jong ka 5-Sutnga Saipung Block, ha kane ka jingïalang la ïa don ryngkat lang ruh ki nongialam jong ka UDP na West Jaiñtia Hills District, haba kren ha ka jingialang u President ka UDP na West Jaiñtia Hills District, u ba dei u MDC ba rim u bah Moonlight Pariat, u la ong “Wat khmih lynti ïa ki hynñiew jaiñ spong na ri lum Jaiñtia lada khlem ka khlem ka jingtrei shitom" kane ka long ruh kum ka jingkyrsiew ïa ki heh ka UDP kiba don ha Shillong.
Shuh shuh, u bah Moonlight, u la ong ba ki heh ka UDP na Shillong ki ju ong ba ha ri lum Jaiñtia ngin ïohi biang ïa ki Hynñiew jaiñ spong, u la kren bynñiaw bad ong ba “Lada leh sa katno katno ruh ïa ki hynñiew jaiñspong te ym ïoh shuh, namar phim ju mih phim ju leit shano shano ruh, phi shu shong ha shillong namar kata lada khlem trei mano ban tip, donkam ban trei shitom ryngkat bad ka district ba da kawei ka mynsiem, kawei ka jingmut ban tei ïa ka party, haba kwah ïa ki hynñiew jaiñ spong hap ban trei shitom, donkam ban leit pynlong ïa ki jingïalang kiba heh kiba shong kun ha ki jaka bapher bapher khang ba ki paidbah kin ithuh ïa ka party ha ka rukom kaba dei, haba shu shong tang shi jaka kumne te kaba eh ban ong ban ïoh ïa ki hynñiew jaiñ spong"ong u bah Moonlight Pariat.
Ha kajuh ka por, utei u nongïalam ka UDP na West Jaiñtia Hills, u la ai ruh ka jingkitbok kit rwiang ïa ki nongkitkam bad ki dkhot jong ka UDP 5- Sutnga Saipung Block ba kin nang lah ban trei shitom bad trei bha ban kyntiew ïa ka party ban wanrah ïa ka jingjop ha kane ka election ka ban wan.
U Deputy CEM ka Jaiñtia Hills Autonomous District Council, u bah Lasky Rymbai, u la ai mynsiem ïa ki nongkitkam bad ki dkhot jong ka UDP 5-Sutnga Saipung Block ba kin trei shitom ban pynjop ïa u kyrtong ka UDP ha kane ka election ka ban wan, u la ong ruh ba ka party UDP ka dei ka party riewlum kaba paka kaba peit ïa ki kup shiliang, ki sem shiliang bad ka dei ruh ka party kaba la ïakhun ban ïoh jylla kaba la tip mynshwa kum ka party APHLC bad hadien la tip kum ka HPU bad dei ha u snem 1997 la tip noh kum ka party UDP, ha kajuh ka por, u bah Lasky, u la kyntu ïa ki nongkitkam bad ki dkhot ba kin long kiba trei shitom ban kyntiew ïa ka party, la bynrap ruh ba kam pher lada ki ong ba ka party UDP ka kut tang ha Khanapara bad ha Malidor namar ka thong jong ka party hi ka long ban kyntiew ïa ka jylla, ïa ka ri bad ka jaitbynriew, ban pynneh pynsah ïa ka riti ka dustur jong ka ri bad ka jaitbynriew.
U President rangbah jong ka UDP na East Jaiñtia Hills District, u bah Fineliness Bareh, uba dei ruh u MDC jong ka Khliehriat, u la ai ka jingkhublei kitbok kitrwiang ïa ki dkhot bad ki nongkitkam jong ka UDP 5-Sutnga Saipung Block, ha kajuh ka por, u la sneng la kyntu ïa ki ba kin don ka mynsiem ban tei bad ban pyn heh pyn san ïa ka party, ban ïa syllok ïa ki paidbah, ki kynthei ki khynnah, kumjuh ruh u la kyrpad ïa ki nongïalam bad ki dkhot ba lada ki kwah ban mih noh na ka party kim dei ban kynthoh ne kynnoh ïa ka party ne ïa ki nongïalam, hynrei dei ban pyni ba dei na ka daw shi met jong ki hi, u la sneng la kyntu ïa ki nongïalam bad ki dkhot ba kin don ka mynsiem jingia ieid, jingïatylli bad jingïa sngewthuh jingmut haba trei ïa ka kam khnang ban dup lah ban pyntyllun ïa ka kam jong ka party ban wanrah ïa ka jingjop ha kane ka election ka ban sa long ha u snem 2023.
Haba kren ha ka jingïalang, u President jong ka UDP 5-Sutnga Saipung Block, u bah Rocky Well Sutnga, u la kyrpad ïa kiba heh ba san jong ka party UDP East bad West Jaiñtia Hills District ba kin kyrshan, ban ai buit ai mynsiem lem khnang ban dup lah ban kyntiew, ban pynheh pynsan ïa ka party hapoh ka 5 Sutnga Saipung Constituency namar ba ka dei ka constituency kaba heh bad kaba ïar, u la ong ruh ba shen kin sa pynlong noh da ka jingialang jong ki dkhot ka Executive ban ïa pyrkhat noh ban wad ïa u kyrtong ban pynïeng ha kane ka election ka ban wan kaba da ka jing ïa hun bad jing ïa mynjur lang.
Kiba la ai jingkren ki kynthup ruh u MDC ba rim, uba la jied kum u Working President, na Ratacherra, u bah Decius Pohshna, u President UDP Youth Wing, East Jaiñtia Hills District, u bah Coming one Tlang, u Secretary UDP West Jaiñtia Hills District, u bah Kitboklang Nongtdu, u MDC na Shangpung, u bah Treibor Suchiang.
Ki nongkitkam jong ka UDP 5-Sutnga Saipung Block, kiba la jied bad pynskhem, ki kynthup, u President, u bah Rocky Well Sutnga, uba na ka shnong Sutnga, u Vice President, u bah Jamesely Well Dkhar, na Sutnga, ki Working President kiba kythup, u bah Decius Pohshna, na Ratacherra, u bah Shanbor Lamare, na Mookympad, u bah Nangpoi Pasleiñ, na Moriap, u Adviser, u bah Emlangki Lamare, u Secretary, u bah Da-o Lapasam, na Chiehruphi, Assistant Secretary, u bah Hem Chyrmang, na Jalaphet, kumjuh ruh la pynskem ïa ki 29 ngut ki dkhot Executive.
La pynskem ïa kitei ki nongïalam bad ki dkhot jong ka UDP 5-Sutnga Saipung Block, da u President UDP East Jaiñtia Hills District, u bah Fineliness Bareh.
Mawkyrwat, ‘Nailar, 20 : U bah Renikton Lyngdoh Tongkhar, Nongmihkhmat ka Mawkyrwat Constituency bad Myntri ka tnad umbam umdih jong ka Jylla Meghalaya kum u kongsan ha ka sngi palei jong ka taïew u la ïoh ban plie bad ot ribon ïa ka Community Resource Center (CRC) ha Shnong Mawranglang Laikyntoit ha ryngkat ka jingïadonlang u bah Carness Sohshang, MDC ka Mawkyrwat Constituency, u bah W.Biam, MCS, Additional Deputy Commissioner, South West Khasi Hills District, u bah I.Lawrynñiang, MSC, BDO ka Mawkyrwat C&RD Block ha ryngkat kiwei de ki riew rangbah jong ka shnong.
Lah ban kdew ba ïa kane ka Community Resource Centre la pyntrei da ka skhim 100 sngi ne MGNREGA napoh ka ophis jong u Block Development Office, Mawkyrwat C&RD Block ryngkat ka jingïasnohktilang ka DRDA, South West Khasi Hills District ha ka jingmang pisa kaba T.60/- lak tyngka bad haduh ban pynpoi ha kane ka thong ban ïoh ba plie paidbah mynta ka sngi ka jingmang pisa kaba la ïoh ban pynlut ha kane ka jingtei ka long T.82/- lak tyngka ei ei.
Ïa kane ka jingtei la ai kyrteng ‘Resource Centre" namar ka don ha ka ïa ka jingthmu ban pyndonkam ha baroh ki kam la ka long ha ki kam jong ka shnong, kam jong ki ophis sorkar bad kumjuh ruh lada donkam ki briew ban sah miet ruh ha kane ka jaka ki la don la ki kamra ba kyrpang.
Haba kren kum u kongsan, u bah Renikton Lyngdoh Tongkhar u la ai ka jingïaroh ïa ka jinglah jong ki nongtrei ne ki mistery ban pynwan dur itynnad ïa kane ka jingtei katkum ka dur ba la ai lypa ha kaba watla ha ka jingmang kaba rit hynrei ki la lah ban pyndep ha i por i ba lyngkot bad kumjuh ruh ïa ki ophisar sorkar ha kaba ki la don ïa jingïatrei lang da ka mynsiem bad ïa long kawei.
Ha ka juh ka por u la ong ruh ba ka jingïoh ban plie ïa kane ka Community Resource Center (CRC) kan sa long kawei na ki lad ban ai ki jingïarap ïa kiba bun ki briew ki ban sa ïoh ban pyndonkam kum ki jingïalang bad kiwei kiwei de ki prokram.
“Da ka jingïoh ban shna ruh ïa ki kamra ban sah miet kum ki Guest House, kan sa long ka jingïarap ïa ka shnong ban pynmih pisa da kaba kin pdiang burom ïa ki briew kiba donkam khamtam eh ki briew kiba nabar kiba wan kai pyngngad sha kine ki jaka jong ngi lada ki donkam ban sah miet", ong u bah Renik.
U Bah Renik u la ai khublei kyrpang ruh ïa u bah Rowell Lyngdoh, MLA barim jong ka Mawkyrwat Constituency (bam kwai ha dwar U Blei) uba la pynngeit ïa ka sorkar ban wanrah ïa kane ka skhim Rurban Mission ha kane ka distrik South West Khasi Hills ha kaba ka dei kawei na ki 4 tylli ki distrik ba kynthup ïa West Jaiñtia Hills, ïa North Garo Hills, bad ïa South West Garo Hills, pynkynmaw u bah Renik ha kaba kine ki distrik ki dei kiba hap ha ka jingpyntyllun ïa ki kam pynroi lyngba ka Shyama Prasad Mukherji Rurban Mission.
U la ong ruh ba ban pyntyllun bad ba kan ïaid shaphrang ïa ki kam ka donkam nangne shakhmat ïa ka jingïatreilang, ka jingïatylli bad ka jingïasngewthuh jingmut namar la sngewthuh ba ha kane ka shnong ki don lai tylli ki kyntoit.
Lada kane ka ‘Resource Centre’ kan long kam, ym don jingartatien ba kan don ka jingdkoh ha ki rukom treikam, hynrei kaba sngewsih ba ha kiba bun ki jaka ki ïing shnong ki ong beit ba ki dei ki ïing paidbah haba bunsien la ju sakhi ba tang katto katne dap sa tang da ki jakhlia.
Namarkata, u khmih lynti ba kane ka jingtei kam dei ban long kumta, hynrei kan long kaba itynnad bad iphuh iphieng ha baroh ki por.
“Lada ki kwah ban kane ka jingtei kan neh bad ka jingitynnad jong ka ruh kan wan dur bha kumba ka long mynta ka donkam ba kum ka shnong ka dei ban buh beit da u ne ka nongpeit, ym ban shaniah ha kiba bun", ong u bah Renik namar kaba shaniah ha kiba bun kan long kaba shitom.
Ha kane ka sngi na ka liang u bah W.Biam, MCS, Additional Deputy Commissioner, South West Khasi Hills District u la aiti ïa ka kot sha u Myntri Shnong jong ka Mawranglang Laikyntoit ba kin longtrai noh ïa kane ka jingtei.
Kiwei pat ki nongkren ki long u bah W.Biam, MCS, Additional Deputy Commissioner, South West Khasi Hills District, u bah Carness Sohshang, MDC ka Mawkyrwat Constituency.
Ïa kane ka prokram la pynshit pynshngaiñ da ka jingrwai pdiang na ka Merishisha Syiemlieh bad ki paralok, ka jingshad na ki khynnah skul jong ka RC LP School, Mawpharkhrew bad ka jingrwai Tynrai na u samla John Gilbert bad ka Kynhun.
Ïa ka jingïalang la pynïaid da u Myntri Shnong ka Mawranglang Laikyntoit, bah R.S.Marweiñ, ka jingkren pdiang na u Secretary Shnong Mawranglang Laikyntoit, bah B.P.Nongsiej bad ka jingkren khublei na u Assistant Secretary Mawranglang Laikyntoit, bah Juneshaibor Lyngdoh.
Uwei u rangbah u la kren bynñiaw bad sngewkhia bha ka mynsiem haba u kynthoh halor ka jinglong ba i lyngkar ka imlang sahlang ha ki thaiñ jong ka Ka surok Khyndailad naduh sha lyndet ka Assembly barim hajan jong ka Pegasus Crown Hotel ter ter haduh ki lad jong ka Shillong Club, da kaba ong ani wow tip ioh ki dei ki kur la jong ne ki para pyrsa la jong, bad u la ong “hato la pynlong ain mo ia ki kam nuti ha Shillong, hapoh ka jylla Meghalaya"?.
Kitei ki bynta ki dei kiba ju ïaid parade bha ki kynthei kiba leh model man ka miet harud surok bad i kum katei ka jaka imat kam dei kaba hap shuh hapoh kino ki shnong ne ki rangbah shnong kumta ki la i long lyngkar bha bad i kumba kim dei shuh ki jaka na hap hapoh ka ri Khasi kata kaba ngi ju ong ka ri tip briew tip Blei.
Kitei ki jaka ki la i kumba ki dei kita ki Red Light Zone ne ki jingkhang iit jong ki kam lyngkar, kiba ju don sha kiwei ki sor bah ka ri India ne ri phareng bad man la ka miet ki kali kiba har rukom ki ïeng ban ap ïaluh bad kitei ki ‘thei leh model, kiba bun na ki hi imat ki dei kiba na ka jait bynriew khasi la jong bad kumba la kynthoh da utei u rangbah ka long shisha kaba i pangnud ban ïohi ba haduh katno kane ka jaitbynriew rit paid jong ngi ka la hiar shisha.
Lah ban pynkynmaw bad u Bah Adelbert Nongrum, MLA ka North Shillong , u la dep ban kren hapoh ka iing Dorbar Thawaiñ ka Jylla, u la ban jur ïa ka sorkar ban peit ïa kane ka jinglong jingman jong ka nongbah Shillong.
Hynrei haduh mynta katei ka thaiñ jong ka Khyndailad ka dang ïai long hi ka jingkhangiit jong ka rain ka rem jong ka nongbah bad khamtam lei ka jaidbynriew khasi rit paid jong ngi.
Kito ki ‘thei lyngkar kiba ju don ha kitei ki thaiñ man ka miet ba la kem dum, kin dei beit kiba sah ha ki shnong Khasi bad ki dong bapher bapher jong ka Nongbah Shillong.
Lyngba jong katei ka jingkhangïit lah ban ithuh bad ban sngewthuh ba haduh katno ka jinghiar dor jong ka imlang sahlang, ka jingjot jingpei jong ki longïing longsem, ka jingpait jingpra jong ka shongkha shongman kat haduh ban pynlong ïa kiba bun ki kynthei ba dang khie dang san ban long kiba kutlad noh bad duh noh ïa ka bor pyrkhat jong ka jingtrei shitom ha ka jingim hynrei ki jied pynban da katei ka kam nuti bad ka jingim kaba lyngkar ban bsa khun bsa kti.
Ym tang katta hynrei la sngewthuh ruh ba napdeng jong kitei ki riew lyngkar ki don ruh kiba shu kwah ban kamai suk bad leh ia ki kam awria ban pyndep ïa ka jingbrai kaba la longdoh longsnam ha ka jingim jong ki.
Hooid ki briew baroh ki don la ka jong ka jong ka hok ban im ne ban kamai, hynrei ka jinglaitlan jong kine ki jaidbriew ka bun jingeh bad jingma ïa kiba bun kiwei pat ki longiing kiba lui lui.
Kum ka nuksa ki don ki shynrang kiba ha ba iathut bad la ka jong ka kurim, ki leit ban ngop bad kitei ki briew kiba lah ban don ïa ki jingpang AIDS/HIV bad hadien da la ïasuk bad la ka kurim pat ki leit phai biang bad la don bun kiba kum kita kiba la pynsaphriang ïa ka jingpang AIDS ruh.
La ïoh jingtip ruh ba wat ki hijra ne kita ki Transgender ruh ki ïadonbynta bha ha kitei ki kam lyngkar kane ka nangpynshlsur shuh shuh ïa ki briew kiba juh jingkyrmen ban shim daka lynti ka bymlong namar ba ka jingkhang jong ka ka long kaba kylluid bad kaba lyngkar.
Ha kine ki khyndiat bnai la ïohi bad ka seng HNYF bad kiwei ki riew trei mon sngewbha ki la khynra ia kawei ka jaka ba ju leh kam lyngkar ki nuti hapoh Ri Bhoi District.
Hynrei ka long kaba lyngngoh ban ïohi bad ki thaiñ jong ka khyndailad ba la kdew haneng pat imat kim dei shuh hapoh ka jylla Meghalaya ne ha ka ri Khasi?.
Katei ka thaiñ wat ha ki por ba don ka Lockdown ruh ki don beit kitei ki jaitbriew, utei u rangbah u la kynthoh ba imat ki la da ioh da ki special pass ne curfew pass ne kumba long kito kiba bun dukan ba la thoh ON ESSENTIAL DUTY.Shano ki sengbhalang ? Shano ki Seng Longkmie/ Seng Kynthei ? SHANO KA LAWEI JONG KA SOR SHILLONG !.
Jowai, Nailar 20: Ka Khasi Student Union (KSU) Nangbah Unit hynnin ka sngi 18.08.2022 hapoh ka jingïalam u samla Morning Star Pasi President, u samla Euginesius Hinge Secretary ha ryngkat ka jingïadonlang ki khun samla bad ki longkmie jong ka Shnong, kila leit ban khang tala ïa ka PNB Bank Nangbah Branch halor ka jingbym kheiñ snep ïa ki mat jingdawa ban pynbiang ïa ka Update Machine, ka rukom treikam jong ki staff haka ban ai ïa ka jingshakri kaba bha tam ïa ki paitbah nongshong shnong bad ban buh ïa ka wei ka ATM Machine.
Kane ka seng kaba don hapoh jong ka shnong Nangbah kala buh ïa kane ka jingkylli ba sngew lehraiñ ba balei tang i kam i ba rit eh, hynrei katei ka Bank wat haduh shi snem ka jingdawa ym shem la ïohi dak wat tang i wei ruh??.
La ïathuh da ka seng ha ka kyrwoh kum ba long mynta ki pait nongshong shnong ki la donkam palat ïa katei ka ATM Machine khnang ban pynsuk ïa ki pait nongshong shnong katkum ka jingïaid jong ka por.
Ïa kitei ki jingdawa ka seng kala ap la kumba shi snem eiei bad kaba sngewsih ka long ba katei ka Bank Branch haduh mynta kam patiaw eiei ïa kane ka jingdawa.
Kumta ka seng da ka jingsnewbitar ïa ka jingbym kheiñ snep ïa kitei ki mat jingdawa kim banse ban shim ïa kane ka rai ban khang noh shisyndon khlem da buh ïa ka por tad haduh ban da ïohi ïa ki dak ba kila urlong ki jingdawa.
Na ka liang ka seng ka shim ruh ïa kane ka kabu ban ai khublei biang sa shisien ïa baroh ki para dkhot bad khamtam ïa u Waheh Shnong ha ryngkat bad ki EC Members jong ka shnong ba ki la ai ïa ka jingkyrshan bapura ïa ka seng tad haduh ba katei ka jingthmu kala long kaba jop bad kiba ïaid beit.
Kyntang ïawai ka kyrwoh kaba shai ïa ki nongpynïaid jong katei ka Bank Branch ba ka seng ka seng kan nym shong kli kti kan ïaid beit tad haduh ba kin da urlong ki mat jingdawa.
Pynkut ka kyrwoh na u Samla Conciousness Susngi Publicity Secretary KSU Nangbah Unit.
Nongpoh, Nailar 20: Tang hadien katto katne por ba la la don ki kynhun seng bad ki synjuk kiba la pynmih ban pyrshah ïa ka jingthmu ban wan rah ïa ka ktem khalai (Casino) ha Ri Bhoi, ka HNYF Northern Region mynta ka sngi ruh ka la kyrshan halor kane ka jingpyrshah ban wan rah Casino ha Ri Bhoi bad ka la rai ruh ban pyrshah jur lada wan rah jubor ïa kane ka jaka Khalai ba la tip ha ka ktien Nongwei kum kata ka ‘Casino’.
Kum ban pynkynmaw, halor kane ka jingthmu ban wan rah ïa ka Casino ha Ri Bhoi, dang shen ka KSU North Khasi Hills District Unit bad ka Synjuk ki Rangbah Shnong Ri Bhoi District ruh lyngba ki lad pathai khubor ki la dep ban pynmih ïa ka jingpyrshah bad ki la dawa jur ruh na ka sorkar jylla ba kam dei ban ailad ban wan rah kum kine ki jaka khalai kiba la pyrshah lypa da ki paidbah.
Haba ïa kren mynta ka sngi bad ki lad pathai khubor ha Nongpoh, u President ka HNYF Northern Region, u Bah Marcus Marten, u la kren shai ba ka seng HNYF kan pyrshah jur ïa kane ka Casino bad horkit hordang ka seng kan nym pdiang ban don kum kane ka ktem khalai ha Ri Bhoi District.
U la ong ruh ba ka sorkar jylla lada ka kwah ban wan rah ïa ka shongsuk shongsain ha ka jylal ka dei ban pynsangeh shi syndon ïa kane ka jingthmu ban wan rah Casino ha Ri Bhoi bad kum ka seng da leilei kan nym lah ban pdaing bad lada ka sorkar jylla ka leh da ka bor kum ka seng ruh kam banse ban pyni daka bor ban pyrshah halor kane ka ktem khalai kaba ktah ïaka burom bad ka ijot jong ka jylla.
Shuh shuh, u la kren shai ruh da kaba ong ba lada ka sorkar hi kan pynïaid ïa kane ka Casino lane ai bor ïa kito kiba thmu ban pynïaid ïa kane ka ktem khalai ka hap ban shim ïa ka jingkitkhlieh lada mih kano kano ka jingjia ba sngewsih bad kum ka seng kam salia ban mih ban pyrshah bad wat lada dei ban leit khang tala lada ka sorkar ka thmu ban pynïaid da ka bor ïa kane ka ktem khalai, u la bynrap.
Khliehriat Nailar 20 : Ha ryngkat ka jingsngewsih kthang, ki ba ha iïng, ki lok ki jor, hynnin ka sngi, la tep donburom ïa ka met jong u samla Fullmoon Kharsahnoh ha u lum jingtep jong ka balang Presbyterian Larnai West Jaiñtia Hills District, na ka liang ka iïng ka sem bad ki paralok ba ïa ñiah kali lang kiba hapoh ka shatri jong ka Jowai-Shillong-Guahati Torist Cab Association, ki la pynpaw ka jingsngewsih kthang halor ka jingduh noh ïa u samla Fullmoon Kharsahnoh uba la shah pyniap dusmon ha ki runar kiba ym lah satia ban tip.
Ka kong ïateiskhem Kharsahnoh, ka ba dei ka hymmen jong u samla Fullmoon Kharsahnoh ka la pynpaw ka jingsngewsih bad sngew kthang namar ka jing shim kabu ki riew thrang snam kiba la dkhat jubor ïa ka mynsiem ba lui lui jong u para jong ka bad ong ruh ba une u para jong ka u dei uba lui lui u bym ju don kano kano ak dak sniew badno badno ruh.
Ka kong ïateiskhem, ka ai ruh ka jingkhublei sngewnguh ïa ka tnat pulit jong ka Jowai Police Station, ka Ummulong Police Station bad ka Khliehriat Police Station, kiba la trei shitom bad shim khia ban wad ïa u para jong ka, kumjuh ruh ka ai khublei ïa u Waheh Shnong Larnai, ïa ka KSU East Jaiñtia Hills bad KSU West Jaiñtia Hills, kumjuh ruh ïa ka Jowai Shillong Guahati Tourist Cab Association kiba la iarap lem bad don ha syndah bad ka iïng ka sem bad ïarap ban pynpoi kloi ïa ka met sha iïng.
Na ka liang ka iïng ka sem ka kyrpad bad kyntu ruh ïa ki bor ba halor bad ki bor ka aiñ ba kin ïaleh shitom ban wad, ban thwet bad ban kem ïa ki briew kiba donkti ha kaba pyniap ïa u Fullmoon Kharsahnoh, khnang ba kiwei ruh kin nym mad ïa kaba kum kane ka apot “Lyngba ka jingiarap ki bor kiba halor kiba don ka bor ban wad ïa ki runar, kan long ka jingiada ïa ki nongshong shnong bad ka jingshngaiñ ïa ka ri bad ka jaitbynriew baroh kawei"Kum ban shu phai dien, Ki runar thrang snam, ki bym lah satia ban tip myn ha ka 16 tarik mynta u bnai ki la pyniap dusmon ïa u samla Follmoon Kharsahnoh, uba na ka shnong Larnai, (West Jaintia Hills District) uba dei u nong ñiah kali kamai (torist Taxi) ba ju kamai Jowai-Shillong, ïa ka met jong utei u samla la lap na ka shnong Mynkre, East Jaiñtia Hills District na ka lynti ban leit sha Amrit Cement katba ïa ka kali pat la lap lyngba ki camra ba ka la ïaid lyngba na ka toll gate Lumshnong ha ka por kumba 2 baje nohphai sngi ba la ñiah da kiwei pat ki briew.
Utei u samla, u dei uba ñiah ïa ka kali Swift Desire kaba don ïa u registration number ML-04-D-1113 bad u jah naduh ka por mynsngi jong ka 16 tarik bad dei ha ka por la lap ia ka met iap jong u na Mynkre na ka lynti ban leit sha Amrit Cement bad ki pulit jong ka Khliehriat Police Station ki la leit ban shimti ïa ka met iap bad ki la pyntip ruh sha thanat Ummulong , West Jaiñtia Hills District, ïa ka met iap la rah ha ka jaka buh met iap ha Khliehriat CHC bad hadien ba la pyndep ïa ki kam kiba katkum ka aiñ, mynta ka step ki pulit ki la aiti noh ïa ka met ba sah sha kiba ha iïng ha sem.
Nongpoh, Nailar 20: Shuwa ba ka sorkar Meghalaya bad ka sorkar Assam sa shisien kin ïa pynbeit ïa u pud u sam kiba ïa kajia pud na ka por sha ka por hapeng ka Assam bad ka Meghalaya, ka HNYF Northern Region mynta ka sngi ka la byrthen lypa ïa ka sorkar jylla ba kam dei ban shu soi mattlah ïa ka rai khlem da hun ki paidbah bad khamtam ki nongsynshar Raid bad ki nongsynshar Hima kiba tip kham bha ïa u pud u sam ka jylla lyngba ki jingdon ki kot ki sla bad ki jingpynshisha.
Kum ba pynkynmaw, ka sorkar jylla ka la dep ban pynbna paidbah ruh lyngba ki lad pathai khubor ba shen kin sa ïa kren ïa ka kam pynbeit pud kiba dang sahteng hapdeng ka Assam bad ka Meghalaya bad dei namar kane ka daw ka HNYF ka mih ba pynpaw ïa ka jingsngew ba kam hun satia halor ka jingpynbeit pud ba la dep ban ïa pynbeit bad la soi ruh ïa MOU ba bun ki jaka ka Meghalaya ki la leit noh sha ka jylla Assam.
Haba ïa kren mynta ka sngi bad ki Nongthoh Khubor, u President ka HNYF Northern Regioin, u Bah Marcus Marten, u la ong ba ka seng HNYF kam kwah ba ka sorkar Meghalaya ha kane ka kynti kaba ar kaba dei shaphang ki kam pynbeit pud kan shu leh klumar khlem da ïaid na u paidbah bad ki jingshisha ki paw ruh dang shen hadien ka jingïasoi ïa ka MOU kiba bun ki paidbah na Meghalaya ki pyrshah jur namar wat ki jaka jong ka Meghalaya la shah pynhap noh sha Assam kaba ki paidbah kim don jingtip satia.
U Bah Marcus Marten, president ka HNYF u la kren shai ruh khamtam ïa ka Block II bad kiwei ki jaka ba dang sahteng ban ïa pynbeit ba kum ka seng kam kwah satia ba wat tang shi inshi ruh kan leit sha ka Assam bad shuwa ban shimm ïa ka rai kaba khatduh ka sorkar Meghalaya ka dei ban sngap ïa ka sur ki paidbah bad khamtam ki trai jaka, ki nongsynshar Raid bad ki nongsynshar Hima kiba tip kham bha halor kane ka kam pud ka kam sam lyngba ki kot ki sla ne ki dulir.
U la kynthoh ruh dang shen ha ka jingïapynbeit pud, kiba bun ki jaka ki leit sha ka Assam ka dei namar ba bun kito kiba shong basah ha kitei ki jaka khappud ki dei ki bar jylla kiba na Assam bad dei namar kane ka daw khlem da tih bniah lyngba ki kot ki sla ne ban pynshisha lyngba ki trai jaka bad ki nongsynshar Raid bad Hima ki jaka jong ka Meghalaya ka leit noh sha ka jylla Assam, u la ong.
U la pynpaw ruh da kaba ong ba ka nongrim kaba la pynlong ba kin don shibun ki jaka ka Meghalaya ki la shah kynthup noh sha ka Assam ka dei namar ha kiba kum kitei ki jaka, la shong ba sah da kiwei pat ki jaidbynriew ki bym dei Khasi bad u la ai ruh lyngba ka nuska kum ki jaka ka Meghalaya ba hap ha ka Raid Marwet bad ki jaka kiba don ha Hima Nongspung ka leit noh sha ka Assam.
U la kren shai ruh da kaba ong, ba ka seng kam kwah ba ka sorkar kan shu shim ïa kane ka rai ban ïa pynbeit pud tang ban pynsngewbha ïano re ïa no bad shuwa ba kan shim ïa ka rai na ka bynta ka Block II bad kiwei ki jaka ba dang sahteng ban ïa pynbeit ka dei ban ïaid bin pa bin na ki nongshong shnong bad ki nongsynshar Raid bad Hima, namar ha kaba ïa dei ba kane ka kam kitei ki tip kham bha khamtam lada shim lei lei lyngba ki kot ki sla ne ki dulir kiba la don lypa, u la bynrap.
Shuh shuh, u la bynrap ruh ha Block II, kiba bun hi ki dei ki paid Khasi bad baroh ki kwah ban don sha Meghalaya bad ym sha Assam bad kum ka sorkar shuwa ba shim rai hapdeng ka sorkar Meghalaya bad ka sorkar Assam ka dei ban da tih bniah bha bad ym ban shim rai klumar kaba long ka jingduhnong ïa ka Meghalaya halor ki jaka ki puta bad khamtam ki paid Khasi khara kin duh mynsiem bad kim kwah satia ban leit sha ka jylla Assam, u la bynrap.
Halor kane ka kam pud ka kam sam ban sa ïa pynbeit ha ka wat kaba ar, ka seng ka dawa jur ba ka sorkar Jylla kan ïaid da kaba ïa sngewthuh katkum ka sur ki paidbah babun balang bad lada kane ka jingïapynbeit pud kan long biang kum ha kine ki por ba la dep ka seng kam banse ban shim da kiwei ki lad ki lynti ryngkat ki paidbah na ka bynta ban ïada ïa ka khyndew ka shyiap jong ka jylla Meghalaya, u la bynrap shuh shuh.
Shallang, Nailar, 20: Kawei ka par dewiong ha West Khasi Hills District, ka la twa hynnin ka janmiet, ha kaba uwei na ki nongtih par u la ïap hajuh bad uwei pat u la mynsaw jur.
Kane ka jingjia ka la jia ha ka par dewiong kaba don ha ka shnong Urak Riangdim kaba hap hapoh ka Shallang Police Station, West Khasi Hills.
Katkum ka khubor ba ïoh, kane ka jingtwa ka la jia hynnin ka step bad ar ngut na ki nongtih tih par ki la shah taplup ha kane ka jingtwa.
Kine ki ar ngut ki kyrteng u Lependro Sangma ba 34 snem bad u Hendid Momin ba 33 snem, kiba dei na ka shnong Uguri, (Goraimari) kaba hap hapoh ka Kharkutta Police Station.
U Lependro Sangma u dei u ba ïap ha kane ka jingtwa ka par, katba u Hendid u la mynsaw jur.
Haba pynthikna ïa kane ka jingjia, u Superintendent of Police ka West Khasi Hills Bah H.G Lyngdoh u la pyntip ba u la phah ïa ka kynhun ki Pulit Ophisar ba kypang sha kane ka jaka ban pynlong ïa ka jingtohkit halor kane ka jingjia.
Kane ka par ka dei kaba don sha kyndong bha bad kaba hap ban ïaid da ka kjat katto katne kynta namar ka surok ruh ka long kaba sniew bha.
Hynrei ka khubor na ki pulit kiba la poi sha katei ka jaka, la ong ba kane ka jingjia ka dei kaba shisha bad na ka liang ki pulit ki la shimkam halor kane bad ka jingtohkit ka la ïaid shkhmat.
Shillong, Nailar, 20: U Myntri khynnah ka tnad kam pohïing ka sorkar pdeng u Ajay Kumar Mishra mynta ka Sngi Thohdieng u la ong ba ka sorkar pdeng ka dang thaw lad bad bishar bniah na ka bynta ki lad jingïada ïa ki jaidbynriew riewlum kane ka thaiñ khamtam ha kaba ïadei bad ka jingdawa ban pyntreikam noh ïaka Inner Line Permit (ILP) ha kane ka jylla.
“ Kiei kiei ki jingeh kiba don hakhmat ngi la pyrshang ban thaw lad ban pynbeit ïa ki.
Ha kine ki phra snem ngi la trei ban kyntiew ïa kane ka thaiñ namar kata ïa kiba sahteng ruh shen ngin sa lah ban pyntreikam noh" ong u Mishra.
Ha u 2019 ka ïing Dorbar Thawaiñ ka jylla ka la mynjur da ka Resolution ban dawa na ka sorkar pdeng ban pyntreikam ïaka ILP ha ka jylla.
Hynrei namar ba ka sorkar pdeng kam pat pyntreikam haduh mynta ki seng bhalang ki la rai ban sdang biang da ki jingïakhih ha baroh kawei ka thaiñ shatei lam mihngi.
Halor kane u Mishra u la ong “ ïa mynta ngam pat lah ban batai ei ei ruh namar ka sorkar pdeng ka dang bishar bniah ïa kane ka kam.
ïa kino kino ki kam ba dang bishar bniah, ne ïa kino kino ki jingdawa ba don hakhmat kam long kaba dei ban ïathuh lypa ne batai lypa hynrei hadien ba la dep shim rai hangta da ngan ïathuh ïa kiei kiei ruh ka la biang eh".
Shillong, Nailar, 20: U Myntri khynnah ka sorkar pdeng uba peit ïa ka tnad kam pohïing u Ajay Kumar Mishra mynta ka sngi Thohdieng ula pynthikna ba ka jingkren ïasuk hapdeng ka sorkar pdeng, sorkar jylla bad ka seng HNLC ka la ïaid shakhmat.
“ Ka jingïakren ka la ïaid shakhmt bad ka seng HNLC bad hadien ba la dep ka jingïakren yn sa pyntip kiei ki rai ba la dep ïashim" ong u Mishra ha ki nongthoh khubor.
U la pynkynmaw ba ka la don ka por ba ki bor bar ri kila pynshlur ban mih kine ki seng kieng atiar bad ki don bun ki samla kiba la shah ïalam bakla bad ki bym kwah ba ka ri kan kiew ha ka roi ka par.
Hynrei u la ong ha kine ki phra snem mynta hapoh ka jingïalam u Narendra Modi kum u Myntri Rangbah ka jylla bad u Amit Shah kum u Myntri kam pohïing ka ri, ki la pyrshang ban thaw ki lad ki lynti kumno ban pynkut bad pynduh pyndam noh ïa kine ki seng kieng atiar da ka lynti jongka jingïakren ïasuk bad ïasngewthuh jingmut.
“ Na kata ka daw ha kiba bun ki jaka ngi la lah ban wanrah ïaki seng kieng atiar sha ka miej jingïakren.
Ki don ki jaka ha ka ri kiba ka jinglong jingman kam long shuh ban ïakren ka la sniewdur palat na ka jingdon ki seng kieng atiar hynrei mynta ha kiba kum kine ki jaka ka jingshongsuk kala sdang ban wanphai biang" ong u Mishra.
Haba kylli halor ka jingshah ther ki bor pahara ha Tripura, u Mishra ula ong ba kito ki seng kim kwah satia ban don ka jingshong suk ha ka ri.
Namar ka jingroi jingpar bad ka jingshaniah ki paidbah ha ka jingïalam u Narendra Modi, kito ki seng kim lah shah ki la nang bishni bad khim khait ka jingmut jingpyrkhat bad na kata ka daw ki leh ïaki kam pyntriem ban pynthut ïaka shongsuk shongsaiñ.
Hynrei ka sorkar kala rai kut ba kan trei borbah ban ïeng pyrshah ïa kiba kum kito ki seng bad kan leh ruh da kaba tyngeh ban pyntroiñ ïa ki.
Shillong, Nailar, 20: Ka seng saiñpyrthei Peoples Democratic Party kaba ïatreilang hapoh ka kynhun jong ka Meghalaya Democratic Alliance (MDA) kaba bat ïa u lakam synshar hapoh ka Jylla ka la rai ban ïaid beit la ka jong ka lynti bad ban ym ïatreilang satia bad kano kano ka seng saiñpyrthei ha ka elekshon sha ka Iingdorbar Thawaiñ ka jylla ka ban sa long ha u snem 2023.
U Working President jong ka PDF u Bah Banteidor Lyngdoh ha ka jingïakren bad ki lad pathai khubor hadien ba la wai ka jingïalang Triennial Conference kaba la long ha ka sngi saitjaiñ u la ong, “naduh kaba sdang hi ngi la ïakren ba ka PDF ha kane ka Elekshon ba mynta kan ïaid beit marwei bad ynda ladep ka elekshon ngin sa ïa peit ka long ka man kumno ha ka jop bad ka rem.
Hangta ngin sa ïa pyrkhat bad hynrei ïa mynta hi ngi la rai ban ïaid beit marwei.
"Haba kylli, hato ka jingïatylli hapdeng ki Seng Riewlum ka la kut, u Bah Banteidor u la ong, “haduh mynta ruh ngi dang ïatylli bad ngi don ïa kajuh ka thong na ka bynta ba ngin trei bad ban pynim ïa ki seng riewlum.
Baroh ki Seng Saiñpyrthei ki don hi ïa kata bad ngi don ïa kajuh ka jingïasngewthuh jingmut bad ka shu long ba ngi ïa don la ka jong ka party.
"U la ïathuh ruh ba ki nongrim kiba ka party ka la buh hakhmat eh ban ïakhun ïa ka elekshon ka long, “ban wanrah ïa ka synshar ka khadar kaba khuid, ban wanrah ïa ka Youth Policy kaba ma nga kum u Myntri ka tnat Sports and Youth Affairs nga ladep leh.
Ban wanrah ïa ka jingmyntoi ïa ki nongrep, kaba ngi ladep leh.
Ban wanrah ïa ki lad ïohkam ïohjam jong ki samla, kane ruh ngi la ïakren.
Ban pynneh ïa ka sngap jinglong tynrai jong ngi ka party ka ieng skhem ïa kata.
"“Ha ka elekshon ka ban sa long, kaba kongsan eh ka long ban wanrah ïa ka Sorkar kaba khuid bad kaba pynhun ïa u paidbah.
Kata ka dei ka nongrim" u la bynrap.
Sohra, Nailar, 20: Ka HANM South Khasi Hills, Sohra ka la ïathuh ba shen ka jingtrei ban pynbha ïa ka surok naduh Mawjrong sha Sohra kan sa sdang noh.
Ïa kane la ïathuh da u Bah Shan Nongrum, President ka HANM South Khasi Hills hadien ba ka Seng ka la leit ban ïakynduh ïa u SDO jong ka PWD, Sohra Division ha kine ki sngi baladep.
U Bah Shan, u la ïathuh ba na ka liang u SDO, u la kular ba un sa ai hukum noh ïa ki Kontraktor ba kin sdang noh ïa ka jingtrei namar ba mynta u slap u la sdang rang.
Ha shuwa jong kane, ka HANM ka la leit ban jurip ïa ka surok naduh Mawjrong ter ter shaduh Sohra, ha kaba ka la lap ïa ka jingsniew ka surok ha baroh shi lynter bad kane ka jingsniew ka surok, ka la buh jingeh shibun ïa ki paidbah.
Nalor ba kane ka surok kadei kaba bun bha ki kali ba ïaid namar ka jingwan tuid ki nongshang pyrthei na kylleng kylleng ki jaka ban wan jngoh ïa ka jingitynnad ka Sohra.
Lah ban kdew hangne ba ka sorkar naduh kine ki snem baladep, ka la mang.
Shillong, Nailar, 20: U Myntri jong ka tnat Kam Pohing ka Ri u Amit Shah u la bthah ïa baroh ki Director General of Police ka Ri India ba kin long kiba peitngor ïa ki jingkylla bad ki jinglong jingman ha ki bynta khappud jong ka ri India bad ki ri kiba marjan.
Ha ka jingïalang jong ka National Security Strategies Conference 2022 kaba la long ha New Delhi bad kaba la kut noh ha ka sngi Palei, ha kaba la ïashim bynta da ki Myntri Khynnah ka tnat Kam Pohing kiba kynthup ïa u Ajay Kumar Mishra, u Nishith Pramanik bad ki khliehduh jong ki tnat Syntiat ka Sorkar Pdeng, ki CAPF, CPO bad DGP jong ki jylla ka ri India, u Amit Shah u la ïathir ïatai sani bha kumno ban tehlakam ïa ka shongsuk shongsaiñ hapoh ka ri.
U la pyntip ruh ha kane ka jingïalang ïa ki kam kiba u Myntri Rangbahduh u Narendra Modi ban pynkhlaiñ ïa ki bor pahara ha baroh kawei ka ri.
U Amit Shah u la pyntip ba naduh u snem 2014 u Narendra Modi u la trei shitom ban wanrah ïa ki jingpynbha ha ki jingïalang jong ki DGP.Ka jingbishar bniah halor kane ka la pynpaw ba ngi la jop ha kaba wadlad kumno ban weng ïa ki jingeh.
“Baroh ki jylla ki dei ban buh hakhmat ïa ki mat kiba ktah ïa ka shongsuk shongsaiñ jong ka ri.
Kane ka dei ka thma jong ka ri bad na ka bynta ka lawei jong ki samla.
Ngi dei ban ïakhun lang kawei khnang ban jop ïa kane ka thma," ong u Amit Shah.
U Shah u la bthah ïa ki DGP ba kin long kiba peitngor ïa ka jinglong jingman bad ïa ki jingkylla kiba ju jia na ka sngi sha ka sngi ha ki bynta khappud.
U la ong ba kane ka dei ka kamram bad ka jingkitkhlieh jong ki DGP ban pynthikna ba baroh ki jingtip dei ban lum bin pa bin, khamtam na ki district kiba don ha ki bynta khappud jong ka ri.
“Hadien ba la shimti kum u Myntri Rangbahduh ha u snem 2014, u Narendra Modi ym tang ba u la aibor ïa ki shipai, hynrei la pynkhlaiñ ruh ïa ka jingpahara khnang ban ïakhun ïa ki jingshah tynjuh kiba wan hakhmat," u la ong.
“Ha kaba ïadei bad ka jingtem ïa ki jingshah pynthud ka shongsuk shongsaiñ, ngi la lah ban ïakhun pyrshah ïa ki lai tylli ki jingeh, ka jingpyntriem ki kam lehnoh ha Jammu & Kashmir, ka jingmih ki kynhun kieng atiar ha North-East bad ki Left Wing Extremism.
Hapoh ka jingïalam jong u Narendra Modi, ngi la wanrah ïa ki aiñ kiba thymmai, ban pynjanai ïa ka jingïadei bad ki Jylla, ban mang kham bun ka pisa bad ban pyndonkam pura ïa ki tiar kiba thymmai katkum ka juk kaba mynta," la bynrap u Shah.
Ha ka sien banyngkong eh, ka ri India ka la wanrah ïa ka National Automated Fingerprint Identification System (NAFIS), bad ïa kaba yn sa pyntreikam puta.
“Ka jingkurup ïa ki tiar beaiñ kam pat biang.
Ngi donkam ban ïakhun pyrshah ban pyndkut ïa u thied jong ka jingkhaii drok bad ban thwet ïa ka tyllong khaii bad ïa ka jingpynpoi ïa u drok naba ka long kaba kongsan.
Ngi donkam ban ïoh ïa ki jingtip kiba biang ha kaba ïadei bad ki jingtohkit da ki jylla.
Dei ban pynlong manla ka por ïa ki jingïalang jong ka NCORD ha ki District bad ba ki paidbah ki dei ban ïatreilang ryngkat.
U Myntri Rangbahduh u la wanrah ïa ka Technology Mission bad ka la long kaba jop bad ngi dei ban trei shitom shuh shuh ba kane ka jingthmu kan long kaba treikam pura," la ong u Shah.
“Ka Sorkar Jylla ka la pynkhreh ïa ka Database ne ka jinglum jingtip ha kaba ïadei bad ki kam runar ruser bapher bapher.
Ha ka sien ba nyngkong eh ha ka ri, ngi dei ban pyndonkam ïa ka 5G Technology ban pynkhlaiñ ïa ka jingïada.
Ka nongrim ba kongsan jong ka tnat syntiat ba thymmai kam long ‘tang ban ïoh jingtip’ hynrei ka long ruh kaba ‘donkam ban ïasam jingtip’, bad ka ‘kamram ban ïasam jingtip’ namarba lada ngim pat lah ban pynkylla ïa ka rukom treikam, ngin ym lah ban ïoh ïa ka jingjop" la bynrap shuh shuh u Myntri ka tnat Kam Pohing.
“Ngi dei ban phaikhmat ruh ha ka Technical Intelligence (techint) ryngkat bad ka Human Intelligence (Humint)," ong u Shah bad bynrap, “kane ka jingïalang kan ïarap ïa ki ophisar kiba dang khynnah ban tip shaphang kine ki ishu kiba ïadei bad ka kam ïada ïa ka ri.
"Ha ki ar sngi ba la pynlong ïa kane ka jingïalang, la ïathir ïatai ruh halor ka jingïakhun pyrshah ïa ki kam pyntriem jong ki seng kieng atiar, ka jingeh na ka jingdon jong ki kynhun kieng atiar Maoist bad Front Organisation, ka Crypto Currency, ka Counter Drone Technology, ban peitngor ïa ki jingjia ha ka Cyber bad Social Media, ka jingïada ïa ki Ports bad ki dewlynnong, ka jingeh kaba mih na ka 5G Technology, ka jingkylla dur ha ki shnong ki thaw bad ka jingkharoi ki kynhun pyrshah ha ki thaiñ khappud bad ïa ka jingkhaii tuh ïa ki jingdih pynbuaid.
Shillong, Nailar, 20: U Myntri Rangbah ka jylla u Conrad K Sangma ha ka sngi u Blei un sa ïa kynduh ïa u Myntri Rangbah ka Assam ha Guwahati ban ïakren halor ka jingpynbeit pud sa ka wat kaba ar hapdeng ki ar jylla ïathuh u Symbud Myntri Rangbah ka jylla u Bah Prestone Tynsong.
U Bah Prestone u la ong ba kane ka jingïa kynduh jong ki ar Myntri Rangbah ka long ban ïakren halor ka jingthaw ïa ki Regional Committee ka ban peit bniah ïa ki jaka kumba la leh ha ka wat kaba nyngkong.
“Ynda ki la dep shong jingïalang na ka liang ki Myntri Rangbah kin sa pynmih ïa ka jingpynbna ba na ka liang ka sorkar jylla kan sa thaw ïa ka Regional Committee" ong u Bah PrestoneU bah Prestone u la ong ruh ba dei tang kane ka sorkar kaba mynta kaba la lah ban ïaid shakhmat ban pynbeit ïa u pud u sam bad lada shu ïai ap beit kan sa poi ka por ba ka jingkyntur pud ka assam kan sa poi wat shaduh sha Byrnihat.
“Dei ba ngi sngewkhia ïoh ngin nangduh ka jaka ba na ka liang ka sorkar hapoh ka jingïalam ka NPP ka la shimkhia bha ïa kane ka mat" u la ong.
U la ong ruh ba ha ka jingpynbeit pud ha ka wat kaba nyngkong yn ym lah ban pynhun ïa baroh hynrei ka sorkar ka la leh ïa kaba bha tam na bynta ka bit ka biang jong ka jylla.
“Kum ha Maikhuli ngi duh tang ïa i pung dohkha iba ka jingheh tang kumba 30,000 SQ Feet ka jingkynnoh ba ngi leit die sha ka Assam kaba shyrkhei, hynrei lada ym long shuh ban ïa adjust tang shi inshi da leilei ym lah ban pynbeit ïa u pud u sam" ong u Bah Prestone.
Shuh shuh na ka liang jong u, u la takraiñ tyngeh ïa ki seng saiñ pyrthei kiba don ha ka sorkar ba ki kynnoh laiphew jait ha ki kot khubor ïa ka jingpynbeit pud ha ka wat kaba nyngkong katba ha ka jingshisha dei da ka jingïa mynjur lang jong ki bad ka jingdonlang jong ki ha shuwa ban soi ïa ka MoU ba la lah ban pynïaid ïa ka kam shakhmat.
Nalor kata ki don lang ruh wat ha ki Regional Committee ruh kum ki dkhot, ong u Bah Prestone.
Shillong, Nailar, 20: U Nongïalam ka Liang Pyrshah u Dr.Mukul Sangma ha ka sngi Saitjaiñ u la kynnoh ba ka Sorkar MDA ba la ïalam da ka National Peoples Party (NPP) da kaba ong ba dei ka Sorkar kaba tuh ïa ka hok jong ki khynnah skul, ki longkmie kiba kit khunrei, ki samla wadkam wadjam, ki nongseng kam lajong.
U Dr Mukul u la ong ruh ba ka Sorkar kaba la pynkylla khongpong lut ïa ki polisi kiba ka Sorkar MUA ba la ïalam da ka Seng Congress ka ladep pruid dak.
Haba kren ha ka jingpynskhem ïa ka Pynthorumkhrah Block Committee (PBC) jong ka Trinamool Congress bad ïa ki nongkitkam u Dr.Mukul u la khot la wer ïa ki paidbah nongshong shnong ka jylla ba kin mih shakhmat ban kyrshan ïa ka AITC khnang ban dup lah ban jynrat na ka bor synshar ïa ka sorkar NPP ba la kyrshan da ka BJP bad ïa ki seng saiñpyrthei kiba ïasynrop lang ha kane ka Sorkar.
U la ong ba ka Sorkar MDA ka la tuh ïa ka lawei ki khynnah pule ha kaba ka Sorkar barim ka la wanrah bun ki lad ki lynti ban kyrshan kum ka Uniform, ka Mobile Tablet bad kiwei kiwei ki rukom ai jingïarap.
U la ong ruh ba ka Sorkar MDA ka la tuh ruh ïa ka hok jong ki long kmie kit khunrei da kaba pyndam ïa ka skhim kaba ka Sorkar MUA ka ju ai jingkyrshan ïa ki bad u la kynnoh ba wat ki nongseng kam lajong ruh ki shah tuh noh ka hok jong ki.
Ha kaba ïadei bad ka jingkyrduh kam, u Dr.Mukul u la ong ba ka Sorkar MDA kam kwah satia ba ki khun samla ka jylla kin ïohkam ïohjam namarba wat ïa ki kam kiba lait ruh kam shym la pyndap satia kum ha ka tnad pulit.
“Ha ka por jong ngi, ngi la pyrshang ïa ka jingpynrungkam kaba thikna ha ka tnad Pulit hynrei ka Sorkar kaba mynta wat ka kam kaba la pynbna ba ka lait naduh u snem 2019 kat haduh mynta ym pat shym la pyndap satia," la ong u Dr.Mukul.
“Ka Sorkar MDa ïa ki nonghikai kontrak ka la beh kam bad ha ka jaka jong ki kam shym la thung satia da kita kiba la pyndep ïa ka eksamin MTET bad kito ki khun samla kiba kwah ban long nonghikai kam ailad satia," u la bynrapShuh shuh u la ong ruh ba kum ka party, ka AITC kan ïeng na bynta ki paidbah bad ka hok jong ki ym kum ka Sorkar kaba lilam pynban ïa ki jaka puta kiba ki nongshong shnong ka jylla ki la ïoh pateng na ki kmie ki kpa tymmen.
U la ong ruh ba ka Sorkar MDA kaba la pynkylla khongpong lut ïa ki polisi kiba ka Sorkar MUA ba ïalam da ka Seng Congress ka la pruiddak kum ka MGHIS bad ki mision kiba bun.
Haba kren halor ki jaka pule, u Dr.Mukul u la ong ba ka Sorkar MDA kam kitkhia eiei ban shna pyndep ïa ki jaka pule bad u la ong ba wat ka jaka shlem pule Engineer bad ki jaka pule Doktor kiba ladei ban pyndep ka Sorkar MDA kam shym la pyndep satia.
U la ïathuh ba ka Sorkar Pdeng ha ka jingshisha na bynta ki Medical College ka Sorkar Pdeng ka la pyllait pisa T.172 klur hynrei kat haduh mynta ka Sorkar MDA ka la pynlut tang T.60 klur.
U Bah Samborlang Diengdoh, u President ka AITC, Pynthorumkhrah uba long ruh u kyrtong haba kren ha ka jingïalang, u la ong ba dei ki mat kiba ka AITC ka ïeng bad ka jingtbit u Dr.Mukul kum u nongïalam kaba pynïapbiej ban leit sha ka AITC.U la ther ruh ïa ka jingkiew dor ki mar ki mata kaba ki paidbah ki la mad jingeh bad ka jinghiran kaba shyrkhei ki paidbah.
“Ka Sorkar MDA ka la shu ai daw beit ban siew tulop ïa ki nongtrei ba kam don pisa kumno pat ka NPP ka pahuh pisa ban leit seng ïa ka Party ha ki bynta bapher bapher ka ri bad ban ïakhun ilekshon" la buh jingkylli u Bah Samborlang.
U la ong ruh ba kum u kyrtong na Pynthorumkhrah, u buh hakhmat eh na bynta ki baduk bad ki nongbylla bad ruh ki khynnah skul bad ban seng ruh ka kolej khnang ban lah ban ai ka jingshakri ïa ki khynnah pule kiba wan na ka iing ka sem ba duna ka ïoh ka kot.
Ïa kane ka jingpynskhem ïa ka Pynthorumkhrah Block Committee la sakhi lang da u State President ka AITC u Bah Charles Pyngrope, u Vice-President u Bah George B Lyngdoh bad kiwei kiwei ki nongkitkam ka party.
Shillong, Nailar, 20: Katba ki sngi sha ka elekshon 2023 ki la nang jan, ki Party kiba don ha ka sorkar Meghalaya Democratic Alliance (MDA) ki la sdang ban ïa pyni bor ne pyni ïa ka jinglong hymmen ne lah ban buh da ka kyntien “Boss".
Ha ka jingbym don ka jingïateh lok ne ka Pre Poll Alliance, wat lada ka jingïatreilang ka la palat saw snem hapdeng ki Party kiba don ha ka MDA, khlem pep baroh ki Party kin pyrshang ban pynpaw ïa la ka jong ka jinglah treikam khamtam eh ha ki tnadtreikam ba ki bat.
Hynrei ki dak ki shin ki paw ba ha kane ka jingpyrshang ban pynpaw kam, ka Seng NPP ka la kham hakhmat namar ba ym tang ba ka don eh ki MLA ha ka sorkar MDA, hynrei ka don ruh ïa ki arngut ki nongïalam kiba hakhmat duh jong ka sorkar, kata u Myntri Rangbah, u Conrad Sangma bad u Symbud Myntri Rangbah, u Bah Prestone Tynsong.
Ha ki katto katne ki khep, kumba ka la paw ha kine ki bnai baladep, kum ka jingïakhih ki Nonghikai skul, la ka long ki Nonghikai skul Adhoc ne ki Nonghikai Skul SSA, ka NPP ka la pynpaw ba ka kham lah bad kham stad ma ka bad ïa ka UDP, namar ïa ka tnad pule puthi la bat da ka UDP, ha kaba u Bah Lahkmen Rymbui, u long u Myntri.
U Bah Rymbui udei u MLA ka Seng UDP na Amlarem Constituency.
Ha ka por ba ïakhih da ki nonghikai Adhoc hapoh ka shatri jong ka FASToM, da ki bun sngi, ki nonghikai ki la shong ba sahmiet ha surok, u Bah Rymbui, um shym la khot ïakren satia ïa ki, wat lada kine ki nonghikai ki shong hakhmat Secretariat bad hadien pat hadien Secretariat.
Hynrei u Conrad Sangma, Myntri Rangbah ha ka por shiteng miet hadien ba u la wanphai na Delhi, u la leit ban ïakynduh ïa ki ha surok ba ki shong sahmiet.
U Bah Rymbui um shym la pyni dak eiei ban pynurlong ïa ka jingdawa jong ki, hynrei ha ka jingïalang jong ka kynhun Myntri pat, la rai ban kyntiew ïa ka tulop jong ki Nonghikai Adhoc, ha kaba ki la weng ruh artad ïa ka jingïakhih jong ki.
Lehse kaba la ktah eh ïa ka u Myntri na ka Seng UDP, u Bah Rymbui, kadei ha ka jingïakhih ki Nonghikai Skul SSA, kiba kumba ïakhih sahmiet ha surok ki Nonghikai skul Adhoc, ki ruh ki la buh ïa ki jingdawa ban pyllait noh ïa ka tulop ba la san bnai jong ki ryngkat ka arrear.
Ha kawei na ki jingïakren bad ki lad pathai khubor, u Bah Rymbui, u la pynmih ïa ki kyntien kiba la pynbitar ïa ki nonghikai bad kumjuh ruh ïa ki paidbah ka jylla ha kaba u la byrngem ba ka sorkar kan pynduh noh ïa ka bhah jong ki Managing Committee jong ki skul, kaba dei ka pisa ban siew tulop ïa ki nonghikai SSA, lada ki nonghikai ki dang ïai bteng ïa ka jingïakhih.
Phewse, ha ka sngi kaba bud, u Myntri Rangbah Symbud, u Bah Prestone Tynsong, MLA ka NPP, u la khot ïakren ïa ki Nonghikai SSA bad dei ha kane ka jingïalang ba la rai ban pyllait noh ïa ka tulop jong ki da kaba kular ruh ban sa nang pyllait ïa ka arrear ynda la ïoh ïa ka bhah jong ka jylla na ka sorkar pdeng.
Kane kadei ka khep ha kaba ka NPP kala pynpaw ba ka kham lah ma ka ban ïa ka UDP, kaba wat lada u MLA jong ka UDP u bat ïa ka tnad pule puthi um lah pat ban shim ïa ka rai.
Ka NPP ka la pynpaw ruh mano ba kham long hymmen ha ka MDA, haba ha ka 18 tarik u Nailar 2022, ha ka rai kaba ïadei bad ka jingpyllait biang ïa ka dawai sboh sha ki nongrep.
U Myntri ka tnad ka rep ka riang ryngkat ka jingdonlang kiwei kiwei ki MLA, ki ophisar ka tnad rep bad ki nongrep, ki la rai ban pyllait noh ïa ka sboh dawai kaba la khang ban pyndonkam naduh ka snem 2014 bad kawei na ki rai ka long ruh ba ïa kine ki sboh dawai yn nym pat ai subsidy ne ai shiteng dor.
Hynrei ha kajuh ka sngi, ka kynhun jong ki nongrep ha ka jingïalam u Bah Kansing Lynshiang, uba la lah ban ïakhun ïa ka elekshon MLA 2023 na Mawkynrew pyrshah ïa u MLA ka Peoples Democratic Front (PDF) bad u Myntri ka rep ka riang, la shim hi ïa kajuh ka rai ban pyllait noh ïa ka sboh dawai, tangba kane ka jingïalang ba la khot da u Bah Tynsong, ka la shim ruh ïa ka rai ban pyntreikam ryngkat bad ka subsidy, ha kaba ka sorkar kan siew shiteng bad ki nongrep kin siew shiteng ïa ka dor jong ki sboh dawai.
Sa shisien pat ka NPP, ka la pyni ïa ka jinglah treikam ban ïa ka PDF.Namar ba kam don ka jingïateh lok hapdeng ki Party ba don ha ka MDA ban ïakhun ne ïatreilang shuwa ka elekshon MLA 2023, khlem pep kan don beit ka jingïapynksan hapdeng ki Party kiba don ha ka sorkar halor ki jingtreikam bad ki rai ba ka sorkar MDA ka la leh.
Ki sngi kiban wan ki long ki sngi kiba itynnad ïa ka drama saiñpyrthei ha ka jylla, khamtam eh ka drama hapdeng ki Party ba don lang ha ka MDA.Shillong, Nailar, 20: Kum ka jingpynkhreh ïa ka elekshon ka ban sa long ha u snem 2023, ka seng saiñpyrthei Peoples Democratic Front (PDF) ha ka sngi Saitjaiñ ka la pynlong ïa ka Triennial Conference ban ïathir ïatai na ka bynta ban pynkhlaiñ shuh shuh ïa ka Party ha ki Zone bad ki Circle.
Ha kane ka jingïalang, ka party ka la pynkhamti ha u Bah Gavin Miguel Mylliem kum u President ba thymmai hadien ba ïa kane ka kam nongïalam ba hakhliehduh jong ka party la bat baroh shikatta da u Bah Banteidor Lyngdoh kum u Acting President hadien ka jingiehnoh kam jong u Bah Pynshngaiñ N.Syiem.
La sakhi ruh ba arngut ki MLA jong ka party kiba kynthup ïa u Bah Hamletson Dohling bad u Bah Jason Mawlong ki la jah rngai na ka jingïalang.
Kane kam dei shuh ka sien ba nyngkong ba kine ki arngut kin sdang ban kiar na ki jingïalang ka party hadien ba ki la sdang ban pynïajan ïalade sha ka National Peoples Party (NPP) kaba ïatreilang bad ka PDF ha ka kynhun Meghalaya Democratic Alliance (MDA) kaba bat ïa u lakam synshar ha ka jylla.
Ha ka jingïakren bad ki lad pathai khubor hadien ba la wai ka jingïalang, u Bah Gavin M.Mylliem u la ong, “ban ïoh ïa ka rai kaba thikna ngin hap ban kylli hi na ki (Bah Hamletson bad Bah Jason).
Na ka liang jong ngi, ngi ladep phah ïa ka jingpyntip sha ki ban don kane ka jingïalang jong ka Triennial Conference kaba ngi la pynlong shisien lai snem.
"Haba bynrap halor kane, u Woring President u Bah Banteidor u la ong, “ngim kano kano ban ktah shimet ïano ïano, dei na kata ka daw ba kaei kaba donkam ngi ladep pyntip hynrei kata pat ka shong ha ki kumno ban rai.
"U la pyntip ruh ba ka Zonal Committee jong ka PDF ha Mylliem bad ha Umsning Constituency ki dang im bad ki dang khlaiñ.
“Ym baroh (ki nongbud) shaba leit kita kin ïa leit lang lada ki la shim ïa ka rai kaba khatduh.
Haduh mynta hi ka Zonal Committee ha kine ki ar tylli ki Constituency ka dang khlaiñ bha bad ngi dang treikam," u la ong.
Haba kylli, hato kane ka jingleh jong kine ki arngut ki MLA ka PDF kan thoh neem sha u Lamphang jong ka Iingdorbar Thawaiñ, u Bah Banteidor Lyngdoh, u la pynshai, “lada ki la kren shai na ka liang jong ki, kin sa ngat beit ha ka aiñ kaba khang ïa ka jingkyntiap seng (10 Scheduled) jong ka Rit Synshar ka Ri India.
Hynrei kumba ka long hi haduh mynta ngim pat ïoh eiei ïa ka rai kaba khatduh na ka liang jong ki," bad bynrap, ka bha hi ïa phi ba phin kylli markhmat ba phin dup ïoh jingshai (na ki baroh arngut).
Halor ka jingkylli, hato ka PDF kan pan jingpynshai neem na kine ki arngut ki MLA kiba la shu pep jingïalang na ka por sha ka por tad haduh kane ka sngi, u Bah Banteidor u la jubab da kaba ong, “kane ka dei ka jingïalang kaba kongsan tam mynta ka sngi bad ha kiwei pat ki jingïalang ngim da ong than namarba ki don la ki jong ki kam ki jam bad kum ki MLA ki bunkam naba ka la dei ka samoi elekshon.
Hynrei ha kaba ïadei bad kane ka jingïalang kaba la long mynta ka sngi, kum ka party ngin sa shong pyrkhat ba balei ki khlem wan.
"U la ong ba ka party kan sa shong pyrkhat la kan bujli noh neem ïa ka shuki Myntri hapdeng u Bah Hamletson Dohling bad u Bah Gavin Mylliem.
“Ïa kane ka kam ka kynhun treikam kaba thymmai kan sa shong ban ïa pyrkhat ha ka Central Executive Council.
"Ha kaba ïadei bad ki jingdawa ba dang sahteng halor ka Inner Line Permit, ka jingpyrshah ban pynjari ïa ka Citizenship Amendment Act (CAA) ha Meghalaya, ka jingpyrshah ïa ka Lynti Rel, u Bah Banteidor u la ong, “ha ka por ba ngi la leit sha Delhi, ka party ka ladep pynpaw hakhmat u Myntri ka tnat Kam Pohing ka ri u Amit Shah halor ka jingdawa ban pyntreikam noh ïa ka Inner Line Permit (ILP) ha kane ka jylla Meghalaya, ban pyrshah ïa ka jingpynlong aiñ ïa ka Citizenship Amendment Act (CAA) bad kumjuh ruh ïa ka lynti Rel.
“Nalor kata, ka party ka la buddien ruh ha kaba ïadei bad ka jingpynsngew hakhmat u Amit Shah ba ka Sorkar India ka dei ban pynrung noh mardor ïa ka ktien Khasi hapoh ka khyrnit Baphra jong ka Riti Synshar ka Ri India," u la ong.
Shuh shuh ha kane ka jingïalang, la bynshet ha u Bah Banteidor Lyngdoh kum u Working President naba baroh shikatta u Bah Banteidor Lyngdoh u shu long tang kum u Acting President jong ka party bad la thung ruh ïa u Bah Emlang Lytan kum u Working President.
Nalor kine, ïa ka kam Vice President la pynkhamti ha u Bah James Ban Basaïawmoit, u Bah Ivanlumlang Marbaniang bad ha u Bah Joseph Makdoh.
Ïa ka kam Secretary la pynkhamti biang ha u Bah Auspicious Lyngdoh Mawphlang nalor kiwei kiwei de ki nongkitkam.
U Bah Gavin Mylliem u la ïathuh ba ïa ka thup kyrteng jong ki nongkitkam bathymmai ka Party yn sa phah sha ka Election Commision of India (ECI) khnang ïoh ïa ka jingithuh.
U la ong shuh shuh ba lyngba kane ka jingpynthymmai ïa ki nongkitkam, nangne shakhmat ka Party kan sa nang pynkhlaiÙ shuh shuh ïa ki Zonal Committee ha ki shnong jong ki District bapher bapher ka rilum Khasi bad Jaiñtia na ka bynta ban pynkhreh ïa ka Elekshon sha ka Ingdorbar Thawaiñ ka Jylla ka ban sa long ha u snem 2023.
Shillong, Nailar 21 : Ka Malki SC ka la khur ïa ki lai point hadien ba ka la pynliem da 4-2 kol ïa ka Ryntih SC ha ka jingïalehkai jong ka lympung OC Blue Shillong Premier League (SPL) 2021-22 ha ka jingïalehkai kaba la long ha ka sngi Saitjaiñ jong ka taïew ba dang shu dep ha madan Third Ground, Polo, Shillong.
Haba phai sha ka jingïalehkai hapdeng kitei ki ar tylli ki team, ka Malki SC ka la pynlyngngoh ïa kiba bun khamtam ïa ka kynhun ïalehkai pyrshah ha kaba tang hadien ar minit ba la ïaid ka jingïalehkai ka la ïoh ban thep shi kol lyngba u Sanborlang Marweiñ.
Kiba bun ki rangïalehkai jong ka Ryntih SC kiba kham hakhmat ki khlem ïoh ban mih madan ha katei ka jingïalehkai bad don tang 14 ngut namar ki don ha kiwei ki club ïalehkai ka ri, kiba don hapdeng ka jingleit pyrshang (trial) bad don ruh kiba don hapdeng ki jingmynsaw.
Katei ka jingbym don ki rangïalehkai kiba kham hakhmat ka la long ka kabu na bynta ka Malki kaba don ha ka liang ka jingshah pynhiar kyrdan na ka SPL.Ka Malki SC ha ka jingmih madan ha ka sngi Saitjaiñ ka don ha ka kyrdan ba ar na sha trai jong ka miej kheiñ point da kaba kamai 4 point.
Kumta da ka jingïoh thep kloi ïa ka shi kol ka la ai mynsiem ïa ka kyhun ha kaba ki la nang ïakhun tyngeh bad ñion sha ka kut jong ka Ryntih.
Hapdeng ka jingïakhun kaba itynnad bha, ka Malki ka la ïoh ban lehkmen biang sa ïa ka shi kol ba la thep da u Kordor Dkhar ha ka minit ba 17.
Watla ka la shah thep ar kol, pynban ki rangïalehkai ka Ryntih ki la ïakhun tyngeh beit triang ban ïoh pynphai ïa kitei ki ar kol.
Bad da ka jingïakhun kaba khlem pyndem, u Sheen Sohktung u la ïoh ban thep ïa ka shi kol na bynta ka Ryntih ha ka minit ba 42 jong ka jingïalehkai.
Katei ka jingïoh pynphai shi kol ka la kham pynsyaid ïa ka kynhun baroh kawei bad shwa ban kut ka kylla step u Badonkupar Marbaniang (45’+1) u la ïoh ban thep ïa ka kol pynïakhaid ha ka jingïalehkai jong ka kylla step ka la kut da kaba thep mar ar kol.
Haba wanphai sha ka jingïalehkai jong ka kylla miet, baroh ar kynhun ki la ïakhun tyngeh khlem da ailad bad ïapashat bol ha ka rukom kaba itynnad bha bad pynsmiej thep kol mar kylliang.
Ka jingïakhun hapdeng kitei ki ar tylli ki team ha ki minit ba dang sah ka la long kaba ïathnem bha, hynrei dei ha ka minit ba 55 ka la sdang ban pynkylla biang ïa ka jingïalehkai hadien ba u Kyrpadlang Tariang u la thep ïa ka kol kaba lai na bynta ka Malki kaba la tam da 3-2.
Lyngba katei jingïoh thep lai kol, ka Malki ka la pynskhem bha ïa la ka jong ka kut khlem da ailad ïa ka Ryntih kaba la ñion naphang ban pynphai kol hynrei ha baroh ki 90 minit ka khlem lah shuh ban pynphai kol bad ka Malki khlem da hun tang kitei ki lai kol ha kaba ka la ïoh ban thep khatduh ïa ka shi kol lyngba u Sanborlang Marweiñ ha ka minit 90+4 bad khur syndon ïa ka jingjop.
Kum ban pynkynmaw hangne ba ka Ryntih SC ka la pynliem ïa ka Malki SC da 3-0 ha ka jingïakhun ba lah dep.
Da katei ka nam jop ka Malki SC mynta ka kamai 7 point bad bud nadien ka Nangkiew Irat SC kaba don ha ka kyrdan ba hynriew da kaba kamai 10 point.
Mynta ka sngi ka jingïalehkai kan long hapdeng ka Shillong Lajong FC (11 point) pyrshah ïa ka Mawlai SC (23).
Ha ka jingïalehkai ba lah dep ka Mawlai SC ka la pynliem ïa ka Shillong Lajong FC da 1-0.
Mawkyrwat, Nailar 21 : Ka jingïalehkai Charity Football Friendly Match hapdeng ki Pastor ka Mawkyrwat Zone pyrshah ïa ki Ophisar Sorkar ka Sout West Khasi Hills District ha madan Saitsnad kan long ha ka 23 tarik u ‘Nailar, 2022 ha ka por 1 baje nohphai sngi.
Ha kane ka sngi yn ym donkam bai rung hynrei yn don tang ki donation box na ka bynta ki nongpeitkai.
U kongsan ha katei ka sngi un long u Bah Pius Marweiñ, Nongmihkhmat jong ka Ranikor Constituency.
Kumta ki nongpynïaid ki la kyrpad ïa ki paidbah jong ka dong ka thaiñ kiba ieit ïa ka kam ïalehkai kynjatbol ba kin wan sakhi da la ki jong ki khmat ïa kane ka lympung jingïalehkai khnang ba kan long ka jingaimynsiem bad ban pynïaid shaphrang ïa ki kam ba bha.
Shillong, Nailar 21 : Ka East Khasi Hills Cricket Association (EKHCA) ka la nang pyntylllun ïa ki thapñiang jong ka ha kaban wad ïa ki sap ïalehkai jong ki khynnah ha ka jingïalehkai cricket, kaba long ruh ka jingplie lad plie lynti na bynta jong ki ban pynpaw pyrthei ïa ki sap ïalehkai ba ki don.
Dang ha ka sngi Saitjaiñ jong ka taïew ba dang shu dep, ka EKHCA ka la pynlong ka prokram wad khynnah ïalehkai kaba la tip kum ka Talent Search ha Marbisu ha kaba ki khynnah shynrang bad kynthei kiba hapoh 15 bad 17 snem ki la wan ban ïashim bynta.
Ka EKHCA kan bteng biang ïa katei ka prokram wad khynnah ïalehkai ha ka 27 tarik Nailar 2022 ha Sohra bad na ka liang ka synjuk ka khot bad ïawer ïa ki khynnah U-15 bad U-17 shynrang bad kynthei kiba hap hapoh ka Sohra Block ba kin wan ban ïashim bynta.
Jowai, Nailar 21 : Ka kynhun ïalehkai jong ka Mookyndur kala long ka lahduh ha ka jingïakhun phainal ha kane ka sngi saitjaiñ ha ka lympung ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) ha madan Kiang Nangbah Stadium Jowai.
Ïa kane ka nam jop jong ka Mookyndur SC kala wan hadien ba kala lah ban pynliem da 1-0 kol ïa ka Khliehïongriang SC ha ka jingïakhun phainal kaba itynnad bha hapdeng kine ki ar kynhun naduh kaba sdang tat haduh ban da kut ka jingïakhun kaba la pynhun shisha ïa ki nongwan peitkai bad ki nongkyrshan na baroh ar liang.
Dei ha ka jingïakhun jong ka kylla step hi ba ka Mookyndur kala ïoh ban theh ïa katei ka shikol dang ha ka minit ba 4 lyngba u rangïalehkai jong ka u Nehlang Phawa uba phong ïa ka Jersey ba 17, hadien jong kane ka shikol ka Khlieïongriang kala ïaleh katba lah ban pynphai ïa katei ka shikol hynrei haduh ba kut jong ka kylla step kala neh da 1-0 kol.
Haba wan ban bteng ïa ka jingïakhun jong ka kylla miet la sakhi ba ka Khliehïongriang kala ïalehkai bha namar ka bol kala kham noh beit sha ka liang jong ka Mookyndur, katba ka Khliehïongriang ka dang pyrshang ban pynphai ïa katei ka kol hynrei ka por jong ka jingïakhun kala kut noh.
Ïa ki khusnam sha ki nongjop la sam da u kongsan jong kane ka sngi uba dei ruh u Myntri ka sorkar jylla u bah Sanbor Shullai uba peit ruh ïa ka tnad Arts and Culture ha ryngkat ka jingdonlang u District Sports Officer (DSO) ma K.Passah, ki nongïalam bad ki dkhot ka West Jaiñtia District Sports Association, kiba haïing u (late) Debo Shullai nalor kiwei de.
Ïa ka nam Best Goalkeeper la ïoh rah da u Rimi Dkhar na ka Khliehïongriang SC, ka nam Top Scorer la ïoh ar ngut kata u Jomsing Pariat na ka Mookyndur bad u Ebanskhem Nongtdeh na ka Iawmulong Nartiang, ka nam Man of the Match la ïoh da u Nehlang Phawa na ka Mookyndur SC bad ïa ka nam Player of the Tournament la ïoh rah da u Promi Suting na ka Mookyndur SC.Katba ka kynhun lahduh jong kane ka lympung ka Mookyndur SC kala ïoh rong ïa ka khusnam da ka Trophy ha ryngkat ka song pisa ba 24,000/- tyngkat bad ka kynhun ba wan ba ar ka Khliehïongriang SC kala ïoh rong ïa ka Trophy bad ka pisa ba 12,000/- tyngka.
Shillong, Nailar 21 : Ka Upper Shillong Boxing Association (USBA) ha ka sngi Saitjaiñ jong ka taïew ba dang shu dep ka la plie ïa ka jaka ai jinghikai Boxing na ka bynta ki khynnah shynrang bad kynthei ka thaiñ Upper Shillong kaba don ha Nongkseh, Upper Shillong.
Ïa ka ïing ai jinghikai la plie da u MLA ka Mylliem uba long u myntri sorkar Bah Hamletson Dohling kum u kongsan ha ryngkat ka jingïadonlang i trai jaka iba la noh synñiang ïa ka jaka ban tei ïa katei i Kong Moralin Thangkhiew kum ka symbud kongsan, u rangbah shnong, ki dkhot bad nongïalam ka USBA nalor kiwei pat.
Haba kren kum u kongsan u Bah Hamletson u la ai jingïaroh ïa i Kong Moralin bad ka ïing ka sem jong i kiba la kloi ban ai ïa ka jaka na ka bynta katei ka jingthmu ym tang katta hynrei ruh ban ïarap ban pynshna ïa ka ïing namar u ong ba i don ka mynsiem ban kyntiew ïa ki khynnah bad samla ka thaiñ bad kumjuh khnang ba kin lait na ki jingmlien ba sniew.
U la ai ia jingïaroh ruh ïa ka USBA kaba la pynmih ki nongïakura kiba bun kiba la wanrah nam ïa ka thaiñ ha ka kam ïakura ha ki rynsan ïakop kura la ka dei ha ka jylla ne wat shabar jylla ruh kumjuh.
Shuh shuh u ong ba naduh ba u la jop kum u MLA bad kum u briew uba ieid ïa ka sport bad ïa ki samla u la trei shitom ban wad ki lynti na ka bynta ban kyntiew ïa ki khynnah bad samla ha ki kam ïalehkai namar u ong ba katba ki khynnah ki dang ieid ïa ki jingïalehkai ki lait na ki jingsniew kiba bun.
U ïathuh ruh ba dang shen ka sorkar ka la pyllait ïa ka skhim ba la tip kum ka Yes Meghalaya ha kaba ki kynhun jong ki samla ki lah ban ïoh ka jingïarap kaba haduh 1 lak tyngka.
Ha Kane ka sngi la pynkup burom ruh ïa ki nongïakura kiba la ïoh ki khusnam bapher bapher ha ki rynsan ïakura la ka long ha la ka jylla ne shabar bad kumjuh na ka liang u kongsan u la noh synñiang 1 lak tyngka sha ka USBA.Ka jingpang klongsnam ka long kawei napdeng ki jingpang ba long ka daw ba hakhmat halor ka jingïap jong kiba bun ki briew.
Ka jingpang ba ktah ha u klongsnam ba kynthup kum ka heart attacks, strokes, ki jingpang ba ktah ha ki thiedbah jong u klongsnam ki dei napdeng ki jingpang ba kham kynrei napdeng ki jingshitom ba ktah ha une u dkhot met.
Kawei napdeng ka daw ba hakhmat ba buh jingma halor kine ki jingpang ka dei ka jingkiew ka blood pressure.
Ka jingkiew ka blood pressure ne ka hypertension ka dei ka jingshitom ba ktah hi ha u klongsnam hynrei ha kajuh ka por ka buh jingma halor ka jingngat ha kiwei de ki jingpang ba ktah ha une u dkhot met.
Ka rukom im jongngi bad ka jingpaw ka jinglong mlien ba manla ka sngi ki long ki daw ba lah ban pynjur ka jingma halor ka jingkiew ka blood pressure ban ïa kaba dei ban don halor ka jingngat ha kiwei pat ki jingpang klongsnam ba bunjait.
Ka long kaba donkam ban bud ka rukom im kaba tei ha ka liang ka koit ka khiah bad kiar na kiba bun jait ki kam bad ki jingmlien kiba buh jingma halor ka blood pressure.
Lada phi kwah ban pynneh ka koit ka khiah jong u klongsnam, kine harum ki long katto katne ki jingpynmlien ha ka jingim ba phi donkam ban bud.
Kine harum ki lad ki lynti : Kiar na ka jingdih kyiad manla ka sngi bad dih kyrni iehnoh ka jingdih sikret lada phi dei napdeng kito kiba dih sikret kiba don jingma na ka jingkiew ba khah khah ka Blood Pressure, kiar ruh haba kiwei ki dih sikret namar kane ruh ka ktah lang ïa ka koit ka khiah ka met jongphi, jied ki jingbam kiba tei bad kiba khuid kiba lah ban ïada bad tehlakam ïa ka blood pressure bad ka donkam ban pynmlien kilanmet manla ka sngi.
Ki briew ki ba la noh ha ka rta ki dei ban jied ïa ki jait jingbam ki ba donkam na ka bynta ka met jong ki.
Katto katne ki jingbam kiba la ñiew kum ki jingbam ba kongsan tam na ka bynta ka koit ka khiah bad ka jingim slem.
Balei la niew ia kine ki jingbam kum kita ki jingbam ba kongsan bad kynsai tam? Kane ka long namar ba kine ki jingbam ki don shibun bha kita ki phytochemicals kiba kyntiew ia ka koit ka khiah: antioxidant, vitamin, minerals bad ki kynja dawai kum ka flavonoids ba iada pyrshah na ka jingpang klongsnam, cancer bad lehse ruh na ka jingring tymmen ka jabieng.
Kine ki jingbam ki long:-Berries: Ki berry ki dei kita ki soh shiah kiba don ïa ki polyphenols- antioxidant- kiba iarap ban pynduna ïa ka jingma na ki jingpang ba ktah ïa ka shadem ne klongsnam.
Ki soh blueberry bad ka um soh grape ki pynkhlain ïa ka bor treikam jong ka jabieng bad ka bor kynmaw ha ki briew kiba la tymmen, katkum ka Jean Mayer ha ka Human Nutrition Research Centre on Aging hapoh Boston.
Phul kubi: U jhur phul kubi (broccoli, kubi), ki long kita ki jait jhur ba lah ban kyntiew ïa ka jingim slem.
Ka jingpule bniah ia ki 135,000 ngut ki briew hapoh Shnghai, China, ka la shem ba ka jingma na ka jingiap hadien san ne shiphew snem ka duna ne shah khate noh na ka jinglah jong ki nongïashim bynta ban bam kham bun ki soh bad ki jhur, khamtam eh kine ki jait jhur sla ne syntiew.
Ka ngap: Ka ngap ka long ka jingbam kaba bunsien ki briew ki ñiew kum ka dawai bah.
Ka ngap ka lah ban pynkhiah ia ki jingmong bad ki jingpdung, ka lah ruh ban pynduna ïa ka jyrhoh bad ka lah ruh ban iarap ban pynduna ïa ka cholesterol bad pyllait na ka jingpang ba ktah ia u klongsnam bad jingpang bampong ne cancer.
Haba ki stad pule bniah ha ka University of Wales ki la bishar bniah ia ki jingbam ba ki 655 ngut ki rangbah ki la ai jingkhein ha ki 25 snem mynshuwa, ki la shem ba ka jingïap kloi hapdeng ki 41 ngut ki rangbah kiba bam ngap ka duna bha palat mar shiteng na kito kiwei pat ki bym bam ngap.
Slasha jyrngam: U slasha jyrngam u pynduna ïa ka jjingbun jong ka blood cholesterol bad iada pyrshah na ka jingpang ba ktah ïa u klongsnam.
La ïohi ruh kumba une u slasha jyrngam u iada pyrshah na ka jinghap bniat bad ïarap ruh na ka bynta ka jingbiang thew ka met ka phad ne ka jingsngaid bad u iada ruh pyrshah na ka jingthang jong ka sngi ia ka sniehdoh.
Walnuts: Kine ki jingbam ki dei ki kynja shna.
Kine ki shana walnut ki don ïa kita ki antioxidant bad ka omega-3 fatty acid kiba lah ban pynkhlain ïa ka jingtreikam jong ka jabieng.
Ka jingpule bniah hapoh California ïa ki 87 ngut ki briew kiba don bun ka cholesterol ka la shem ba ka jingbam ïa kine ki jingbam walnuts haduh hynriew bnai lynter ka lah ban pynbiang ia ka jingdon jong ka cholesterol.
Red wine: Ka red wain ne wain saw ka long kawei na ki jingdih kaba ïarap bha ïa ka koit ka khiah jong ka met.
Kane ka red wine ka don ia kita ki antioxidants kiba lah ban iarap na ka bynta ban pynkhuid ïa kita ki phngiat jingpang ba shyrkhei kiba rung hapoh ka met- kita ki kynja dawai kiba kyntiew ïa ka jingring sti bad pynjakhlia ïa ki nur snam.
Kaba dih la kumno kumno kumba shisien lane arsien ang ka red wine ha ka shi sngi la ngeit ba ka don jingiadei bad ka jingpynduna ia ka jingma na ka jingiap na ka daw jong ka jingpang ba ktah ia u klongsnam.
Rynsun: U rynsun bunsien ngi shim ba u dei uta u jingthung ba pyndonkam na ka bynta ban shet jyntah.
Hynrei la niew ruh da kiba bun ba u long uta u kynja dawai ba kongsan bha na ka bynta ka koit ka khiah.
Bunsien ki briew ki ju pyndonkam ruh ïa u rynsun haba ki ioh ia ka jingpang jyrhoh.
Katkum ka jingtip jong ki stad ka koit ka khiah, u rynsun u iarap ban ïaleh pyrshah ïa kata ka jingiabit jingpang bad pynduna ruh ia ka high blood pressure.
U rynsun u lah ruh ban iada pyrshah na ka jingpang shadem ne klongsnam bad jingpang cancer.
Ha kawei na ki jingpule bniah ïa ki 65 ngut ki nongpang kiba ha ka rta ba 60 snem ei ei bad kiba don ha ka jingma na ka jingpang ba ktah ïa ka shadem ne klongsnam, la shem ba kito ki briew kiba ïoh ban dih ïa ka um ba sain na u rynsun ki pyni ïa ka sakhi jong ki khlein snam ba kham koit kham khiah hadien shi snem.
Sohsaw: U sohsaw u long uta jingthung uba don shibun bha ki antioxidant, khamtam eh kata ka kynja dawai lycopene.
Kane ka lycopene la ngeit ba ka don jingïadei ha kaba pynduna ïa ka jingma na ka jingpang cancer bad ka jingpang ba ktah ïa ka shadem bad klongsnam.
Na ka bynta ka jingmyntoi shuh shuh na ka bynta ka koit ka khiah, shet im bha ïa u sohsaw da ka umphniang olib- ia ki nutrients lah ban ioh kham bha lada pyndonkam ha kane ka rukom.
Ha kawei pat ka liang, ym dei tang kaei kaba phi bam kaba ktah ia ka koit ka khiah jong phi, hynrei ka long ruh kumno phi bam.
To ngin phai shipor sha ka jingbam Mediterranean.
Kane ka jingbam tynrai Mediterranean ka long kaba la iai na ka por sha ka por da ki stad ka koit ka khiah kum kata ka jingbam kaba kynsai tam.
Hapoh Spain, Shathie jong ka France, Italy bad Greece, ka por bam ka ju long katba mon, ka jingïakynduh lang, bunsien ka kynthup ia ki khun ki kti, ki paralok parajor bad kiba ha iing ha sem.
Ki paidbah ki la ud la lynñiar namar ka jingkiew dor ki marbam mardih, kaba la ktah shibun eh ïa ki duk ki duk ki rangli ki juki, kiba bylla mynsngi bad bam dap miet.
Ka jingkiew dor ka la ïai bteng, khamtam ha liang ki jhur ki jhep bad kane ka la lynshop tyngeh ïa ki briew kiba la shu shaniah beit ha u jhur ban bam ja bad ki bym ju phoh sniew ban bam doh ne dohkha mynno mynno ruh.
Ka jingkiew dor na sha kiwei ki jylla ka la ktah ruh ïa ka jylla Meghalaya jong ngi ha kaba ki marbam mar dih ki la kiew syndet.
Katto katne ki dor ba la pynpaw lyngba ki lad pathai khubor la pyni ba ka dor jong u kajor ha nongbah Shillong ka long hapdeng 80 haduh 100 ha Ïewduh.
Katba ha kiwei pat ki bynta jong ka nongbah Shillong, ka dor ka long hapdeng 100 bad 120 tyngka shi kilo.
Yn nang ïakren ïa u kajor, hynrei phai sha ki jhur ba kiba duk basuk ki bam kum u phan, u kubi bad kiwei kiwei ka dor ka long hapdeng 50 haduh 60 tyngka ha Ïewduh katba ha kiwei pat ki jaka jong ka nongbah ka dor ka long 70 haduh 80 tyngka shi kilo.
Ka Meghalaya, kadei ka jylla kaba shaniah khambun ïa u jhur uba wan na shabar, ka jingkiew dor kadei kaba ym lah ban kiar satia bad hap ban ïatyllun lang ha kane ka jingkiew dor ha kiwei pat ki bynta jong ka ri India.
Ki nongkhaïi ki la ïathuh ïa ka daw jong ka jingkiew dor bad kawei na kine, ki la ai daw ba kadei ka jingshlei um ha Assam, kaba la wanrah ka jingjot jingduh ei jong ka rep ka riang, kaba la pynlong ïa ki nongrep ban lah pynmih tang khyndiat u jhur.
Kawei pat ka daw ka dei namar ka jingkiew dor ka umphniang petrol bad diesel na ka thma Russia- Ukraine bad kane ka jingkiew dor jong ka umphniang, ka la kyntiew ruh ïa ka dor bai kit bai bah, namar ba u jhur sha Meghalaya u wan na ki jylla West Bengal, Bihar bad Assam.
Kine ki lah ban dei tang katto katne ki daw kiba wanrah ka jingkiew dor ha ki marbam mardih, nalor ka jingkiew dor jong ka doh masi, doh sniang, doh syiar kiba la kiew lypa ha ka jylla naduh kine ki bnai kiba ladep.
Ha ki por baladep, la ju ïohi ba ka sorkar ka la pyrshang ban teh lakam ïa kane ka jingkiew dor, hynrei kam lah satia ban pynhun ïa u paidbah, namar ka jingbuh dor kam shong ha ki bor sorkar, hynrei ka shong ha ki nongkhaïi.
Na kata ka daw ka sorkar ka hap ban khot ïa ka jingïalang jong ki nongkhaïi ha man ba kiew dor ki mar ki mata, namar ba lade ka don bor tang khyndiat eh ban leh eiei.
Kumba ka paw hi ba ka sorkar kam don ki kti kiba khlaiñ ban teh lakam ïa kane ka jingkiew dor, ka bynta kaba bun ka shong ha ki kti jong ki paidbah.
Kaei kaba kwah ban pynpaw hangne ka long ba ki paidbah nongshongshnong jong ka jylla, ki la dei ban sngewthuh ba lada kwah ban bam jhur, kam dei shuh ba kin shaniah ha u jhur ne ki marbam kiba wan na shabar jylla.
Ha ka jylla Meghalaya, kiba bun na ki nongshongshnong kidei ki nongrep bad bun ruh kiba rep jhur, kiba ri sniang, kiba ri masi bad kumta ter ter.
Hynrei ka jingtrei pat, la ka long ki nongrep, ne ki nongri jingri, kadei kaba shu leh malu mala tang dep rukom.
Kam don kano kano ka rukom rep ban ong kaba lah ban pyndap ïa kiwei de ne ban ïoh die.
Na ka liang ki bor sorkar ruh haba ki ïohi kumne ïa ka jingshah ktah ki paidbah na ka jingkiew dor ki marbam, kam dei shuh tang ban shu pynbieit ba kan kyrshan tyngeh ïaki nongrep tang da i jingïarap iba na i skim iba hapdeng 2 ne 3 hajar, hynrei ka jingïarap kadei ban long kaba radbah shisha, kaba lah ban pynlong ïa ki nongrep ba kin lah haduh ban da pyndap ïa ka jylla hi baroh kawei.
Ka jingïarap kumba long mynta kadei kaba shu leh thoh mut thoh mat, tang ban ong ne ban pynpaw ba ka sorkar ka la ïarap ïa ki nongrep.
Nangta haba ki nongrep ki mad ïa ka nem sniew, na ka jinglynshop ki bor ka mariang, ki jingïarap na ka liang ka sorkar ki long kiba rit palat, nalor ka jingpoi ki lad jingïarap ka long kaba slem haduh katta katta.
Kaei ba ka sorkar kadei ban leh ka long ban ïarap ïa ki nongrep tad haduh ba kin da lah ban ïeng ha la ki jong ki kjat bad kin long ruh ki nongpyndap ïa kiwei pat.
Dei hangta ba yn sa ïohi ïa ka jingbym shah ktah wat lada kadon ka jingkiew jong ki marbam sha kiwei pat ki jylla jong ka ri India ruh.
Nongstoiñ, Nailar, 21: Ki paidbah nongshong shnong ka thaiñ Mawlieh Rambrai ki la pynpaw ïa ka jingdiaw mynsiem kaba khraw namar ka jingduna ki kam pynroi bad jingsahdien sah shrah jong ka thaiñ Mawlieh baroh kawei kaba hap ha ka thaiñ Rambrai.
Na ka liang ki riew paidbah ki la ud halor ki jingduna haba ïadei bad ka roi ka par jong ki paidbah ka thaiñ ha kiba bun ki liang, kum ki lynti ki syngkieng, ki surok bah ki network mobile bad shibun kiwei kiwei.
Halor kane kajuh ka phang, ka seng Hynñiewtrep Achik National Movement Mawlieh area unit, dang shen ka la leit ban jurip ïa kane ka surok naduh bye pass Mawrusyiar, Syllang, Steplanglur ter ter haduh Mawlieh bad ka jingsniew ka surok ka long kumjuh wat shaduh Rambrai.
Ki paidbah ka thaiñ ki mad ïa ki jingeh ha ka leit ka wan ka kit ka bah khamtam ha ka pang ka shitom.
Ka seng ka pynrem jur ïa ki bor ba dei peit namar ka jingleh klet jong ki bor ba dei peit ban maramot noh kham kloi na ka bynta ka bit ka biang jong ki paidbah.
Ha kajuh ka por ka dawa ban maramot noh mardor kata ym da kaba shu leh malu mala, hynrei dei ban ai noh beit da ka black topping, namar ym ïohi rong shuh wat tang khyndiat ruh.
Ka seng ka kyntu jur ïa ki Nongmihkhmat ka thaiñ ruh khamtam u MLA ba u dei ban shimkhia mardor ïa kane ka bynta.
Ha kaba ïadei bad ka network connection ha ka thaiñ baroh kawei, ha ka jingshisha ka dei kaba donkam bha ha kine ki sngi haba ïa dei bad ka suk ka saiñ jong ki paidbah.
Hynrei ka jingshim sting jong kiba dei peit ka pynlong ban ym ïoh network.
Ka seng ka la lap ïa ki tower kiba don ha Mawlieh, Mawlarman bad Rambrai ki khlem treikam pura kumba dei ban long na ka bynta ki paidbah nongshong shnong.
Sawsymper, Nailar, 21: Kum ka dak ban ai mynsiem bad pynshlur ïa ka Governing Board jong ka JJM Nichols Roy College, Pongkung na ka liang ka Federation of Khasi Jaiñtia & Garo People’s jong ka Sawsymper Circle ka la ïoh ban ai jingïarap ïa kane ka skul pule ban pynshlur ïa ka Governing Board bad ïa ki samla kiba wan ban pule ha kane ka kolej.
Ka jingthmu ban noh synñiang ïa kane ka kolej ka long ban ai mynsiem bad ban ïai don ryngkat lang bad ban ïa treilang ha man la ki por bad ban ai mynsiem ïa ki nongpynïaid ba kin nang ïai tur shaphrang watla hapdeng bun ki jingeh ba ki ïa kynduh ha kaba ïa dei bad ka kam ban ai ka jingnang jingstad na ka bynta ki samla jong ka dong ka thaiñ Sawsymper baroh kawei.
Lah ban kdew ruh ba kane ka kolej ka dei kaba nyngkong eh ha kane ka dong ka thaiñ Sawsymper bad da ka jingdon jong kane ka la ïarap shibun ïa ki samla kiba wan ha ka longïing baduk khamtam jong ka dong ka thaiñ Sawsymper bad ki shnong ba marjan ki bym shem lah shuh ban phah ïa ki khun jongki ban pule sha Nongbah Shillong bad ha kiwei de ki jaka hynrei ka jingdon jong kane ka kolej ka la ïarap ruh shibun ïa ki kmie ki kpa ki wan na ka longïing baduk.
Ïa ka jingïalang ha kane ka sngi la pynïaid da u bah Hamless Kharbani, Vice President jong ka FKJGP Sawsymper Circle, ha kaba ki nongkren ki long u bah Kitboklang Lyngdoh Marshilong, Education Secretary FKJGP Sawsymper Circle, u Leviss Kharnaior, General Secretary FKJGP Sawsymper Circle, u Runningstar Kharbani, President FKJGP Sawsymper Circle bud da ka jingaiti ïa ka mementos bad ka jingnoh synñiang na ka liang jong ka FKJGP Sawsymper Circle.
Shuh shuh bud biang sa ka jingkren na u bah S.S.Shullai, Principal jong ka JIM Nichols Roy College, u bah James Kharbani, Chief Adviser FKJGP Sawsymper Circle bad ka jingkren khublei na u samla Phrangsngi Nongsiej, Assistant Secretary FKJGP Sawsymper Circle.
Nongstoiñ, Nailar, 21: “Watla ki ar ngut ki Myntri Rangbah jong ki ar jylla ka Meghalaya bad ka Assam, ki la dep ban ïa soi ïa ka soskular jong ka jingïapynbeit pud hakhmat u Amit Shah Myntri kam pohïing ka sorkar pdeng, hynrei na ka liang ki paitbah jong ki shnong khappud kim pat hun satia katba kim pat pynshisha da kaba sieh ïa ki mawpud ba thikna", ong u bah K.P.Pangniang.
U bah Pangniang haba ïakren bad u nongthoh khubor u la ong ba ha kaba ïadei bad u pud u sam, bun na ki paitbah kim sngewthuh haduh katno ka jingeh bad ki pyrkhat ruh ba ka dei ka kam kaba suk hynrei kam long kumta.
U la ong ruh ba ym tang ki riew paitbah kiba ong ba ka dei kaba suk, hynrei ki nongïalam jong ki seng saiñ pyrthei bapher bapher hapoh ka jylla ruh, ki kren ïa ki juh ki kyntien tang ban pynbiej ïa ki paitbah, hynrei kim sngewthuh pat de haduh katno ka long kaba eh, namar ki dei kiba shong ha ki jaka ki bym don kano kano ka jingïa kajia pud bad kiwei pat ki jylla.
U la ong ruh ba u nud ban kren ïa kata namar ba u dei u nongshong shnong ha khappud bad u dei ruh u ba mad ïa katei ka jingeh naduh ba u dang khynnah.
Ha kajuh ka por u la ong ba lada ki nongïalam jong kiwei pat ki seng saiñ pyrthei ki ong ba ka kam pynbeit pud ka dei kaba suk, u nud ban ong ba ka jingïoh ïa ka jylla ba pura ka la kynjoh sha ka sanphew snem, hynrei kim lah pat ban pynbeit bad ki pynlong sohpdung pat ïa ki paitbah nongshong shnong ha ki pulit ka Assam.
U la buh jingkylli ruh ba lada ki la trei shitom na ka bynta ban pynbeit ïa u pud u sam, ki dei ban sei ïa ki jingshisha da kaba pyni katno tylli ki memorandum ki la thoh sha ka sorkar pdeng, ban pyntip halor ka jingeh ba ki paitbah ha ki shnong khappud ki ïakynduh.
U bah Pangniang u la ong ruh ba naduh ba la ïoh ïa ka jylla ba pura, u (L) bah Hopingstone Lyngdoh bad ka HSPDP ki la dawa na ka por sha ka por bad da ki hajar sien u (L) bah Hopingstone Lyngdoh u la dawa hapoh Assembly hynrei kim sngap satia.
Nalor kata u la ong ruh ba ka daw kaba kongsan jong ka jingbym don ïa u pud u sam, ka dei namar ba ha ka por ba ka sorkar India ka la ai ïa ka jylla ba pura, kam shym la kdew satia ïa u pud u sam bad wat la ki MLA ka HSPDP ki ïai dawa na ka por sha ka por ruh ka sorkar kam sngap namar ba ki don ha ka liang pyrshah.
Ha kaba ïadei bad ka jingïapynbeit pud kaba dang ïaid mynta, u la ong ba ki hynriew tylli ki jaka ïakajia kiba ki Regional Committee on Border Dispute kim pat sdang ban jurip, kata ka Block I Block II ba kynthup ruh ïa ka Langpih sector, ki dei ki jaka ïakajia kiba eh tam ban pynbeit.
Hynrei kumba u Himanta Biswa Sarma Myntri rangbah ka Assam u la pynsngew ha ka khat hynriew tarik Naiwieng jong u snem ba la dep ha ka jingïalang kaba la long ha Langpih, ba ka jingïapynbeit ïa u pud u sam yn pynshong nongrim katkum ka jinglong jong ki jaka, ki nongshong shnong bad ka riti ka dustur, u don ka jingkyrmen ba kan long kumta.
Ha kajuh ka por u la ong ba ka jingeh ban pynbeit ïa ka Langpih sector ka dei namar ba ki Nepali kiba wan buhai shnong ha katei ka thaiñ ki kwah ban leit sha Assam.
Wat la katta ruh u kyntu ïa ki nongsynshar la ki dei ki Syiem, ki sordar ne ki riew rangbah, ba ha kaba kum kane ka por ki dei ban ieng tylli kawei, ban dawa shuwa ïa u pud u sam uba biang bad ban ym shah ba ka Assam, kan shu leh katba ka mon bad lada la lah ban pynbeit ïa u pud u sam u ba biang, ïa ki Nepali yn sa ïakren hadien.
U bah Pangniang u la kyntu ruh ïa ki paitbah ba kin ïeng tylli ban ïakhun na ka bynta ka hok la jong bad lada kan long ha kano kano ka rukom ruh, kin ym sheptieng hynrei kin ieng skhem bad kum u nongïalam jong ki un ym salia wat lada kan poi ha uno uno u pud ruh.
Mawkyrwat, ‘Nailar, 21: Ka Deputy Commissioner, South West Khasi Hills District, kong C.Kharkongngor, IAS, ha ka sngi saitjaiñ jong ka taïew ka la ïoh ban plie pyrda ïa ka ïing sah ki khunswet ne ka Hope Children’s Home kaba dei jong ki khynnah shynrang ha Shnong Sohkhyllam, South West Khasi Hills District ha ryngkat ka jingïadonlang u bah Renikton Lyngdoh Tongkhar, President jong ka Hope Children’s Home (HCH) bad u Nongmihkhmat jong ka Mawkyrwat Constituency uba bat ruh ïa ka shuki Myntri ka sorkar jylla Meghalaya.
Ïa kane ka jingtei la noh synñiang pisa da ka Khasi Jaiñtia Welfare Association (KJWA) lyngba ka Research Cell ha ka jingmang kaba T.5 lak shiteng bad ka jingplie ïa kane ka ïing sah jong ki khunswet ne ka ‘Boys’ Residential Building jong ka Hope Children Home’, Mawkyrwat, South West Khasi Hills District ka dei ruh kum shibynta jong ka jingplie pyrda ïa ka jingrakhe dap 10 snem jong ka Research Cell – Khasi Jaiñtia Welfare Association (KJWA) kata naduh ba la sdang ïa ka ha u snem 2013 – 2023.
Haba kren ha ka jingïalang, na ka liang ka Deputy Commissioner, South West Khasi Hills District, kong C.Kharkongngor, IAS ka la ong ba lyngba ka jingplie ïa kum kine ki jaka sah jong ki khunswet khunrangli ki bym don shuh ki nongri nongsumar ne lah ban ong ba kim don shuh kiba lah ban bsa kan sa long ka jingïarap na ka bynta jong ki ba kin im ka jingim kaba bha namar lyngba ka jingdon jong ki ha kine ki jaka sah kin sa ïoh shibun ki lad jinghikai bad khamtam ba kin ïoh ban leit sha ki skul pule.
Ka la pynkynmaw ruh ba kum ki khun haba ki don ha kum kine ki jaka sah, ki don la ki jong ki jong ki kam ba kin hap ban pyndep ïa ki kam ba la pynshet bad lada kim pyndep ha ka por kaba biang kin sa shah mai ne shah sneng lyngba kiba bun ki jingai jinghikai ba kim dei ban long jaituh ne leh bym suid ñiew ha kiei kiei namar lyngba ka jinglong smat jong ki naduh dang rit kan ai ka jinghikai ba ynda ki la heh la san ruh kin pynmlien ïa kane ka bynta ba ki ki la ïoh jinghikai.
Namarkata, ka la ai mynsiem na ka bynta ki khunswet kiba sah ha kine ki jaka ba la shna kyrpang ba kim dei ban sngewlong nongwei, hynrei ki dei ban im beit ka jingim kaba bha ryngkat ka jingburom na ka bynta ki nongpynïaid bad leh donakor ha kiei kiei khamtam ba ki dei ban don ka mynsiem jong ka jingïakhun ban pynpoi sha ka thong jong ka jingjop ha ki jingïaleh.
“Ka jingphohsniew, ka jingkyrmen bad ka jinglong ryntih ha kiei kiei ka long kaba donkam haduh katta katta", ong ka Deputy Commissioner namar ka lawei ba phyrnai ka ap na ka bynta jong ki iwei pa iwei ki khun hep kiba rit.
Ka la pynshai ruh ba lyngba ka jingdon jong kane ka Hope Orphanage Trust ka la dei lypa kawei na ki kam ba kin shakri ïa U Blei namar kumba ong, “ka jingshakri ïa ki para briew ka long ruh ka jingshakri ïa U Blei".
Kumta ka don ka jingkyrmen ba lyngba ka jingïoh ban plie ïa kane ka jingtei mynta ka sngi kan sa lah ban pyntyllun ïa shibun bah ki kam ha ka imlang ka sahlang bad ban ai ka jingshakri na ka bynta ki para briew kiba donkam ka jingïarap.
Ha kajuh ka por ka la ai mynsiem ruh ïa ki nongpynïaid ba kin nang ïai trei shitom bad aiti lut ha kane ka kam khnang ba ki jingthmu kiba bun kin long kiba ïaid beit ïaid ryntih.
Ha ka jingkren jong u bah G.Reenbohn uba dei u President ka Khasi Jaiñtia Welfare Association (KJWA), Shillong, u la pynkynmaw ba ïa ka Khasi Jaiñtia Welfare Association (KJWA) la sdang naduh ka 20 tarik jong u bnai ‘Nailar, 1977 ha ka skul jong ka KJP Higher Secondary School kaba don ha Mission, Shillong lyngba ki ‘riew rangbah kum u Pastor T.Reenbohn, u Phadar Sngi, u Pa’iem Olensing Syiem bad kiwei de ha kaba kane ka KJWA ka la dap mynta 45 snem.
U Professor S.S.Majaw, Chairman Research Cell KJWA ha ka jingkren jong u u la ïathuh ïa ki katto katne ki kam bad ki jingtrei jong ka Research Cell – Khasi Jaiñtia Welfare Association (KJWA) ba la sdang ïa ka ha u snem 2013 kata da kaba ki la sdang nyngkong da ka kam ri ngap ha ka shnong Nongwar kaba don ha ki thaiñ Shella bad halor kane la dep ruh ban pynmih ïa kawei ka kot kaba dei shaphang ka kam ri ngap, ban pynkhie im ïa ka rwai ka siaw bad ka put ka tem jong u khasi ne ki jingrwai phawar khasi kiba long ka nongmei nongpar jong ki kpa tymmen ka mynnor bad haduh kane ka pateng kaba mynta.
Nangta, ka la ïoh ruh ban pynlong ki jingïakop thoh esse, thoh kramar, thoh shithi bad thoh ïa ki khana pateng ne parom da ka ktien khasi na ka bynta ki khynnah bad ki samla pule, ka la ïoh ruh ban pynlong ïa ki kynja workshop na ka bynta ki nonghikai jong ki Lower bad Upper Primary ha ki ar tylli ki jaka kawei ha Umthli bad ha Ummulong.
Nalor kitei ki kam, u Professor S.S.Majaw u la ong ba ka Cell ka dang ïai pyntyllun ïa ki kam jong ka ban pynmih ïa ki kramar ha ka ktien khasi ha kaba na ka bynta kine ki kot la dep ban thoh khnang ba ki khynnah pule kin ïoh ban pyndonkam ha ki skul jong ki.
Kiwei pat kiba ïadonlang ha kane ka sngi bad kiba la ai jingkren ki long u bah Renikton Lyngdoh Tongkhar, u President jong ka Hope Children’s Home (HCH) bad u Nongmihkhmat jong ka Mawkyrwat Constituency uba bat ruh ïa ka shuki Myntri ka sorkar jylla Meghalaya u bah P.Wanniang, Myntri Shnong jong ka Sohkhyllam bad u Dr.Airpeace W.Rani, Convener jong ka Tin Jubilee uba long u nongpynïaid, u bah Bording Lyngdoh, Founder jong ka Hope Children’s Home uba la ai ka jingkren khublei bad jingdwai pynkyntang ïa ïing sah jong ki khunswet ne ka ‘Boys’ Residential Building jong ka Hope Children Home’ da u Tymmen Basan bah B.Lyngdoh.
Nongstoiñ, Nailar, 21: Ka jingkhlong maw silimanite ka dei ka kam tih marpoh khyndew kaba nyngkong tam ha West Khasi Hills bad la antad ba ka jingsdang ban tih ïa utei u mar poh khyndew, ka lah ban dei ha ki snem 1958 da uwei u sahep Phareng u ba dei ruh u lok jong I (L) Kong Maysalin War I ba dei ruh I MLA kynthei ba nyngkong tam ha ka jylla na ka Mawthengkut Constituency.
Haba pyrshang ban twad jingmut na ki riew tymmen katei ka thaiñ ha kaba ïadei bad ka jingsdang ban tih ïa u maw silimanite, u Paieit K.Ïawphniaw u la ïathuh ba nyngkong eh la pyntrei ïa ki par maw silimanite da kawei ka Kompeni kaba la tip kum ka Bharat Refractory Limited.
U la ïathuh ruh ba katei ka Kompeni ka don la ki ophis bad ka Hospital ha Mawthengkut bad da ki phew tylli ki trok ki don.
Nalorkata ki don ruh ki puh shilum ba ki khot ki Bulldozer, ki mashin ba bun jait bad ki nongtrei ruh ki don da ki spah ngut.
Kitei ki nongtrei ki sah ha ki jaka sah ba ka kompeni ka la pynshna bad ïa katei ka jaka ba ki nongtrei ki sah la khot ka Kuli lain bad ha ki ophis pat ki don bun ngut ki nongtrei kiba dei ki Khasi.
Hadien ba ka por ba la ïakut ba katei ka Kompeni kan trei ka la kut, kumta ka la leit phai noh bad kit lut ïa ki tiar ki tar kat kiba dang long ban pyndonkam.
Haba phai ha ka jingdon jong utei u jait maw ha ka jylla, ym lah ban len ba lah ban shem tang ha ki katto katne ki shnong ha West Khasi Hills kata kum ha Riangdo, Mawthengkut, Nongkyna, Janepieh, Thaïem Tynhiang bad katto katne ki jaka kiba don ha katei ka thaiñ.
Hynrei naduh ba katei ka Kompeni ka la mih noh, ka jingtrei ïa ki par maw silimanite ka la sangeh noh, pynban hadien bun bun phew snem ka jingkhaïi maw silimanite ka la sdang biang bad ka la ïaid ter shi ter haduh kine ki sngi.
Haba phai ha ka jingdon jong ki par maw silimanite ha katei ka thaiñ, ka la long ka jingmyntoi kaba khraw ïa ki paidbah nongshong shnong, tangba ka long pat kaba shitom haduh katta katta ban lap ïa ki par kiba heh.
Ha kine ki snem ba la dep haba kane ka khlam covid 19 kam pat don, da ki spah ngut ki nongshong shnong ha ka thaiñ, ha ki por lyiur man la ka sngi hadien ka jingther u ‘lap bah bad don ka jingtwa khyndew ha ki jaka ba don kitei ki jait maw, ki ïabeh ban leit lum dakaba jied napdeng ki maw ba ka umsaw ka la rong na ki jaka ba twa.
Don ruh kiba shong ha ki jaka ba tuid ka um bad tam katba ki ïoh bad leit die pat ha ki nongthied.
Hapdeng ka shnong Riangdo ka don kawei ka wah duid kaba la dap da u shyiap bad na katei ka jaka, man ka por ki longkmie ki ju leit ban khlong ïa ki maw na katei ka jaka bad na ka bynta ban leit die.
Katkum ka jingïathuh jong ki katto katne ki nongshong shnong kiba ju leit tam maw silimanite, la ong ba lada u dei u mawshynrut u ba bha, ki ju die ha ka dor 7 tyngka shi kilo katba u ba dei u maw silimanite pat lah ban die tang ha ka dor 2 haduh lai tyngka shi kilo.
Haba kylli pat katno kilo ka ju ïoh ha ka shi sngi, ki la ïathuh ba don teng teng ba ka ïoh shiphew kilo don pat teng teng ba ka ïoh tang san ne hynriew kilo.
Ki la ong ruh ba wat la katta ruh namar ba ban ka jingduk, kim banse ban minot thop ha ka ban wad maw silimanite tang ban kyrshan ïa ka ïing ka sem jong ki.
Jowai, Nailar 21: Ka Khasi Student Union (KSU) Ummulong Unit hynnin ka sngi 20 tarik ka la ïoh ban pynkup burom ïa 9 nguh ki khynnah kiba pass shakhmat ïa ka SSLC bad HSSLC exam bad kumjuh ruh ïa iwei i ba pyndep ïa ka PHD ha ka Education Department bad kumjuh ïa iwei iba ïoh ïa ka nam lahduh ha ka 2nd Meghalaya Bodybuilding Championship,Uunder 5’4″ category.
Ka KSU dap da ka jingkmen haba ïoh ban pynkup burom ïa ki samla jong ka shnong ha Ummulong Dorbar Hall kiba wanrah ïa ka nam hapoh ka shnong ïa kaba la tip kum ka 1st Maitshaphrang Award 2022.
Ha shwa kane ka jingsam khusnam la don ka jingïalang kaba shipor ïa kaba la pynïaid da ka samla C.R.Sana, Education Secretary Jowai Circle bad kumjuh ruh la ïoh ka jingkren lamkhmat na u samla Ioannis Suchiang uba dei u President Jong ka Jowai Circle uba la kyntu ba ym dei ban klet ïa ka shnong lajong lada ki khun ka shnong ki poi sha khmat bad ruh la ïoh ka jingkren na ka samla DR.Toba Lamare iba pyndep ia ka Phd (Education), iba la ai ruh ka jingkyntu ïa ki samla ba ki dei ban ïai minot tat haduh ban da ïoh ïa ka thong.
U samla Leningrad Tariang uba dei General Secretary WJH Unit haba kren ha kane ka sngi u ai ka jingkyntu ba kino kino ki samla kiba pass ki dei ban ieit ïa ka jingpule bad ba kin ïabeh ïa ka thong bad ruh ban kynmaw ïa ka burom akor bad ba nym klet ïa ki kmie ki kpa kiba trei shitom miet bad sngi ban pyndap na ka bynta jong ki namar ba ka burom ka akor ka dei kaba tam.
Ha kane ka sngi la ïoh ruh ka jingpyni dohksah na u samla Luckyman Kynjing uba ïoh ïa ka nam lahduh ha ka 2nd Meghalaya Body Building Championship 2022 Under 5’4″.
Kane ka long katkum ka kyroh khubor na u samla Morning star Pasi, Publicity Secretary Jowai Circle.
Jowai, Nailar 21: Ka Hynñiewtrep Integrated Territorial Organization (HITO) sengkmie mynta ka sngi hapoh ka jingïalam u Secretary u samla Wanbun N Dkhar kala ïoh ban pyskhem ïaki nongkitkam bad ki dkhot ka HITO Laskeiñ Area naka bynta ka samoi treikam 2022- 2024.
Ïaka jingïalang ha kane ka sngi la pynïaid da u Secretary ka West Jaiñtia, la ïoh ka jingkren sneng kyntu na u Baristar Shylla uba dei u Asstant finance Secretary ka West Jaiñtia ryngkat bad u Remdor Lyngdoh u Agriculture secretary West Jaiñtia, katba ïaka jingpynïateh kular la leh da u Secretary ka sengkmie.
Ha kane ka sngi la jied ïa ki nongkitkam ka Laskeiñ Area ki long kumne President- Wanbait Suchiang, Vice President – Arki Biam, General Secretary Mine Lyngdoh, Asst.General Secretary – Bormi Biam, Finance – Shanlang Wahlong, Publicity – Richanki Syngkon, Sports Secretary – Bhakuper Biam, Advisor- O Paia Suchiang lem bad ki 20 ngut ki dkhot member.
Khliehriat nailar 21: Ka tnat CSR jong ka company Star Cement Lumshnong, mynta ka sngi ka la pynlong ïa ka prokram sam dawai ei (free medical camp) ha shnong Umtyra, East Jaiñtia Hills District, ha kaba da ki spah ngut ki nongshnong shnong ki la wan ban shim dawai bad leh ïa ki medical check up.
Ha kane ka jingsam dawai ei, ki la don lai ngut ki doktor kiba peit ïa ki jingpang bapher bapher bad la wan ruh ka kynhun jong ka ‘Bansara Eye Care’ kaba dei kyrpang tang na ka bymta kito kiba pang khmat.
La ong ba ki la don 167 ngut ki nongshong shnong jong ka shnong Umtyra kiba la wan shim dawai kiba don ki jingshitom bapher bapher bad ki la don 47 ngut kiba shitom khmat kiba la wan shim dawai khmat.
Nongpoh, Nailar 21: Ki nongïalam jong ka Confederation of Ri-Bhoi People (CoRP), haka jing pynskhem ïaki nongkitkam ba thymmai jong ka Central Zone mynta ka sngi ha Umsning Auditorium, kila kyrshan tyngeh ïaka jingpyrshah ïaka ktem khalai ha Ri-Bhoi (Casino), ka bym don jingmut eiei ruh em bad kaba wanrah tang ki jingsniew bad ki kam khalai kiba ym lah ban pdiang haka imlang ka sahlang.
Ha katei ka jingpynskhem ïa ki nongkitkam ba thymmai jong ka CoRP Central Zone la sakhi ruh da ka jingdonlang u Bah BB Makdoh Chairman ka Synjuk ki Rangbah SHnong kum u kongsan, ba dei ruh uwei naki nongïalam barim bad ba radbah jong ka RBYF, u Bah Bandari Ryntathiang President ka CoRP, u Bah Gershom Hat Vice President bad kiwei kiwei ki nongialam ka seng.
Haba kren ha katei ka sngi naka liang kitei ki nongïalam ka CoRP kila kren shai ba kin pyrshah beit iaka ktem khalai ba kam dei ban ieng ha Ri-Bhoi la ka long ha kano kano ka rukom kumba naka liang ka Synjuk ki Rangbah Shnong bad KSU kila pyrshah ba kim lah ban pdiang ia katei ka ktem khalai.
U Bah BB Makdoh kum u wei naki nongialam barim ka RBYF ba long ruh kum u Chairman ka Synjuk ki Rangbah Shnong u la ai mynsiem ia kitei ki nongialam ba thymmai jong ka CoRP Central Zone ba kin long ki nuksa sha ki khun samla ban trei naka bynta ka bha ka miat haka imlang ka sahlang ym ban shim kabu ha kyrteng jong ka seng naka bynta ka jingmyntoi shimet namar ki don ki samla kiba ju rung seng bhalang tang namar ba ki don daw badno badno.
Ki nongialam ba thymmai jong ka CoRP Central Zone ki kynthup ia u Samla Shining Kyntla kum u President, Winson Laloo kum u Vice President, Moris Lyngdoh General Secretary bad kiwei kiwei bala pynskhem da u President ba rangbah ka seng u Bah Bandari Ryntathiang.
Jowai, Nailar 21: Ka Dorbar Shnong Chilliangraij ha ryngkat ka jingïatreilang bad ka Meghalaya Aids Control Society, National Health Mission shi bynta na ka jingrakhe burom ïa ka jingdap 75 snem ka Ri, ha kane ka 20 tarik kala pynlong ïa ka ‘Awareness Cum Voluntary Blood Donation Camp’ ha Jowai Civil Hospital Blood Bank, Jowai.
Na ka liang ki khun samla ka Dorbar Shnong Chilliangraij kila mih shakhmat ban synñiang ïa ka snam kiba la don haduh 10 ngut baroh kynthup ïa 2 ngut ki kynthei bad 8 ngut ki Shynrang.
U General Secretary ka DS Chilliangraij u ma Oriland Shylla haba ai jingkren ula ong ba kane ka jingsynñiang snam ka long shi bynta ban ai ka jingkyrshan lang bad ban pynim ïa ki mynsiem breiw kiba donkam jingïarap ha ka por ba kyrkieh.
Ula ong ruh na ka liang ka shnong kaba pynbeit ban pynlong ïa kane ka jingsynñiang snam 2 sien ha ka shisnem ha ki sngi ba kyrpang ka Ri India kum ka Republic Day bad ka Independence Day.
Katba na ka liang ka Dr.P.Shylla, Medical & Health Officer In charge Blood Bank, Jowai Civil Hospital kala pynpaw ka jingsngewnguh kaba khraw eh ïa ka Dorbar Shnong Chilliagraij kaba la shim ïa kane ka bynta ban synñiang snam ha Jowai Blood Bank na ka por sha ka por.
Jowai, Nailar 21: Hadien ba lahdep maramot ïa u surok leit bri leit lyngkha ki paid nongshong shnong ka thaiñ Iooksi bad ïa u surok naduh Laskeiñ haduh Lad Mooshrot, mynta ka sngi ki paidbah nongshong shnong ka thaiñ Psiar bad Khatkasla kila hiar ban maramot sa ïa u surok naduh na Wah Myntang haduh Wah Wyrjiang (Psiar).
Ïa kane ka jingmaramot pynbha ïa utei u surok la ïalam da u ma Nehimaya Tyngkan bad ha ryngkat ki paralok nongkyrshan jong u bad ki paidbah nongshong shnong ka tei ka thaiñ.
Naka liang ki paidbah nongshong shnong ka tei ka thaiñ kila pynpaw ïaka jingkmen ïakatei ka jingshimkhia utei u samla rangbah ban ïaleh ban pynbha ïa utei u surok katkum ka jinglah jong u.
Kitei ki nongshong shnong lyngba u Waheh Shnong ka shnong Psiar la pynpaw ka jingsngewburom haduh katta katta ïa u ma Nehimaya Tyngkan halor ka jinglehbha bad lehsbun jong u ban pyllut pynsep naka bynta ban pynbha ïa u surok ïa uba ngi lah mad jynjar baroh shikatta ban leit ban wan, bad kila pynpaw ba kim sngewlah shuh ban siewkylliang daka pisa ïa utei u samla rangbah hynrei ngin pyrshang ban da kiwei pat ki lad ban siewkylliang ïa u khamtam haki jingïaid lynti bad ka jingthmu jong u.
Katba u Waheh Shnong ka shnong Khatkasla pat ula ong ba ngi sngewburom haduh katta katta ïa u ma Nehimaya Tyngkan halor Kane ka kam lehbha jong u bad ngi kyrmen shkem ba un nanglah shuh shuh ban lehbha haki kam ban pynbha pynmiat ïaka imlang ka sahlang.
Katba naka liang ki nongñiah Kali kamai katei ka thaiñ ruh dakajuh ka sur ki la pynpaw ïaka jingkmen ba ki la khamsuk ka leit ka wan watla ympat ioh da u surok uba paka ruh.
Kane ka jingmaramot ïa utei u surok ka long shisha ka jingkyrkhu ïaki paidbah nongshong shnong ka tei ka thaiñ khamtam ïa kito kiba pang ba shitom namar ki hap ban leit shaduh sha Jowai ban ïoh ïaka jingsumar.
Halor kane ka jingeh naka liang u ma Nehimaya Tyngkan haba ai jingkren u la pynpaw ba u angnud shisha bam leh ïa ki kam ba bha na ka bynta ki paidbah bad kane kadei ka sienjam kaba lai ha kaba ula ïohlad ban pynbha ïa ki surok kiba sniew hapoh katei ka thaiñ.
Ula ai khublei ïaki paidbah, ki nongïalam shnong bad ïaki nongkyrshan kiba la kloi ban ïa mih naka bynta ban maramot ïa u surok kiba long u budlum ka roi ka par bad ka ïoh ka kot u paidbah.
Ula ong ruh ba ki paidbah kim dei ban sngewphylla ïakane ka jingmaramot surok jong u dakaba pyrkhat ba u shu pynbiej elekshon ne kumne kumtai, hynrei ki dei ban kynmaw bad ban bishar bniah ïaki Kam babha kiba ula lah pyrshang ban leh katkum ka bor la palat 7 Snem mynshwa bad wat haduh mynta ka khylliapmat ruh nga dang bteng ïaki Kam babha.
Shuh shuh ula ong “ki jingïarap jong u naka bynta u paidbah kan ym kut tang katne bad kane ka jingpyrshang naka bynta u paidbah kan dang bteng shuh shuh wat lada jia ba u rem ne jop ruh, namar ka kam ïarap paidbah kadei ka kam kaba nga snewtynnad eh bad nga sngewnguh ruh ïa U Blei namar katba nga dang lehbha ïaki baduk ba kyrduh katta U Blei u nang kyrkhu ïanga" la pynkut ma Nehimaya Tyngkan ha ka kyrwoh khubor.
Khliehriat, nailar 21: U Deputy Commissioner (Supply), East Jaiñtia Hills District u pynbna paidbah ba la pyllait ïa u Khaw Rashon na ka bynta u bnai nailar 2022 ha East Jaiñtia Hills District.
Ka jingsam ïa u khaw ka long kumne, ba ïa u Khaw AAY yn sam 35 kilo shi ïing- shibnai ha ka dor T 3.00 tyngka shi kilo, ïa u khaw PHH yn sam 5 kilo shikhlieh shibnai ha ka dor T3.00 tyngka shi kilo, katba ïa u Khaw Non- NFSA pat yn sam 7.215 kilo shi ïing- shibnai haka ka dor die lang ka ba long T 11.77 tyngka shi kilo bad ha ka dor die khutia ka ba long T12.34 tyngka shi kilo.
Kumta, la kyrpad ïa ki paidbah ba lada lap ba ki Dealer kim die kat kum ka dor lane kilo kumba la bthah ne kdew haneng, ki dei ban ujor sha u Deputy Commissioner (Supply), ka East Jaiñtia Hills District lane phone sha u Toll free No.1697, lane sha u District Grievances Officer ka East Jaiñtia Hills District.
Nongpoh, Nailar 21: Wat la ka party UDP haduh mynta kam pat pynbna paidbah ïano kan ai ïa ka ticket na ka bynta ban ïa khun ha kane ka election 2023 na Umsning Constituency bad kumba paw pat shabar ba la ïa kren paidbah ka don ka jingïakhun kaba jur na ka bynta ban ïakhun ban ioh ïa ka ticket ka party ban aireng ha kane ka election 2023 na Umsning Constituency.
Kumba long haduh mynta, ki kyrtong kiba la paw shabar ban ïa aireng ha kane ka election ki kynthup ïa u Bah Primson Makdoh u ban aireng na ka party HSPDP, u Bah Jason Sawkmie Mawlong, uba dei u MLA ba mynta na ka party NPP, u Dr.Celestine Lyngdoh na ka party Congress bad na ka party UDP haduh mynta ym pat tip shai ïa u kyrtong u ban ïa khun na kane ka party.
Katum ka khubor ba la ioh lum, la ong ba ki don ar ngut ki Samla Rangbah kiba ïa khun ban ioh ïa ka ticket jong ka party UDP, kine ki kynthup ïa u Samla Donkupar Sumer, uba dei u Vice Presdient ka UDP Ri Bhoi bad Presdient ka UDP Umsning Constituency bad uwei pat u dei u Samla Sunshine Makri, uba dei u President ka Umsning Constituency People’s Forum (UCPF) bad uba la pan ticket pat na ka party UDP.Haba kren halor ka ticket na ka UDP na Umsning Constituency, kumba long haduh mynta ki kyrtong kiba paw bad kiba kwah ban ïa khun na ka party UDP ki dei tang u Samla Donkupar Sumer bad u Samla Sunshine Makri.
Ka tyllong khubor ba la ioh lum kumba la ïa kren paidbah ka paw ba ïa ka ticket ka party UDP ka kham noh sha u Samla Sunshine Makri, wat lada um dei u nongïalam ba pura ka UDP bad dei halor kane ka nongrim ka jingïaleh ban ioh ïa ka ticket ka dei hapdeng u Samla Sunshine Makri bad u Samla Donkupar Sumer bad lada bakla ban ai ticket khlem da ïaid katkum ki kyndon treikam ka party u Samla Donkupar Sumer u lah ban mih noh na ka party UDP ryngkat ki hajar ngut ki nongkyrshan ka UDP bad kane hi ka la pai shai ba ka don ka jingpait arliang hapoh ka party UDP lada bakla ïa ka jingai ticket khlem da ïaid katkum ki kyndon treikam ka party UDP.Kane ka dei katkum ka tyllong khubor ba la ioh lum da u Nongthoh Khubor halor ka jinglong jingman ka party UDP ha Umsning Constituency.
Jowai, Nailar 21: Ka jingleh Niam ïa ka Behdeiñkhlam ka Seiñ Raij Mukhla ka la poi mynta sha ka sngi ba ar katta ka dei ka sngi Mulong, ha kane ka sngi Mulong ki Khun Ka Seiñ Raij Mukhla dang step kila mih na ïing na sem ban leit sha khlaw ban leit pom ïa ki artylli ki diengkhlam ki ban pynïeng u wei ha madan tih kyndaw ha Wahshnong bad u wei pat ha madan Ryngkew ha slot masi.
Hadien ki la dep ban pom ïa kine ki dieng khlam te ha ka por 1 baje nohphai sngi ki khun ka Sein Raij Mukhla hapoh ka jingïalam u Pa Langdoh Niam bad ki Waheh Sankur kila ïa leit ban rah ïa kine ki ar tylli ki diengkhlam bad ïa kine ki diengkhlam la buh ïa ki ha madan ban pynïeng ïa ki lashai ka sngi.
Ha kane ka sngi leit rah diengkhlam la ïadon bynta lang bad u Rgh, Wailadmiki Shylla MLA, bad ka jing wanrah ïa kine ki artylli ki diengkhlam la ïoh biang ban ïa shong da ka Dorbar Niam ban ïa pyrkhat ïa ki kam Niam kiba ki khun ki hajar ka Seiñ Raij Mukhla ki hap ban pyndep lashai ka sngi Musiang kaba dei ka sngi ba 3 jong kane ka jingleh Niam ïa ka Behdeinkhlam, bad ïa kane ka Dorbar Niam la pynïaid ïa ka da u Pa Langdoh Niam ka Seiñ Raij Mukhla u Wh Wanbha Lyngdoh.
Shillong, Nailar : Ka Seng Ieng Rasong Sports Social And Cultural Club (IRSSCC), Shillong ha u kyrwoh lyngba u Bah S.Lyngdoh Publicity Secretary da kane ka pyntip ba ka Seng kan pynlong ïa ka Seminar cum Workshop halor ka mat; “Self Employment Through Collective Efforts," ha ka 22 tarik mynta u bnai ha Community Hall, Nongmensong, Shillong, ha ka por 2 baje nohphai sngi.
Ha katei ka sngi kin don ruh ki nong shah khot sngewbha ha ka ba u Bah AL Hek, MLA ka Pynthorumkhrah un long kum u Kongsan ha ryngkat ka jingïadon lang ki ophisar na ki tnat sorkar bapher bapher kum ki resource person nalor kiwei pat.
Shillong, Nailar, 21: U Chief Secretary ka Meghalaya, u Bah DP Wahlang, IAS, u la kyntu ïa ki ophisar ba kim dei ban tieng satia ïa ki jingbym lah treikam ne ki jingpulom (failures) ha ka jingtreikam.
Haba kren ha ka jingïalang ba shisien shi snem jong ka Meghalaya Civil Services Officers’ Association (MCSOA) kaba la long mynta ka sngi ha State Convention Centre, u hehduh ki ophisar ha ka jylla, u la ong ba ka jingbym lah treikam ne ka jingbym biang ka dei shi bynta ha ka jingtreikam ki ophisar.
“Ha ka jaka ba ngin tieng, ngi dei ban tur shakhmat bad ban nang trei khambha shuh shuh na ka bynta ka bit ka biang jong ki paidbah", u la ong.
Ha kajuh ka por u la ban ïa ka jingdonkam ban pyntbit ïalade ha ka jingtreikam, khamtam ha kane ka juk kaba ka jingtreikam ka bun da ki kor ki bor ne ka digitisation.
“Ngi hap ban pynmlien bad pyntbit ïalade katkum ka jingkylla jong ka por", u la ong.
Kum u ophisar ba rangbah duh jong ka jylla, u Bah Wahlang, u la sneng bad kyntu ïa ki ophisar baroh ba kin lon kiba bha mynsiem bad long jai jai haba ki paidbah ki wan donkam sha ki ophis jong ki.
“Ngi dei ban long borabor kiba jem nud, kiba kloi ban ïarap ïa ki jingeh ba ki paidbah ki wan ïathuh ha ngi", u la ong.
U la kyntu ruh ïa ki ophisar kiba dang kham khynnah ba kin sngewthuh kumno ban kynshew lypa khnang ban suk ynda la shongthait bad ym dei ruh ban klet ïa ka jingkoit jingkhiah ha ka met jong ki.
Kiwei pat kiba la kren ha kane ka jingïalang ki long Dr Vijay Kumar, Commissioner of Division for Garo Hills, u Bah C V D Diengdoh, Secretary Personnel and AR Department.
Shillong, Nailar : ïa ka kot niam kaba kyrteng “Eloi Eloi Lamma Sabakthani" ba la thoh da u da I Bah PS Giri la pyllait paidbah da u Bah AL Hek MLA ka Pynthorumkhrah ha ka 18 tarik mynta u bnai ha ka jingïalang kaba la long hapoh ka skul OK Pynthor Sohma Tynring Secondary School ha ryngkat ka jingïadon lang u MLA ka Umroi constituency u Bah George B.Lyngdoh.
Kiwei pat kiba la ïa don lang ha kane ka sngi ki kynthup ruh ia ki Rangbah Shnong jong ka Nongrah u Bah BG Lapang, Bah SR Nongshli RS Jaiaw Pdeng umroi bad Bah PS Sohtun RS ka Lumdiengngan bad ki nonghikai bad principal jong ka Modern Secondary School Lumsohpieng, president ka seng Hill Farmer Union, Ribhoi, ki nongïalam ka seng HNYF Ri Bhoi bad kiwei kiwei ki riew rangbah.
Baroh ki nongkren ha kane ka prokram kila ai ka jingïaroh ïa u nongthoh ym tang ha kaba ïadei bad ka khubor na ka ktien ka jong U Blei, hynrei ban nangkyntiew bad pynïar shuh shuh ïa ka ktien khasi ha ka liang ka thoh ka tar.
Na ka liang u nongthoh ha ka jingkren u la ïathuh ba ka la shim por lai bnai ban pyndep ïa kane ka kot, bad ula ïathuh ruh ba ula thoh ha katei ka kot katkum ka jingbatai halor ki hynñiew tylli ki mat, kata ka jingïap, ka jingmihpat, ka jingbishar, ka jingwan, ka jingpynkhreh bad ka jingkular.
La pynphuh pynphieng shuh shuh ïa kane ka sngi da ki jingrwai na ki khynnah skul jong katei ka skul OK Pynthor Sohma ha ryngkat ka jingïadon lang i trai jong kane ka skul IKong Brianda Kharkongor.
Ha kane ka juh ka sngi katei ka skul Pynthor Sohma ka la pynkup burom ruh ïa uwei u Rangbah uba la pynïoh Hill State, kata u bah Kalming Rympeit uba dei na ka shnong Mawtneng uba la shah set phatok haduh 30 sngi ha Assam namar ka jingïakhih ban ïoh noh la ka jong ka jylla.
La pynkup burom ïa une u riew rangbah da ka ryndia kum ka dak ban sah jingkynmaw.
ïa kane ka jingleh burom la pynkup da i trai jong kane ka skul i Kong Brianda Kharkongor.
Nalor kata kala don ruh ka jingot ïa u cake halor ka jingdap 67 snem jong u nongthoh jong kane ka kot.
Shillong, Nailar : U MLA ka Mawlai u Bah PT Sawkmie hynne ka sngi u la pynpaw ba kham ñiar ban don ki briew ha kine ki sngi kiba mynta ban pyrkhat na ka bynta kiwei ha kiba bun ki bynta.
“Kham ñiar ban don ki briew kiba pyrkhat ban ïarap ïa kiwei ha kine ki sngi kiba mynta, namar kiba kham bun hi ki pyrkhat tang na ka bynta ïalade," ong u bah PT Sawkmie haba kren ha ka jingïalang hadien ba la dep plie ïa ka ophis jong ka Kynhun Synroplang Organisation ha Mawlai Phudmuri.
U la bynrap, “Hynrei kaba kmen pat ka long ba kine kiba pyrkhat ïa kiwei ki ïoh ïa ka jingkyrkhu na U Blei bad wat ka Ktien jong U Blei ruh ka kren shaphang ki jingkyrkhu haba lehbha ïa kiwei.
"Nalor kata u la pynpaw ka jingsngewkmen ba ka Kynhun Synropalang ka la wan buh ophis ha Mawlai na ka bynta ban ïarap ïa ki paidbah ka East Khasi Hills District, kumjuh a ka Mawlai.
U kyrmen ba kane ka seng kan ym kut tang shipor hynrei kan ïai bteng ban shakri ïa ki paidbah ka thaiñ.
Ha kane ka sngi la don lang ruh u bah M.Kharkrang, u heh pulit ba la shongthait bad uba la bna ba un ïakhun ïa ka ilekshon na North Shillong (Jaiaw) konstitwensi, uba la ai jingkren bad pynpaw, haba ka seng ka don ïa ka jingthmu kaba bha U Blei un sa ïalam lynti ïa ki, khamtam haba ki kam ba ki trei ki long kiba khuid ba suba bad kiba ïoh ïa ka jingshaniah na ki paidbah.
Na ka liang u president ka Synroplang u bah Robin Diengdoh u ïathuh ba ka jingthmu jong ka seng hi ka long ban ïarap ïa ki duk ki suk hapoh ka thaiñ, khamtam hapoh kane ka East Khasi Hills District.
Katba na ka liang u secre tary bah Ryan Phanbuh u la ai khublei bad pynpaw ka jingsngewnguh ia u MLA uba la nohsynniang ia ka duli, ka miej bad ki shuki na ka bynta ka ophis.
Ha kane ka sngi la ïoh ruh ka jingkren na u bah Homer Kharkongor, Presi dent ka UDP Mawlai Circle bad na bah Wanseng Jyrwa, Working President ka UDP Mawlai, kiba la kitbok ïa kane ka organisation bad kyrmen ba kin ïohi ïa kiba ki trei hok bad trei shitom ha ka kam jong ki.
Shillong, Nailar 21 : Ka shnong Mawbah ka la ïoh ïa ka jingïaroh kaba khraw namar wat la ki don bun ki Jaidbynriew bad ki Jait niam bapher bapher hynrei ki bor shnong pat ki lah ban pynïatylli bad tehlakam ïa ka shong suk shongsaiñ.
ïa kane ka jingïaroh la ai da u Bah Mitchel Wankhar MDC ka Laban Mawprem haba plie paidbah ïa u mot dur Jisu ba la shna pynitynnad shuh shuh da ka Dorbar Shnong Mawbah lyngba ka jingkyrshan pisa kaba u la pynioh na ka skim MDC.Ha kane ka sngi nalor u rangbah Shnong Bah David Syiemlieh nangta Secretary shnong bah Ariston Thabah la donlang ruh u Phadar Rangbah ka Mawprem Parsish Fr.Edwin Kahit nalor ki nongshong shnong.
Hashwa ban plie ïa une u mot dur Jisu la ïoh ruh ia ka jingduwai na u Fr.Edwin Kahit uba la ai ka jingkyrkhu ba ka jingdon jong utei u motdur un wanrah ka jingshngaiñ ïa ki nongshong shnong.
Na ka liang u Bah Mitchel u la pynpaw ka jingsngewkmen ban ïohi ïa ka jingïatylli ha katei ka shnong, namar watla ka dei ka shnong kaba khleh jaidbynriew nalor ki jaitniam bapher bapher hynrei ki nongïalam shnong ki lah pat ban teh lakam ïa ka shong suk shongsaiñ bad wanrah ruh ka jingïatylli.
“Kane ka jingwan lang jong baroh ki jaitniam ka pyni ïa ka jinglong laitluid ha ri India ban mane Blei laitluid bad kan long ruh ka jingsneng ïa kito ki nongialam kiba shim ïa ka niam kum ka sainpyrthei," u la ong.
Nalorkata u la ïathuh ba un ïai bteng ruh ban ïa treilang bad ki nongïalam shnong nangne shakhmat na ka bynta ki kam pynroi kum u MDC.Ki nongïalam shnong ki la pynpaw ka jingkmen ba wat la ki don tang khyndiat ngut ki para doh para snam hangtei hynrei ka jingïatreilang kaba ki ïoh na u kum u MDC ka la ai mynsiem lang ïa ki ban trei.
Ha kane ka sngi ki la pynpaw ruh ka jingsngewnguh ïa u MDC uba la noh synñiang bad kynmaw ïa ki nongshong shnong ha ka por ba wan syllad ka khlam COVID.Shillong, Nailar, 21: U Nongïalam jongka BJP uba dei u National Executive Member bad Myntri sorkar ba mynshwa u bah A.L Hek mynta ka Sngi Thohdieng u la ong ba ym don ba bna hapoh ka party ba ka don ka jingthmu ban pynkylla nongïalam ha ka BJP hangne ha Meghalaya.
“ Ngim tip ne bna ei ei ruh halor kane ka jingthmu.
Ha ka jingshisha ngi ïatrei lang kawei kum ki nongïalam ka party" ong u bah Hek.
U la ong ba kiei kiei baroh ki ïaid beit ïaid ryntih ha ka BJP bad kam don kano kano ruh ka jingïapher jingmut para nongïalam.
Haba la kylli hato kumno un rai lada tyrwa ba un shimti ïa ka kam President, u bah Hek u la jubab “ Ngi dei baroh ki Karyakartas bad ngi ïatrei lang baroh na ka bynta ka party bad ngin dang ïai trei lang baroh".
U la ong biang ba baroh ki ïatrei lang ban pynkhlaiñ ïaka BJP ha kane ka jylla namar ki kwah ban ïoh ïalam ïa ka jingsynshar ha ka jylla hadien ka election MLA 2023.
Ha kaba ïadei bad ka jingthmu jongka sorkar ban buh ïaka Casino ha Ri Bhoi District u bah Hek u la ong ha ka jingshisha la dei ban dawa na ka sorkar ban buh shwa kawei ka stadium kaba heh ha Ri Bhoi.
“ Kumba ngi ïa rakhe ïa ka jingdap 50 snem ka jylla, ha ka jaka kata ka Casino la dei ban plie shwa da ka Stadium ha Ri Bhoi District namar ka Ri Bhoi ka dei kawei na ki district kaba kiew bha ha ki liang baroh" ong u bah Hek.
Shillong, Nailar 21 : U Nongïalam ka Liang Pyrshah u Dr Mukul Sangma ha ka Sngi Saitjaiñ u la khot bad ïawer ïa ki paidbah ban wanrah ka jingkylla ha u 2023 da ka ban ym ailad shuh ïa ka sorkar MDA ba kan dang wan phai biang ha ka bor.
“ 2023 un long u snem uba jwat bha, namar kata to ngin ïadon bynta ban pynsah nam da kaba ïatrei lang bad wanrah ïa ka sorkar ba thymmai.
Ngin ïatrei lang ban thaw thymmai pat ïa ka jylla bad ban plie lad plie lynti ïa ki khun samla.
Ngin thaw thymmai ïa ka jylla kum ka jaka pdeng jongka pule puthi bad jaka sah pyngngad namar kine ki dei kiba ka jylla ka la don lypa bad donkam sa tang ban pynkhlaiñ ïa ka rukom pyntreikam ïa ki" ong u Dr Mukul haba kren ha ka jingïalang seng Unit ïa ka TMC ha Pynthorumkhrah.
U la ong ba kane ka sorkar MDA ka dei kaba kwah ban pynjah burom ïa ka jylla namar kim sheptieng ïa U Blei da kaba thmu ban pynlong ïa kane ka jylla ka ktem ïa khalai.
“ Hato phi kwah ba kiwei kin tip ïa phi kum kata ka jylla kaba ki briew ki ïabeh ban wan ïa khalai bad leh ïa ki kam awria? Ngim kwah ïa ka jylla ba kan kylla kumta hynrei ngi kwah ba kan long ka jylla kaba don burom bad kaba bnah nam da ki kam ba bha kum ka jaka pdeng ka pule puthi, ka jaka pdeng ban wan kai bad sah pyngngad bad ter ter" ong u Dr Mukul.
“ U Blei u la kyrkhu ïa ka jylla da ki spah mariang bad kiei kiei ki jingmih na ka mariang.
Mano ba ym pat bna ne tip ïa ka Cherrapunjee ne Sohra, kumta kan long ka jylla kaba riewspah na kine ki jingkyrkhu jong U Blei ïa ka mariang ba la ai ha ngi" ong biang u Dr Mukul.
U la ther ruh ïa ka sorkar MDA kaba la pynsuki ïa ki projek bapher bapher ha ka jylla kum ka Medical College bad kiwei kiwei ki College.
Balei ba ka Engineer College ha Mawlai kam pat plie haduh mynta, kine baroh ki dei ki jingmyntoi ba ki paidbah ki la shah pynduh.
Kumta wat long shuh tang ki nognpeit kai bad sangp jar, namar ka por ka la dei ban mih shakhmat ban wanrah ka jingpynthymmai da kaba ïatrei lang kum ka imlang ka sahlang.
U la kylli shano jah rngai ka pisa kaba dei ka baibam ki nongtymmen, ka pisa ba dei ban ai sha ki kmie ba shah ieh khun rei, ka jingïarap ïaki khun swet kiba shong kurim bad ter ter.
Shaei jah ka skhim na ka Asian Development Bank ha ka kyrteng Human Capital Development kaba la mang nalor ban pynbha ïa ki kamra klass, la mang ruh ïa ka pisa ban ai jingpyntbit ïa ki nonghikai.
Hynrei mynta ki nonghikai haba ki kwah ban pyntbit ki hap ban pynlut da ki lak , hajar bad spah tyngka ba kin leit pyntbit ha ki jingpule jongki.
Kylli ïa kiba leit pule B.Ed katno ki hap ban siew.
Kaei kaba la jia ïa ka pisa kaba la mang na ka ADC na ka bynta kine ki prokram? kylli u Dr Mukul.
Shillong, nailar 21: U Bah Samborlang Diengdoh u kyrtong ka seng All India Trinamool Congress(AITC) na Pynthorumkhrah u la ong ba lada dei ba u pyrkhat tang ïa lade un ym donkam shuh ban ïakhun ilekshon namar u kla bit la biang lupa ka kam ka jam bad ka kamai kajih.
Haba u Mawphor u la kylli halor ka jingbun ki MLA bad ki riewsaiñ pyrthei kiba bsuh khlieh ha ka synshar khadar la un ïohi haduh katno kan ïarap ïa ka jylla ne kan pynduh nong u Bah Samborlang diengdoh u la ong ba ka shong ha u jaidbriew uba kumno ym kat uba dei u Businessman un shu sniew lut bad ym baroh ruh uba bha lut.
“Lada nga pyrkhat tang ïalade ngam donkam shuh ban ieng ilekshon.
Ngam donakm ieng ilekshon ban ïoh seng Petrol pump, nga la biang ka kam ka jam ïa lade hynrei ka jingmih shakhmat ka dei na bynta ki paibah ba duk ba jynjar jong ka pynthorumkhrah khamtam kito kiba trei mynsngi bad bam mynmiet.
lada phi pheit ha kato ka por ba don ka jingkhot ïakhih ki nongñiah kali namar ka jingrem palat ka bai petrol nga la shim bynta lang namar nga sngewthuh ïa kaei kaban ktah ïa u duk u suk", u la ong.
Haba la kylli ba kumba long mynta kiba bun bun ngut kiba mih sha khmat ban ïakhun bad katba ka jylla pat ka nanghiar ha kiba bun ki liang u bah samborlang u la ong, “Nga dei u Businessman ba don ka jingïatiplem bad kata hi kaba nga don ban ong nga ngeit u paidbah u la ïohi hi ïa kata’" u la bynrap.
Tura, Nailar, 20: Ka Garo Student Union (GSU) seng kmie ka la rai ban pynlong da ka jingpakhang ophis ha baroh ki ophis treikam ka MeECL ha ri lum Garo ha ka por mynsngi bad hadien kane kan khot da ka pakhang surok pat ha ka por mynmiet namar ka jingbym shim khia jong ki bor ba halor kane ka tnad pynmih bording ïa ki mat jingdawa jongka seng.
ïa kane ka jingpakhang ophis bad pakhang surok ka GSU ka la pyntip sha baroh ki DC bad SP jong ki District ha ri lum Garo.
Ka jingpakhang ophis kan sdang ha ka 24,25,26 tarik Nailar 2022 bad kan bteng pat da ka pakhang surok miet naduh ka 29 tarik Nailar haduh 3 tarik Nailur 2022 naduh ka por 9 baje mynmiet haduh 5 baje mynstep.
Ka GSU ka dawa ba dei ban thung briew shuh shuh ka MeECL khnang ba kan lah ban ai ka jingshakri ïa ki paid ka ri lum Garo namar kumba ka long mynta ki bun sa tang ki jingduna bad ka la buh ïa ki paidbah ha ka jingeh kaba khraw.
Hynrei halor kane ki bor ba dei peit jongka MeECL ki khlem ai jubab wat tang shi kyntien ruh ne khot ïa ki nongïalam ka seng sha ka jingïakren.
Ka jigndawa jong ka GSU ka long ba ki bor ba halor ka MeECL ki dei ban thung briew shuh shuh khnang ba kane ka tnad kan lah ban pynbiang bor ding ha ri lum Garo.
Nalor kane ban pynsangeh shisyndon ïa ka jingsam bording ba noh shilliang khamtam eh ha kaba pynkynriah kam ïa ki nongtrei jongka.
K GSU ka la pynpaw ba ki don bun ki nongtrei ha ki kyrdan Class III bad IV la pynkynriah noh na Garo Hills sha Khasi Hills katba ym shym la wanrah wat tang uwei u Khasi ruh sha ri lum Garo.
Wat lada don ruh tang shisnem kila ïoh ban kynriah biang sha Khasi Hills.
Ki la pynpaw ba ha u snem 2020-21 ki la don bun ki jingthung kam ha Khasi Hills hynrei tang iwei i Garo ruh ym shym la ïoh rung.
Nalor kata ym lap ban don wat tang iwei ruh i nongtrei Garo ha ophis jongka MeECL ha Lum Jingshai.
Na ka por sha ka por la ai jingthoh bad la wad ruh da ka RTI halor kane ka jingleh shilliang khmat hynrei ym don satia ba patiaw ne shim khia ïa ki jingeh ba ki paidbah ki ïakynduh na ka por sha ka por ha kaba ïadei bad ka jingthut ka ding elektrik sha Garo Hills.
Na kata ka daw ka GSU kam banse ban pynlong da ki jingïakhih.
Kane ka long kat kum ka kyrwoh na u General Secretary ka GSU u Bibian G Momin.
Nongpoh, Nailar, 21: Da mynsiem kaba rhem bad ka jingieid ban sumar bad peit kyrpang ïaki riew tymmen ki bym don ki nongsumar bad ba peit ba khmih ïaki, ba kin ioh pat ban shong ban sah kum ka iing ka sem lajong, ka Kripa Foundation hapoh ka jingpeit jingkhmih jong ka kong Victoria Wahlang mynta ka sngi kila lah ban plie paidbah ïa kawei ka jaka ri bad sumar ïaki riew tymmen bala tip kum ka Kripa Victoria Senior Citizen Home ha Umroi.
Ïa katei ka iing la plie paidbah mynta ka sngi da u Father Joe Pareira, Kripa Foundation Founder Trustee, haka jingdonlang ka kong RM Kurbah Secretary ka tnad Health and Family Welfare Department, ka kong Emy Kharshandi District Social Welfare Officer, Ri-Bhoi District bad kiwei kiwei ki riew rangbah.
Katei ka jaka ri bad sumar ïaki riew tymmen kan ai jingshakri ei ïakito ki riew tymmen ki bym don shisha ki nongpeit nongkhmih bad kiba sumar ïaki ha kaba kin ioh ïaka jaka thiah bad ka jaka sumar kaba biang ba kim donkam ban siew naduh ka bam ka dih, ki dawai dashin ki ban sa don ruh da ki nongsumar kiba la dep pyntbit bad ki nonghikai ban kilan met ban ioh ka met kaba koit ba khiah.
Nalor katei ka kamra ka bym donkam ban siew la buh ruh ïaki kamra kyrpang bad ki jaka sah kiba hap ban siew kiba paka bad lyngba ka pisa kaba ioh lum na kitei ki kamra ba hap siew yn sa pynbiang pat ïakitei ki jaka sah jong ki riew tymmen ki bym donkam siew.
Kane ka dei ka jingiohi jngai jong ka kong Victoria Wahlang kaba dei ka kmie bad u Sherrard Wahlang u ba dei u khun, kiba la shem bad iohi da la ki jong ki khmat haba ki leit shabar ka jylla bad ka Ri halor ka jingitynnad bad sngewkmen ka mynsiem ban iohi ba ki riew tymmen ki bym don nongsumar lane ki bym don ki iing ki sem ki ioh ka jaka shongneh kaba paka bad kaba pynkmen kaba mynsiem kaba pyntkik ïaka mynsiem jong ki ban shna ha kane ka jylla, namar ki don ka mynsiem bad ieid ïaki riew tymmen.
Haba kren ha katei ka sngi naka liang u Father Joe Pareira u ba dei u nongshem jong ka Kripa Foundation Trustee u la pynpaw ka jingsngewkmen bad dei ka jingkyrkhu u Blei bala lah ban pynurlong ïaka jingplie ïa katei ka iing kaba peit bad khmih ïaki riew tymmen kiba donkam shisha ki nongïarap bad ki nongsumar ïaki ba kin ioh pat ka jaka shong jaka sah kum ka iing lajong.
Ka Kong RM Kurbah bad ka Kong E Kharshandi haba kren ha katei ka sngi kila pynpaw ka jingsngewkmen bad ai ka jingïaroh ïaka Kripa Foundation kaba la shim ïaka sienjam ban don kum katei ka mynsiem ban iohi jngai halor ka jingdonkam haka jylla ban don ki jaka ri bad sumar ïaki tymmen bala noh ka rta namar bunsien ha kane ka juk ba mynta ki kmie ki kpa ki ju shah ieh hala ki jong ki khun bad don ruh ki khun kiba leit ban pule bad wat kam wat jam shabar ba kim ioh ban ri ban sumar ïaki haka rukom kaba dei.
Hynrei dei ka Kripa Foundation kaba la jubab ïakitei ki jingeh mynta ka sngi hadien bala plie paidbah noh ïa katei ka iing ka ban sa ai ka jingshakri kaba paka tam ïaki tymmen ki kro ba kin ioh ka jaka sah bad ka jaka sumar kaba biang.
La pynphuh pynphieng ruh ha katei ka sngi da ki jingrwai myllung bala shim bynta da ki khynnah jong ka Kripa Foundation De-addiction Center.
Shillong, Nailar 21 : Ka Vice President jong ka Gracious Givers Foundation, ka Kong Noreen Majoric Dunai ha ka sngi Saitjaiñ ka la pyllait paidbah ïa ka kot, ‘Deuce’, ba la thoh da u Heh Ophisar (IAS ba la shongthait) ka jylla ba dei ruh u nongthoh ba paw, u Bah Aldous Mawlong.
Katei ka kot kaba ha ka ktien French ka mut ar tylli, ka dei ka khana shaphang ki arngut, kata ka Kim bad Jezebel.
Kane kadei ka kot kaba saw jong u Bah Aldous hadien ka kot April Fairy (poitri), Collage (poitri) bad ka Soliloquoy (reflection).
Haba kren bad ki lad pathai khubor hadien ba la dep ban pyllait paidbah ïa katei ka kot, u Bah Aldous u la batai bniah kumno u poi thoh ïa katei ka kot kaba ki paidbah khlem artatien kin sngewtynnad ban pule ïa ka haduh kaba kut.
Ka Kong Noreen kaba dei ruh ka Mrs Shillong 2019, haba kren hadien ba la dep pyllait paidbah ïa ka kot ka la ong ba ka sngewkmen haduh katta katta ban ïoh pule ïa katei ka kot kaba la pynwandur sngewtynnad da u nongthoh.
Ka la ong ruh ba u nongthoh lyngba katei ka kot, u la pyrshang ban phah ïa ka khubor ba hapdeng ka jingkahdum u lyoh ka dang don pat ka jingkyrmen.
La ïoh ruh ïa ka jingkren na ka Mrs Classic India 2019, ka Kong Phiralin Nongbet kaba la ai lang ka jingïaroh ïa katei ka kot kaba u Bah Aldous u la thoh bad pynwandur bha.
U Bah Aldous ha kane ka sngi u la ïathuh ruh ba u la pynlut por haduh saw snem ban pyndep ïa katei ka kot namar kadei kaba u thoh lyngkot lyngkot bad pynwandur pat kum ka khana kaba pura.
“Ha kajuh ka por nga thoh bun tylli ki kot.
Kumta haba nga ïoh jingmut ne ïoh mynsiem nga pynrung ïa ka ha kato ka kot kaba ïahap.
Kane ka long ruh kumjuh haba ïadei bad ka poitri," u la ong.
La ïathuh ruh ba mynta u dang pynkhreh ban thoh pat sa ïa ka kot kaba san.
Ha kane ka sngi, u Bah Aldous u la pynpaw ba u thrang ruh ban don noh kawei ka rynsan kaba baroh ki nongthoh kin kynduh lang kynthup lang wat ïa kito ki nongthoh kiba dang pyrshang khnang ba kin lah ban btin lynti ïa ki.
Shillong, Nailar, 21: Ka kynhun ki sengbhalang na rilum Garo kiba kynthup ïa ka GSU, FKJGP, ADE bad ka AYWO ki la rai ban pynlong da ka jingïakhih ba jaijai ha nongbah Shillong kum ka jingbteng ban pyrshah ïa ka jingïasoi ïa ka Memorandum of Understanding hapdeng ka Sorkar Meghalaya bad ka Sorkar Assam.
Ïa kane ka jingïakhih yn sa pynlong lashai ka Lah Sngi u Blei hakhmat u durmot jong u Kiang Nangbah hajan ka Shillong Civil Hospital naduh ka por 11 baje mynstep.
“Ngi ïai ban ba ka jingïasoi ïa ka MoU bad ka jingai ei ïa ki jaka jong ka Jylla Meghalaya sha ka Jylla Assam khlem ka jingmynjur jong ki paidbah ha ki shnong kiba la shah ktah ka long ka bym lah satia ban pdiang daleilei ruh em.
Ngi kyrmen ba ka Sorkar kan bishar biang ïa kane ka bynta bad ban pynbeit noh mardor ïa ki jingbakla," ong u kyrwoh ba la phah da kine ki saw tylli ki kynhun seng.
Kane ka kynhun ka la kyrpad ïa ki paidbah jong ka jylla kiba don ka jingsngewkhia halor kane ka kam ba kin ïashim bynta lang khnang ba ka jingïakhih kan long kaba seisoh.
“Ki paidbah ka jylla Meghalaya kim kwah satia ban duhnoh ïa ka jinglong kynrad halor ka khyndew ka shyiap kaba ki la ïoh pateng na ki longshwa.
Kane kan long ka khubor kaba shai ïa ka Sorkar kaba mynta," la ong kine ki sengbhalang.
Kum ban shu pyntip, u Myntri Rangbah ka Jylla u Conrad K.Sangma ha ka sngi U Blei u la ïakynduh ïa u Myntri Rangbah ka Jylla Assam u Dr.Himanta Biswa Sarma na ka bynta ban ïakren ha kaba ïadei bad ka jingïapynbeit ïa u pud u sam ha ka wat kaba ar na ka bynta ki hynriew tylli ki jaka ba ïakajia pud kiba dang sahteng haduh mynta.
Kine ki sengbhalang, ki la khot bad wer ruh ïa ki sengbhalang na rilum Khasi bad Jaiñtia ban ïasnohkti lang ha kane ka jingïakhih khnang ban phah ïa u kyrwoh uba shai sha ka Sorkar MDA.Shillong, Nailar 21 : U MLA jongka Mawlai Constituency u bah Process T Sawkmie u la ong ba ka Organic Mission ba la pyntreikam da sorkar MUA II hapoh ka jingïalam u Dr Mukul Sangma naduh u 2014 ka la pheil namar ki nongrep ki la nang duh nong duh nong namar la pyntreikam ïa kane ka mission khlem da bishar duriap bniah aiu kan ktah ïa ki nongrep.
Haba ïakren bad u nongthoh khubor u bah Sawkmie u la ong “ Naduh ba la pyntreikam ïa kane ka Organic Mission ka la wanrah ka jingduh nong kaba khraw ïa ki paid nongrep kata naduh u snem 2014 haduh mynta u snem.
Dei hadien ba kane ka sorkar MDA hapoh ka jingïalam jong u Conrad K Sangma ka la bishar bniah bad lap ba kane ka mission ka la wanrah ka jingduh nong kaba khraw ha kaba ka jingpynmih ka la hiar na ka 100 sha ka 60% ei ei ba kane ka sorkar ka sa rai ban shah pyndonkam sboh dawai biang ha ki katto katne ki jaka rep.
Tangba kane kam mut ban ym pynshlur shuh ïa ka jingrep da ki sboh tynrai ne organic hynrei yn pynshlur hi lait noh tang haki katto kane ki jaka khamtam ha kito ki jaka ba ju rep ïa u kubi, u phul kubi, phan, sohsaw bad ter ter".
U la ong shuh shuh ba une u Myntri Rangbah ba rim (Dr Mukul Sangma) u la dei ban ïaroh ïa kane ka sorkar MDA namar ka la ïai pyrshang mynta la phra snem ei ei ban bud beit ïa kane ka organic mission hynrei hadien ba ka lap ba kam wanrah ka jingïoh nong ïa ki nongrep ba ka rai ban shah biang ban pyndonkam ïa ki sboh dawai khnang ba ka jingpynmih ki nongrep na ka rep ka riang kan kiew biang bad kan lah ban pynim ja ïa ki nongrep ha ka jylla.
Shilong, Nailar, 21: U nongïalam jong ka People’s Democratic Front (PDF) u Bah Banteidor Lyngdoh u la ong ba ka jingpynduh ïa ka sboh dawai ka la jia ha u snem 2014 ha ka por ba dang synshar ka Sorkar Meghalaya United Alliance (MUA) ba la ïalam da ka Seng Congress bad ba u Bah Prestone ruh u dang long u Myntri Sorkar.
Kane ka jingkynthoh jong u Bah Banteidor ka long hadienba la kylli halor ka jingkam jong u Bah Prestone ba u Myntri Rangbah u Conrad Sangma lem bad u, ki la shim ïa ka rai ban ai subsidy sha ki nongrep na ka bynta ban ïoh ïa ka dawai sboh.
“U (Bah Prestone) ruh u don lang ha ka Kynhun Myntri ha u snem 2014 haba la pynduh noh ïa ka dawai sboh.
Ka Sorkar Congress kaba rim ka la shim ïa kane ka rai khlem da ïasyllok bad ki nongrep jong ka jylla," la ong u Bah Banteidor Lyngdoh uba long ruh u Myntri ka tnat ka Rep ka Riang ka Sorkar Jylla.
Haba kylli, hato ka dei neem ba ka National People’s Party (NPP) ka pyrshang ban kam ei khlem da ïasyllok lang bad u shwa ban shim ïa kane ka rai ban ai subsidy sha ki nongrep, u Bah Banteidor u la ong ba u sngewthuh ba kam don eiei kaba bakla ban ïoh jingmyntoi saiñpyrthei namarba ka elekshon ruh ka la jan.
U la ong ruh ba ka tnat ka Rep ka Riang ka ladep pynmih ïa ka hukum naduh ka 9 tarik Nailar ha kaba ïadei bad ka jingkhang ban pyndonkam ïa ka dawai sboh.
U la pyntp ba ka tnat ka Rep ka Riang, ka ladep pynlong ïa ka jingïalang bad ki katto katne ngut ki MLA ha kaba la ïadonlang ruh ki nongrep ha ka 18 tarik mynta u bnai ban ïakren halor ka Office Order.
“Hynrei nga kwah ban kren shai ba ka PDF kam shym la ïalehkai politik ha kaba ïadei bad ka jingeh kaba ktah ïa ki nongrep.
Nga sngew ba ngim dei ban shu ïalehkai politic haba ki don kino kino ki jingeh kiba ktah ïa ki nongrep.
Ka jingïalehkai politik kan dei tang ha Secretariat hynrei ym ïa ki nongrep," u la ong.
Shuh shuh u la pynshai ba ka jingweng noh ïa ka jingpynjari kyndon ban khang pyndonnkam ïa ka dawai sboh ka long tang ïa ki shnong kiba la shah ktah hynrei ym ha baroh kawei ka jylla.
“Tang ki nongrep kiba rep sohsaw, rep phan, rep kubi la pyllait na ka jingshah khang ban pyndonkam ïa ka dawai sboh.
Ki nongrep kiba rep ïa kine ki mar rep, ki donkam ïa ka dawai sboh ban pynmih kham bun ïa kine ki mar rep," ong u Bah Banteidor.
Haduh mynta u la ïathuh ba ka Sorkar Jylla ka la buh hakhmat ïa ka thong ban kyntiew ka jingrep khlem dawai sboh (organic farming).
Katkum ka jingong jong u Bah Banteidor, ka jingshim rai ban weng noh ïa ka jingkhang pyndonkam dawai sboh ha ki katto katne ki shnong kiba la shah ktah ka ka long hadien ba ka tnat ka Rep ka Riang ka la bishar bniah bha.
Dang shen, u Symbud Myntri Rangbah u Bah Prestone u la ong ba ka Sorkar Jylla ka la rai ban ai subsidy na ka bynta ki nongrep na ka bynta ban thied ïa ka dawai sboh.
“Ngi la shim ïa kane ka rai ryngkat bad u Myntri Rangbah.
Ngi la shim ruh ïa ka rai ban ai subsidy kaba 50 na ka 100 sha ki nongrep kiba donkam ban thied ïa ki sboh dawai," u la bynrap.
Shillong, Nailar, 21: Arngut ki rangbah ki la mynsaw jur katba uwei pat u la khladnoh hadien ki la shah pom ha u Pyrthat rkhiang ha ka sngi U Blei ha ka por kumba 3:45 baje nohphai sngi katba ki dang rieh slap ha trai dieng kseh ha madan Golflink, Shillong.
Katkum ka jingïathuh jong ki paidbah ki la sakhi ïa kane ka jingjia, kine ki lai ngut ki rangbah la lap ba ki la thiah lyngktar ha madan phlang Golflink hadien ba ki la shah pom ha u pyrthat.
Ïa kine ki lai ngut, la pynkit noh sha Shillong Civil Hospital bad ki doktor ki la pynbna ba u Dinesh Nonglang uba la 37 snem ka rta, uba sah ha Mawlai Umjaiur, Shillong u la khladnoh.
Ha ka jingtohkit, la lap ba kine ki lai ngut shiparalok, ki la leit ïalehkai phutbol ha Golflink Golf Course bad ynda la ther u lapbah uba jur, ki la leit rieh slap ha trai dieng kseh bad dei ha kum kane ka por ba ka liehlieh ka la pom ïa u dieng ba ki rieh slap bad baroh lai ngut ki la kyllon ïap ler ha madan.
Shillong, Nailar 21: U Nongïalam ka Liang Pyrshah u Dr Mukul Sangma ha ka sngi Saitjaiñ u la ong ba ka sorkar jylla bad u Myntri Rangbah um peiphang satia ïa ka rai kaba ka supreme Court ka pynmih halor ka rai ban weng ïa ka hukum tih dewïong ha ka jylla.
U la ong ruh ba dei ka sorkar kaba ai lad ban tih dewïong be-aiñ.
U Dr Mukul u la ong ba ka sorkar kam ju ai shim kino kino ki lad ki lynti ban pynshitom ïa kito kiba pynkheiñ ïa ka aiñ khang tih dewïong bad kane ka jingleh ka sorkar ka ong kum ka jingpynshlur shuh shuh pynban ba kin bteng ïa ka kam be-aiñ.
Haba ïadei bad ka jingïap bad mynsaw ki nongtih dewïong na ka jingshah ban ki ha ka par ha West Khasi Hills, u la ong ba kane hi ka sakhi ba ki kam tih dewïong be-aiñ ka shyrkhei ha ka jylla katba ka sorkar man ka por ka len beit ba ka don kaba kum kata.
U Dr Mukul u la pynkynmaw ïa kaei kaba ka sorkar MUA ba la ïalam da ka Congress ka la leh mynba u dang long u Myntri Rangbah jong ka jylla, u Dr Mukul u la ong ba na ka liang ka sorkar jylla ha kato ka por ka wanrah ïa ka Meghalaya Mining Development and Regulation(MMDR) Policy, 2012, “Kito ki juh ki briew kiba kynthoh ba ngim shym la pyntreikam ïa ka MMDR mynba ngi synnshar da ka jingthmu ban ïalam bakla ïa u paidbha bad ki dei ki juh hi pat ki briew kiba don ha ka bor synshar mynta kiba ym shym la leh eiei" u la ong.
U Dr Mukul u la ong ruh ba na ka liang ka sorkar ha kito ki snem ba dang shuh shah khang tih dewïong ka la file ki affidavit bun bun tylli sha ka NGT bad ka Supreme Court ban ban kdew ba ka khyndew bad ka jinglong trai ïa ka ha ka jylla ka pher bak-ly-bak na kiwei pat ki jylla ha ka ri.
“Dei na ka daw ka jingtrei shitom ka sorkar ban pynkynmaw ka sorkar jylla ba ka Supreme Court ka la pynmih ka rai bishar jong ka ban pynskhem ïa kaei kaba na ka liang ka sorkar ka pyni sha ka Supreme Court ba ki mar poh khyndew ha ka jylla ki dei ki jong ki trai jaka bad ki trai jaka ki don hok ban tih ne khlong ïa ki", u la ong.
“Ka sorkar lei mynta kam sngewthuh wat ïa kane ruh namar lada phi peit na ki Proceeding u Myntri Rangbah u la ong ba ka ba ka sorkar ka ong ba kan ai ki Mining Lease ha ka jingshisha ka sorkar kam lah ban ai lease namar ka hok ka shong beit ha ki trai jaka ban ai mining lease ban tih dewïong" u la ongShuh shuh u la ong ba ka hukum kaba ka Supreme Court ka pynmih ha u 2019 ba ka a weng noh ïa ka jingkhang tih dewïong da ka NGT ha ka jylla ‘balei pat ka sorkar kam lah haduh mynta ban ai lad ban tih dewïong kaba shong aiñ’.
“Ka sorkar mynta ka dei ka daw ba ki nongbtylla ha ki par ki duh kamai bad ba ka jylla ruh ban ïoh khajna na u dewïong namar lada ka sorkar ka thaw lad ka don ka lynti ban shah ban tih dewïong" u la bynrap.
Shillong, Nailar, 21: Ka Hynñiewtrep Youths Council (HYC) ka pynpaw ba ka pdiang hun kylluid mynsiem bad sngewkmen ruh ba ka Sorkar Meghalaya bad ka Sorkar Assam ki la ïaid shakhmat ban ïakren pynbeit biang ïa u pud ha ka wat kaba ar.
“Ka Jylla Meghalaya ka la dap 50 snem bad ka por ka la ih bha ban pynbeit noh syndon ïa u pud u samla jong ka Jylla Meghalaya bad ka Jylla Assam," ong u kyrwoh ba la phah da u President ka HYC u Bah Robert June Kharjahrin.
“Ha kane ka jingïapynbeit pud kaba ar ka seng ka kyntu na ki ar Sorkar ba ki dei ban kynthup noh syndon ïa baroh ki hynriew tylli ki Sector kiba dang sah kum ka Nongmynsaw (Langpih ), Block 1, Block 2, Psiar bad Khanduli, Deshdomria (Raid Khadar Bongthai), Baridua bad ka Nongwah Mawtamur bad ba ym dei shuh ban dang pynsah teng ïa kano kano ka Sector," la ong ka seng.
“Ha ka wat kaba nyngkong, ngi la ïohi ba ka jingïapynbeit pud ym shym la bud thikna ïa baroh ki San tylli ki mat ba la ïa mynjur (Five Agreed Principles) kiba kynthup ïa ka Historical Facts, Ethnicity, Geographical Contiguity, Administative onvenience & Williness of the people.
Ha ka wat kaba nyngkong ngi la ïohi ba la pynshong nongrim than eh tang ïa ka mon ki paidbah kynthup ïa ka mon ki nongshong wai bad ki nongshong thap hynrei ïa ki trai jaka ym shym la sngap shuh.
Ïa ki Historical Fact bad ïa ki kot ki sla lei lei ym shym la pyndonkam ha ka jingpynbeit pud kaba nyngkong," la kynthoh ka Seng.
“Kaba kham ithamula eh ka long ha ka wat kaba nyngkong, ïa ka jinglap bad ïa ka jingai jingmut jong ki Regional Committee na ka jylla Meghalaya ym shym la pdiang.
Nalorkata, kaba sngewsih eh ka long ba ha shwa ban soi ïa ka Memorandum of Understanding (MoU) ka Sorkar Meghalaya kam shym la pyntip ne pan jingkyrshan na ki Dorbar Hima, ki Dorbar Raid, ki Dorbar Shnong bad na ka Khasi bad Jaiñtia Hills AutonomoDistrict Council.
Kane ka jingleh jong ka Sorkar Meghalaya ha ka wat ka banyngkong ka la pynsngewsih ïa kiba bun bad ka Meghalaya ka la duh noh kumba 18 sqkm tam eiei ka khyndew.
Da ki phew tylli ki shnong bad ki jaka jong ki Hima Khasi ki la poi noh sha Assam ha kane ka wat kaba nyngkong bad ka la pynbor ïa ki Hima Khasi ba ki hap leit shaduh Iingkashari," la ong shuh shuh ka Seng.
“Watla ngi pdiang ïa ka jingthmu jong ka Sorkar ban ïa pynbeit pud, ngi dawa ba ka Sorkar Meghalaya kam dei shuh ban dang bakla ha ka jingïapynbeit pud ha ka wat kaba ar.
Ngi kwah ban kren da kaba shai ba ka Sokar ka dei ban da pan jingmut bad ban sngap ïa ki Shnong, ki Raid bad ki Hima Khasi.
Ki ar tylli ki District Council kata ka KHADC bad JHADC ki dei ban don bynta naduh kaba sdang haduh kaba kut ka jingpynbeit pud bad ka Sorkar ka dei ban da ïa pynshong nongrim bha ïa ki san tylli ki mat ïa pynbeit ym ban shu sngap beit tang ïa kaei kaba ka Sorkar Assam ka kren ne pynbor," la kyrpad ka Seng.
“Ka jingïakren pynbeit pud ka dei ban long ha ka jingïaburom mar kylliang hapdeng ki ar Sorkar ym ban long Jeep ka Assam bad Trailer ka Meghalaya.
Ka HYC ka kwah ban ïohi ba ki shnong bad ki jaka ki Hima/Elaka Khasi Pnar ki dei beit ban hap ha Meghalaya khnang ba kata ka jingïapynbeit pud ka long kaba shongkun bad kaba pynkmen ïa ki paidbah ka Bri u Hynñiewtrep," la pynkut u kyrwoh.
Nongpoh, Nailar 21: Tang hadien katto katne bnai ba ka sorkar Meghalaya bad Assam kala pyndep ïa ka jingpynbeit pud ha ka sien ba nyngkong, ha kaba 2 ngut ki Myntri Rangbah jong ka Jylla Meghalaya bad Assam kila dep ruh ban soi ïa ka MoU hakhmat u Amit Shah myntri ka kam pohïing ka Ri, ki 2 ngut ki myntri rangbah jong ka jylla Meghalaya bad Assam u Conrad Sangma bad Himanta Biswa Sharma mynta ka sngi ki la ïakynduh biang ha Secretariat ka Assam ha nongbah Guwahati ban sdang biang ban ïakren bad pynbeit na ka bynta ka jingpynbeit pud haka wat Ba Ar haki 6 tylli ki jaka kajia pud ka Meghalaya bad Assam ba kynthup ïaka Block I, Block II, Psiar, Khanduli, Borduar, Mawtamur kiba dei ki jaka ba hap ha ki 3 tylli ki district jong ka jylla.
Ïa katei ka jingïakynduh jong ki 2 ngut ki Myntri Rangbah ka jylla Meghalaya bad Assam mynta ka sngi la pynlong ha Janata Bhawan, Assam haka jingdonlang ruh ki Chief Secretary jong ki 2 jylla bad kiwei kiwei ki heh ophisar ha kaba la mynjur lang ban thaw noh biang ia ki Regional Committee hapoh 15 sngi.
Haba kren sha ki lad pathai khubor mynta ka sngi hadien ka jingïakynduh, ki 2 ngut ki myntri rangbah kila kular ruh ba kane ka jingpynbeit pud haka wat Ba Ar kan long kaba janai katkum ka rai bad ka jingmynjur ki paidbah kumba la ïakren naduh ba sdang, ha kaba shen yn sa thaw ruh ïaki Regional Committee ban sa khlieh da ki myntri ka jylla Meghalaya bad Assam bad shuwa ka jingpynbeit pud naka liang jong ki, kin sa leit ruh ban jurip ïa kitei ki jaka, ban ïa kynduh ïa ki paidbah, ban swar jingmut na ki bad ban ïoh ruh ka jingmynjur na ki.
Ki la pynpaw ruh ba ka jingpynbeit pud haka wat kaba Ar kan kham eh bad jwat, hynrei kum ki Myntri Rangbah ki la kular ruh ba kan long kaba janai katkum ka rai bad ka jingmynjur jong ki paidbah haka jingtrei ryngkat bad ka tnad Survey of India, ha kaba yn thaw ruh ïaki Regional Committee hapoh 15 sngi, ha kaba yn khlieh ruh da ki Myntri ka jylla Meghalaya bad Assam kum ki Chairman, bad ha kitei ki committee yn kynthup lang ruh ïaki nongmihkhmat na Karbi Anglong District Council kumba ki don ki jaka ba ïatyngkhuh bad ka Karbi Anglong.
“Ngin nym kyrkieh ïaka jingpynbeit pud ha ka wat kaba ar kumba kadei ruh ka jaka kaba kham jwat ban pynbeit, hynrei ngin ïaleh ban pynbeit ha kata ka rukom kaba ai jinghun ïaki paidbah ba shong ba sah ha ki thaiñ khappud khamtam ban pynbeit katkum ka rai bad ka jingmynjur jong ki paidbah kiba shong ba sah ha katei ka thaiñ" la ong kitei ki 2 myntri rangbah.
Shuh shuh kila ong ruh hadien bala thaw ïaki regional committee naka liang jong ki kum ki myntri rangbah kin sa leit jngoh ruh ïa kitei ki jaka kum ka jingai mynsiem ïaki paidbah.
Shillong, Nailar, 21: U National Vice-President ka NPP uba long ruh u Symbud myntri Rangbah ka jylla u Bah Prestone Tynsong ha ka sngi Thohdieng u la ong ba ka NPP kam salia ban leh ïa kino kino ki kam kiba bha na bynta ka jylla wat lada don ka jingkynthah na ki seng saiñ pyrthei kiba don lang ha ka sorkar.
Haba kren ha ka jingpynskhem ïa ki nongkitkam bad ïa ka Jaiaw Circle ha Ïing Dorbar Jaiaw Shyiap-Lumpyllon jong ka NPP u Bah Prestone u la ong ba kiba bun ki seng saiñ pyrthei ha ka jylla ki la pihuiñ ïa ka NPP namar dei tang ma ka na ki seng saiñ pyrthei na ka Thaiñ Shatei Lam Mihngi kaba ïoh jingithuh kum ka National Party.
U Bah Prestone u la ong ba na ka liang ka NPP kaba ïalam ïa ka sorkar ka la leh ïa ki kam kiba bha tam na bynta ka jingbit jingbiang ka jylla da kaba ai nuksa ïa ka jingkhot ïa ka HNLC sha ka miej jong ka jingïakren ïasuk.
“Ngi na ka sorkar bad na ka NPP kaba ïalam ngi buh hakhmat ïa ka jylla bad don ruh kiba kynthoh ïa ka jingkhot ïakren ïasuk ïa ka HNLC hana ba ki don sa tang khyndiat ngut, hynrei nga kwah ban ong hangne ba na ka liang jong ngi ngim kwah ba uwei ruh u samla ka jylla ba un sakma na ka sem" ong u Bah Prestone bad u la bynrap shuh shuh “wat ha ka jingpynbeit pud bad ka jingthmu ban wanrah ïa ka ki regulation ban teh lakam ïa ka kam khalai kaba ym ju don ba leh ha ki san phew snem ngi shah kynthah ym sngewthuh sngewthaw shuh.
Don kiba kynnoh ruh ba ngi thmu ban pynlong ktem khalai ïa ka jylla hynrei nga kwah ban kren da kba shai ba ka sorkar kan ym thom da ka bor ban buh ïa ka jaka khalai khamtam ka Cassino bad dei u paidbha uban rai la un pdiang ne kyntait ïa ka Cassino".
“Phi ïohi ka jingshah kynthoh kaba bun wat na ki seng kiba don ha ka sorkar ruh, ngi kum ka NPP kaba ïalam ïa ka sorkar ngi kwah ban leh ïa kaba bha tam bad kaban sah ka record pateng la pateng wat lada ngi sah marwei ngim salia" ong u Bah Prestone.
Haba ïadei bad ka jingjied ka NPP ïa u Bah Ransom Sutnga kum u kyrtong na North Shillong u bah Prestone u la ong ba namar u tip bha u dei u briew uba biang ka maiñ bad ka jingstad ban long kum u MLA.“Mynnor lada ïohsngew ïa ka kyntien Mawkhar bad Jaiaw ngi sngew shynraiñ namar kibun ki briew kiba stad ba shemphang bad kba biang ka rynïeng rynïot, hynrei mynta pat ngi ïohi ba ka North Shillong tang ha Assembly bad ngi ïohi ruh ha ka rynïeng kaba tang shiphut" ong u Bah Prestone.
U Bah Prestone u la ong ruh ba ka dei ka por ïa ki nongshong shnong jong ka 17 Noirth Shillong ban jied da u briew uba stad bad uba proh ban trei na bynta ka jaidbynriew ym uba ieid jaidbynriew tang da ka jingsnngew ne ka emotion bad u la ong ruh dei tang u Bah Ransom uba biang ban shim ïa kane ka lyngkor.
Haba ai jingkren ha kane ka sngi u Bah Ransome u la ong ba kum u kyrtong u buh hakhmat eh ynda u la jop ban rat dyngkhong ïa ka jingkyrduhkam ki samla jong ka North Shillong namar kiba bun ki samla kim ïoh kam watla kiba la biang ka jingnang jingstad.
Shuh shuh u la ong ruh ba ka jingbym lah ban pynmih ïa ki IAS naduh u 2013 ka dei kaei kaei kaba kum ka jylla ka dei ban snghew lehraiñ bad u la ong ba na ka liang jong u kum u MLA lada lada ki paidbah kin ailad un trei tyngeh na bynta kane bad ruh ban sei shibun ki sahep sorkar.
Shuh shuh u la ong ba ka jingkyrduh um ha Jaiaw bad ka jingbym lah ban pynpoi surok sha ki katto katne ki kyntoit na ka liang jong u un sa shim khia ïa kane naduh mynta wat ban leit buh jingkyrpad sha u Symbud Myntri Rangbah ka jylla ba un shimkhia lem ïa kane.
Ha kane ka sngi ka NPP ka la ïoh ban pynskhem ïa ki 9 tylli ki unit kiba hap hapoh Jaiaw Circler ha ka jingïadon lang ki nongïalam ka Party ba kynthup ïa u Bah Bajop Pyngrope, Bah Mayborn Rapthap, Prof.D War, Wanlamphrang Kharmujai lem bad kiwei kiwei.
Nongstoiñ, Jymmang 15: Ka Federation of Khasi Jaiñtia and Garo People Mawthadrishan Circle, ha ka sngi saitjaiñ ka la pynkha ïa ka tnad hapoh Nongkasen bad la pynskhem da u President ka West Khasi Hills District Bah Chandra Nongdkhar ryngkat ka jingdonlang u General Secretary ka West Khasi District Bah Wilis Syiem bad kiwei kiwei.
Na ka liang u President barim ka FKJGP West Khasi Hills District Bah Nathaniel Marshiangbai, haba ai mynsiem ïa ki dkhot u la ong ba wat la um don shuh ha ka seng hynrei ka mynsiem pat ka dang don.
U da ai khublei ruh ïa baroh ki para dkhot jong ka seng naduh na Central Body bad kiwei kiwei de ki tnad ba don haduh mynta.
Na ka liang u President ka West Khasi Hills District Bah Chandra, u la ai ki kyntien sneng kyntiew kraw bad kumjuh ruh ban ai mynsiem khamtam ïa ka Nongkasen ba ka dang long ka unit thymmai, ba kin dang trei shitom.
U la ong ba lada ngi long kiba ïa tylli kawei ngin sa kiew shaphrang.
U la ong ruh ba u president bad u Secretary kin long kum ki reng, hynrei ki dkhot pat kin long ka met ban ïa trei lang bad ka shong ha ka met ban ki reng kin khlaiñ ban treikam.
Ki dkhot ba thymmai ba la ïoh pynskhem ki long Firstborn John Marngar President, Kynsai Wahlang Vice President, David Syiem General Secretary, Phailangsius Marshiangbai Assistant Secretary, Kyrmen Syiem Finance Secretary, Batskhem Lyngdoh Organizing Secretary lem bad 15 ngut kiwei ki Nongkitkam bad ki dkhot.
Ka jingshimkhia bad ka jingmih shakhmat ka Shillong Traffic Police ban hikai bad pynsnewthuh ïa ki nongniah kali ïa u Zebra Crossing ha kaba nyngkong eh kan ïarap pat ïa ki paidbah ban jam da kaba suk na shiliang sha shiliang surok khlem kano kano ka jingsheptieng.
Ka jingkylli ka long balei ki Pulit Pynïaid Kali ha nongbah Shillong kaba long ka Headquarter jong ka Jylla kim lah ban leh eiei ïa kane ka jingma kaba ap ïa ki paidbah nongïaid lynti naduh ki snem ba la leit noh katba ki kyndit thiah pat ynda la tied u tyrnem jong ka Iingbishar High Court ka Jylla.
Kane ka pyni shai ba ka tnat Pulit kam suidniew ïa ka jingim jong ki paidbah nongïaid lynti khamtam ki khynnah skul kiba ju jam na shiliang sha shiliang surok shwa ban leit sha skul bad ynda la wai skul.
Ka jingbym shimkhia jong ka tnat Pulit naduh ki snem baladep la buh jingeh bha ïa ki paidbah nongïaid lynti ban jam na shiliang sha shiliang surok khamtam wat haba ïaid lyngba u Zebra Crossing namar ka jingpynher stet shaba palat ki kali kat haduh ba ki nongïaid lynti ki hap ban ïaid syier mynsiem bad phikir bha ïoh jia kano kano ka jingjia ba sngewsih.
La ju lap ruh ba ki kali ym tang jong ki riewshimet, ki kali kamai lane ki kali Sorkar kiba ju suh kum u khnam bad kiba ju leh bym lap lieng khlem da ailad shuh ïa ki paidbah ban jam na shiliang sha shiliang surok.
Kum kine ki jingjia ki buh jingma haduh katta katta ki khynnah skul.
Donbok ba ka sor Shillong ka dei ka shnong kaba ka jingdheng kali ka jur bha na ka jingkharoi kaba manla ka sngi kumta ki jingmynsaw jong ki paidbah nongïaid lynti haba jam na shiliang sha shiliang surok kam da jia kynrei than namar ha ki kynta ba jur ka dheng kali ki kali kin hap ban ïaid kum ka mattah.
Ka jingbym don ki jingkieng suiñ ban ïaid ki paidbah ba pynïasoh na shiliang sha shiliang surok kum ka jingkieng dewbilat ha Dhankheti, ka buh jingma bha khamtam ha ka por mynmiet ïa ki paidbah nongïaid lynti kiba thmu ban jam na shiliang sha shiliang surok namar ka jingpynher stet ki kali ka pynsyier mynsiem haduh katta katta ïa ki paidbah.
Ha kawei pat ka liang, ka jingshimkhia jong ka Shillong Traffic Police bad ki Pulit ka East Khasi Hills District na ka por sha ka por ban ai jinghikai ïa ki paidbah ban ithuh ïa u Zebra Crossing kan ïarap shikatdei eh namar kan jin la pynduna ruh ïa ka jingpynher stet ïa ki kali bad kan ym wanrah ruh ïa kano kano ka jingjia basngewsih ïa ki nongïaid lynti.
Lehse ka jingïarap jong ki Pulit pynïaid kali ryngkat ka jingïatreilang bad ki samla pule na ki Kolej bapher bapher ka sor Shillong ban pynsngewthuh ïa ki paidbah bad ïa ki kmie ki kpa halor ki bynta bakongsan jong u Zebra Crossing ne u Laiñ ba la dro lieh hapdeng surok kan ïarap ruh ïa ki khynnah skul ban pyni dak kumno ban pynsangeh ïa ka kali haba ki ïaid lyngba une u Zebra Crossing.
Ym lah ban len kiba bun ki paidbah ki bym pat tip ïa une u laiñ Zebra Crossing ym tang ha sor hynrei wat sha ki jaka nongkyndong bad kane ka buh jingeh bha ïa ki nongniah kali bad wat ïa ki pulit ban pynsngewthuh ïa ki paidbah.
Ka tnat Pulit pynïaid kali jong ka nongbah Shillong ka la dei ban leit ruh sha ki skul bapher bapher ka East Khasi Hills District bad sha ki shnong ki thaw khnang ban ïarap pynsngewthuh ïa ki paidbah halor u Zebra Crossing uba ïada ïa ki haba ki jam na shiliang sha shiliang surok.
Nalorkata, kan ym don jingmut pat lada yn shu ai jinghikai ïa ki paidbah ha surok khlem da don pat u Zebra Crossing.
Ym tang katta, ka Shillong Traffic Police ka la dei ban ïatreilang bad ki kynhun jong ki nongniah kali bapher bapher ka East Khasi Hills ban ai jinghikai halor ki Traffic Sign kiba lah ban pynsngewthuh ïa ki nongniah kali namarba la sakhi ba bun ki nongniah kali kim ju burom satia ïa ki Traffic Sign bad bun ruh imat kim tip ruh ïa ki kyndon aiñ jong ka Motor Vehicle Act, kaba teh kyndon ïa ki nongniah kali.
Ka jingdheng kali jong ka Sor Shillong ka dei hi na ka daw ba ki don ki nongniah kali ki bym suidñiew satia ïa ki kyndon aiñ ñiah kali kiba shu tur beit rak rak katba ki mon bad pyndheng ïa ki kali ha surok bad pynsyrtok ïa kiwei pat kiba bun nadien.
Ka jingbym don ïa ka ‘Discipline’ ka dei ka daw kaba kongsan eh kaba wanrah ïa ka jingdheng kali ha surok na ka jingkhlem akor jong ki nongniah kali.
Ym tang katta, ha kiba bun ki khep la lap ïa ki kali Sorkar kiba ïaid sahuh la kum ki syiem hapdeng surok wat hapdeng ka jingdheng ki kali.
Kum ïa kine ki kali dei ban daiñ kuna da u paidbah da kaba ujor sha ki bor jong ka aiñ namarba ka tarajur jong ka aiñ kam ju thew shiliang ïano ïano ruh la ka dei ïa u shakri Sorkar lane ïa u paidbah.
Nongstoiñ, Jymmang 15: Ka HYC Mawshynrut ka la ïoh ban pynskhem biang ïa ki nongïalam jong ka ha ka sien kaba lai.
Kane ka jingpynskhem ka la long ha ka sngi saitjaiñ ha kaba la ïadonlang da ki nongïalam jong ka District bad na ka sengkmie ruh kumjuh.
Ha ka jingïalang pyntian smai, u samla Jerimaïa Dkhar President HYC Maweit Circle u la pynkynmaw ba ha ka jingshakri ïa ka Jaitbynriew hap mad bun ki jingeh, hynrei ka donkam ban ïa tylli ban ïa kyntiew iwei ïa iwei.
U Samla Wanteibok Lyngdoh GS HYC West Khasi Hills District, u la pynkynmaw ba dang don bun kiei kiba donkam ban leh watla katto la trei shitom ha ki 8 snem ba la dep, ban peit ïa kiba bun ki jingduna ïa ka thaiñ bad ban ïada ïa ka Jaitbynriew na ki mynder.
U Bah B Paliar u ba dei u Vice Chairman ka Shnong Riangdo u la ai jingïaroh ïa ka HYC, kaba u la ïohi shibun kiei kiei kiba ki leh ïa ka Jaitbynriew.
U la ong ka dei ka seng kaba kiew sted namar ki don ki nongïalam kiba trei shitom.
U la ong ba na ka liang ka shnong ka kyrshan bad ïatreilang ha kano kano ka por.
U Samla Lumlang Kharsyiemlieh President HYC WKHD u la ong ban shakri ïa ka Jaitbynriew, donkam ban ïa tylli ban kiar na ka dih ka bam bad ban don ka mynsiem sngew lem ïa kiwei.
Balei ngi pynlut ïa ka por ban dih kiad hynrei ngi dei ban ïarap noh ïa ki ba duk ki khunswet ha ka jaka ban thied kiad.
