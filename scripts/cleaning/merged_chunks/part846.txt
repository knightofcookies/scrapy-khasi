Hopewell Elias Khariong, SDB, u Nongthoh Kot bad U Khraw Pyrkhat ha ka Khasi Literature, ha ka 28 tarik October, 2016, ha H.Elias Hr.
Sec.
School, Nongthymmai.
Ha kaba iadei bad kane ka H.Elias 50th Death Anniversary Commemoration Committee kan pynlong ia ka Jingiakob Thoh Essay na ka bynta ki Khynnah Skul Secondary, Higher Secondary, College bad University.
Kumta ki phang kiba iadei na ka bynta ki khynnah skul Secondary bad Higher Secondary ki long :- (1) U H.Elias u riew ieid ri, (2) U H.Elias u myllung ka mariang, (3) U H.Elias bad ka akor Khasi.
Katba na ka bynta ki samla pule ha Clollege / University ka phang ka long :- (1) U H.Elias bad ka ktien Khasi, (2) Ka Philosophy u H.Elias, (3) Relevance of H.Elias’ prose and poetic works to modern Khasi society, (4) Ka jingtrei bakordor tam jong u H.Elias, (5) U synñiang u H.Elias ha ka liang ka thoh ka tar bad ka pule dangle.
Na ka bynta kine ki jingiakob, ka Committee ka la buh ia ki buskit na ka bynta ki khynnah skul Secondary bad Higher Secondary kan long :- (1) ‘10,000.00 lem bad ki kot bad ka Special Certificate ia ka 1st Prize, (2) ‘8,000.00 lem bad ki kot bad ka Special Certificate ia ka 2nd Prize.
Katba na ka bynta ki samla pule College bad University ka 1st Prize ka long ‘15,000.00 lem bad ki kot bad ka Special Certificate, bad ka 2nd Prize kan long ‘12,000.00 lem bad ki kot bad ka Special Certificate.
Kino kino kiba kwah ban ia shim bynta ki lah ban ioh ia ki jingtip ba kham bniah na kane ka Email : eliasessay50@gmail.
com ne da kaba phone sha (1) Dr.Emil Nongbri, Chairman (9863070052), emilnongbri@gmail.
com bad (2) Prof.Andrew A.Jyrwa, Secretary (9402508390), aajjyrwa97 @gmail.
com.
Ka tarik ba khatduh ban pynpoi ïa ki Essay ka long ha ka 31 tarik August, 2016.
Shillong 04 Nailar:U Chief Secretary barim ka Meghalaya u Bah P.Barkos.
O Warjri, IAS u la bam smai hynne ka sngi kum u Chief Information Commissioner (CIC) ba thymmai ka jylla ha ka ingsah u Lat ha Raj Bhawan.
Ia u Bah Barkos la pynsmai da u Lat ka jylla u V.Shanmuganathan ha ka jingdon lang kii heh sorkar naduh u Myntri Rangbah u Dr.Mukul Sangma, u Symbud Myntri Rangbah u Dr.R.C Laloo, ka myntri kam pohiing ka Kong Roshan Warjri, u myntri ialehkai u Zenith Sangma, MLA, ka Dikkanchi D.Shira, u Chief Secretary u K.S Kropha nalor kiwei pat ki heh sorkar.
Shillong, 4 Nailar:Ka Hynniewtrep Youth Council (HYC) ka la leit ban ia kynduh ia u Director ka tnad Higher and Technical Education ka sorkar jylla u Ram Singh ban dawa ba u de an weng noh mardor ia ka jingpynbna ka sorkar kaba la ong ba ki khynnah skul ki donkam ban don ia u Aadhaar nombar ban ioh ia ka baibam jong ki.
Hadien katei ka jingiakynduh bad u Director u General Secretary ka HYC u bah Robertjune Kharjahrin u la ong ba u Director u la kular ba un sa ia kren bad ka sorkar jylla halor katei ka bynta.
Utei u nongialam ka HYC u la ong ruh ba katei ka seng kan leit ban ia kynduh ia u myntri ka tnad GAD u bah HDR Lyngdoh ban dawa ba un pynshai ha kaba ia dei bad ka kam Aadhaar.
Shillong, 4 Nailar:Mynta ka step ha ka por 2:40 baje dang step phyrngap ki runar ki la wiang ding ia ka kali Maruti Swift jong ka kong Lorina Nongsiej kaba don ia u nombar ML-05N-9948 kaba la pynieng ha phyllaw ing jong ka ha Langkyrding, Nongmen-song, Shillong.
Ha katei ka jingjia kiba haing hasem jong ka kong Nongsiej ki la ioh ban pynlip noh ia katei ka ding shuwa ba kan julor ka kali.
Shillong, 04 Nailar:U MLA ka UDP na Nongthymmai u Dr Jemino Mawthoh u la ong ba ki paidbah ka sor bad khap sor, ki la ngiah ban ioh sngew ia ka kyrteng ka MUDA (Meghalaya Urban Development Authority) namar ba ka jingleh jongka, ka la wanrah ka jingkulmar thlim ia ki.
Haba kren sha ki nongthoh khubor hadien ba la wai ka jngialang hynnin ka sngi ba la khot da ka myntri kam sor, ka Kong Ampareen Lyngdoh, u Dr Mawthoh u la ong ba ka UDP ka la dawa na ka sorkar ba ban wanrah ia ka jingshai kdar ban lait na ka jingjyrwit jyrwat ka jingiadei bad ka rukom treikam ka MUDA.“Ngi kwah ban ioh jingshai na ka sorkar halor ka MUDA ha kaba ngi la kyntu ba ka sorkar ka dei ban shim khia ban kham pynsuk ia ki paidbah ban ioh jingbit haba ki shna ia ki iing, ban ioh Occupancy Certificate (OC) bad kiwei ki jingdonkam", la ong u Dr Mawthoh.
U la ba baroh kiba la iashim bynta ha ka jingialang ki la dawa da kawei ka sur ba ka sorkar ka dei ban thaw ia ka Policy kaba shai ban batai bniah ia ki jaka ba hap ha nongkyndong bad ki jaka ban hap ha sor namar ba haduh mynta bun bah ki shnong ki konstitwensin kum ha Mawlai, Nongthymmai, Pynthorumkhrah ki don ki shnong ki bym tip la ki hap ha sor ne nongkyndong.
“Namar kane ka jingbym don ka polisy ba shai ka sorkar, kine ki shnong ki duh lut ia ki skhim na tnad nongkyndong bad na ki tnad sor ruh", la ong u Dr Mawthoh bad bynrap, “Baroh ngi kubur ba donkam ia ka policy ban nym ktah ia ki jaka ha sor bad nongkyndong.
U la ong ba ka jingbym don ka sorkar ia ka policy, ka la buh jingeh ia ki paidbah bad kim kwah shuh ban ioh sngew ia ka kyrteng MUDA ruh.
U la iathuh ba ka sorkar ka la mynjur ban thaw ia ka komiti halor kane ka bynta ban pynkhreh ia ka kaiphod jongka hapoh shi bnai.
Ha kane ka jingialang la wan iashim bynta ki MLA kynthup u MLA ka Nongthymmai Dr Jemino Mawthoh, MLA ka Pynthorumkhrah Bah AL Hek, MLA ka West Shillong Bah Paul Lyngdoh, MLA ka Mawlai Bah Embhahlang Syiemlieh, MLA ka Mylliem Bah Ronie V Lyngdoh, MLA ka North Shillong Kong Roshan Warjri.
Nongstoin, 4 Nailar:Hadien ba ki pulit ka Shallang ki la ioh ban kem ia ar ngut ki runar kiba don kti ha ka kam dawa pisa na u wei u rangbah ha ka thain Shallang, mynta ka step ki pulit ka Shal-lang ki la ioh biang ban kem sa ia u wei u runar ba iadon kti lang ha katei ka kam dawa pisa.
U SP ka West Khasi Hills District, bah S.Nongtnger u la iathuh ba ia utei u runar la tip kyrteng kum u Sengkal R Marak 27 snem na ka shnong Omulpur kaba hap hapoh ka North Garo Hills Diatrict.
Shuh shuh u la iathuh ruh ba ki pulit ka Shallang kila ioh ban kem ia u tei u runar na ka shnong Sambalgre Williamnagar bad na ka liang jong ki pulit ki la dep ban register case pyrshah ia u C/No.27(7) 2016 u/s 384/506 IPC.Shillong, 4 Nailar:U myntri rangbah ka jylla u Dr.Mukul Sangma u la plie ia ka Indian Panorama Film Festival kaba saw kaba la sdang mynta ka sngi ha U Soso Tham Auditorium, Shillong.
Ia katei ka Tamasa Film la pynlong da ka Directorate of Film Festival , Ministry of Information and Broadcasting ka sorkar India ha ryngkat ka jingiatreilang bad ka Directorate of Information and Public Relation ka sorkar jylla.
Haba ai jingkren kum u kongsan u Dr.Mukul u la pynpaw ka jingsngewnguh ia ka sorkar India ba la bei tyngka na bynta katei ka tamasa kaba lah ban sei ia kiba bun ki riew donsap na kane ka thaiñ bad u la ong ruh ba ka Shillong ka dei ka jaka kaba khring bha ha kine ki sngi ha ki kam ak phlim.
Ula ong ruh ba da ka jingwan kaba kum katei ka tamasa kan iarap shibun ia ki nongpynmih phlim ba kin nang ioh jingmut ha kiba bun ki jingeh ba ki ia kynduh.
Ula kular ba ka sorkar jylla kan iarap ia ki nongshna phlim na kane ka jylla bad na kane ka thaiñ bad u la ong ruh ba kumba ka jylla ka don bun ki jaka kiba itynnad ban ring phlim bad da ka jingmih ki samla ha ki kam ak plhim ka Shillong ruh kan sa long ka jaka kaba lah ban paw bah ha ki kam ring phlim.
La plie ia katei ka tamasa phlim da kaba pyni ia ka phlim u Nitin Kakkar kaba ym shym la pyllait paidbah haduh mynta ka Ramsingh Charlie.
Ha kine ki lai sngi ki ban wan kan sa don ka jingpyni ia ki 13 tylli ki phlim kaba kynthup ia 9 tylli ki Feature film bad 4 tylli kiwei pat.
Katto katne tylli na kitei ki phlim ki ban sa pyni ki long ka Head Hunter (ba na Arunachal Pradesh), ka Dau Huduni Methai (Bodo) ka phlim kaba la ring ia ki kam lehnoh,ka Phum Zhang, ka phlim Manipuri kaba pyni ia ka Loktak Lake, Kadambari (Bengali), Ore Udal (Malayalam), Katyar Kalyat Ghusali (Marathi) bad yn pyni ruh ia ka phlim Bajrangi Bhaijan.
Nalor ka Onataah ka phlim na kane ka jylla yn sa pyni ruh ia ka phlim kaba tip kyrteng kum u ‘U Syiem’ ka phlim shaphang u Tirot Sing Syiem.
Kiwei pat kiba la donlang ha katei ka sngi plie ki long u symbud myntri rangbah ka jylla u Dr R C Laloo, bah A L Hek, myntri ka tnad Information & Public Relations, Zenith Sangma, myntri ka tnad Sports & Youth Affairs, Roshan Warjri, myntri ka tnad kam pohing bad ki MLA, Tanu Rai, Deputy Director, Directorate of Film Festivals, Ministry of Information & Broadcasting, Government of India, Nitin Kakkar, Director of Ramsingh Charlie, Divya Dutta bad u Kumud Mishra, u aktor ka phlim Ramsingh Charlie bad ki ophisar na ka tnad Informaion and Public Relation.
Nongpoh, 04 Nailar:Kum uwei na ki nongialam ba hakhmat ka Party Congress, u Bah Sosthenes Sohtun, uba long kum u Vice President ka Congress ka Jirang Constituency, mynta ka sngi u la pynbna ba u la iehnoh ia la ka jinglong kum u nongialam ka Party Congress.
Ha kane ka jingiehnoh jong u Bah Sosthenes Sohtun, kum u nongialam ka Congress, u la phah ruh ia ka shithi iehnohkan sha u William Mynsong, President ka Jirang Block Congress Committee, na ka bynta ba un pdiang ia katei ka jingiehnoh kam jong u, namar u shem la don kano kano ka daw na ka party, hynrei dei tang na ka daw ba shimet ka jong u.
Kum ban shu pynkynmaw hangne ba u Bah Sosthenes Sohtun, u dei ruh uwei na ki riew rangbah uba la aireng ban long kum u nongmihkhmat na ka Jirang Constituency na ka party NPP, hynrei tang hadien katto katne por u la pyniasoh pat ialade sha ka Party Congress.
Nongpoh, 04 Nailur:Ha kawei ka jingjia aksiden ba sngew sih kaba la jia mynta ka sngi ha Nongpoh, ha kaba kawei ka longkmie kaba la khlad noh hashen hadien ba ka la shah iuh ka kawei ka trok kaba don ia u no.
ML 04A 8496.
Kane ka jingjia ka la jia mynta ka sngi ha ka por 7 baje ei ei mynstep, hadien ba katei ka long kmie ia kaba la tip kyrteng kum ka Kong Triwlis Syiem, ka dang thmu ban leit sha ka dukan kaba don ha Nongpoh hi, hynrei katba ka dang iaid ha lynti khlem poi pyrkhat katei ka trok ka la wan ban tynrah tad haduh ba kan da duhnoh ia la ka jingim.
Tang mar iatip halor jong katei ka jingjia, ki pulit ka Nongpoh Police Station mar mar ki la leit sha katei ka jaka, na ka bynta ban pynlong ia ka jingtohkit.
Kumta tang hadien katto katne por ki bor pulit ki la ioh ban bat noh ia katei ka trok ha Umling, katba ia u nongniah jong katei ka trok kim shem la ioh ban kem namar u la phet noh na katei ka jaka.
Haba iadei bad kane, na ka liang ki pulit ki la rah noh ia katei ka metiap sha Civil Hospital Nongpoh, na ka bynta ban leh Postmortem bad ka jingtohkit halor kane ka jingjia kan dang iaid shakhmat.
Shillong, 04 Nailar:U Chairman ka Meghalaya Human Rights Commission (MHRC) u nongbishar ba la shong-thait u Dr A.H Saikia, u la ong ba ki komishon ba peit ia ka hok longbriew (Human rights commission) jong ki jylla ba la thaw naduh u snem 1993 ki duna bniat palat ban pynshitom ia kiba donkti ha ka jingpynkhein ia ka hok briew man briew.
Ha ka jingiakren bad ki nongthoh khubor mynta ka sngi ha ka nongbah Shillong, u Chairman ka MPRC ba dang shu shah thung, u la ong “Ki State Human Rights Commission ki long kim ki khla khlem bniat".
Kane ka jingkren jong u charman ka State Human Rights Commission ka long ba bunsien ki kam ba la aiti ha ka Commission kim shym la poi sha ka thong namar ba kam don ka bor kaba biang ban pynshitom ia kiba donkti ha ka jingpynkhein ia ki hok briew man briew.
U la ong ba ki don shibun ki jingduna ha ka jingtreikam jong kane ka met namar ba la leh ia ka kam tang katkum ka kyndon jong ka ain The Protection of Human Rights Act,1993.
U la ong ruh ba naduh ba la pynkylla ia ka ain ha u snem 2006, ka kyndon jong ki State human rights commission ki long tang ki jaka ban pynlut phut ia ka pisa paidbah khlem jingmyntoi eiei.
Kane ka mut ba ka State commission ka lah tang ban shu ai jingmut ban pynshitom hynrei kam don bor eiei ban pynshitom ia kiba pynkhein ia ka hok briew man briew.
Wat la u la ong ba ka jingpynkhein hok briew jong ki shpai bad ki riew shimet kam hap ha ka jingpeit jong ka Commission, hynrei u la ong ba kino kino kiba shah pynkhein ia ka hok briew ba leh da ki shakri sorkar lah ban ujor sha ka Commission da ka jingthoh ha kot sada.
U la ong ba ka sorkar ka dei ban pynmih ia ka lad jingujor ia ki paidbah ban lah ban leh da ka online ha kaba kiba iakynduh jingeh kin ai ia ka jingujor sha ka Commission wut wut.
Naduh ba la thaw ia ka Commission ha ka 16 tarik Naiung, 2016, ka treikam na Guwhati namar ba ym shym la pynbiang eiei ha kane ka jylla ia ki jingdonkam.
U la ong ba kano kano kaba ki paidbah ki iakynduh ia ka jingpynkhein ia ka hok briew, ki dei ban wan ujor sha ka Commission bad kan leh ia kaba donkam katkum ka bor jongka.
Shillong, 04 Nailar:Ka Dorbar paidbah jong ki khun ki hajar ka Hima Umniuh-Tmar Sir-darship ka la rai ban wan tur sha Secretariat lada ka sorkar kam sngap ban sangeh ia ka jingthmu ban klun noh ia baroh ki jaka ba hap hapoh ki Hima Sirdarship kiba tip myn-shwa kum ki British Territory.
Haba pynlait khu-bor halor kane, u Sirdar ka Elaka u Bah PS Khongbeh ula ong ba ka jingialang ha ka 28 tarik Naitung, 2016, ka la iakren sani bha ia ka jingthmu ka sorkar jylla ban kam bad pynlong khyndew sorkar ia baroh ki jaka ba hap hapoh ki Hima Sirdarship.
“Ngi la ia rai ban dawa na ka sorkar ba ka dei ban weng noh shi syndon ia ka rai jongka halor ka jingshim bad jingthmu kurup ia ki jaka hapoh ki Hima Sirdarship ha kaba ka Umniuh-Tmar ka dei kawei na ki British Territory", la ong u Bah Khongbeh ha ka kyrwoh.
Ka jingialang ka la pynrem jur ia ka jingpynksan jubor jong ka sorkar naduh ka snem 1983,ba ki sirdar ne ki khlieh nongsynshar jong ki Hima Sirdarship ki dei tang ki nongmihkhmat jong u Deputy Commissioner, hynrei ka jingshisha kalong ba hadien ba la ioh ia ka jinglaitluit na u phareng bad haba wanrah ia ka United Khasi & Jaintia Hills district Council ha ka snem 1952, la pynia ryngkat kyrdan ia baroh ki khlieh nongsynshar hapoh ka ri Khasi, kata naduh ki Syiem, Lyngdoh, Whahadar, Doloi bad ki Sirdar kaba long katkum ka jingpynbna paidbah da u Secrertary Tribal Department jong ka sorkar Assam ha ka snem 1959 kaba dang iaid neh haduh mynta.
“Ka dorbar ka la rai ban tur sha Secretarat lada ka sorkar kam sngap bad leh eiei halor kane ka bynta, namar ba kan ktah jur ia ki hok jong ki longtrai jong ka rukom bat khyndew bat shyiap hapoh ka ri Khasi baroh", la ong u Bah Khongbeh.
Shillong 04 Nailar:Ka sorkar jylla ka la ong ba katkum ka jingleh ia ka test ia ki ruti, la lap ba kim don eiei ka jingktah ia ka jingkoit ka jingkhiah bad lah ban bam ia ki.
Na ki 23 tylli ki kpu ruti ba la lum na kylleng ka jylla la phah test ha Food Anaylyst ha Assam ha u bnai ba la dep bad la pynthikna ba ki ruti kim don u jingkhlieh Potassium Bromated ha baroh ki ruti ba la phah test, la ong ka kyrwoh na ka sorkar jylla.
Namar kane ka jinglap bym don eiei, ka jingdie ia u ruti la bteng biang ha ka jylla, la ong ka Deputy Commissioner ka Food Safety, ka Megha-laya.
Shillong, 4 Nailar:Ka AMMPWA ka la pynkut ia ka jingshah thngan jong ka hadien ba ki la shong shah thngan lai sngi ha khmat jong ka ophis ka Malaria kaba don ha Lawmali.
U General Secretary katei ka seng ki nongtrei Malaria u bah Allan Kharbani u la ong ba katei ka seng kan ap jubab shuwa na ka sorkar ha kine ki sngi bad lada jia ba kim ioh jingtip eiei kin sa bteng biang ia ka jing-iakhih jong ki ha ka 23 tarik mynta u bnai ban pynbor ia ka sorkar ba kan shimti ia ki kumba leh ka sorkar Assam.
Shillong, 5 Nailar:U Deputy Commissioner, ka West Jaintia Hills District, u pyntip ba ki paidbah jong ka nongbah Jowai, kin lah ban wah ia ka lama jong ka Ri, ha ki iing ki sem jongki lane ha ki jaka trei jongki ruh, naduh ka 15tarik Nailar 2016.
Katei ka dei katba kum ka rai jong ka Supreme Court of India, ha kaba ka ong, ba ka jing pynher ia ka lama India, ka dei ka hok jong uwei pa uwei u nong India bad ka long ruh, kaba dei ban da long husiar bad burom bha, katba kum ka ain jong ka Flag Code of India 2002.
La iathuh ruh ba uno uno u nongshong shnong, uba kwah ban ioh ia kitei ki lama, un leit thied na M/s C P Enterprises (Ph- 9862042360) bad na M/s K/Lato (Ph-9862049493), kaba dei ka dor, kaba duna 10% ha ka dor die khutia.
La khot ia ki nongshong shnong, ba kin ia pynher lem ia ka lama lai rong, ha ki iing ki sem, ha ki jaka trei jongki, naduh ka 15tarik Nailar, ban pynphuh rong ia katei ka nongbah.
(MIPR).
Nongpoh, 05 Nailar:Ka jingthmu jong ka sorkar Meghalaya ban pyntreikam noh ia ka surok Rel bad ha ka juh ka por ka Survey jaka ruh ka la iaid shaid shaid, hynrei ha kane ka jingthmu ka sorkar ban pynpoi rel sha ka jylla, la mih pynban ki Dalal thied jaka kiba leit pynbiej sha ki nongkyndong ki bym bna ia kaei kaei, tang ban ioh shim kabu na ka bynta ban ai jaka pat sha ka sorkar ha ka dor bah eh.
Kane jingmih jong kitei ki kynhun ‘Dalal’ ka la paw pyrthei hadien ba ka seng Ri Bhoi Youth Federation (RBYF), Sengkmie, mynta ka sngi ka la mih ban pynrem jur ia kitei ki riew shimkabu, kiba la sdang ban leit tur sha ki nongkyndong ka them Ri Bhoi ban thied jaka da kaba pynbiej ia ki trai jaka, hynrei sha lyndet pat ka ka jingthmu jong ki ka long tang ban iohnong hadien ba ka sorkar kan shim hadien ba la pyntreikam ia katei ka surok rel.
Haba iadei bad kane, na ka liang u Bah Bipul Thangkhiew, President ka RBYF, Sengkmie, u la ong ba ka seng ka sngewlyngngoh hadien ba ka la ioh jingtip ba bun na kitei ki Dalal ki thmu ban knieh ia ka hok ki trai jaka ban thied ia ki jaka ha ka dor kaba tad khlem da pyrkhat shuh ia ka hok ki trai jaka jong kito kiba dei hok ban ioh jingmyntoi na ka sorkar lada ka sorkar ka shim jaka jong ki.
Shuh shuh, u la ong ruh ba kum ka seng kaba peit ia ka bha ka miat bad ioh ka kot ki paidbah ha ki shnong nongkyndong, ka seng kan ym ailad da lei lei ia kiba kum kitei ki riew shimkabu, kiba khlem pyrkhat shuh ia ka hok kiwei tang na ka bynta ka jingmyntoi shimet, ka seng ka kyrpad ruh ia ki Rangbah Shnong, ki trai jaka bad ki nongshong shnong ba kim dei ban shah pynbiej ha kitei ki khwan myntoi, la bynrap u Bah Thangkhiew.
Ka seng ka la rai ruh ban pan kopi ia ka Land Survey khnang ban tip ia ki jaka bad shnong ba ka sorkar ka thmu ban pyniaid ia katei ka surok rel bad hadien ba ki la ioh ia katei ka kopi, ka seng kan sa leit pat ban pynshai sha ki Shnong ba shah ktah ba da lei lei kin nym dei ban biej ha kitei ki Dalal kiba wan thied jaka tang na ka bynta ka jingmyntoi shimet, bynrap u Bah Bipul Thangkhiew.
Kumta haba kren pynkut, u la ong ba ka seng kam don kano kano ka jingpyrshah halor ka jingwan jong kane ka surok rel, namar ka jingwan jong kane ka lynti rel kan long hi ka jingmyntoi ia ka District bad ka jylla hi baroh kawei, hynrei ka seng ka ieng halor ka nongrim ba ka sorkar ka dei ban pynthikna ba shuwa ban pyntreikam ia ka surok rel ka dei ban thaw ia ki lad ki lynti ban iada na ka jingwan rung kynthep ki bar jylla khamtam ban shna noh ia ka Entry bad Exit Point, u la bynrap.
Shillong, 5 Nailar:Ka jingialang paid-bah jong ki nonghikai SSA kaba la pynbeit da kaAMSSASTA kaba thmu ban pynlong ha Khasi National Dorbar Hall, Mawkhar Shillong, ha ka 6 tarik mynta u bnai, kan iaid beit shakhmat kumba la thmu, ha Khasi National Dorbar Hall, Mawkhar, Shillong ha ka por 11 baje mynstep ha ka Hall heh ka mala kaba shajrong.
Ka AMSSASTA ka iawer ia baroh ki nonghikai SSA jong ka Jylla ba ki dei ban wan ban sngap ban iashim bynta ruh sha kane ka jingialang, ka mat kaba hakhmat eh ka dei ka tulop jong ki nonghikai ba saw.
Ki para nonghikai SSA ki dei ban sngewsynei ia ki 4th teacher naba ki dei kiba ioh jingsiew duna eh napdeng kiwei pat ki nonghikai SSA, ong ka ka kyrwoh na u President ka AMSSASTA Central Body babu L.Marngar.
Shillong, 5 Nailar:Ka KHNAM State Youth Wing ka pynpaw ka jingkmen, hadien ba ka MeECL ka la pynmih ia ka thup jong ki 772 ki kandidet, ki ba la pass ia ka eksamin, na ka bynta ka kam Jugali, hadien ka jingpynslem kaba palat san snem.
Ka jingshim-khia jong u myntri bor ding, ka la ai mynsiem ia ki ba bun ki samla ki ba la dep ban pyndep ia kane ka eksamin, ha u snem 2012.
U myntri bor ding, u la kular ba hapoh shisnem yn sa thung noh ia baroh 772 ngut.
Ka seng ka kyntu ia ka MeECL bad kumjuh ruh oa u power minister ba kin pynthikna bad shimkhia ba baroh ki ba la pass ki ioh noh ia ki appointment letter jong ki katba ka list ka dang im.
Ka seng ka kyrpad ruh ba lada don na ki 772 ki bym wan sdang ia ka kam, ban thung da ki la dep ban pyndep ia ka interview ha u snem 2012.
ka seng kan dang iai buddien ha ka ba ia dei bad kane.
Shillong, 04 Nailar:Ka High Court ka Meghalaya mynta ka sngi ka la pynkynriah noh ia ka sngi bishar ia ka mukotduma jong u Bah Adelbert Nongrum bad ka HYC sha ka 7 tarik Nailur ban wan.
Ka jingbishar mynta ka sngi, ka la Kashari ka la ong ba ki san ngut ki nongialam ka HYC bad u Bah Adelbert Nongrum ki dei ban siew mar T.5000 sha ka Meghalaya State Legal Services Authority (MSLSA) kumba la pynmih ia ka hukum kham mynshwa ha ka 19 tarik Naitung 2016.
Ha ka hukum ka Kashari ka la ong ba la pynkynriah ia kane ka jingbishar da kaba pynngat ia ka kuna kaba mar T.5,000 ia ki ba kin siew sha ka Meghalaya State Legal Services Authority, Shillong bad ba kin ai ia ka affidavit hapoh ar taiew naduh mynta ka sngi.
Ka donkam ia u Bah Adelbert Nongrum ban iasaid da u Bah H.S.Thangkhiew, bad ruh ia ki san ngut ki dkhot ka Central Executive Committee (CEC), ka Hynniewtrep Youth Council (HYC) namely, (1) Bah Robert June Kharjahrin, General Secretary; (2) Bah Nickson Dohling, Organizing Secretary; (3) Bah Donboklang Kharlyngdoh, Vice President; (4) Bah Anthony Kharbuli, Adviser bad (5) u Bah IssacBasawiamoit, Asst.Organizing Secretary, ba la mihkhmat da u K Paul, ba ki dei ban wan mih dalade ha ka sngi ban shim bishar biang, la ong ka Kashari.
Ka Kashari ka la maham ruh ba ki lad pathai khubor, ba ki dei ban tyngkan kumba la pynmih hukum mynshwa.
Ha kajuh ka por, ka Kashari ka la ong ba kine ki san ngut ki dkhot ka HYC ki la dep thep ia ka affidavit bad ia ka kopi jong ka affidavit la ai ruh sha u nongiasaid ka CBI.Kine ki san ngut ki la thep da ka affidavit da kaba pan map khlem kano kano ka jingbuh kyndon halor katei ka jingjia, hynrei la ailad ia ki ban thep shuh ia ka affidavit bynrap hapoh ar taiew.
Mynta ka sngi, u Bah Adelbert Nongrum u la poi slem sha ka Kashari halor ka jingkynnoh ba sahkut kali katba ki san ngut ki dkhot ka HYC ki la poi biang por.
Nongpoh, 05 Nailar:Uwei u riew Rang-bah ia ka la tip kyrteng kum u Bah Smer Kurbah na ka Shnong Madan Umwang, Ri Bhoi District, u la mynsaw jur, hadien ba mynta ka sngi ha ka por 5 baje janmiet u la shah siat ha ki ar ngut ki briew da ka Suloi Tynsah.
Kitei ki briew kiba la donkti ban siat pynmynsaw ia utei u riew rangbah, la tip kyrteng kum u kum u Bhuta Warmalai bad u Elleven Warmalai.
Haba iadei bad kane, na ka liang u Bah G.D Kharwanlang SP ka Ri Bhoi, u la iathuh ba kitei ki arngut ki la siat da katei ka suloi pyrshah ia u Bah Smer Kurbah na ki bynta ka kpoh bad na ki bynta jong ka kti.
U la ong ruh, tang mar ia tip halor jong katei ka jingjia, na ka liang ki Pulit ka Mawlasnai Police Outpost ki la hiar mar mar sha katei ka jaka, na ka bynta ban ai jingiarap ia utei u Rangbah ba la shah siat bad ki pulit ki pynkit noh ia utei u rangbah sha Mawlasnai PHC, na ka bynta ban ioh jingsumar, hynrei khnang ban ioh ia ka jingsumar ba paka la rah noh ia u sha CHC Bhoirymbong.
Ia ka daw kaba thikna halor jong katei ka jingshah siat ia utei u rangbah ym pat lah ban tip, hynrei ki pulit ki la suba ba ka lah ban dei na ka jingiapher jingmut bad ka jingiashun, kaba pynlong ia utei u rangbah ba un shah siat da katei ka suloi haduh ba un da mynsaw jur.
Kumta halor jong kane ka jingjia, na ka liang ki Pulit ka Mawlasnai Police Outpost, ym tang ba ki la iarap ia utei u rangbah ba la shah siat, hynrei ki la shim khia ruh ban kem ioh ban kem ia kitei ki ar ngut ki rangbah ba don kti ha kane ka kam runar bad ka jingtohkit halor kane ka jingjia kan dang iaid shakhmat, pynkut u Bah G.D Kharwanlang.
Shillong 05 Nailar:Ka kynhun ki runar ba rahbor ia u nongniah trok na Assam ki la wan ban pyndem noh ha ki pulit mynta ka sngi, hadien ba kim lah shan na ka jingkhynra jong ki pulit ha South Garo Hills.
“Hadien ba la ioh jingtip na uwei u dkhot ba shah kem, ki pulit ki la pynlong ia ka jingkhynra kaba jur bha ha ka thain Chokpot bad ha ka por 11 baje janmiet, san ngut ki dkhot runar ki la wan pyndem noh ha ki pulit", la ong u SP ka South Garo u Anand Mishra.
Baroh kine ki runar ki dei ki dkhot barim ka seng lehnoh ASAK.Kiba wan pyndem la tip kyrteng kum u Sengchang N.Sangma ba kot sin kum u Miksong 24 snem, Babujan Sangma 21 snem, Akbar Momin 19 snem, Grikseng Marak 18 snem bad u Dalbit Sangma ba kot sin kum u Surak, 36 snem.
Kine ki runar ki la wan pyndem ryngkat ki tiar ialeh kynthup ka carbine, machine gun, magazine, ar tylli ki suloi SBBL, ar tylli ki walkie talkie bad ki kuli.
Ki pulit ka Meghalaya ki la ioh ban pynlait ia u nongniah trok ba shah rahbor u Bittu Patel ha ka 1 tarik Nailar hadien ba la iasiat bad kine ki runar ha ka thain Chokpot ha kaba lai ngut la ioh kem.
U Patel u la shah rahbor ha ka 29 tarik Nailur.
Ka jingiasait ka la jia ha ka shnong Tengkigre hajan ka Chokpot ha kaba kine ki runar kila shna jaka ktem.
“Kine ki san ngut ki runar ki la wan pyndem hynnin ka sngi hadien ba ki la lait phet ha ka jingiather kuli bad ki pulit ha ka 1 tarik Nailar", la ong u Mishra.
Hadien ba la shah kyndang ha ki pulit, kine ki runar ki la leit kyrpad ia ki nongialam Balang bad ki riew pawkhmat ka thain ha Baghmara ba ki kwah ban leit pyndem noh ha ki pulit, la ong u Mishra.
“Kine ki runar kin hap ban shah bishar katkum ka ain", la ong u SP.U Mishra u la ong ba kine ki runar ki dei ba donkti ban rahbor, dawa pisa, pyniaid ia ki pisa thok ha ka thain khappud ka India bad Bangladesh.
U la ong ba kine ki dei ki dkhot kynhun runar ba la iatreilang hapoh ka jingpeit jong u Reading Sangma, uba dei u dkhot barm ka Garo National Liberation Army (GNLA).
Shillong, 05 Nailar:Ki nonghikai skul bym dei sorkar hapoh ka lama ka Joint Action Committee of All Teachers Association of Meghalaya (JACATAM), ki la rai ban sangeh leit sha skul naduh ka 22 tarik Nailar haduh 04 tarik Nailur kaban long ar taiew kynthih kum ka jingpynjur ia ka jingia-khih jongki ban dawa ba ka sorkar ka dei ban shim noh ia ka kam nonghikai kiba don kumba 14 hajar ngut ha ka jylla baroh kawei.
Ia kane ka rai la pynbna ha ka jingialang bah ne ka rally jongki kaba long ha madan Iewrynghep, Laitumkhrah mynta ka sngi hadien ba ka sorkar kam shym la ai jubab eiei wat hadien ba ki la pynlong ia ka jing-iakhih ha kine ki sngi.
Kane ka dei ka jingiakhih kaba lai jong ki nonghikai JACATAM, kaba la pynbna da u chairman jongka, u Bah ED Nongsiang hapdeng ki nonghikai kumba san hajar ngut ba la wan ban iashim bynta ha kane ka rally kynthup ka Khasi, Jaintia bad na Garo Hills.
“Naduh ka 22 tarik Nailar haduh 4 tarik Nailur, ngin pynlong ia ka jingsangeh trei bad baroh ki nonghikai kim dei ban leit sha skul", la pynbna Bah Nongsiang ha kane ka jingialang bah, kaba la rah kti da baroh ki nonghikai skul ban kyrshan ia kane ka rai.
“Ha ka 5 tarik Nailur, ngin ialum biang kumne ha nongbah Shillong bad ngin sa pynbna ia ka jingiakhih kaba kham jubor shuh shuh lada ka sorkar kam jubab hapoh kine ki sngi", bynrap u Bah Nongsiang.
Kaba khampher ka long ba ha ka 5 tarik Nailur, ki nonghikai kin sa ialum lang khrui kaban long ha nongbah Shillong kumba ki la leh mynta ka sngi, namar ba katei ka sngi, kan dei ka sngi rakhe kyrpang jong ki nonghikai ha ka ri baroh kawei.
Kumno ka sorkar kam don pisa ban shimti ia ka kam nonghikai haba ka pahuh pisa pat ban pynlut ia ki tamasa.
“Dang hynnin ruh ka sorkar ka la pynlong ia ka tamasa phlim", u la ong.
Ki nongkren bapher bapher ha kane ka rally, ki la pynpaw ia ka jingsngew bynniaw ia ka jingleh kuman ka sorkar ia ka jingdawa jong ki nonghikai skul ha kane ka Jylla haduh ba ki hap ban ia mih paidbah ha madan na ka kamra klas.
Katkum ka jingkren jong ki nongialam ka JACATAM, baroh ki nonghikai skul na ki kynhun bapher bapher kynthup ki Adhoc, deficit system, deficit pattern ki la wan ban iasoh kti lang lait noh tang katto katne ki nonghikai kiba shu ap kum ki ksew ban trei u sniang.
“Don katto katne ki nonghikai ki bym treh ban kyrshan ia ka jingiakhih jong ka JACATAM hynrei ki ong pat ai lang ynda phi la ioh", la ther u chairman ka JACATAM ia ki katto katne ki kynhun nonghikai kiba kyntait ban iashim bynta.
U la ong ba kito ki nonghikai kiba kyntait ban iadon bynta bad ka JACATAM ki dei kiba pynlong mar khaii ia ka pule dangle bad ka jingkyntait jongki ban wan iashim bynta ka don eiei ha lyndet.
U la ther ruh ia u Myntri Rangbah ka Jylla u Dr Mukul Sangma uba iam namar ka jingsngew myllung ia ki jingeh jong ki nonghikai ha ka por ba ki nonghikai ki iakynduh ia u ha bnai Lber mynshem snem hynrei mynta u sngap mynthi haba ki nonghikai ki pynkynmaw bunsien ba ki kwah ban iakynduh, kaba u la dep kular da ma u hi ba un iakynduh biang bad ki ha u bnai Risaw mynshem snem.
“Haduh mynta khlem mih shuh uta u bnai Risaw", la ong u Bah Nongsiang.
Kumjuh u la ong ba lada ka sorkar ka la khot iakren, ki nonghikai kim da donkam ban mih sha madan kumba long mynta ka sngi.
“Balei u symbud myntri rangbah ka Jylla u Dr RC Laloo u la niat sha ki Managing Committee, ka dei ka jingkitkhlieh jong ka sorkar ban peit ia ki nonghikai", u la ong.
Shillong, 05 Nailar:U MDC ka Congress na Naguapara Constituency u Dhormonat Ch Sangma u la pyniasoh noh bad ka NNP naduh ka 2 tarik Nailar katba uwei pat u Devier M Sangma u MDC shimet u la tyrwa ban kyrshan ia ka Executive Committee ba ialam da ka NPP ha GHADC.Ia kane ka jingpyn-iasoh bad phet noh na ka Congress, u Sangma u la phah da ka shithi sha u President ka NPP u Conrad K Sangma u president ka National President.
U Sangma ula ong ba ka jingleit iasoh jongu bad ka NPP, kam dei na kano kano ka daw hynrei ka dei na ka daw shimet jongu.
U Dhormonat Ch Sangma u la aiti ia ka shithi ban kyrshan kyrlluid mynsiem ia ka Executive Committee ka GHPA ba ialam da ka NPP, kaba u la thoh ruh sha u chairman ka GHADC u Boston Marak.
Ka NPP ka pdiang hun mynsiem ia ka jingwan pyniasoh une u nongialam ka Congress bad kyrmen skhem ba ka jingwan iasoh jongu, kan wanrah ia ka roi ka par bad ka jingskhem ka GHPA na ka bynta ban shakri ia ki paidbah Garo Hills, la ong u nongaitktien ka NPP u James K Sangma.
U Devier M Sangma u dei u MDC shimet na Gasuapara Constituency ka South Garo Hills, u la phah ia ka shithi ban kyrshan kylluid mynsiem ia ka GHPA ba ialam ka NPP ha ka 3 tarik Nailar sha u chairman ka GHADC, la ong ka kyrwoh na ka NPP.Shillong 07 Nailar:Ka Aam Aadmi Party (AAP) ka la rai ban lur tyngeh ia ka lyngkha ha kane ka jylla ban pynthikna ban ioh kheit ia u soh ha ka aiom 2018.
Ka jingialang jong ka party kaba long ha kane ka sngi Sajtian ka la shim ia ka rai ban sei kyrtong ha baroh 60 tylli ki jaka ha kane ka jylla.
U nongaitkien ka AAP Meghalaya u Bah Iuklit Uriah, u la ong ba ka party ka angnud ban iakhun ha baroh 60 tylli ki konstitwensi ha ka 2018.
Hynrei u la kyntait ban iateh paralok bad kano kano ka seng sain pyrthei bad ka kwah ban leit sha ka elekshon marwei.
“Ngi kwah ban jop kum ka party kaba bun tam ki MLA bad ban thaw ia ka sorkar ha ka jylla" u la ong bad bynrap, ka AAP ka la sdang ban pynkhreh ban jied briew ban sei ha ka elekshon 2018.
U la ong ba ki don 3800 ngut ki dkhot kynthei ka party na ki 8000 ngut ki dkhot ha kane ka jylla.
U la ong ba ka thong jong ka AAP ka long ban wanrah ia ka sain pyrthei kaba thymmai ban lait na ka bamsap bampong.
“Ngi wad ia ki kyrtong kiba don ka lawei na ka bynta ka jylla bad ka ri" u la ong.
U la ong ba ka party ka pyrshah jur ia ka bor nabar ban wan leh jubor halor ka kam uranium.
“Ka jingiasyllok ka donkam bad ki paidbah shwa ban leh ia kano kano ka kam", u la bynrap.
Shillong, 05 Nailar:U Chairman ka Action Committee jong ka Joint Action Committee of All Teachers Association of Meghalaya (JACA TAM) u Babu Polly War-larpih u la ong ba kumba ka paw u Myntri Rangbah ka jylla u Dr Mukul Sang-ma u dei uba nang bha ban rwai ban shad bad ka jingkyrpad jong ki nong-hikai JACATAM ka long, “U Myntri Rangbah u don ka jingtbit ban rwai ban siaw.
Lada phi nang ban rwai ban shad, sngewbha ban sngap lem ruh iaka sur jong ki nonghikai kiba pyrta bad hap ban mih sha madan".
Haba kren mynta ka sngi ha ka jingialang bah ka JACATAM ha madan Iewrynghep, Laitum-khrah, u Babu Poly u la ong ba ka long kaba sngewsih ba ka sorkar jylla hapoh ka jingialam jong u Dr Mukul Sangma bad u Symbud Myntri Rangbah u Dr RC Laloo kim shym la don eiei ia ka jingkitkhlieh ia ki jingeh jong ki nonghikai skul haduh ba kin hap ban mih sha surok.
U la ong ba ka jingpyneh dohsnieh jong kane ka sorkar ka paw namar ba ki khun ki kti jongki kim don satia kiba pule imat ha kine ki skul bad ki la phah leit sha bar ri namar ba ki biang ialade kyrhai.
“Ki myntri sorkar jong ngi kim ieid ia ki khynnah skul jong ka jylla Meghalaya namar ba ki la phah ia ki khun jong ki ban pule shabar ri sha London, sha Australia bad kim salia ia ngi", la ong u Babu Poly.
Kane ka jingshah ther jong ki myntri sorkar, ka long hadien ba ki nonghikai skul ki la hap ban iamih paidbah sha madan ban dawa ba ka sorkar ka dei ban shimti noh ia ka kam nonghikai skul ha ka jylla ha kaba ka sorkar kam shym la jubab eiei wat hadien ba ki nonghikai ki la dep pynlong ia ka jingiakhih la katto katne sngi.
U la ong ba ia ka MLA ka sorkar ka shim por tang shi taiew ban pynkiew na ka T.1 klur sha ka T.2 klur hynrei ia ki nonghikai haduh ba kin da mih madan ruh, kam shym la leh eiei.
Ha kajuh ka por u la pynpaw ia ka jingsngew lyngngoh ba ym don kawei ruh ka sengbhalang kaban pynmih sur shi kyntien ruh ban kyrshan ia ki nonghikai kiba la hap ban mih sha madan.
“Kaba long kaba sngew lyngngoh ba ki sengbhalang, ki kynhun kim don kawei ruh ba ai mynsiem ia ki nonghikai hynrei ngi iohi ba haba don kano kano, ki ju kloi ban pynmih khubor ba ki kyrshan kumne kumtai", u la ong.
U la ong kumno ki nonghikai skul ha ka jylla kiba ioh tulop tang T.6000,T.8000 bad T.10,000 shi bnai kin wan sha skul da ka dur phuh sam rkhie.
“Ngi dawa ba ka sorkar ka dei ba ka jingsiew ka dei ban ryngkat bad ka kam" la bynrap u chairman ka Action Committee ka JACATAM.U la ong ba ka JACATAM ka dawa na ka bynta ka jingshngain jong ki nonghikai, bad ka kyrdan jongki kumba leh kiwei ki jylla ha ri India ym kumba ka long mynta haba ki nonghikai ki long tang kum ki nongbylla sngi khlem don ka jingkiew kyrdan, khlem don ka jingshngain hadien ba la shong thait nalor ka tulop kaba rit.
Shillong, 05 Nailar:Hynnin ka sngi, ar ngut ki khynnah skul kynthei, ki la jah na ka skul BSF, kaba don ha Umpling.
Katkum ka jingtip, kine ki khynnah ki dei hapdeng ka rta 8 bad 10 snem.
La iathuh ba kine ki khynnah ki leit sha skul da ka bus skul hi ha ka por mynstep bad ki don ruh ha klas hynrei kim shym la wan phai shuh sha la iing ha ka por janmiet.
Kiba haiing jong kine ki khynnah ki la ujor ejahar ha ki pulit ha Rynjah Police Station hynnin ka sngi hi bad haduh ba thoh ia kane ka khubor ym pat tip satia.
Ha ka jingshisha mynta ka sngi, kiba haiing jong kine ki khynnah ki la iakynduh ia ki bor pyniaid skul hynrei ki bor pyniaid ka skul kim shym la shah ia ki nongthoh khubor ban rung hynrei ki shu pynthikna ba kin phah ia ki briew ban leit wad ia kine ki khynnah.
Katkum ka jingong jong kiba haiing, ki pulit ki la ong ba kine ki khynnah ki lah ban shah rahbor ha ki runar.
Kine ki khynnah baroh ar ngut ki dang pule klas IV.La antad, ba kitei ki khynnah, ki la jah hapdeng ka por 2baje haduh 2.05baje nohsngi, hynnin ka sngi palei.
Kitei ki khynnah rit, ki dei kiba kyrteng ka Pema Yangkhen Sherpa (8) bad ka Anisha S Bhagat (10) bad ki dei ki nongshong shnong jong ka Dong Shaneng, Umpling.
La iathuh ba hynnin ka sngi, ka Anisha, ka la poi iing ha ka por 2.30 nohsngi, ha kaba ka la ia wan lang ha ryngkat bad ka paralok jongka, ka Pema, kaba dang don ha ka riam skul bad kitei ki la leit shongkai ha dukan jong ka kmie ka Pema bad hadien katto katne por, ki la mih noh na dukan bad hadien kata hi, ki la jah rngai noh, kat haduh mynta.
Don kiba ong, ba ka Anita bad ka Pema, ki ju iathuh khana bha ban leit sha Guwahati bad nangta ban leit kai sha Jammu and Kashmir.
Shillong, 7 Nailar:U Dr.Himesh Barman uba peit ia ka tnad Paediatric ha NEIGRH IMS, u la ong ba ha kane ka jylla bun kilongkmie ki sangeh noh ka buiñ khun hadien 6 bnai hynrei ki lapyndih pynban da ka sha saw , ka umshit ja bad ki pyrshang ban pynbam da kiwei pat ki jingbam khyllung kiba ki iohi na ki jingpynbna bapher bapher.
U la ong ba ha kane ka jylla ka la don ka jingialap ia ki paidbah ba ki dei ban bsa ia ki khylung tang da ka umbuin ka kmie kaba dei ka bam kaba bha tam, hynrei tang hadien 6 bnai bun pynban kiba la pyrshang ban pynsangeh buin.
U Dr.Himesh haba kren ha ka sngi rakhe ia ka World Breast Feeding Day kaba la long ha ka sngi saitjain jong ka taiew ha NEIGRHIMS u la ong ba ka tnad ka koit ka khiah ka la pyrshang ban pynsngewthuh katba lah ia ki longkmie ba ki dei ban bsa ia ki khyllung da ka buin ka kmie hynrei ka jingmih kiba bun ki jingpynbna ka pynkylla khongpong lut.
U Dr.Himesh u la ong ba ka jingbsa ia ki khyllung da ka buin hadien 6 bnai ka long kaba donkam bha bad ka dei ka mat kaba la ju ia kren na ka por sha ka por hynrei u la ong ba kaba donkam mynta ka long ban ia khun pyrshah ia ka jingleh nang leh tip ha ing ne ia ka jingsaphriang ki jingpynbna ia ki jingbam khyllung kiba bunsien ki ktah pynban ia ka koit ka khiah ki khyllung.
Ha katei ka jingrakhe la la donlang ki doktor bapher bapher, ki Nos jong ka NEIGRHIMS bad kiwei pat ki tnad na ki Hospital bapher bapher kum na Woodland, Nazareth, Children Hospital, Ganesh Das bad kiwei pat.
Shillong 07 Nailar:U MLA ka Maw-shynrut u Bah Witting Mawsor u la panmap ia ki paidbah ka konstitwensi jongu namar ka jingbym lah ban iakynduh ia ki la ar bnai eiei na ka daw ka jingshitom jongu.
Ha ka jingpynlait khubor u Bah Mawsor u la kyntu ia ki paidbah ban nym sngewthuh bakla namar ba u dang don ha ka jingshah sumar shabar na ka jingshitom.
“Nga kyntu ia phi ki paidbah nong-kyrshan, wat nym duh jingkyrmen ne rit myn-siem.
Wat nym shah ialam bakla ne sngewthuh bakla ngan sa koit", la ong u Bah Mawsor uba dei u MLA na HSPDP.Shillong, 07 Nailar:U MP ka Shillong u Bah Vincent H Pala u la dawa hapoh ka iing dorbar ka Parliament ban don noh da ka ain ban khang lad ia ka jingkyntiap seng ki MDC ha Autonomous District Council (ADC), bad ki Regional Council ha ki jylla rilum.
Haba wanrah ia ka mat u Bah Pala u la dawa ba ka la donkam ia ka Sixth Schedule ka riti synshar ka ri ban pynkylla noh ia ki kyndon halor ka bor jong ki District bad Regional council.
U Bah Pala u la ong ba donkam ban pyniar ruh ia ki Regional bad ki district council ha ki jylla rilum jong ka thain shatei mihngi ka India bad ban ai bhah kyrpang ia ki kynthei.
Haba pynpaw ba ki ain khang kyntiap seng kam treikam ha ki district bad regional council, u Bah Pala u la dawa ba kala donkam ban pynkylla noh ia ki kyndon ban pynhap lang ia ki hapoh ka ain khang kyntiap seng.
“Katto katne ki jylla ki sngew ba ka roi ka par dei ban leh da ki Council katba kim kwah.
Ka long kaba donkam ban iasha halor kane ka mat", la ong u Bah Pala.
U la ong ba watla ka sorkar pdeng ka la pynlait pisa sha ki sorkar jylla hynrei kane ka shim por hynriew bni ba kan poi sha ki Council bad kane ka pynslem ban leh ia ki kam pynroi.
U la ong ba namar ba ka pisa ba la ai sha kine kii Council ka dei na ka sorkar pdeng, ia ka jingkhein jingdiah dei ban leh da u Comptroller and Auditor General, ym da ka sorkar jylla.
U la ong ba ki marpoh khyndew ha kine ki jaka rilum kim hap poh ka jingpeit jong ki Councl bad dei ban aiti noh ha ki.
Shillong, 07 Nailar:Ka tnad samla ka BJP ka Bharatiya Janata Yuva Morcha (BJYM) Meghalaya ka la su thied sha ka thain Mawkyrwat ha kaba ka la ioh ban pynskhem ia ka tnad jongka ha kane ka sngi Saitjain.
La pynskhem ia ki nongkitkam ka BJYM South West Khasi Hills District ha ka Indoor stadium Mawkyrwat.
Ha kane ka jingialang pynskhem nongkitkam la iadon ryngkat lang bad ioh iaka jingkren kyrkhu kyrdoh jingsneng jingkraw bad ai mynsiem iaki samla da District President BJP South West Khasi Hills bah Reston Myrthong uba la ong ba ka imlang sahlang ka donkam iaki samla naka bynta ka lawei ba bha bad ki dei ban iatylli.
Ha kane ka sngi la ioh ruh ia ka jingkren na u Vice president BJP Mawkyrwat Mandal u bah Seibor Myrthong , u president BJYM Mawkyrwat Mandal Bah Mihsalan K.Turnia, u president BJYM Ranikor Mandal ubah W.Manner bad ki nongialam BJYM na Shillong.
Ia ki nongkitkam la pynskhem da u samla Egenstar Kurkalang u state president BJYM Meghalaya.
La thung District president BJYM South west khasi hills ia u Samla Clever June K.Syiemiong ha ryngkat 22 ngut kiwei pat ki nongkitkam.
Ha kane ka jingialang u samla Egenstar u la ong ki samla kiba don jingkitkhlieh kim dei ban hun tang ban shu peitkai ne bynniaw na la iing ia Ki jingeh bad jingtynjuh ba ki Samla bad ka imlang sahlang ki iakynduh hynrei dei ban mih shakhmat.
U la ong ba na ka por sha ka por na ka daw ka jingleh shiliang khmat bad synshar donbor kane sorkar jylla, ka donkam ia ki samla ban mih shakhmat ban Ieng tylli kawei da ka lynti ba thymmai ban wanrah jingkylla bad jingkyrmen iaka imlang sahlang da kaba pynkhreh ban wanrah da ka sorkar ba thymmai.
U la ong ba ka South West Khasi hills ym lah ban len ka dei ka district ne ka thain ba dang sahdien haduh katta katta.
Ki duna lut nadong shadong hynrei kaba ha khmat eh ka long ban pynbiang nyngkong ia ka surok bad lynti syngkien kaba i sangsot bad ieh meinah haduh mynta.
U la ong ba BJYM ka dawa na ka sorkar jylla ba ka dei ban shna noh mardor da ka surok two lane naduh Mawphlang haduh Mawkyrwat,na Mawphlang haduh Ranikor kumba ki paidbah na kane ka thian ki ju ud naka por sha ka por namar kine Ki surok ki dei kiba kongsan bha ban kyntiew ia ka ioh ka kot ka khaii pateng ka leit ka wan sha kane ka thain.
Jowai, 7 Nailar:Ha ka jingialang kaba la long ha ka 6 tarik une u bnai, halor ka jingiadei bad ka rukam sam khaw rashon ha East Jaitnia Hills, kane ka jingialng ka la long ha Dkhiah East ha kaba ki rangbah Shonng bad ki dkhot nongialam shnong na kylleng ka East Jaitnia Hills ki la wan poi sha katei ka jingialang.
Ha kane ka jingialang la iakren halor ka jingduna kilo u khaw rashon ba la ioh na ki nongsam ba la bynshet ka sorkar (Wholesalers) nalor ka jingduna ka Umphniang Sharak.
“Ngi la ioh ia ka permit na DC Office (DC Supply) naduh u bnai basan hynrei haduh wat hadien lai bnai katta haduh u bnai August ruh ym pat ioh um phniang", la pynpaw ka jingialang.
“Ngi ioh ka permit hynrei ngim shym la ioh ia ka umphniang", la iathuh ki rangbah shnong ka thain.
Bun Sien ki nongsam khaw Rashon ha East Jaintia Hills ki la iakynduh ia ka jingeh halor ka jingduna palat u Khaw ba la sam sha ki da ki Whole Sellers wat lada na ka liang ka DC Office ka la issue ia ka permit kaba biang katkum ka jingdonkam khaw ha ki shnong bapher bapher.
Ha katei ka jingialang, da kawei ka jingmut ka la rai ban thung ia ka Seng ba kyrpang ban peit ia katei ka jingeh jong ki para nongsam khaw Rashon ia kaba la tip kyrteng kum ka Ration Dealers’ Association, East Jaintia Hills (RDAEJH).
Ha kane ka jingialang la jied ia u ma Helping Phawa kum u President, u ma Hercules Mutyen (Slong) kum u Vice President, u ma Karload Dkhar kum u General Secretary, Asst.Secretary, Joining Dkhar, Treasurer u ma Bren Shadap nalor ki 20 ngut ki dkhot ka EC.Nongpoh, 07 Nailar:Namar ka jingeh kaba la iakynduh kaba la iakynduh da ki paidbah namar ka jingbymbiang thikna ka bording ilektrik ha ka thain Jirang, ka Hynniewtrep National Youth Front (HNYF) Jirang Circle, ka la pynrem jur halor ka jingbymlah ka MeECL ban pynbiang bording sha katei ka thain.
Haba iadei bad katei ka jingbymbiang bording ha katei ka thain, na ka liang u Bah Alfred Lyngdoh, President ka HNYF Jirang Circle, u la ong ba ka daw kaba wanrah ia ka jingbym thikna ka bording ha katei ka thain ka dei namar ka jingduna jong ki nongtrei ha katei ka tnat MeECL.Kane ka jingduna ki nongtrei ha ka MeECL, ka pynshem jingeh ruh ia kitei ba kin beh lada don ki kam ban beh shano shano bad kane ka jingduna ki nongtrei ka wanrah pat ia ka jingeh ia ki paidbah, haba bunsien ki hap ban shong khlem bording, la bynrap u Bah Alfred Lyngdoh.
Kumta ka seng ka dawa ruh ia ka MeECL ba kan pynbiang bording noh sha katei ka thain bad ha kajuh ka por lada tang na ka jingduna ki nongtrei kaba wanrah ia ka jingeh ia ki paidbah, ka seng ka kyntu ia ka MeECL ba kan thung shuh shuh ia ki nongtrei ha katei ka tnad, u la bynrap.
Shillong, 7 Nailar:U Dr.Himesh Barman uba peit ia ka tnad Paediatric ha NEIGRH IMS, u la ong ba ha kane ka jylla bun kilongkmie ki sangeh noh ka buiñ khun hadien 6 bnai hynrei ki lapyndih pynban da ka sha saw , ka umshit ja bad ki pyrshang ban pynbam da kiwei pat ki jingbam khyllung kiba ki iohi na ki jingpynbna bapher bapher.
U la ong ba ha kane ka jylla ka la don ka jingialap ia ki paidbah ba ki dei ban bsa ia ki khylung tang da ka umbuin ka kmie kaba dei ka bam kaba bha tam, hynrei tang hadien 6 bnai bun pynban kiba la pyrshang ban pynsangeh buin.
U Dr.Himesh haba kren ha ka sngi rakhe ia ka World Breast Feeding Day kaba la long ha ka sngi saitjain jong ka taiew ha NEIGRHIMS u la ong ba ka tnad ka koit ka khiah ka la pyrshang ban pynsngewthuh katba lah ia ki longkmie ba ki dei ban bsa ia ki khyllung da ka buin ka kmie hynrei ka jingmih kiba bun ki jingpynbna ka pynkylla khongpong lut.
U Dr.Himesh u la ong ba ka jingbsa ia ki khyllung da ka buin hadien 6 bnai ka long kaba donkam bha bad ka dei ka mat kaba la ju ia kren na ka por sha ka por hynrei u la ong ba kaba donkam mynta ka long ban ia khun pyrshah ia ka jingleh nang leh tip ha ing ne ia ka jingsaphriang ki jingpynbna ia ki jingbam khyllung kiba bunsien ki ktah pynban ia ka koit ka khiah ki khyllung.
Ha katei ka jingrakhe la la donlang ki doktor bapher bapher, ki Nos jong ka NEIGRHIMS bad kiwei pat ki tnad na ki Hospital bapher bapher kum na Woodland, Nazareth, Children Hospital, Ganesh Das bad kiwei pat.
Shillong, 07 Nailar:Ka nongbah Shil-long ka la long kum ka ktem jong ki kam khaii kynja ba shyrkhei bha ha kaba ha kane ka sngi Saitjain ka tnad Custom ka la ioh ban kurup haduh T.90 lak u kynja na ki bynta ka nongbah.
Dang shen, ki la ioh ruh ban kurup ia u kynja na Khyndai Lad uba shong dor haduh T.2 klur eiei.
Ha kane ka sngi Saitjain, ki pulit Custom kila ioh biang ban kurup ia u kynja ba 850 kg na kawei ka trok ba shong dor T.42.50 lak bad kane ka long ha surok Shillong Bypass ha ka sngi Thohdieng.
U Deputy commissioner (Preventive) u Bah IR Kharkongor u la ong ba kine ki kynja la buhrieh ha jaka shong u nongniah ka trok.
Ia u nongniah kane ka trok la kem katkum ka ain NDPS Act.
U la ong ba katkum ka jingtohkit, une u kynja u dei jong uwei u briew ba dei trai ia ka kali u Kishan Malhorta uba phet krad ban lait ka shah kem.
U nongniah ka trok u la iathuh ha ki Custom ba une u kynja la wanrah na jylla Tripura bad la thmu ban pyniaid iew sha Guwahati.
Ha kawei ka jingjia, ki Custom ki la kurup shiteng kilo u drok ba shong dor T.50 lak na uwei u briew na Khyndai Lad ha kane ka sngi Saitjain.
Ia une u briew ba dei na Chandel district ka Manipur la kem bad u dei uba sah ha Nongthymai, Shillong la 17 snem.
Nongstoin, 7 Nailar:Ha shwa ba ka surok two lane Nongstoin – Kyrshai kan wan na ka liang jong u MLA ka Rambrai u bah K.P.Pangniang ha ryngkat ki nongialam shnong ka thain Rambrai ki la leit ban ia kynduh mar khmat ia u Executive Engineer ka tnad PWD Nongstoin ban ia kren halor ki mat kiba donkam na ka bynta ban pynbha shwa ia ki surok barim ha katei thain katba katei ka 2 lane kam pat wan.
U bah Pangniang haba iakren bad ki nongthoh khubor ha ka sngi saitjain jong ka taiew ba la lah, u la ong ba ha katei ka jingleit ia kynduh na ka liang jong u tei u MLA u la buh ruh ia ki saw tylli ki mat ha khmat u executive Engineer ka tnad PWD Nongstoin, kaba nyngkong ka long ban ia kren ha kaba iadei bad ka jingsniew jong ka surok Mawthaw bad ka jing-kieng Wah Rambrai ha kaba ma u kum u MLA u la dep ban ai ia kajingthoh naduh kine ki khyndiat sngi sha u chief engineer ba dei ban maramot noh mardor.
Shuh shuh u la ong ruh ba na ka liang u CE ruh u la btah ia u EE, PWD Nongstoin ba un leh ia ka jingtohkit bad ban ai ia kajingkhein bad ha ka ingiakynduh bad u EE, PWD u la pynpaw ba khyndiat ban maramot ia katei ka jingkieng ka shim por namar ka wah ka heh palat hynrei u la kren shai ruh bs ban ai ia kajingkieng kaba thymmai ym doh, namar la tip shai ba ka surok two lane kan wan.
Ym tang katta u la ong ruh ba ha katei ka sngi la ia kren ruh ha kaba ia dei bad ka jingmaramot (repairing ) ia ka surok Nongstoin Rambrai namar bun ki jaka ki la sniew palat, hynrei na kaliang jong u EE, PWD u la ong ban iarap ban leh janai ym lah shuh hynrei un iarap katba lah tang ban lah ban iaid ki kali rit bad yn iaid beit ka leit ka wan ha kaba iadei bad kane ruh u MLA u la dep ruh ban thoh ruh sha u myntri ba dei peit ba katba ym pat lah ban ioh ia ka surok two lane dei ban maramot ia katei ka surok.
“Kawei pat ka mat la ioh ban iakren ia ka surok Mawlangsu-Mawthungmarwei sha Rambrai kaba la palat 20 snem mynta hynrei kam shym la biang namar ka jingbym pat lah ban pynia soh bha ia ka surok na ka daw ba Phutumbah sha Mawthungmarwei ki don lai tylli ki jingkieng kiba heh bha bad katei ka surok kam don jingmut haduh mynta lada kam don jingkieng" ong u bah Pangniang da kaba u la bynrap shuh shuh ba na kaliang jong u kum u MLA naduh kine ki snem ba la lah u la iai kyntu ia ka tnad ba dei peit ba kan shim ka jingkitkhlieh.
Ha kaba iadei bad katei ka bynta na kaliang u EE, PWD naduh mynshem snem u la phah ia ka shkhim hapoh ka RIDF 22 ba ia katei ka surok ki la phah ha ka rukom ba ka jinglut kam duna ia ka 10 klur ba kynthup lai tylli ki jingkieng bad ban siangrong hynrei ia ka jingmaramot kaba malu mala lah ban leh tang na Mawlangsu sha Phutumbah hynrei na Phutumbah sha Mawthungmarwei u ong ba dei tad yn da la dep ia ki tei ki ki jingkieng ynsa lah ban pynbha ia katei ka surok.
Ha kaba iadei pat bad ka mat jong ka surok 2 lane Nongstoin Rambrai Kyrshai kaba dei na ka skhim SARDP u tei u MLA u la ong ba katei ka skhim mynta kala nang iaid shaphrang ban pynbiang ia ki jingdon kam ha kaba iadei bad ki kot ki sla katta hadien ba ka company Holtec kaba shim ban leh ia ka DPR kala dep ban aiti bad pynpoi ia ka DPR sha ka tnad PWD Nongstoin.
“Nga la dep wan na Delhi ban ia kren ia ka holtec company ban phah mardor ia ki ki kot ki sla ha kaba ia dei bad ka DPR, kumta ha u bnai July baroh ki kot ki sla ki la poi bad mynta baroh ki la don hapoh ka ophis jong u EE , PWD Nongstoin bad na kaliang u Chief Enignineer ka tnad PWD ka sorkar jylla kala btah ia u DC , WKH ba un leh noh ia ka land acquisition" bynrap biang u bah Pangniang.
U la ong tuh ba ban leh ia ka land aqusition ka don kam biang ia ka tnad PWD ryngkat katei ka company ba kin pyni thuh hangno ka jaka pdeng jong ka DPR ba ki leh namar bun ka surok kam shym la iaid beit na kane ka surok kaba rim bad ia kane na kaliang u EE, PWD u la ong ba mynta katba dang don ha ka lyiur yn nang leh noh na Nongstoin haduh Mawthaw lane Lawdihbah Rambrai hynrei yn da la dei ka por ranh yn sa pyndep syndon haduh ba kut.
Jowai, 7 Nailar:Mynta ka sngi U Blei, uwei u briew u la duh ei ia la ka jingim hadien ba kawei ka trok ka la iuh ia u haduh ba ym lah shuh ban ithuh dur khmat.
Kane ka la jia ha Hynniewmer hajan ka Weighbridge ka Transport Department.
Ki don ki nongtrei katei ka Weighbridge kiba iohi ia kane ka jingjia ha kaba ki la pyntip mar mar sha ki pulit kiba don ha Phramer PIC bad ki la behthong ia ka hynrei kim shym la lap satia ia ka.
Katei ka metiap jong utei u rangbah briew ka dang don mynta ha Civil Hospital, Ialong.
“Ngi lah shuh ban ithuh ia ka met bad kumjuh ki nongwan nongiaid lynti ruh kim lah ban ithuh, hynrei ngi suba jur ba udei na kane hi ka thain marjan.
U don ka jri Siat Sim hapoh phla, la ong ka khubor na ki pulit.
Na ka liang ki pulit ki dang tohkit ia u driver katei ka trok uba dei u bar jylla bad ruh ki dang pynlong ia ka jiingtohkit ban lap ia ki trai jong utei u briew.
Shillong, 7nailar:Ia ki ar ngut ki khynnah skul jong ka BSF Primary School, Nong-mensong kiba la jah rngai na la ing naduh ka sngi palei jong ka taiew ba la dep , la lap ha ka janmiet sngi saitjain na Old Railway Station na Delhi ha ka por 4 baje janmiet.
Kitei ki ar ngut ki khynnah skul kiba la tip kyrteng kum ka Pema Sherpa bad ka Anisha S Bhagat ki dei ki khynnah kiba dang shong klad IV.U officer incharge ka Railway u la iathuh ba la lap ia ki ha Station Rel bad hadien ba kawei na ki ka la iathuh ba u kpa jong ka u trei hapoh BSF -utei u pulit u la ong ba u sa phone noh sha Controll Room ki BSF bad hadien ki sa ioh jingtip ba ka la don ka FIR ha Shillong ba la buh shaphang ka jingjah kitei ki ar ngut ki khynnah.
Kat kum ka jingiathuh utei u heh pulit, u la ong ba kitei ki khynnah ki la iathuh ha u, ba ki hiar sha Delhi da ka Avadh-Assam Express na Guwahati, bad ia mynta u la ong ba ki pulit ki dang tohkit bniah na kitei ki khynnah,bad kumba ka long mynta u la ong ba ki pulit ki dang pyndep ia kaba donkam ban eksamin ia kitei ki khynnah bad hadien kata kin sa aiti sha ki BSF lane sha ki pulit kane ka jylla.
Katkum ka jingiathuh utei u pulit u la ong ruh ba kawei na ki seng treimon sngewbha na ka bynta ki khynnah ki la don ryngkat bad kitei ki khynnah.
Katkum ka jingiathuh ki heh BSF ki la ong ba kitei ar ngut ki la thmu lypa ban leit sha Punjab namarba u kpa jong kawei ka khynnah skul u la shah pynkynriah kam sha Punjab katba u kpa jong kawei pat ka khynnah u shah pynkynriah kam sha Chhattisgarh, “Ka Anisha ka ka la wan shuwa sha ing ban bujli jain hadien ka leit ia kynduh ia ka Pema shajan jaka mane blei kaba don shabar ka jaka ki BSF" u la ong.
Ula iathuh ruh ba u la ioh jingtip ba kawei na kitei ki khynnah ka la pan kylliang pisa na ki paralok jong ka ba ka donkam ban leit jingleit shabar Shillong bad u la ong ruh ba u la ioh jingtip ba ka kmier jong ka ka ju mai ju tim ia ka man ka por, u la kyntait ruh ia ka jingkynnoh ia ki shipai BSF kaba la kynnoh ba ka dei namar ka jingbym shimkhia jong ki ia ka kam, u la kren diaw ruh namar ba ki kmie jong kitei ki khynnah kim shym la pyntip ha ka por ba ki jah na iing, hynrei la pynslem ban pyntip sha ki bor ki.
Shillong, 07 Nailar:Ki pulit ki la pyn-long ia ka jingtohkit halor ka jingkynnoh ba u pulit jong ka Jhalupara police outpost u la bthah ia ka samla Juntina Lyngdoh Marshillong, kaba dei ka paralok ba iajan ka samla kaba shah pyniap na Umlyngka ka Wandarihun Mawlong, ban pyndam ia ka sms Whatsapp kaba iakren hapdeng jongka bad katei ka samla ba shah pyniap.
U SP ka East Khasi Hills district Bah M Kharkrang u la ong ba ka Juntina ha ka por ba pynlong ia ka jingtohkit ka la phla ba ka la shah pynsngewthuh bakla ia kaei kaba u pulit ka Jhalupara Outpost u la ong ia ka.
“Ki pulit jong ngi kim dei kiba biej ba kin ong ban pyndam ia ka messages haba ngi dang tohkit ia ka kam pyniap briew", la ong u SP.Lah ban kdew ba kiba haiing jong ka khynnah ba shah pyniap ki la kam ba u pulit ka Jhalupara Outpost u la bthah ia ka Juntina ban pyndam ia ka Whatsapp call namar ba kim don jingiadei bad ka jingtohkit.
Kiba ha iing jong ka khynnah ki la thoh sha ka myntri kam pohiing ka kong Roshan Warjri ba kan tuklar ia kane ka kam.
Nongstoin, 7 Nailar:Hadien ka jingiai ujor ki paidbah ka thain Nongstoin, halor ka jingbun jong ki khynhun runar, kiba ju mlien ban leit pied bad tuh ia ki ophis bad ki skul ha ka thain nongstoin, ki pulit ka Nongstoin, ki la pynlong ia ka jingwad bniah ia ka rukom tuh jong kitei ki khynhun runar bad ha ka sngi saitjain jong ka taiew ba la lah, ki pulit ka nongstoin Police station ki la ioh ban kem noh ia ki saw ngut ki runar kiba don kti ha katei ka kam tuh kam thiem.
U Superintendent of Police ka West Khasi Hills District bah S.Nongtnger, haba iakren bad ki nongthoh khubor, u la ong ba kitei ki saw ngut ki runar, ki la phla ruh ba ki la leh ia katei ka kam tuh kam thiem ha kiba bun ki bynta jong ka sor Nongstoin naduh kine ki khyndiat bnai bala leit.
Shuh shuh u la iathuh ruh ba kitei ki runar kidei ruh kiba don kti ban leit pied bad tuh na ki ophis bad ki skul ha sor nongstoin kiba kynthup ia ka ophis jong ka Nongstoin C&RD Block, Agriculture, Horticulture, bad kumjuh na ka skul Anderson HS School, Ri Lyngngam Secondary School, JJM Sec School, New Nongstoin LP School bad ia ka skul Church of God New Nongstoin.
U bah Nongtnger u la ong ruh ba hadien ka jingtrei shitom jong ki pulit ka nongstoin la ioh ban kem noh ia kitei ki saw ngut kiba kynthup ia u Karnes Lyngkhoi na ka shnong Urkali u ba dei ruh u nongialam katei ka kynhun, Yesparland Wanniang na New Nongstoin, Shanborlang L.Marshillong na New Nongstoin and Marius Marwein na New Nongstoin.
Na kitei ki runar ki pulit kila ioh ruh ban kurup ia ki tiar ba kynja nar kiba ki ju pyndonkam ha ka ban leit plied ia ki ophis ki iing skul bad ki iing briew, ia kitei ki saw ngut ki pulit ki la dep ban register case hapoh ka Nongstoin police station case no.50 (6) 2016 under section 457.427 and also in case no.43, 44, 45 (5) 2016 under section 457.380 IPC.Shillong,8 Nailar:Ka Indian Youth Congress kan rakhe ia ka lyngkhuh snem jong ka lashai ka sngi ha Congress Bhawan, Shillong.
Ha katei ka jingrakhe yn sdang da kaba pynher lama ha ka por 9 baje bad yn pynkut pat da ka jingniah thuk thuk tawiar ka sor Shillong.
Shillong, 7nailar:La saphriang ki khubor ha kine ki sngi ba ka sorkar jylla lyngba u myntri rangbah u Dr.Mukul Sangma ka la noh synniang T.2 klur tyngka na ka bynta ka phlim Bollywood ka Rock On -2 kum ka dak ka jingburom namar ka jingpynphriang katei ka phlim ia ka jingitynnad ka sor Shil-long.
Shibun ki khubor hamsaia ki la saphriang ba ka sorkar ka la pynlut bun bun tyngka na bynta katei ka phlim hindi kaba la wan sha Shillong ha kine ki khyndiat bnai ba la dep.
Hynrei katkum ka jubab RTI ba la ioh na ka sorkar la jubab ba ka sorkar kam pynlut pisa tang shipah ruh na bynta katei ka phlim bad la jubab ruh ba ka sorkar kam don jingtip eiei ia katei ka phlim naba baroh ki kam ki dei kiba la tip hi tang da u nongpynmih ia katei ka phlim.
Ha ka jubab jong u K.M Momin joint Director ka tnad Tourism uba dei ruh ha kajuh ka por u Public Information Officer ka tnad Directorate of Tourism u la ong ba katei ka tnad kam don jingtip eiei katno sngi ki actress actor katei ka phlim ki sah ha Shillong bad kam don jingtip ruh ia ka jaka sah jong ki , ki ia bam ia dih aiu, nangta la jubab ba katei ka tnad kam tip ia ka jingleit ring phlim ia ka Rock On 2 sha Laitlum lane katno sngi ki pynlut por hangtei.
La jubab ruh ba ka sorkar kam tip eiei ia ka jingpynlut u nongpynmih phlim ban leit ring ia katei ka phlim sha Umniuh bad sha Laitlum.
Halor ki khubor kiba la ong ba la siew T.800 haduh T.1000 tyngka marwei sha ki nongleit ia shim bynta ha ka tamasa ia shad ia kmen katei ka phlim, u PIO ka tnad Tourism u la ong ba um don jingtip eiei bad ia ka jingsiew u la ong ba la leh hi da u nongpynmih phlim.
Ula jubab ruh ba um tip eiei katno sngi la pynlong ia katei ka Concert lane la siew pisa ne-em sha kipaidbah kiba wan.
La kylli ha ka RTI katno ka sorkar jylla ka la pynlut ha ka ban ia khawai dawai lane ia bam ia dih sngewbha bad ki actor actress katei ka phlim ryngkat ka jingdonlang u myntri rangbah ka jylla u Dr.Mukul Sangma, u PIO u la jubab ba um don jingtip eiei haei la pynlong ia katei ka jingkhawai bad u la ong ba ka sorkar kam shym la pynlut pisa eiei bad u la ong ba um tip ruh ha ka jaka aiu la pynlong lane ha Hotel aiu.
Lah ban kdew ba ha ka jubab RTI kaba ha ka 1 tarik Jylliew 2016, la ioh jubab ba katei ka tnad ka la bei tyngka haduh T.2 klur 20 lak na ka bynta ka phlim Bollywood ka “Rock On-2", kynthup ia ka bai sah T.1 klur, ka bai kali T.70 lak ka bai bam T.43 lak bad bai pahara T.7 lak.
Ha katei ka jubab ba nyngkong la ai jingtip ba la pynlut T.40 lak haba leit ring ha Umniuh, hynrei ha Laitlum ka jubab ka long bym tip eiei ia ka jingpynlut.
Katei ka jubab ka long ba ia ka phlim Rock On-2 la ring kumba 60 percent ha Shillong bad kiwei ki jaka, ia kaba la wan iashim bynta da u Farhan Akhtar, Arjun Rampal bad Shraddha Kapoor.
Ia kine ki nongiashim bynta la phah sah ha Pinewood Hotel, Orchid Hotel, Orchid Annex, Heritage Hotel bad Ri Kynjai, kiba la sah naduh Risaw 2015 haduh Nohprah 2015.
Shillong, 08 Nailar:Ka HNYF bad ka Saw Shnong Development Council" (SSDC) Mawpud Area ka la lap ba ka surok na Umpung sha duh Mawpud ka South West Khasi Hills kaba don tang 13 KM ka jingjngai hynrei la hap ban iaid haduh ar kynta tam da ka kali ban poi ha ki shnong ka thain Mawpud ka ba don 4 tylli ki shnong kata Upar Mawpud, Lower Mawpud, Dom Mawlein, bad Pyn-denwar.
Ha ka jingpynlait khubor mynta ka sngi, u Vice President ka HNYF u Bah KS Rani u la ong ki briew katei ka thain ki im da ka rep ban ioh ka bam ka dih, ban phah Skul khun, bad lada wan ki jingeh haka pang ka shitom ki ju sha niah beit na ki jingmih na ka rep kum ka rep kwai, tympew, sohmrit, synsar, Sohniamtra bad kiwei kiwei.
Hynrei ka jingsniew tasam ka surok ka wanrah jingeh shibun ia ki ha kaba ka surok kaba jngai tang 13 km hap ban iaid da ka kali haduh ar kynta.
Lada kaba bha kan shim por tang 20 ne 30 minit eiei.
Ha ka jingleit jurip ka HNYF bad ka “Saw Shnong Divilopment Council" (SSDC ) la don lang u Bah Dmanson Thongny Morbah kum u president u ba long u Rangbah Shnong ka Pyndenwar bad kiwei de ki nongialam shnong.
Ki nongkren ha kane ka jingjurip ha ka sngi Saitjain ki la pynpaw ia ka jingsngew diaw halor ka jingieh noh bein ka Sorkar bad ki nongmihkhmat ia katei ka surok PWD ka ba la rim bha hapoh ka jylla ba la pyntrei naduh u Snem 1971.
Kane surok ka hap hapoh ka jing peit u Executive Engineer (EE) ka Ranikor Division, Superintendent Engineer (SE) West Khasi Hills.
U bah Dmanson Thongny Morbah u la ia thuh ba kane surok la shna naduh ka por ka Sorkar Assam snem 1971 bad mynta ka la dap 45 snem, hynrei ka Sorkar bad ki nongmihkhmat kim shym la shim khia ei ei ruh iaka jingdonkam ki paitbah ki saw shnong Mawpud Area bad wat ia ka tender bala khot ban siang rong katto katne kilometer ruh la shah rah noh shawei pat ha u MLA bah MM Danggo.
Ka Saw shnong Divilopment Council ka kyntu iaka Sorkar, lyngba u MLA ka Ranikor ba kin shim khia lem ban pynioh surok rong noh.
Katba u bah K.K Wanniang u ong ha ka jingshisha ka la jan ban leit sha Mawkyrwat lyngba ka surok PMGSY bala bteng naka surok PWD sha shnong Bamon shaduh Mawkyrwat hynrei dang sah teng sa 2 km ban iakynduh lang.
Katba u bah Rani u la ong ba u MLA u dei ban shim khia ia kane ban pynioh surok rong iaka thain kum u MLA bala jan dap 20 snem ka jingmihkhmat.
Namar ka jingsniew ka surok la iakynduh jingeh ki paitbah haba pang ba shitom ban leit shim dawai bad don ruh ki ba shitom nalor ban pynpoi ia ki mar rep bad ban wanrah ia ki bam mar dih.
Nongpoh, 8 Nailar: Ban tehlakam bad ban khan-glad na ka jingtih khyn-dew beain ha shilynter ka surok bah National Highway – 6 ha Ri Bhoi District, mynta ka sngi u District Magistrate ka Ri Bhoi u la pynjari da ka kyndon ain kaba 144 CrPC, kaba dei ka jingkhanglad halor ha ka jingtih khyndew harud jong ka surokbah National Highway – 6.
La pyntreikam ia kane ka kyndon ain, namar ba ka la ka jingioh jingtip halor ka jingdon ka jingtih khyndew ne tih lum ha Ri Bhoi khamtam harud ka surokbah National Highway – 6, namar kane ka lah ban wanrah jingma na ka twa ki lum bah bad kumjuh ruh ka jingshlei um kaba lah pat ban pynjot ia ki ing ki sem, ki skul building bad kaba ktah ruh ia ka mariang.
Kane ka kyndon ain kan sa treikam noh shen bad kan treikam ruh katba ym pat pynmih pat da kiwei ki kyndon ain.
Shillong,8 Nailar:Ki ri bapher bapher ha satlak ka pyrthei kumjuh ka nongbah Shillong kin kynmaw ieit ia ka Mother Teresa da kaba pynlong da ka tamasa phlim.
Haba kren sha ki nongthohkhubor u Director ka Mother Teresa International Film Festival (MTIFF) u Fr.Francis Stephen u la ong ba kin don haduh 50 tylli ki ri ka pyrthei ki ban pynlong ia katei ka tamasa katba ha India pat yn pynlong ha ki 100 tylli ki jaka ka ban sdang na Kolkata ha ka 26 tarik mynta u bnai bad nangtei kan tyllun haduh hynriew bnai kynthih sha kiwei pat ki jaka, katba ha ka thaiñ shatei Lam mihngi pat yn sdang naduh ka 6 tarik haduh ka 9 tarik u nailur ha State Central Library, Shillong bad kan iaid sha kylleng ki jaka ka thain shatei lam mihngi haduh ka 25 tarik u rymphang, 2017.
Ha katei ka tamasa kumba long haduh mynta ki don 22 tylli ki phlim kiba yn pyni paidbah hynrei ar tylli pat na ki, ki dei ki phlim kiba lah ban pyni tang hapoh Kolkata katba ki 20 tylli yn pyni kylleng kylleng.
Hapoh India katto katne tylli ki nongbah kiba yn pyni ia kitei ki phlim ki long ha Delhi, Mumbai, Chennai, Bengaluru, Udaipur, Guwahati, Patna, Indore, Ranchi bad saw tylli ki nongbah ha Kerela, ha kiwei pat ki ri ki jaka kiba yn pyni ki kynthup ia ka UK, Malaysia, Ireland, Italy, Australia, Thailand, Myanmar, Bangladesh, Sri Lanka bad ka China.
Ha kane ka jylla ia kitei ki phlim yn pyni ruh ha sor Jowai.
U Phadar Stephen u la ong ba ka jingmut ban pynlong da katei ka tamasa phlim ka long ban wanrah ka jingiaieit iwei ia iwei bad ban bud ia ka nuksa jong ka Mother Teresa kaba la shakri ia ki duk ki raitoi bad kiba pang ba shitom ha surok bah ka nongbah Kolkata haduh 45 snem.
U la pynkynmaw ruh ba ka la ioh ia ka Noble Prize for Peace ha u snem 1979 bad ka la iap ha u snem 1997 bad yn u Pope Francis un pynbna ia ka kum ka riewkhuid ha ka 4 tarik u nailur ha Vatican City.
Guwahati, 7 Nailar:Ka jingiaid paidbah, halor ka jingleh bym khein briew ia ki Gorkha ha Assam, ha ka jing pynrung kyrteng ha ka National Citizensip Register (NCR), ka la poi ha ka nongbah Dispur, ha ka sngi thohdieng ba ladep, ha kaba ki don 3hajar ngut ki Gorkha, kiba shim bynta.
La ialam ia katei ka jingiaid lynti, da U Harka Bahadur Chetry, uba la tip kum u khlieh duh jong ka Gorkha Autonomous Council Demand Committee (GACDC), kaba kyn-thup ia ki 30lak ngut ki Gorkha, kiba don ha ka Jylla Assam, ki la iaid jar jar, naduh na Mukong Selek, Jonai ha Dhemaji district sha Dispur, Guwahati, ka jingiaid lynti, kaba jngai 650 Kilometre, kaba la sdang ha ka 19tarik Naitung ban pyrshah ia ka jingleh niewbein ia ki Gorkha kiba don ha Assam, ha kaba iadei bad ka jing pynrung kyrteng ha ka National Register of Citizens (NRC).
Haba ki la poi ha Guwahati, ki la ia kynduh ia U Atul Bora, uba dei U President jong ka AGP bad uba dei ruh u myntri jong kane ka sorkar BJP, AGP ha Assam, namar ba u myntri rangbah, U Sarbananda Sonowal, um shym la don satia ha ka nongbah bad u don ha ka jing ia kynduh bad u myntri rangbahduh ha New Delhi.
Ha ka jingiakren, ki Gorkha, ki dawa ba dei ban ithuh ia ki, kum ki trai shnong ba pura jong ka Assam bad ba ka snem ot kyrteng jong ka 24tarik Lber 1971, kam dei ban trei kam satia ia ki Gorkha, namar ba ki dei ki trai shnong ba pura jong katei ka Jylla bad ba ki Gorkha, ki shim bynta lang ruh ha ka jingiakhih, na bynta ban beh thong ia ki mynder ri na Bangladesh bad ki don ruh kiba la iap, ha ka jingiakhih paidbah.
Ha ka jingiakren bad ki kotkhubor, hynnin ka sngi, U Chetry,u la kren shai ba ki jaitbynriew Gorkha, kin ieng beit halor ka nongrim, ba dei ban ithuh ia ki, kum ki jaitbynriew trai shnong ba pura kumba ithuh ia kiwei de ki jaitbynriew Assamese, lada dei ki Bodo, Karbi, Rabha, Tiwa, Ahom, Gorkha, Mishing, Moran, Kalita bad kiwei kiwei de.
Jowai, 8 Nailar:Ki nongtrei jong ka Jowai Municipal Board (JMB) kiba ym shym la ïoh pdiang shuh ïa ka bainong jong ki la palat phra bnai mynta, hynrei kim shym la kyntait pat ban trei ia ka kam na ka bynta ka jingmyntoi jong kiba duk kiba shong ba sah ha sor.
Kum shi  bynta ban pyntreikam iaka Social Mobiliazation and Institutional Development (SM &ID) program kaba hap hapoh ka National Livelihood Mission (NULM) jong ka sorkar India, la pynlong iaka jingpynshai paidbah kaba nyngkong ia kane ka skhim haka ïingskul jong ka Dorbar Shnong Ladthalaboh, Jowai haka janmiet jong ka 5 tarik jong une u bnai.
Haka jingkren jong u ma S.C.Laloo uba long u Chief Executive Officer (CEO) jong ka Jowai Municipal Board ula batai shaphang kane ka mission jong ka NULM bad ia ki hynriew tylli ki bynta (components) jong ka.
Kita ki kynthup ia ka Social Mobilization and Institutional Development (SM&ID), ka Employment Through Skills Training and Placement (EST&P), ka Self-Employment Program (SEP), ka Support to Urban Street Vendors (SUSV) bad ka Scheme of Shelter For Urban Homeless (SUH).
Ula banjur ba kiba duk kiba shong ba sah ha sor kin ïoh jingmyntoi shikatdei eh lada yn lah ban pyntreikam pura ia ka NULM.Naka liang u CEO ula pynpaw ruh ka jingsngewnguh ia ka Society for Urban and Rural Empowerment (SURE) ka seng treimon sngewbha (NGO) hapoh ka distrik kaba la kloi ban shimkhia ia kane ka kam.
Ula pynshai ruh ba ka SURE kumba long mynta kan shim tang ia kawei ka bynta  jong ka NULM bad kata ka dei ka Social Mobilization and Institutional Development (SM&ID).
Ha kajuh ka por u ma Laloo ula ong ba wat la ka Board mynta ka don haka khim khait, hynrei u sngewkmen pat ba ki nongtrei jong ka, ki shimkhia ban pyndep ia ki kam pynroi sor bad khamtam ia ka NULM kaba lah ban ïarap ia kiba duk bad ki samla ki bym ïoh kam ïoh jam kiba shong ba sah hapoh ka sor Jowai.
U ïaroh ïa ki nongtrei jong ka Board kiba la len lade naka bynta ka jingmyntoi jong kiba duk bad ki bym ïohkam ïohjam hapoh ka sor.
Kiwei pat kiba la ai jingkren ha kane ka sngi ki dei u ma L.D.Lakiang Rangbah Shnong ka dorbar shnong Ladthalaboh bad u H.H.Mohrmen uba long u president jong ka SURE.Kane ka long katkum ka khubor ka la phah da u President ka SURE, HH Mohrmen.
Shillong, 08 Nailar:Ka jingshah pyniap dusmon ka samla lud na Umlyngka ka la pynsuhjer jur ia ki paidbah khamtam ki kmie ki kpa bad ki samla kynthei khynnah.
U nongthoh khubor uba iakren bad u MLA ka thain u Bah RV Lyngdoh u la pynpaw ia ka jingsngew khia jur halor kane ka jingjia.
Ban beh krad ia kum kane ka jingjia ha kane ka jaitbynriew kaba la niew kum ka ri tip briew tip blei, u MLA ka Mylliem un sa lum ia baroh ki seng longkmie, ki samla, ki rangbah shnong bad baroh ban pynlong jingialang ban dawa ba kum kane ka jingjia kam dei ban wan hiar wan hap shuh ha kane ka ri.
“Ngin pynlong ia ka jingialang jong baroh kynthup naduh ki seng longkmie, seng samla, ki rangbah shnong ban kyntu ia ka bor ka ain ba dei ban kem mardor ia kiba donkti ha kane ka kam ba shyrkhei", la ong u Bah RV Lyngdoh.
U la ong ba ka jingialang ka dei ban long ka jingpyntieng ia ki runar bal eh ia ki kam sniew nangne shakhmat bad ba ka longiing ka dei ban ioh ia ka jingbishar hok.
U MLA ka Mylliem u la ong ba un sa lum ia kane ka jingialang shen ha kine ki sngi hadien ba la iapynbeit bad ki kynhun bapher bapher ha ka than.
Lah ban kdew baka samla Wandarihun Mawlong na Umlyngka la lap ia ka met iap jong na Umiam ha ka 29 tarik Naitung ba la dep kaba la suba jur ba ka la shah pyniap dusmon hadien ba ka la jah klep na la iing ha ka 24 tarik Naitung.
Shillong, 08 Nailar:Ka UDP Youth Wing ka East Khasi Hills ka la thoh shithi sha u SP ka East Khasi Hills ba ki pulit ki dei ban trei tyngeh ban kem mardor ia kiba donkti ha kam runar ba shyrkhei ban shim ia ka jingim jong ka samla Wandarihun Mawlong kaba na Um-lyngka.
Ha ka shithi sha u SP u general secretary ka UDP East Khasi Hills u Bah Hamletson Dohling u la ong ba ka long ka jingkyndit kaba shyrkhei bad suhjer ba ki kynthei ki shah pyndik bad shah pyniap na ka por sha ka por ha kane ka ri bad kane ka jingeh ka dei ka kamram jong ki pulit ban pynleit jingmut bha lym kumta ki briew khamtam ki kynthei kin duh jingshaniah ha ki pulit.
Ka jingjia dang shen ha kaba ka samla na Umlyngka ka la shah pyniap ba la ioh tam ia ka met iap jong na Mawdum hajan ka pung Umiam ha ka 29 tarik u bnai ba la dep ka dei ka jingjia ba shyrkhei bad ka tnad pulit ka dei ban pynsted ban tohkit bad ban wanrah ia ki runar ha ka kti ka ain.
“Ngi dawa ba ka tnad pulit ka dei ban leh da kaba tyngeh ia kito kiba donkti ha kum kane ka kam ba shyrkhei khnang ba kiba haiing hasem bad ki kmie ki kpa jong ki khun kynthei kin sngew shngain", la ong u Bah Hamlet Dohling.
Shillong, 8 Nailar:Ka Round Table India, Shillong, ha ka jing ia treilang bad ki bor District jong ka West Garo Hills, ka la ai jingiarap ia kito ki shem lanot ha ka jingshlei um, ha ki jaka them jong ka District.
U Amit Singhania, Chairman jong ka Shillong Round Table, u iathuh ba ki la iakren bad U Pravin Bakshi, Deputy Commissioner, West Garo Hills, ha kaba ki la pynurlong ia katei ka jingthmu jongki bad ki pynpaw ruh ia ka jingsngewnguh ia ka National Board Round Table India, kiba la bei pisa, na ka bynta ka jingthmu kaba donkam bha bad kumjuh ruh ia ka Marwari Mahila Samiti Shillong, Akhil Bhartiya Mahila Samiti Shillong.
Ki jingbam, kiba ki la ai ki long 2000 kilo ka chirwa, 40000 song ki jingbam, ki ban shu bam beit, 500 song ka um, 2hajar tylli ki jain met, 2hajar tylli ki banian, nangta sa ki dawai bad sa shibun kiwei de ki jingai sngewbha.
La aiti ia kitei ki mar, kiba long ar trok pura, ha U Block Development Officer, Selsella Community and Rural Development Block, U P R Sangma, ba un sam sha kitei ki riew shem lanot.
Ka Round Table India (RTI), ka dei ka seng jong ki rang samla bad kaba la tip ia 5377 tylli ki kamra klas, ha ki 2172 tylli ki skul bad kaba la kot sha ka T.180klur ka ijnglut bad kaba la pynmyntoi ia ki 60lak ngut ki khynnah skul.
Shillong, 8 Nailar:Nalor kiba bun ki jingeh ba ki nongniah Taxi kamai ki la batai sha ki nongthohkhubor namar ka jingiap iew jubor ka kamai jong ki ha kine ki sngi, kawei pat ka jingeh kaba ki dang shu ia kynduh shen ka dei ba ki la lap ba ki Hotel kiba don ha nongbah Shillong dei kiwei na ki nongpyniap iew ia ki, “Ngi ioh jingtip ba don na ki Manager bad ki trai Hotel kiba khang ia ki nongshangkai pyrthei ban wai da ki Taxi bad ki pynshoi ba kam don jingshngaiñ ia ki bad ki tyrwa ruh ba lada ki kwah shangkai kin wai da ka kali jong ki" ong u bah Wandonbok Jyrwa haba ia kren bad ki nongthohkhubor.
U la ong ba ki Trai Hotel ki da pynieng khnang bun tylli ki kali ha jaka set kali jong ki bad kitei ki kali ki dei kiba ki la mang ban ioh kamai na ki nongjngohkai pyrthei, “Kumno ki kali Private ki lah ban leh kumta, ka Pinewood Hotel ka dei ka Hotel kaba peit ka sorkar hynrei hangtei tyngkreiñ ki pynieng da ka jingthoh kaba heh ban pyni ba ki Tourist ki kwah leit kai da ka kali kaba kumno , shaei ki kwah leit bad la thoh ruh ia ka dor hangtei" u la ong.
Utei u nongialam ka seng ki nongniah Taxi u la pyni ha une u nongthohkhubor ia ka dur kaba u shon ia ka jingthoh kaba la wah hakhmat ka Pinewood Hotel bad lyngba katei ka dur la iohi ba la wah ia ka jingthoh da ka Meghalaya Tourism Development Corporation bad hangtei la pyni ia ki nongwan sah sha Pinewood da ka kali aiu ki kwah leit shang, kaba pyni ba lada ki kwah leit sha Sohra da ka Toyata Innova ka dor ka long T.3500,Maruti Desire T.2500, Mahindra Bolero ne Tata Sumo T.2700, la batai ruh ia ka dor ban leit sha Mawlynnong, Mawsynram, Nartiang,Guwahati bad haba kut katei ka jingthoh la batai ba yn ot ka bai AC ha ka dor T.5 tyngka shi kilomitar.
Ki nongialam ka seng ki nongniah Taxi ki la bitar ia katei ka jingleh ha kiwei pat ki Hotel bad ka Pinewood Hotel khamtam ba ka dei ka Hotel kaba hap hapoh ka jingpeit ka sorkar naba katei ka jingleh ka pyniap iew ia kamai kajih jong ki.
U bah Jyrwa u la ong ba ka kam niah Taxi ka dei ia ki samla kiba khlem kam khlem jam hynrei lada knieh noh ha kane ka dur kan ktah jur ia ki.
Amlarem, 8 Nailar:Ka jing bun palat ki truck kit mawshun kaba la pynthut ia ka leit ka wan u paidbah bad ka ktah ia ka iaid ka ieng jong u babun balang.
Ka surok NH 40 mynta la pynlong tang ban iaid ki shi kali, tang namar ka jing ia ieng lain jong ki kali kit maw shun bad ka buh ruh haka jingma iaki nong leit nongwan.
Kumta ka seng haba ka la ioh iaki jing ujor na u babun balang kam banse khlem da shim khia ha kaba iadei bad kane ka kam, na ka bynta ka jingbit jing biang u paid nong shong shnong jong ka thain War hi baroh kawei.
Na ka liang jong ka seng ka ban jur ia ia ki nongniah trok bad ia ki trai par ban shim khia halor kane ban pynduna ia ki kali hapoh 15 sngi.
Lada kim lah, na ka liang kaseng kin leh da kaba tyngeh ryngkat bad Ki bor ba halor.
Ka pynlyngngoh shuh shuh ka long ba kumno ba mynshwa ba ki dang ioh lad ban iatrei laitluid kam da bunkali ne ktah ia u paidbah hynrei mynta lei ka high court ka shah ban challan tang ia ka stock barim jong u maw bad ka jing bun Kali pat da khongpong bad kam long kaba suk ban pyn iaid shi kali, ia ka surok naduh Dawki shaduh lad Amtapoh kaba la kot haduh 22km ,pynkut ka kyrwoh na u A.pamksang GS KSU Warjaintia circle.
Shillong,9 Nailar:Ha ka 7 tarik mynta u bnai uwei u briew uba la tip kyrteng kum u Dao Shullai, 38 snem karta u la dung ia u kynum jong u uba la tip kyrteng kum u Khlurkari Kurbah hajan Petrol Pump ha Upper Shillong.
U Khlurkari u la mynsaw jur bad la pynkit sha Civil Hospital, Shillong bad ki pulit ki la kem ia u Dao.
Shillong, 9 Nailar:U Lat ka jylla Meghalaya u V.Shanmu-ganathan mynta ka sngi, u la ong ba ka Act East Policy ka sorkar pdeng ka long kum ka jingkieng ban iasoh ia ka Dong Mihngi bad ki ri ba marjan jongka.
Haba plié ia ka jingiathir halor ka “Act East bad ka Dong Mihngi ka India: Kumno ban rep ia ka jingmyntoi" ba pyn-long da ka ASEAN Study Centre (ASC) bad ka Indian Council of Social Science Research (ICSSR) – North East Regional Centre (NERC), ha NEHU, Shillong hynne ka sngi u Lat u ong ba ka Dong Mihngi ka don ka spah kaba rben bha ban leh eiei na ka bynta ka India lyngba ka “Act East" namar ka jinglong ki jaka bad ki ri ba marjan jong ka Asia ba shathie bad ruh ban wanrah ia ka jingiajan lyngba ka jingriew spah ka kolshor.
U la ong ba ka India bad ki ri Asia ba shathie ki la iakynduh jingeh bha ha ka por ba synshar ki Phareng bad ka jingpyn-khie im ia ka khaïi pateng hapdeng ka India bad ka Asia ba shathie kan kyn-tiew khlem pep ia ka ioh ka kot.
Ki ri Asia ba shathie bad ka India lyngba ka Dong Mihngi ki don ka lad ban pyniaid ban khaïi ha ka rep ka riang, ki mar ki mata bad ki bording nalor bun kiwei pat.
U la ban jur ia ka jingdonkam ban don ka surok kaba bha ha ki jylla ka Dong Mihngi ban pyniasoh bad ki ri Asia ba shathie khnang ban pynkhlaiñ ia ka thaiñ.
Ha kane ka jingiathir, la don lang u Rajiv K.Bhatia, u Ambassador, Prof.S.K.Srivastava, Vice Chancellor, NEHU bad u Chairman, ICSSR-NERC, Prof.L.S.Gassah, Honorary Director, ICSSR-NERC, Dr.Gulshan Sharma, Director General, International Chamber of Service Industry, ki nongmihkhmat na ki ri Asia ba shathie, nalor ki samla pule bad kiwei.
Kham hadien u Lat ka jylla u pynlait ruh ia ka kot “Constraints & Challenges to Social Science Research in North East India" ba la thoh da u Prof.L.S.Gassah bad u Dr.C.J.Thomas.
Shillong, 08 Nailar:U President ka MPCC u Bah DD Lapang u la her Delhi mynta ka sngi ban iakynduh ia ki heh nongialam ka AICC ban iakren ia ka kam sain hima sima ka party bad ka jylla.
Katkum ka jingia-kren bad u MLA ka Congress, u Bah Lapang u la her mynta ka sngi sha Delhi bad khlem pep un wan phai ryngkat ka result jong ka jingpynlong inter-biw jong u nongpeit pyr-man ka AICC u Mukul Wasnik bad u CP Joshi dang shen ia ki nongialam ka party ha kane ka jylla.
“U President ka MPCC u la leit Delhi myn-ta ka sngi bad ngin sa tip ia ka jingmih ka jingshim interbiw jong ki heh ka AICC ynda u la wan phai na Delhi", la ong u MLA ka Congress.
Ha kane ka taiew ba la dep, ar ngut ki heh ka AICC kynthup u nongpeit pyrman ba thung ka AICCu Wasnik bad u General secretary ka AICC ba peit ia ka Meghalaya u Joshi ki la pynlong ia ka jingshim interbiw ia baroh ki MLA, MDC, ki nongkitkam ka party naduh ki Block ha kane ka jylla ban tip ia ka jinglong jingman ka party khamtam hadien ba la mih ka jingdawa na ki MLA ban dawa bujli nongialam noh ha jaka jong u Myntri Rangbah ba mynta u Dr Mukul Sangma.
“Ngim pat tip lano kin pynbna ia ka rai hynrei kyrmen ba ynda la wan phai u Bah Lapang na Delhi yn sa ioh jingtip", la bynrap u MLA ka Congress uwei na kiba shah shim interbiw ha ki heh ka AICC dang shen.
Haba kylli kaei ka jubab ba u la ai ha ki heh ka AICC, ula kyntait ban ong eiei da kaba ong ba ka jingiakren jongki, ka long kaba rieh bad jar jar bad dei tang ki heh ka AICC kiban tip ia kane ynda la leit rah ia ka khubor sha ki bad ba kan shim ban pynbna ia ka rai jongka.
Lah ban kdew ba kine ki ar ngut ki heh ka AICC ki la pyndep ban shim ia ka interbiw haduh ar sngi kynthih ban iakren para marwei bad baroh ki dkhot ka party Congress ha kane ka jylla.
Ka jingwan hiar jong ki heh ka AICC ha Shillong ban shim interbiw ka long hadien ba ka la don ka jingujor na ki MLA ka party ban bujli nongialam noh ha ka party ha kane ka jylla.
Shillong, 09 Nailar:Ban pynurlong ia ka jingdawa ban shimti ka sorkar ia baroh ka kam nonghikai ha ka jylla, ka Joint Action Committee of All Teachers Association of Meghalaya (JACA TAM) ka la phah shithi sha baroh ki MLA ka jylla, da kaba kyntu ba kin shimkhia ban iakren bad ka sorkar.
Ha ka shithi ka JA CATAM ka la ong ba ha kane ka jylla ka sorkar ka la phiah lai kyrdan ki nonghikai kynthup ki nonghikai Adhoc, improved, deficit pattern bad deficit system.
Ki don 4770 tylli ki skul kynthup 14476 ngut ki nonghikai kiba ioh ia ka jingsiew kaba iapher watla ki hikai ia kajuh ka kyrdan.
Nalor kane, ka jing-pynlait tulop ka sorkar ka long ka bym tista bha, bad kam don satia ka rul kaba ryntih ia ki nonghikai.
Halor, kane ka JACATAM ka la kyrpad ia ki MLA ba kin shim khia ban pynurlong ia ka jingdawa jongki ban wanrah da ka kyndon treikam kaba kham bha bad kaba ai jingshngain ia ki nonghikai da kaba shimti noh ka sorkar ia baroh ki kam hikai skul.
Ka la ong ba ka tnad Directorate of School Education & Literacy (DSEL) ka la phah ia ka jingtyrwa ban shimti ka sorkar ia ki kam nonghikai naduh u Rymphang 2016 hynrei haduh mynta ka sorkar kam leh eiei.
“Ngi kyrpad ba phin shim khia ia kane ka jingdawa jong ngi bad ka sorkar khnang ba ka jingeh jong ki nonghikai kan sting bad ka kyrdan jingpule kan kiew", la ong ka JACATAM ba la phah sha baroh ki MLA ka jylla.
Shillong, 8 Nailar:Ka seng ki nong-ñiahTaxi kamai ha kane ka jylla ki la pynbna ba kin sdang ia ka jingiakhih jong ki ha ka 11 tarik mynta u bnai da kaba deng lama iong.
U General Secretary ka Local Taxi Welfare Association u bah Wandonbok Jyrwa, u la ong ba baroh ki Taxi kamai sor bad nongkyn-dong naduh ki rong iong rong stem, ki rong pink rong saw bad ki rong jyrngam rong lieh kin ia shim bynta lang ha baroh ka ri Khasi bad Jaintia.
Utei u nongialam ki nongñiah Taxi u la pynbna ba ka daw ba ki pynlong ka jingiakhih ka dei namar ka jingkiew dor kyndan ka Insurance, kaba u la iathuh ba dang ha u snem 2014 ka dor ka insurance ka long T.6756 tyngka katba mynta u 2016 pat ka la poi sha ka 13,300 tyngka bad kata ruh ka dei ia ka 3rd Party katba ka 1st Party pat u la ong ba ka poi haduh T.23 hajar tyngka.
Kawei pat ka daw ba ki nongniah Taxi ki la ia khih ka dei namar ka jingioh lad palat ki kali ba nabar ban iaid katba mon ha kane ka jylla kumjuh ruh sha ki jaka ba dang hap hapoh ka jingpeit ka District Council ( Schedule Area).
Ka jingiohlad ki kali ba nabar ban iaid kat ha ki jaka ba ki sngewmon ka la pyniap kamai ia ki nongniah Taxi ha kane ka jylla, ong u bah Jyrwa.
Katkum ka jingkren jong u-u la ong ba baroh ki kali ba nabar kiba wan ban shangkai sha kane ka jylla ki dei ban set noh tang mar ia poi ha Shillong bad haba ki kwah ban leit kai pyngngad shano shano ki dei ban shim noh da ki kali kamai kiba la ap lypa ban ioh kamai bad ia kane u la ong ba la ju leh ha kiwei pat ki jylla kum ka Mizoram bad Sikkim.
Shuh shuh u la ong ba kumba ka long mynta ka sorkar kam iohnong eiei na ka jingiaid sahuh kitei ki kali ba nabar phewse ka pynduhnong pynban ia ki kali kamai kiba siew khajna sha ka sorkar.
U la pynpaw ba donkam ban leh kumba leh ka jylla Assam ba ki kali kiba wan nabar ki dei ban don ia ka Permit kaba kyrpang haba ki rung ha kano kano ka bynta jong ka jylla.
Ha katei ka jingdeng lama iong ka ban long ha ka 11 tarik mynta u bnai, u bah Jyrwa u la ong ba kin ia shim bynta kumba 8000 tylli ki kali kamai ha Khasi bad Jaintia Hills.
Ha kajuh katei ka sngi u la ong ba ka seng ki nongniah Taxi kin leit ban ai ia ki mat jingdawa jong ki sha ka sorkar jylla bad kin phah ruh sha ka sorkar pdeng.
Halor kajuh katei ka jingeh u la pyntip ba katei ka seng ka la pyrshang ban wad lad wad lynti bad ban pan jingiarap na ki seng saiñpyrthei bapher bapher ruh hynrei haduh mynta ym pat don kiba mih shakhmat ban iarap ia ki.
Nongstoin, 9 Nailar:Ka thain Rimuliang kadei kawei na ki thain hapoh ka West Khasi Hills District, kaba lah ban pynmih bha ia ki mar-rep mar-riang kum u sying, ki soh ki pai, ki jhur ki jhep bad khamtam u synsar, katei ka thain ka don ruh ia kawei ka iew kiba la rim bha bad kita ki long ka Iew Langpih bad ka Iew Nonglang kaba don ruh markhap bad ka Assam.
Hynrei kaba sngewsih kalong ba katei ka thain ka dang mad shibun ia ki jingeh ha kaba iadei bad ka jingsahdien ha kiba bun ki liang, bad kawei ka jingsahdien kaba ki paidbah katei ka thain ki dang iai mad haduh mynta ka long ba namar ka jingbymdon ki tower mobile kiba biang kala pynlong ruh ka jingkutlad ia ki nongkhaii katei ka thain bad na ka bynta ban iakut ia kiba bun ki kam ki jam lyngba ka mobile phone.
Ha kaba iadei bad katei ka bynta na ka liang jong ka seng Federation Of Khasi Jaintia & Garo People (FKJGP) Rimuliang Circle, da ka jingsngewkhia kala leit ban buh da ka dorkhas sha u Sub-Divisional Engineer ka Bharat Sanchar Nigam Limited, West Khasi Hills, Nongstoin, bad dawa ruh ba kan buh noh ia u Mobile Tower jong ka BSNL ha Shnong Kyrdum ka Shnong kaba long pdeng ia katei ka thain baroh kawei khnang ba ki paidbah kin suk ha ki liang baroh.
Na ka liang jong u samla Serbelin Lyngdoh General Secretary FKJGP Ri-Muliang Circle, katei ka thain ka mad ruh ia ki jingeh ha kaba iadei bad ki lynti ki synkieng bad khamtam ka jaka ai jingsumar ka long kaba jngai bad lada don kano kano ka jingjia ba sngewsih ki paidbah ki hap ban pyntip sha ki bor jong ka koit ka khiah ki bor ka ain bad wat ha ki shnong ki thaw ruh kumjuh.
Shuh shuh u la ong ruh ba,na ka liang jong ka seng ka dawa jur na ki bor ba dei peit ba kin leh ei ei lem na ka bynta katei ka thain bad khamtam ka seng ka dawa tyngeh na u Sub-Divisional Engineer ka BSNL ba u dei ban buh bad pynbiang noh shwa ia u Mobile Tower ha ka shnong Kyrdum West Khasi Hills District.
Mairang, 9 Nailar:Wat lada kane kadei ka juk kaba ki samla pule la ka long ki khynnah skul ne ki khynnah kolej, ki ïabeh sha ka juk jong ka Internet, hynrei ka Shnong Pyndengumiong, ka la peit jngai pat na ka bynta ki khynnah skul bad ki khynnah kolej kiba kham duna ka ïoh ka kot, da kaba plie ïa ka Library jong ka Shnong ha Tirot Singh Memorial Hall, kaba long ka Hall jong ka Shnong.
Ïa kane ka Library la plie ha ka sngi ba long ka Dorbar Kut snem jong ka Shnong ha ka 6 tarik mynta u bnai, da u Sordar jong ka Shnong u Bah B.Syiemïong, ryngkat ka jingïadonlang ki Rangbah jong ka Shhnong.
Ka Shnong lyngba ka Education Committee ka la lum ïa ki kot ki sla kiba donkam na ka bynta ki khynnah skul bad kumjuh ruh ki Reference Book na ka bynta ki Entrance Exams.
Ka Shnong ka pynpaw ka jingsngewnguh kaba khraw eh ïa kito kiba la noh synñiang da ki kot bad kiwei de ki jingai ban pynbit pynbiang ïa kane ka Library.
Nalor kata ki bor shnong ki la ïathuh ruh ba ha kane ka Library yn buh ruh ïa ki kot kiba ïadei bad ki aiñ ki kanun, nangta ki record jong ka shnong bad kiwei kiwei de ki kot ba donkam.
Ka Shnong ka kyrpad ruh ïa ki kot kiba donkam kiba kim sngewlah shuh ban pyndonkam ha ïing ki lah ban wanrah ha Library.
Ha kane ka sngi ba pynlong ïa ka Dorbar Kutsnem , la ïoh ruh ïa ki report treikam na ki Committee bapher bapher jong ka shnong kiba trei ha la ki jong ki jong ki kam na ka bynta ka jingiaid shaphrang ka synshar ka khadar jong ka shnong, nalor ba wanrah ruh ïa ka audit report kaba ïadei bad ka jingioh lum pisa bad pyllut pisa jong ka Shnong.
Ha kane ka sngi la pynkup burom ruh ïa ki 11 ngut ki samla pule jong ka shnong kiba la pass bha ha ki eksam bapher bapher bad ka la don ruh ka jingpynkup burom kyrpang ïa uwei u khynnah skul uba la pass bha wat lada udei uba don jingduna ha ki dkhot met.
Nongpoh, 09 Nailar:Ka tnat Pulit jong ka sorkar jylla ka la pyntip ba kan don ka Pre Counselling ne jingbatai bniah shaphang ka jingrung sha ka kam Pulit ha ki kyrdan bapher bapher, ka ban sdang naduh ka Taiew nyngkong jong u Nailur mynta u snem.
Ka jingthmu halor ka jingpynlong ia katei ka Pre Counselling, ka long kum shi bynta ban pyn-shlur ia ki samla na kithain nongkyndong kiba la dep ban thep ia ki kam balait jong ka tnat pulit ha ki kyrdan bapher bapher, kumta ka ophis jong u Deputy Commissioner Ri Bhoi District, lyngba ka skim Chief Minister Career Guidance, ka la pynbeit ba kan pynlong ia katei ka prokram ba shisngi ka ban batai shaphang ban ioh ban rung sha ka kam pulit.
Ka tarik bad ka jaka ia kaban pynlong ia katei ka prokram ki long kumne, ha ka 17 tarik u Nailar kan long ha Jirang Block Hall ha ka por 9: 30 baje mynstep, ha ka 18 tarik u Nailar ha Umsning Block Hall ha ka por 9:30 baje mynstep bad ha ka 23 tarik u Nailar yn pynlong ha Science Hall Nongpoh ha ka por 9:30 mynstep.
Kumta la kyrpad ia baroh kito ki samla kiba la dep ban thep sha ka kam Pulit ba kin wan ban iashim bynta ha katei ka prokram.
Shillong, 09 Nailar:Ka BJP ka la thung ia u Tukuram Shetty kum u Organising secretary ia ka jylla Meghalaya.
U Tukuram u dei u dkhot ba la shah beh na ka Rashtriya Swayamsevak Sangh (RSS) halor ki kam tamsneng jongu ha ka rukom pyniaid ka RSS ha u snem 2005.
Haba iakren bad u President ka BJP Megha-laya u Bah Shibun Lyng-doh u la pynthikna ba u Tukuram un sa wan shimti ia kane ka kam ha ka 11 tarik Nailar kata la shi sngi ha kaba ka party kan sa pdiang burom ia u.
“Kane ka dei ka kam kaba thung da ka party najrong, ba un long u Organising secretary ha kane ka jylla", la ong u Bah Shibun.
U la ong ba u Tukuram un don ha kane ka jylla ban leit ban pynkhlain ia ka party ha kylleng ki jaka jong ka jylla ha kine ki sngi.
“Un leit sha Jowai, sha Nongstoin, Mawkyrwat, Tura bad sha kylleng ki jaka ha ka jylla", la ong u Bah Shibun.
Kham mynshwa ha u snem 2009, ka RSS ka la pynshai ha ki lad pathai khubor lyngba u Shankar Das Kalita ba u Tukuram um dei shuh u dkhot ka seng hadien ba ka la mih khubor ba u donkti ban ialam ia ki khynnah na kane ka jylla ban phah skul sha Karnataka da kaba kam ba u (Tukuram) kam ba u dei u dkhot ka RSS namar ka jingdonkti jongu ban ialam ban buh skul ia ki khynnah na kane ka jylla sha Karnataka.
Saitsohpen, 9 Nailar:U nongiasaid Aiñ ka Khasi Hills Autonomous District Council (KHADC) u bah Erwin K Sutnga, u la ong ba lada ka sorkar kam weng noh ia ka jingleh be-aiñ jong ka da kaba klun jubor ia ki jaka kiba hap hapoh ka Elaka Saitsohpen; ka District Council kan ujor sha ka ing bishar ban ai ia ka bishar hok.
U bah Erwin u la kob ruh ba lada jia ba ka poi ka jingiakhun ha inglieh ingsaw ka Saitsohpen kan ioh ia ka jingjop naba ki la don ki sakhi ki satar bad ki kot ki sla kiba biang kiba kyrshan ia katei ka kes.
“Ngi la ioh ia ka hukum pynsangeh shipor ia ka kam Rangbah Shnong na Supreme Court, ngi la lah ban pynsangeh ia ka jingthmu klun jaka ha Pyllun, Nongsder, ngi la jop ia ka kam ar maloi u bah Pynshngaiñ, ngin jop ia ka Saitsohpen ruh,ngi la pynkhreh kaba donkam mynta ka long sa tang ka jingkyrshan jong phi ki paidbah" ong u bah Erwin haba kren ha ka jingialang paidbah ha phyllaw ka iing dorbar Saitsohpen.
U bah Erwin u la ther tyngeh ruh ia ki nongialam Khasi ha kane ka jylla ha kaba u la ong ba ki klet noh ia ka jinglong Khasi jong ki tang mar ia rung ha jingkhang jong ka Secretariat, “Ngi sngewsih ba ki nongialam jong ki, ki klet noh ia ka jinglong Khasi jong ki tang mar ia rung ha jingkhang ka Secretariat" u la ong.
Ha kaba idei pat bad ka jingpynhap ka sorkar ia ka Saitsohpen bad kiwei pat ki jaka kiba hap ha ka jaka ka sorkar phareng kum ka jaka sorkar, u la ong ba ia kane la pyniap noh da ka kyndon aiñ jong ka Section C jong ka Independence Act ha kaba la pynkut noh ia baroh ki jingsynshar phareng bad u la ong ba kaba pynim pat mynta ia ka Saitsohpen ka dei ka Para 20 jong ka 6th Schedule kaba la batai shai ba ia ka khyndew ka shyiap ki long trai ki trai mukul bad ki hap hapoh ka district Council lait noh ka jaka Municipal.
Ha katei ka jingialang utei u nongiasaid Aiñ ka district Council u la batai ba u CEM ka KHADC u la pynkupbor bad u la phah ia u ban leit sha Saitsohpen ban ai ka khubor ia ki paidbah katei ka Elaka ba ka KHADC kan bteng ia ka jingialeh.
Ki riew rangbah ka Saitsohpen pat ki la pynpaw ka jinglyngngoh ba shuwa ba ka sorkar kan klun jaka jubor ha Saitsohpen, ki la don katto katne ki ophis sorkar kiba la ioh bor na ka bor Elaka bad ki don ia ka pata khyndew kaba ki hap ban pynthymmai katkum ki por ba la buh hynrei mynta kitei ki ophis kynthup ka Sub-Division kam shym la wan pynthymmai shuh marsien mih ki jingpynbna na ka sorkar kaba pynhap ia ka Saitsohpen ha ka jaka sorkar.
U bah H.M Marbaniang pat u la ong ba ka sorkar ka la pynmih sa kawei pat ka jingpynbna kaba la ong ba ki nong Saitsohpen ki dei ki nongwan klun jubor ia ka jaka jong ka, “Lada ka long kumne haei ngin laitluid, yn myntoi aiu ka jingrakhe sngi laitluid jong ngi ha ka 15 tarik nailar" u la ong.
Shillong, 09 Nailar:Ka BJP ha ka sien ba nyngkong kan leit ban iakynduh ia kiba haiing hasem jong ki riew shlur riew len lade, kiba ialeh thma pyrshah ia ka sorkar phareng kiba dei na kane ka jylla kum shi bynta ban rakhe ia ka jingdap 70 snem ka jingioh laitluid ka ri India.
Haba iakren bad u President ka BJP, u Bah Shibun Lyngdoh u la ong ba mynta u snem ka party kan rakhe kyrpang ia ka jinglaitluid ba 70 snem ka ri da kaba leit buh syntiew ha mot jong baroh ki riew shlur ha kane ka jylla bad kin iakynduh ban ai mynsiem bad pynshlur ruh ia kiba haiing jongki.
Katkum ka jingiakren bad u President ka BJP, ki riew shlur kiba ka party kan leh burom kiba dei na kane ka jylla kin long u Tirot Sing Syiem, u Syiem ka Hima Nongkhlaw, u Kiang Nangbah u riew ialeh ki Pnar bad u Pa Togan Sangma u riewshlur ki Garo.
“Ngin leit buh syntiew ha u mot jongki, bad ngin iakynduh ia kiba haiing hasem jongki ruh ban ai mynsiem ia ki na ka bynta ka jinglenlada jong ki ia ka ri bad ka jaitbynriew ban ialeh thma pyrshah ia ka sorkar phareng", la ong u Bah Shibun uba dang don sha lynti ban leit sha Williamnagar ban leit leh burom ia u riew shlur ka jaitbynriew Garo.
Hadien ba la dep na Garo Hills, kin leit sa sha Nongkhlaw ban leit buh syntiew ha u mot u Tirot Sing bad ban iakynduh ruh ia kiba haiing hasem jongu bad ruh sha Jowai ban buh syntiew ha mot u Kiang Nangbah.
“Ngin rakhe kyrpang ia ka jinglait luid ka ri India ba 70 snem ha kane ka kynti bad ngi la pynbeit ban pyndon burom ia kine ki riew shlur ka jaitbynriew", la bynrap u President ka BJP Meghalaya.
Shillong,9 Nailar:Ki paidbah ka Maw-synram kiba jut hep pisa hapoh IIng dak, ki la mad ia kiba bun ki jingeh namar ka jingbym pyllait biang por ia ki scheme ba ki paidbah ki ioh kaba hap ban iaid lyngba ka account jong ki kaba ki thep ha post Office.
Halor katei ka jingjia ka kyrwoh na ka FKJGP Mawynram Circle ka pynpaw ia ka jing- sngewkhia kaba jur halor ka jingbymlah bad suki treikam palat jong ka Post Office kaba don hapoh ka Shnong Mawsynram kaba la wanrah iaka jingeh jongki ba bun ba lang khamtam ia ki paidbah kiba ju kynshew pisa ha katei ka ophis.
Katei ka seng ka la ong ba ki paidbah kiba dei ban ioh jingmyntoi lyngba ka Chief Minister Social Assistance Programme (CMSAP) bala pyntreikam da ka tnad Social Welfare Department jong ka Sorkar Jylla lyngba ka ophis jong CDPO kaba don hapoh ka Shnong Mawsynram.
Kane ka skhim ka iarap ia kito ki paidbah kiba wan naki longing kiba duk ha kaba ki dei ban ioh bynta kum ha ka bai bam tymmen ka skhim iap lok, ka skhim naka bynta ki briew kiba duna ha ki dkhot met ka jongki , bad kumjuh ruh naka bynta ki longkmie kiba shong marwei bad la ki khun.
Ka FKJGP ka la ong ba ka la leit ban iakynduh markhmat ia u Post Master, S.Kynshikar ha kane ka Post ophis hangtei hapoh Mawsynram, ha kaba la pyrshang ban kylli bniah bad tohkit ia kaei kaba la pynpaw da kiba bun kiba dei ban ioh ia kane ka skhim hynrei la ioh jubab ba ka daw kaba la pynlong ia ka ophis ban suki ka rukom treikam ka dei namar ka jingduna palat ki nongtrei bad nalor kata ka jingbun palat kiwei pat ki jingsiew kiba wan na kiwei ki tnad bapher bapher jong ka Sorkar.
Katei ka seng ka la ong ba kiwei pat ki paidbah kiba thep pisa ha SBI ki la ioh lut katba kiba thep pisa ha Post Office kim pat ioh satia.
Shillong, 09 Nailar:Ka Seng HSPDP ka pynrem jur ïa ka jing-pynkiew bai Insurance kali jong ka sorkar pdeng.
Ha ka kyrwoh ba la phah da u Media Cell In charge jong ka party, la ong ba kane ka jingleh ka sorkar pdeng ka long ka jingiuhroit ia ki trai kali bad ia ki nong kamai kali.
Ka HSPDP ka pyn-rem jur ïa kane ka jingleh ka sorkar pdeng kaba la pynkiew ia kane ka bai insurance shaba palat pud kaba la jan kot shaduh ka 100 percent na kaei kaba ki ju siew mynshwa.
Shuh shuh la ong ba dang ha u snem 2014 ka sorkar ka la revise ia ka bai insurance, Kumno tang hapoh ar snem mynta la revise biang ia ka bai insurance?.
Kane ka jing pynkiew bai insurance khlem da khmih bniah ia ka jingeh ki trai kali bad nong kamai kali dei ban sangeh bad pyndam noh shi syndon.
Ka Seng ruh ka kyntu jur ia ka sorkar jylla ba kan shimkhia halor kane ka kam da kaba iakren lem bad ka sorkar pdeng khnang ba kan nym ktah palat ia ki trai kali bad ia ki nong kamai kali ka jylla.
Ka Seng Jaintia Students Union (JSU) shillong Circle ka dap daka jingsngewkhia haba tip ka bai insurance na ka T.6756, sha ka T.13300 ha ka 3rd party bad ha ka 1st Party pat haduh T.23000.
Ka jingpynkiew ka sorkar kmie ka ktah jur iaki Trai taxi baroh ha kamai kajih kim ioh nong than.
“Ngi kyntu jur iaka Sorkar ban shimkhia ban ia kren bad ka Sorkar Kmie naka bynta ban pynduna iaka khajna bapher bapher.
Ngim sngew iahap ban pynkiew iaka insurance namar ka jingioh nong ki trai ka barit.
Lada ka kiew ka insurance kumne ka mut ki Trai kin duh nong bha, namar ki driver nongniah kim don ka jingduh nong.
ka ktahjur iaki trai kali.
Khnang ki driver kin ioh kam ioh jam ka sorkar ka dei ban pyrkhat naka bynta kiba duk ba jynjar kin ioh kamai na ka taxi.
Lada ki trai kin set ia ka kali.
Shaei da ki hajar ki nongniah taxi kin wad kam? ong U President ka JSU Mr E C Dkhar.
Shillong, 10 Nailar:La ai jingiarap da ki nar um, ha ka jingjrong kaba 120 metre ia ka shnong Mawlai nong-pdeng, Block-B, na ka bynta ki nong shong shnong jong kane ka thain khamtam na ka bynta ki nong bylla sait jain kiba la mad ia ka jing jynjar um la bun bun snem, namar kumba ka long kiba bun kiba im ha kane ka dong ki dei ki nong bylla saitjain.
Kine ki nong saitjain lada ki kwah ban sait jain hala ki jong ki iing ruh kim ioh lad namar ban thied ia ka Um ruh kim ioh, namar ki nong ai um kim lah ban pynpoi iaka um ha ki iing ki jong ki namar u nar jong ki nong ai um, kim lah ban kot shaduh kane ka dong bad ki iing, te lyngba une u nar um, kan pynsuk shibun iaki ba kin thied iaka um ban lait ban leit bylla ne sait jain shalum shawah.
Kane ka jing leit ai jing iarap ka long tang kum ka jingpruid dak ia ki kam kiba bha ban shakri na ka bynta u duk u suk jong ka thain Mawlai bad ka jylla hi baroh kawei, hadien ba kine ki nongbylla saitjain, ki la wan ban ud ban nam ia ka jingeh ka jong ki, ong ka kyrwoh na U bah Bah B.L.Nongbri Chief Organiser, KHNAM Mawlai Circle.
Shillong, 10 Nailar:Ha ka jingialang paidbah kaba la long mynhynnin ka sngi ha Saitsohpen, Sohra kaba dei ka ijngialang ban pyrshah ia ka jingklun jaka jubor ka sorkar ha Saitsohpen, ym shym la iohi ba kin don lang ki nongmihkhmat paidbah bad ym shym la iohi ruh ba kin don bynta lang ki sengbhalang lait noh ki Seng Samla napoh katei hi ka Elaka.
Wat la ki la don ki ophisar bad u nong-iasaid aiñ uba la wan mih khmat ia ka District Council ha katei ka jingialang ym shym la iohi ba u MDC ka Sohra u bah Donevan Kharwanlang lane u MLA jong ki, u bah Donkupar Roy ba kin ia don ryngkat bad ki paidbah.
Haba la kylli na ki nongsynshar katei ka Elaka balei ba ki nongmihkhmat jong ki lane ki sengbhalang kim ia wan ban pynshngaiñ lang ha katei ka jingiakhih, u sordar ka Saitsohpen u bah T.R Malngiang u la ong ba kim shym la pyntip ia ki nongmihkhmat bad kim shym la pyntip ruh sha ki sengbhalang naba ha kane ka kynti ba mynta u la ong ba ki kwah ban ia khih radbah hi noh tang da ka bor shnong.
U bah Malngiang u la iathuh ba lah da ki phew snem ba la ia khih ia katei ka kam ryngkat bad ki nongmihkhmat hynrei kam poi shaei shaei ruh naba la shu pynkhih tang shipor ar por bad hadien la kynjah noh.
U la pynkynmaw ia ki por ba la ia khih ia katei ka kam naduh ka por u bah S.P Swer bad u Dr.F.A Khonglam ( bam kwai ha dwar u blei) hynrei kaba sngewsih u la ong ba u nongmihkhmat ba mynta lei u Dr.Donkupar Roy u la pynduh jingkyrmen pynban ia ki.
“Na kata ka daw ngim kwah ban don bynta bad ki nongmihkhmat lane ki sengbhalang, ngin iaid beit tang da ka bor shnong" u la ong.
Lah ban kdew ba bun ki nongmihkhmat ka thaiñ Sohra ki dei ki nongshong shnong hapoh ka Elaka Saitsohpen bad ki don ka ing ka sem hapoh ki jaka katei ka Elaka kaba kynthup naduh u MLA ka Shella u Dr.Donkupar Roy, u MDC ka Sohra u bah Donevan Kharwanlang, u MLA ka Sohra u bah Titos Chyne bad katto katne ngut ki kyrtong ia khun elekshon na ki ar tylli ki konstitwensi ki don ka ing ka sem hapoh ki jaka katei ka Elaka kaba ka Elaka ka shim ia ki kum ki nongshong shnong.
Saitsohpen, 9 Nailar:Da ki hajar ngut ki paidbah nongshong shnong ka Elaka Saitsoh-pen, ki la tuid mynta ka sngi sha ka jingiaid proseshon na phyllaw dorbar Hall ka Saitsohpen sha ophis jong u Sub-Divisional Officer ( Civil) , Sohra ban leit ai ia ka mat jingdawa ba ka sorkar ka dei ban weng noh ia ka jingpynbna jong ka ia ka Saitsohpen kum ka jaka sorkar bad ban pynsangeh lut ia baroh ki jingtei kiba la tei ha ki jaka ba la klun jubor khlem ka jingtip jong ka Elaka.
Ha katei ka jingiaid Proseshon la wan ban ia shim bynta naduh ki Rangbah, ki samla, ki kynthei bad ki khynnah.
Shuwa ban sdang ia ka jingiaid proseshon ka la don ka jingialang paidbah ha phyllaw ka ing Dorbar Saitsohpen bad ia katei ka jingialang kaba la sdang naduh ka por 11 baje mynstep la pyniaid da u Sordar u bah T.R Malngiang.
Ha katei ka jingialang ki la don bun ki nongkren na ka bor Elaka ba kynthup ia u Secretary u bah B.Diengdoh,ki riew rangbah ba kynthup ia u bah T.B Diengdoh, ki nongialam Seng Samla ba kynthup ia u bah P.Pyngrope, H.M Marba-niang bad kiwei pat.
La donlang ruh u nongpeit pyrman ka Khasi Hills Autonomous District Council u bah C.Pohlong u ba dei ruh ha ka juh ka por u Planning Officer ka Council.
La wan mih khmat ruh ia ka District Council da u Legal Consultant jong ka u bah Erwin K Sutnga uba dei u nongiasaid aiñ uba la ai jingkren paidbah ruh ha katei ka jingialang.
Ha katei ka jingialang ka sur jong u ba bun balang ka la pynpaw ka jingpyrshah kaba jur ia ka jingpynhap ka sorkar ia ka Saitsohpen kum ka jaka sorkar ha ka nongrim ba ka la shim katkum ka jingpynbna kaba ha u snem 1983 kaba la ong ba baroh ki jaka kiba hap ha ki jaka ka sorkar phareng ki dei ki jaak sorkar.
Ki paidbah ha katei ka jingialang ki la pyni ia ka dak ka jingpyrshah da kaba rah ia ki pla kad ba la don ki jingthoh bapher bapher ban pyrshah ia katei ka jingleh ka sorkar.
Hadien ba la wai katei ka jingialang khrui ki paidbah ki la iaid kjat shaduh sha ophis u SDO ban leit synran ia ki nongialam jong ki ban leit aiti ia ka mat jingdawa ha kaba la shah tang katto katne ngut ki nongialam ban rung shapoh katba ki paidbah pat ki ap shabar.
Hadien ba la mih na ophis u SDO haba ia kren bad ki nongthohkhubor u sordar ka Saitsohpen u la ong ba u SDO um shym lah ban ai kano kano ka jubab kaba pynhun ia ki, hynrei u la ong ba un sa leit rah ia katei ka kam sha ka sorkar bad na ka liang ka shnong Saitsohpen ruh u sordar u la ong ba kan ap ia ka jubab na ka sorkar kaba ki khlem dab uh por hynrei ki khmih lynti ba kan pynshai noh shen bad lada jia ba ka jingdawa jong ki kam urlong ki la ai ksai ba kin iaid shakhmat ia katei ka kam kaba lah ruh ban poi sha ing lieh ingsaw.
Shillong,9 Nailar:Wat la ka la don ka jingtap eit miaw, na ka por sha ka por na ka liang ka seng Congress, kaba ju kam ba kam shym la don ka kynrum kynram hapoh katei ka seng, hynrei kumba la ioh jingtip ia kaei kaba la jia ha ki khyndiat sngi ba la leit hapoh katei ka seng la ioh jingtip ruh ba ka thma pohing mynta lei lei ka la nangjur nangjur ha kaba ki MLA Congress ki la nangbun nangbun kiba hiar Delhi ban leit pynsngew ia ka sur jong ki sha ki heh ka AICC.La ioh jingtip ba mynta ka sngi nalor u myntri rangbah ka jylla u Dr.Mukul Sangma uba synranlang da u bah Prestone Tynsong myntri ka tnad C&RD ki la hiar ryngkat mynta sha Delhi ban leit ia kynduh ia ki heh ka AICC katba na kawei pat ka liang la hiar sa u bah Ronnie V Lyngdoh, MLA ka Mylliem uba dei ruh u chief Whip ka sorkar ryngkat u bah Kennedy Khyriem u Parliamentary Secretary, katba u bah Lapang pat bad u bah Pynshngaiñ N Syiem, MLA ka Mawsynram uba dei u CEM ki la don lypa sha Delhi.
Ki tyllong khubor ki la iathuh ba baroh arliang, ka liang jong u bah Pynshngaiñ bad ka liang jong u Dr.Mukul ki la ia kynduh ia u Rahul Gandhi Vice President ka seng Congress ban pynpaw ia ka jingsngew jong ki hynrei haduh mynta ym pat shym la ioh jingtip kaei kaba la mih na ka jingiakren.
Haba ia kren bad u Rupang u CEM ka KHADC u bah Pynshngaiñ N Syiem u la ong ba u la ia kynduh ia u Rahul Gandhi mynta ka sngi bad ha katei ka jingiakynduh u la iathuh ba na ka liang jong u, u la batai ia ki juh ki ishu kiba u la ju kren mynshuwa hynrei haduh mynta u la ong ba kam pat mih kano kano ka resol.
U CEM u la iathuh ruh ba ha Delhi la don ruh u bah D.D Lapang bad ka Deborah Marak.
La ioh jingtip ruh ba u myntri rangbah ka jylla u Dr.Mukul, u don lang ha Delhi hynrei katkum ka jingiathuh u bah Pynshngaiñ u la ong ba baroh ki iaid ha la ka jong ka jong ka lynti ia kren kaba kim pat tip ka resol kaba kumno kin ioh.
Lah ban pynkynmaw ba khyndiat sngi mynshuwa u bah Pynshngaiñ u la kren shai sha ki heh ka AICC ba lada jia ba kan dang pynneh ia u Dr.Mukul kum u myntri rangbah un mih noh na ka seng Congress bad lada jia ba ka Congress kan pynhap noh ia u un dang iai don bad katei ka seng bad ia kitei ki jingkren u bah Pynshngaiñ la kyrshan ruh da u MP ka Shillong na kajuh katei ka seng u bah Vincent Pala uba la ong ba u ruh u kyrshan ia ka jingkren u bah Pynshngaiñ.
Kumba ka long mynta la iathuh ba ki heh ka AICC ki dang ktha khlieh bad kim shym la nud ban pynmih kano kano ka rai bad ki dang bishar bniah shuwa ia katei ka kam.
Ki tyllong khubor, ki la iathuh ruh ba ka la don ka jingiapynbeit lypa hapdeng u bah D.D Lapang bad u Salseng Marak ha kaba kitei ar ngut ki la don ka jingiasuk ba lada jia ba pynkylla myntri rangbah ha kane ka jylla u bah Lapang u long uba la kloi ban aiti noh ha u Salseng.
Shillong,10 Nailar:Mynta ka step ha ka por 7 baje, ki pulit SF-10 Joint Operation Team ba kynthuplang na South Garo Hills bad East Garo Hill ki la leit ban pynpra ia ka ktem jong ka GNLA kaba don hajan Dabalgre ha kjat lum Durama kaba don ha khappud ka South bad East Garo hills.
Kat-kum ka kyrwoh khubor na u Anand Mishra, IPS uba dei u SP jong ka South Garo Hills u la ong ba katei ka dei ka ktem ba ka GNLA ka ai jinghikai ia ki dkhot kiba ka dang pynrung thymmai.
Katkum ka kyrwoh na utei u heh pulit u la ong ruh ba ha katei ka ktem kaba ki pulit ki la leit ban pynpra la donlang u heh ka GNLA u Sohan D Shira , la donlang ruh u Baichung Momin,u Baltush bad u Kartush ryngkat bad 20 ngut eiei ki dkhot thymmai kiba la wan ialam ban shah hikai.
U SP u la ong ba ha ka por ba ki pulit ki leit ban khynra ki dkhot ka GNLA ki la ioh lad ban phet krad noh.
Hadien ba la wad ia katei ka jaka u la ong ba la lap ia kawei ka suloi SBBL, ki bom, ki ID card bad ki don bunbah ki dak snam bad ki jingmong ha katei ka jaka.
Ka tyllong khubor ka la ong ruh ba la pynkhlaiñ shuh shuh ia ki bor pahara ha katei ka jaka da kaba pyndonkam da ki pulit Commando ryngkat ki tiar ki tar kiba biang khamtam ha ka por mynmiet bad ha ka por ba ka siun bneng kam da long bha.
U SP u la ong ba la nang pynpoi ruh bun ki tiar kiba ki donkam ba pynkhlain ia ka jingkhynra.
Ki pulit ki la kam ruh ba ki ithuh ia ki riew paidbah kiba iarap ia ka GNLA bad shen ha kine ki sngi kan sa don ka jingkhynra kaba jur.
Shillong, 10 Nailar:Ka North-eastern Railway Frontier ryngkat ka Sorkar Jylla ka la iaid shaid shaid sha khmat ban pyndep noh ia ka lynti rel ha Meghalaya.
Naduh ki snem ba la dep la ioh-sngew shibun ki jingpyr-shah ia ka lynti rel ha ka nongrim ba ka jingwan jong ka rel kan nangplie lad ia ka jing jyllei ki mynder ri.
U MR ka jylla u la kular ban wanrah ia ki ain ki ba khlain ban khanglad ia ka jingrung kyrthep ki mynder shwa ban iaid sha khmat ia kane ka project, hynrei katei ka long tang ki kyntien pynbiej ia u paidbah, namar haduh mynta ym pat iohi ia kita ki ain ki ba khlain, ong ka kyrwoh jong ka KHNAM.Katei ka seng, ka ong ba ka jing pynkhreh pat ia ka lynti rel, ka ka la iaid shaid shaid shakhmat, imat kane ka sorkar kam kwah ban teh lakam ia ki mynder, hynrei ka pyrshang ban nang pynjubor ia ka jingtuid ki mynder.
U MR ka jylla bad ki myntri jong u ki long ki ba kloi ban set kyllut ia la ki jong ki skhor bad tap ia la ki jong ki khmat ha ki issue ki ba ki paidbah ki dawa, lada dei ka jingdawa jong ki nonghikai skul ia ka hok jong ki, ka jingdawa jong ki contractor ia ka hok jong ki, ka jingdawa jong ki samla pule ia ka bai bam jong ki, ka jingdawa ban wanrah ia ka polisi jong ka pule puthi, ka ai kam ai jam, ka lad iarap ia ki samla bad kiwei kiwei, hynrei lah kwah dik dik ban pyndep noh ia kane ka lynti rel, ka ba la pyrshah da ki ba bun.
Shillong, 10 Nailar:Ki kontraktor ka ri lum Garo kiba don hapoh ka kynhun North Garo Hills Tribal Contractors’ Association (NGHTCA) ki la pynbna mynta ka sngi ba kin iakhih da kaba pynlong da ka jingteh poster ha ka 17 bad 18 tarik mynta u bnai ban pyrshah ia ka jingbym lah ka sorkar ban siew ia ka ram ba T.24 klur tyngka kaba dang sahkut ha PWD bad PHE.Ia katei ka rai la shim ha ka jingialang Executive jong ka NGHTCA kaba lalong ha ka sngi hat majai jong ka taiew hadien ba ka jingai por jong ki kaba 15 sngi ka la kutnoh.
Ha ak kyrwoh khubor ba la pyllait paidbah mynta ka sngi u General Secretary katei ka Association u Sengbab Momin u la ong ba ia katei ka jingiakhih yn pynlong ha Resubelpara Division, katei ka Association ka la pynrem ruh ia ka sorkar jylla ka bym shym la lah ban siew dep ia ka ram ba ki la sah.
Shillong, 10 Nailar:Ka Vigilance Cell-III jong ka MePDCL haka jingleit jurip bakyndit ia ki shnong Kut, Puriang, Pyndenglitha, Majai, Diengrai, Cherra Town, Nongstoin Town, Maw-ten, Nonglang, Marshyl-long hapoh East bad West Khasi Hills District naduh 04 tarik Naitung haduh 04 tarik Nailar 16 la lap haduh 26 tylli ki longieng ba ki tuh bording.
Na kine, 6 tylli longing ki ia tuh bording hadien ba laot namar bym lahsiew bai bording, 5 longieng ki ia tuh bording da kaba shu bnoh da ki waiar ha ki sainar jong ka MePDCL, 13 tylli ki longiing ki ia tuh lait da kaba pyniaid lait ia ki meter bad 4 tylli pat ki ia shim bording palat ban ia ka jingiakut bad ka MePDCL.“La dain kuna ia kitei ki longieng kaba long naduh T.1386.00 haduh T.40080.00 marwei.
Lada kim siew ia katei ka kuna, yn tian bishar ia ki katkum ki ‘Section 135 bad 126 jongka Electricity Act 2003 bad Amendment Act 2007″, la ong u Bah O.Riang u Chief Executive Officer, Central Circle MePDCL Shillong.
Ka MePDCL kan nang pynjur jingleit jurip ba kyndit ha man ki shnong khamtam ha ka por miet bad la kyrpad ym tang ia kiba tuh bording ban sangeh noh ia kane ka kam beain, hynrei ruh ia kiba pyniaid lait iaki meter bording ban phah pynbeit noh iaki.
Kiba la shah ot bording naba kim shym lah siew bai bording bad ki shu tuh bording, lada lap kem kin hap siew ym tang ia ka kuna, hynrei ruh iaka bai bording ba shah ram lada ki kwah ban ioh bording biang.
“Ki BPL ba thang palat ia uwei u bulb lait, kiba buh pump um bad ki iing barit mynshuwa hynrei kila tei bun kamra lane bun mala, ki karkhana ba nang pynheh ne pynbun iaki motor ne welding machine kin sngewbha ban pynheh noh ia ‘load’ jongki.
Ki dukan kin sngewbha ban pynkylla CLT noh ia ka DLT lane BPL",u la ong ha ka jingpynlait khubor.
Namar ka jingduhnong shaba palat, ka Corporation kam lah shuh ban thied transformer ne post electric ban bujli ia kiba la duh ne ban thung briew ban maramot bad pynbiang bording khamtam ha nongkyndong.
Ban biang pisa ka MePDCL ka hap ban pynkiew bai bording.
Haba kumta ki tei ki baleh beain ym tang ba ki pyndik ia ki nongshim bording, hynrei ruh ki pynsiew iaka bai bording kaba ki tuh ha kiba siewhok ia ka.
Ka thong jong ka MePDCL ka long ban ai bording ba janai ia ki nongshim bording haki khyndiat snem ban wan.
Khnang ba kane ka jingthmu kan long kaba jop, la kyrpad sa shisien ia baroh ki nongshim bording khamtam ia ki nongsynshar shnong bad ki NGO ban iasnohkti lang bad ka MePDCL ban tehlakam ia ki tei ki kam beain.
La kyrpad ruh ia ki nongshim bording ban pyndonkam adkar ia ka bording bad wat pynmeh lait bad sngi bad miet ha bym donkam.
Ki isteri jain, electric kettle ba shet sha, refrigerator, rice cooker, washing machine, heater, Geyser; ki bam bording 50 haduh 200 shah ia ki bulb lane ki Tube light lane ki CFL lane ki LED bulb.
Namarkata, ban duna bai bording, pyndonkam ia ki tang haba donkam, la ong Bah O.Riang.
Shillong, 11 Nailar:Ka Shillong College Alumni Association (SC AA) kan rakhe ïa ka jingdap 14 snem hapoh ka kolej ha ka 18 tarik u Nailar.
Kum shi bynta ban rakhe ia kane ka sngi, ka SCAA kan pynkup burom ia ki 19 ngut ki khynnah kiba la wanrah burom ia ka kolej lyngba ka jingpass bha hapoh ki eksamin jong ka MBOSe bad ka NEHU.Ka jingpynkup burom ia ki khynnah kiba pass bha kan long ha ka por shiteng sngi.
Hadien kane ka prokram kan don ka jingbam ja miet (dinner party) kynthup ia ki jingshad ha ka por janmiet na ka bynta ki khynnah pule kiba barim.
Na ka kolej ka la buh ruh ia ki ‘donors card’ kaba T.1000 bad T.500 kum ka jingnoh synniang na ka bynta ka jingrakhe ia ka sngi kyrpang ki khynnah pule barim.
Ia ka jingtip kaba bniah ki samla pule kiba rim ki lah ban phone ha kine ki nombor- 9862122467 bad 9856388710.
Shillong, 11 Nailar:U Myntri Rangbah ka jylla u la wer ia ki paidbah ka jylla ba kin wan iashim bynta ban rakhe ia ka jingdap 70 snem ka jinglait luid ka ri India kaban kham kyrpang ha ka jylla.
Haba kren sha ki nongthoh khubor hadien ba la wai ka jingialang jong ka kynhun myntri mynta ka sngi, u Dr Mukul u la ong ba ka sorkar ka suk ka sain kala wan ha kane ka jylla hadien ka jingtrei shitom jong ka sorkar bad ka tnad pulit kaba iai peitngor man ka sngi ban khang lad ia ki kam bymman, ki riew sniew pyrshah ri.
“Ka suk ka sain ka dei ka bynta ba ka sorkar ka pynleit jingmut bha ban pynthikna ba ka jingsuk kan shong ha ka jylla", la ong u Myntri Rangbah.
Ki paidbah ki dei ban rakhe ia kane ka sngi laitluid da ka jingkmen haba ki bor jong ka ain ki la pynbiang ia ka jingphikir kaba biang ban pynlong ka sngi rakhe kaba kmen.
Katkum ka jingong jong u Mukul, ka sorkar ka la mang pisa lyngba ka CMYDS ban ai jingiarap ia ki kynhun ki seng ba kin pynlut ha kum kane ka sngi ban rakhe ia ka sngi laitluid.
“Ngi kyrpad ia ki paidbah ban wan rakhe ia kane ka sngi ha ka rukom kaba kham paka", la ong u Myntri Rangbah.
Ka jingialang jong ka kynhun myntri, ka la pynbeit pali ruh ia ki myntri sorkar ban leit pynher lama India ha ka sngi laitluid ha ka 15 tarik ha kylleng ki jaka ha ka jylla kynthup ha Shillong ban pynher lama da u Myntri Rangbah u Mukul Sangma, ha Tura ban pynher lama da u AL Hek, Bah DD Lapang ha Nongpoh, bah Rowel Lyngdoh ha Mawkyrwat, Dr RC Laloo ha Jowai,Kong Roshan Warjri ha Mairang, ha Nongstoin u AT Mondal, ha Khliehriat Bah Sniawbhalang Dhar, ha Amlarem Bah Stephanson Mukhim, Williamnagar Kong Ampareen Lyngdoh, Baghmara Bah Prestone Tynsong bad kiwei.
Nongstoin, 11 Nailar:U nongai ktien jong ki School Managing Committee West Khasi Hills U Babu Hopestandard Myr-thong haba kren sha ki lad pathai khubor mynta ka sngi, u iathuh ba ki Managing Committee jong ki School bapher bapher ki la ialum lang mynta ka sngi ha Nongstoin ha kaba ki la Seng ia ka Synjuk jong ki bor pyniaid School bad la ai kyrteng ia ka da ka “School Managing Committee Organization, West Khasi Hills" bad ka jingthmu ba kongsan eh ka long ban ieng tylli lang kawei ka buit kawei ka bor ban thom pyrshah ia ki bor kiba thmu ban pynjot pynpra ia ki School Managing Committee.
Katei ka Synjuk ka pyrshah lamler ia ki MC ba ki khate nonghikai bad kane ka Synjuk ka kyrpad ia ka Sorkar ba ka dei ban tip nyngkong ia ki School Managing Committee, haba shim ia kino kino ki rai ha ka jingiadei bad ki nonghikai ne ki School.
Kane ka Synjuk ka maham jur ia kino kino ki Seng ba kin pynshit ia ki nonghikai ba kin pep skul ne pep eksamin, tang ban pynhun ia u khmia la jong bad lada ki nonghikai kin sngap ia ki bor pynjot pynpra ki SMC kin ym kit khlieh ia ka iap ka im jong ki.
Kumta ka Synjuk ka iawer ia baroh ki SMC ba kin iawan lang baroh ha ka 26tarik Naiwieng 2016 hapoh Christ Disciple Girls Secondary School Upper New Nongstoin ba shim ia ka jingmynjur ban leit buh ha khmat ka Sorkar.
Shillong, 11 Nailar:Kum shi  bynta ban buddien ia ki rai ka dorbar ban ia kynduh ia baroh ki bor ADC, ki bor Sorkar Jylla bad Sorkar India, kynthup ia ki  BJP Me-ghalaya, ka kynhun na ka Federation of Khasi States kaba kynthup ia ki Khlieh Nongsynshar naduh Shnong, Raid bad Hima, ki la leit bad ia kynduh ia u Bah Pynshngain N Syiem, MLA & MDC, Chief Executive Member, KHADC, bad la ai ha u ia ka shithi kaba la poi na u Under Secretary, Lok Sabha Secretariat, ha kaba iadei bad ka jing sah teng ka  Instrument of Accession and Annexed Agreement kaba la mynjur da ka  Sorkar India bad ki Hima Khasi, hapoh ka synjuk Federation of Khasi States ha ka 17tarik Nailar 1948.
La ai kopi ruh, ia ki lai tylli ki shithi kiba la phah teng ha u 2012, bad ar sien ha u 2014, na ka tnat kam poh iing ka sorkar India, sha ka Sorkar Meghalaya kaba la phah ia kitei ki shithi sha ki bor KHADC ba kin jubab bad ai jingshai halor ka jingdawa ki Khlieh Hima ban pyntreikam ia ka Instrument of Accession and Annexed Agreement kaba la mynjur da ka  Sorkar India bad ki Hima Khasi, hapoh ka synjuk Federation of Khasi States ha ka 17tarik Nailar 1948.
Ha katei ka jingialang u Bah John F Kharshiing, Chairman, Ka Dorbar ki Khlieh Nongsynshar ka Ri Hynniewtrep, bad Spokersperson, Federation of Khasi States, u la kyrpad ia ki bor KHADC ba kin pynsted ban jubab sha ki bor Sorkar Jylla halor katei ka shithi No.D.O.No9/10/2012 – NE-1 Dated 18tarik Naitung 2012, na u Joint Secretary, Union Ministry of Home Affairs, Sorkar India naduh u snem 2012, bad ha kaba ka Sorkar Jylla ka la pan jingshai na ki bor KHADC hynrei ym shym don kano kano ka jubab.
Hadien kane ka Dorbar Ki Khlieh Nongsyn-shar ki la buddien biang bad u Chairman, NCST, uba la thoh sha u Home Minister, Sorkar India, kaba la phah biang ka jingpan jingpynshai na ka Sorkar Jylla Meghalaya ha ka 14 tarik Risaw 2014, bad ha ka 27 tarik Nai-wieng 2014 bad ha katei ka jingbuddien ka Sorkar Jylla ka la thung ia ka Committee Sor-kar, kaba la khlieh da u Dr DD Lapang, Chief Adviser to the Government of Me-ghalaya, bad namar ki daw kiba bun katei ka Committee la  pynwai noh da ka Sorkar Jylla shiteng por.
Ka Dorbar ka la pynpaw ia ka jingeh kaba ki Khun ki Hajar ki ia kynduh bad ki Ain Ka Land Compensation Act (kumba la pynthymmai),   Indian Registration Act 1908, Citizenship Act 1955, ‘Municipality of Shillong’ bad Shillong (Administered Areas) Municipality, ka para 20 of Sixth Scheduled,  Ka First Schedule 2.
Assam “Khasi States",  Ka Income Tax Act 1961, Ka The Meghalaya Building Bye Laws 2011, Ka Cantonment Act 2006, Ka National Highway Authority Act, Ka  Coal Mines Nationali-sation Act 1973, Ka  Mines and Mineral Development Regulation Act,  Ka Forest Conservation Act 1980,  Ka Wildlife Act, Ka Prevention of Cruelty to Animals Act, bad bun kiwei kiwei ki  Acts, ki Rules bad ki Regulations kiba mih na ka por sha ka por.
Sa shisien ki Khlieh Nongsynshar khlem shong thait ki la buddein biang bad mynta wan syndon ka jingbthah na ka Lok Sabha Parliamentary Committee on the Welfare of SC & ST, kaba la bthah ia ka tnad MHA ban ai jingshai bad dei halor kane ka phang ba ki Khlieh Nongsynshar naduh Shnong, Raid haduh Hima ki la ai ka dorkhas sha u Chief Executive Member, KHADC ba un kren shai bad ban shim ka rai halor ka jubap jingpynshai halor ka IOA & AA sha ka Sorkar Jylla bad ka MHA.Hadien ka jing-iatai kaba jrong u Bah PN Syiem, CEM KHADC, u la mynjur ba ia ka jingthmu jong ki kyndon  dulir IOA & AA dei ban paw dur hapoh ka riti synshar jong ka Ri India bad u la kular ban shim khia ban phah ia katei ka dorkhast ha ryngkat ki kot ki sla kiba la wan na ka Lok Sabha bad MHA sha ka Legal Advisory Committee ban pynkhreh noh kham kloi ia ka  jubab bad un sa khot ia ka Federation of Traditional Dorbar bad ka Federation of Khasi States ban ia pynbeit ia ka jubab sha ka Sorkar Meghalaya.
Ula ong ba ka long kaba kongsan ban ioh ka jingiatrei lang kawei ka jingmut na ka bynta ka jingiada ia ka Ri la donkam ban ioh ka jingiatreilang kaba jan hapdeng ka ki Shnong, Raid, Hima, District Council bad Sorkar Jylla khnang ban khlain ka jingdawa hakhmat ka Sorkar India, u la mynjur ba kumba long mynta ki bun ki bynta jong ka Constitution Ri India bad ki bor ki iktiar jong ka Sixth Scheduled kim long kiba shai kat haduh hap leit sha iing shari badon burom ban ioh jingshai halor u pud u sam ka Sixth Scheduled.
Nongpoh, 11 Nailar:Namar ka jingjyllei jong ki kali ki bym biang kot biang sla, khamtam ia ki kali na ka jylla Assam kiba wan ban kamai beain ha ki thain Killing, Ri Bhoi District, khlem da pynbiang ia ki kot ki sla ba donkam, kata kynthup naduh ki kali kamai paidbah, ki trok bad ki kali Dumper, mynta ka sngi ka ophis jong u District Transport Officer (DTO) Nongpoh, ryngkat bad ka kynhun Enforcement ki la pynlong ia ka jingjurip kaba kynsan ban kem ia ki kali kiba kamai beain ha katei ka thain.
Ia kane ka jingleit ban jurip la ialam da u Bah W.Makdoh, DTO ka Ri Bhoi, ha ryngkat bad ki Inspector na ka Enforcement, ha kaba ki la pynlong ia kane ka jingkhynra ha ki artylli ki jaka kata ha Killing bad Pillingkata bad ka daw kaba la pynlong ia ki briew na ka DTO bad Enforcement ban pynlong ia kane ka jingkhynra, ka dei namar ba ki la ioh ia ka jingtip ba bun bah ki kali kiba kamai beain ha kitei ki thain, la ong ruh ym tang ki kali na Meghalaya kiba kamai beain, hynrei ki don wat ki kali na ka jylla Assam ruh ki wan ban kamai beain khlem da pynbiang ia ki kot ki sla.
Ha kawei pat ka liang, la pynlong ia kane ka jingkhynra ka dei namar ka jingujor kaba la ujor da ki briew kiba sah ha katei ka thain halor ka jingtuid jong ki trok bad ki kali Dumper, kiba wan kit maw bad shyiap, ha kaba kane ka jingtuid jong kitei ki kali khlem kot khlem sla, ka pyniap ia kito ki trai kali kiba pynbiang ia ki kot ki sla bad ha kajuh ka por katei ka jingwan kami jong ki kali Assam khlem da siew ia ka khajna, ka wanrah ruh ia ka jingduhnong kaba khraw ym tang ia ki paidbah, hynrei khamtam eh ia ka sorkar jylla namar ka jingbym siew ka jong ki ia ka khajna sha ka sorkar.
Haba iakren bad ki nongthohkhubor u Bah W.Makdoh, DTO ka Ri Bhoi, u la ong kumba ngi la ioh ia ka jingujor na ki paidbah halor ka jingtuid jong ki kali na Assam, kiba wan ban kamai beain sha ka jylla na ka bynta ba shalan ia ki marpoh khyndew ba kynthup naduh ki maw, ki shyiap bad kiwei kiwei kiwei bad dei halor jong kane ka nongrim ngi la pynlong ia kane ka jingkhynra khnang ban tehlakam ia kiwei kiwei ki kali bym biang kot biang sla, kiba wan ban kamai beain sha ka jylla.
U la ong ruh, ba kum ka tnat kaba peit ia ki kam kali, ki la pyrshang ruh ban iai peitngor halor ka jingdon jong ki kali kiba wan ban kamai beain sha kitei ki thain khamtam ha Killing bad Pelingkata, hynrei mynta ka sngi ngi la ioh ban kem tang ia ki katto katne tylli ki kali bym don kot don sla, namar kiba bun hi ki la phetrieh hadien ba ki la ioh jingtip halor ka jingwan ban khynra ki Enforcement, watla katta ruh na ka liang ka ophis jongu ha ryngkat ka jingiatreilang bad ka Enforcement, ki la rai ba kin nangbteng ia kaba kum kane ka jingkhynra bad lada lap nangne shakhmat ia ki kali kiba kamai beain, yn pynngat beit ia ki katkum ki kyndon jong ka ain, u la bynrap.
Nongstoin, 11 Nailar:Kumba 30 tylli ki shnong kiba don ha ka thain Langpih bad ki shnong kiba don ha ka thain khappud bad ka Jylla Assam, ki dang iai mad ia shibun ki jingeh ha kaba iadei bad ki kam pynroi bad khamtam kitei ki shnong haduh mynta mynne ki dang hap ban mad ia ka jingshong dum namar ka jingbym don jong ka bor ding ilektrikHa kaba iadei bad katei ka bynta na ka liang jong u MLA ka Rambrai Jyrngam Constituency bah K.P.Pangniang, mynta ka sngi u la leit ban iakynduh ia u EE ka tnad MeECL na ka bynta ban iakren bad u tei u heh ka MeECL ba u dei ban leh ei ei noh na ka bynta kitei ki 30 tylli ki shnong.
Haba iakren bad ki nongthoh khubor, ha ka iing sah jong u tei u MLA, u la iathuh ba ha katei ka jingleit ia kynduh jong u ia u EE, u la ioh jingtip ba na ka liang jong katei ka tnad kala dep ban pynrung ia kitei ki 30 tylli ki shnong sha ka skhim bording kaba la tip kum ka Deen Dayal Upadhyaya Gram Jyoti Yojana (DDUGJY).
Shuh shuh u tei u MLA u la ong ruh ba wat la na ka liang jong ka sorkar Assam kala wanrah ia ka bording ilektrik naduh 3 snem mynshwa ha ka thain Langpih bad ha kiwei ki shnong kiba don markhap bad ka Asssam, hynrei na ka liang jong ki paidbah ki ba dei na ka Jylla Meghalaya kim shym la pdiang ia katei ka bording jong ka Assam, namar ba ki dang ap khmih lynti ba ka sorkar Jylla kan sa wanrah ia ka bor ding na ka bynta ka jong ki.
“Ki paidbah nongshong shnong jong ka thain Langpih bad kiwei kiwei ki shnong khappud bad ka Assam, haduh mynta ki dang ap khmih lynti ruh ia kiba bun ki kam pynroi lyngba ka Jylla Meghalaya" ong u tei u MLA da kaba u la bynrap shuh shuh ba bun tylli ki tnad sorkar bapher bapher jong ka West Khasi Hills District kiba kynthup ia ka tnad PHE, Soil, Fishery, Agri, BDO bad kiwei kiwei kila ai ka jingiatreilang na ka bynta ban wanrah ia ki kam pynroi ha katei ka thain.
U bah Pangniang u la iathuh ruh shen kitei ki 30 tylli ki shnong kin sa ioh noh ia ka jingshai namar ba katei ka skhim kala don hapdeng ka jingpynkhreh bad pynbit pynbiang mynta, bad na ka liang jong u tei u MLA u la ai ruh ka jingiaroh ia ka tnad PHE kaba la trei shitom na ka bynta ban pynpoi ia ka um bam um dih ha ka thain Langpih bad ia ki shnong kiba marjan ha klaba ka um jong ka PHE mynta kala poi kumba 50% ei ei ha katei ka thain.
Nalor katei ka jingpynkhreh na ka bynta ban wanrah ia ka bording ilektrik ha kitei ki shnong, u bah Pangniang u dang don ruh ka jingangnud ban ioh tih bad shna ia ka surok ha shi lynter jong ka khappud bad ka Assam khnang ban kan pynsuk bad pynmyntoi ia ki paidbah nongshong shnong kiba im ha katei ka thain.
Shillong, 11Nailar:Ka tnad sam um jong ka Mawkyrwat Division ka la ujor sha ki pulit ka Borsora ba ki nar um jong ka tnad PHE kiba ring um dih ha ka shnong Chimasora, ki la jah rngai.
La ujor sha ki pulit da u Sub-Divisional Officer jong katei ka tnad u bah Batkupar Synrem.
Ia katei ka jing ujor, la ai ha ka 27 tarik u naitung hynrei haduh mynta katei ka tnad kam pat ioh jubab na ki pulit.
La phah ia ki pulit ban tohkit halor ka jingkynnoh, na ki briew jong katei ka shnong kiba la ong ba ki lap ba ha ka shnong Gilagora la ker dieng kper da ki nar um kiba la dep ban ot lyngkhot (SP News agency).
Shillong, 11 Nailar:U Myntri Rangbah ka jylla u Dr Mukul Sangma u la ong ba kumba ka paw ki kynthei ha kane ka jylla ki don ka jingshlur bad kane ka paw ha ka jingpynrung kam pulit dang shen jong ka Special Force-10 (SF-10) ha kaba kumba 80 percent ki jied ban leit sha ka kam Pulit Commando.
Haba iakren mynta ka sngi hadien ba la wai ka jingialang ka kynhun myntri, u Dr Mukul u la ong, kumba ka paw ki kynthei ki kwah ban leit kum ki pulit Commando ban shim ia ka kam ban kyndang ia ki kam lehnoh.
“Ha ka jingpynrung kam pulit ba dang shen, kumba 80 percent ki jied ban long pulit Commando, kaba mut ki kwah ban leit sha khlaw.
Kane ka pyni ia ka jingshlur jongki ban tur ha ka jingim jongki", la ong u Dr Mukul.
U la ong ruh ba ka jylla Meghalaya ka dei kawei ha kaba ki samla ki don ka mon ban shim ia ka bynta ban don ha ka kam pulit.
“Ngi la iakhun lehnoh ha ka jylla khlem ka jingiarap ka sorkar pdeng, ngi la don ki pulit ba tbit bad ba lah ban leh ia kane", u la ong.
Ha kajuh ka por, u la ong ba ka jingkharoi ki kynhun kiengatiar ha ka jylla kum ki tit, ka dei namar ba ka jingioh suk ia ki tiar ialeh bad dei na kane ka daw kaba la pynlong ia ki samla ban leh ia ki kam pyrshah ia ka imlang sahlang.
“Ka jingkharoi ki kynhun lehnoh ha ka jylla kam dei eh na kano kano ka daw hynrei kaba kongsan ka dei na ka jingioh laitlan palat ia ki tiar ialeh.
Ngi hap ban wad ia ka daw naei ki ioh ia kine ki tiar ialehkai, khamtam ha kane ka Dong Mihngi", la ong u Mukul.
U Myntri rangbah u la ong biang, “Ngi hap ban wad ia ka daw naei ki ioh ia kine ki tiar siat la dei na Shillong, na Guwahati.
“Lymda ngi lah ban tehlakam ia kane ka jingshalan ia ki tiar siat, ka long kaba eh ban tehlakam ia ki kam bymman", la ong u Mukul.
Tang ka jingwan pyndem wait kam nym iarap than hynrei dei ban pynsangeh ia ka jingshalan ia ki tiar ialeh, u la bynrap.
Ha kajuh ka por, u Myntri Rangbah u la ong ba lyngba ka jingtrei shitom jong ki pulit, ki kam bymman khamtam ki kam pyntriem ki la kham kynjah ha ka jylla bad ka jingsuk ka la wan phai biang mynta.
U la ong ba ki sorkar jylla ka Dong Mihngi ki la ju iakren bad ka sorkar pdeng halor ka jingma na ki kam pyntriem jong ki riew pyrshah ri kaba ju jia ha kane ka Dong Mihngi.
“Ka jingjia ba dang shen ha Kokrajhar ha Assam ha kaba ki riew paidbah ki shah siat bein ka dei kaei kaei kaba dei ban hap pynleit jingmut bha", la ong u Myntri Rangbah haba kren sha ki nongthoh khubor hadien ba la wai ka jingialang ka kynhun myntri hynne ka sngi.
U la ong ba ki riew pyntriem ia ka ri kum ka ISIS ka dei ka jingma ia ka Dong Mihngi ha kaba ka sorkar pdeng bad ki sorkar jylla ka dei ban shim khia.
“Ngi la ju rah ia kane ka mat bad ka sorkar pdeng namar ba ka Dong Mihngi ka dei kaba don jingma bha na ki riew pyrshah ri", ula ong.
U la ong ba ki tnad syntiat jong ka ri, ki la leh ia ka bynta ba kongsan ha kaban khang lad ia ki kam pyntriem jong ki riew pyrshah ri.
“Wat hapdeng ki jingeh, ngi don ka jingskhem ban khang lad ia ki kam pyntriem", u la ong.
Shillong,11 Nailar:Namar ka rakhe sngi laitluid ka ing u Lat ka jylla ha Raj Bhavan kan plie rynghang ha ka 14 bad 15 tarik mynta u bnai naduh ka por 5:30 baje janmiet haduh ka por 7:30 baje mynmiet, ia kane la pyntip da u Under Secretary sha ka sorkar jylla.
Shillong, 12 Nailar:Ka shnong Thynroit kaba jngai kumba 10 km na Smit, hynne ka sngi ka la mih paidbah ban pyrta sawdong ka shnong ban beh krad noh ia ki kam bymman bad ki jingsniew na ka shnong.
Ki paidbah naduh ki khynnah skul, bad ki dkhot nongshong shnong ki la pynlong ia kane ka jingiaid paidbah ha ka shnong haka sien ba nyngkong ban pynher ia ka khubor sha baroh ki paidbah nongshong shnong ban nym ai lad satia ki jingsniew ha poh ka shnong ka thaw.
Ia ka jingiaid paidbah la ialam da ki nongkitkam shnong kynthup u Sordar Bah D Stiar bad u Secretary Bah H Warjri, ba la wan iashim bynta 9 tylli ki skul ba don ha kane ka shnong nalor kiwei pat ki paidbah, ki pulit ba la wan na Madanrting Police Station ba la wan ka Kong P Wahlang.
La kaweh lama ia kane ka jingiaid pyrshah jingsniew ha ka shnong da u BDO ka Mawkynrew Bah B Marbaniang uba la pynpaw ba ka kum kane ka long kaba donkam ban ialeh pyrshah ia ki jingsniew.
“Ngi dei ban ialeh pyrshah ia ki jingsniew na ka kyiad, na ka jingshah ban bein ki kynthei bad kiwei kiwei ki jingsniew ha ka imlang sahlang", la ong u BDO.U la ong ba kane ka jingiaid paidbah ka long kum ka jingkyrsiew thiah ia ki kmie ki kpa ban hikai hinot ia ki khun ki kti bad kumjuh ka jingiatreilang bad ka shnong ka thaw ban pynduh ia ki jingsniew.
Katba ka Kong Wahlang, ka pulit kynthei ba peit na Madanrting, ka la ong ba ha ka jingiakynduh jingshem jongka, ia ki briew ba leh ia ki kam sniew, ka daw ba kongsan ka dei namar ka kyiad.
“Ka kyiad ka dei ka tynrai ka jingsniew baroh", la ong ka Kong Wahlang kaba kyntu ia ki briew khamtam ki kynthei ba kin shakhmat ban ialeh pyrshah ia ki kam bymman bad ban pyntip wut wut sha ki pulit haba ki iakynduh ia ki jingshah ban bein.
U Secretary ka shnong u Bah Warjri u la ong ba kane ka snem ka dei ka snem ba nyngkong ban iakhun ia ki jingsniew hapoh ka shnong bad kumjuh shabar.
U la ong ba ka jingpynlong ia kane ka jingiaid paidbah ka long shi bynta ruh ban rakhe pyndonburom ia ka sngi laitluid jong ka ri kaban long ka 15 tarik Nailar kata ha ka sngi Nyngkong, ha kaba ka ri India kan sa dap 70 snem pura ka jinglait luid.
Shillong, 12 Nailar:Ka BJYM ka la dawa ba ka sorkar jylla ka dei ban pyndam noh ia ka jingthoh ML01 ia baroh ki kali sorkar bos sawkhmut bad ba dei ban phah siew khajna kumba leh ia ki kali kamai.
Mynta ka sngi, ka BJYM ka la aiti ia ka dorkhas ha u Myntri tnad pyniaid kali u Bah HDR Lyngdoh hynrei namar ba um pat don ha ophis, la ai noh tang ka kopi.
Haba kren bad u President ka BJYM u Bah Egenstar Kurkalang u la ong ba ka seng ka la dawa ba ka sorkar ka dei ban pyndam noh shi syndon ki number sorkar ba la thoh ha ki kali saw khmut bad ka dei ruh ban siew khajna sha ka sorkar.
“U Number ML01 dei ban pyndam bad ki dei ban siew khajna kumba siew jong kiwei ki kali kamai", la ong u Bah Kurkalang bad bynrap ba ka dor ruh kaba ki shim na ki nongshong bos ka long kaba rem bad ka sorkar ka dei ban pyrkhat bha halor kane.
Mynta ka sngi ki dkhot ka BJP ryngkat ka seng jong ki kali kamai, ki la pynlong ia ka jingdeng lama iong baroh kawei ka Khasi Hills ban pynpaw pyrshah ia ka jingai iaid laitlan ka sorkar ia ki bos sawkhmut bad ki bos saw rit khlem da siew khajna nalor ka jingshim ia ka dor kaba rem na ki nongshong kali.
U Bah Kurkalang u la ong ba palat shiphew hajar ki paidbah kin iashim bynta ha ki bynta bapher bapher jong ka Khasi, Jaintia Hills, ban deng lama bad sieh lama ha man ki jaka.
Ka BYJM ka pynlong ia ka jingiakhih ba jai jai lashai ka sngi ban pyrshah ia ka jingai laitlan ka sorkar ia ki bos saw ban kamai sahuh khlem siew khajna eiei sha ka sorkar.
U Bah Kurkalang u la ong ba ki bos saw ne STPS bad ki bos rit ne SSPTS ba pyniaid da ka sorkar jylla ki iaid kim siew khajna eiei bad ki shu kamai sahuh beit nalor ka dor khrong ruh kaba rem.
Katkum ka jingong jong u President ka BJYM ki bus STPS bad ki bos rit SSPTS watla ki kamai kum ki kali kamai hynrei kim siew eiei ka khajna sha ka sorkar kaba long pyrshah ia ka Motor Vehicle Act.
Shillong,11 Nailar:Tang na ka daw ka jingdih bu-aid ha ka por ba niah kali ar ngut ki nongniah kali ki la shah pynduh niah kali 6 bnai bad ia ka laisen jong ki la ain oh sha ka Licensing Authority, kitei ar ngut ki la shah pynduh niah kali hadien ba ka ing bishar ka la rai pynrem ia ki naba ki la pynkheiñ ia ka Motor Vehicle Act.
Katkum ka khubor na ki pulit ki la iathuh ba ha ka 5 tarik u naitung ka Rynjah Traffic Branch ka la kem ia u Pynlambor Kharmawphlang katba u dang niah kali ryngkat ka jingbu-aid kyiad, hadien katei la rejistar ia ka non FIR Case u/s 185 MV Act, bad ia katei ka case la rah sha ingbishar ha kaba ka L.K.Kharshiing, Judicial Magistrate First Class, Shillong ka la rai pynrem ia u bad la dain kuna T.2000 tyngka bad la pynduh iniah kali 6 bnai kata haduh ka 9 tarik u rymphang,2017 bad ia ka laisen la ai sha ka Licensing Authority.
Ha ka 18 tarik u naitung pat ki pulit ka Lumdiengjri Traffic Branch ki la kem ia u Arch Angelo Syndor bad ia utei ruh la rejistar ia ka Non FIR case U/S 185 MV Act bad ha ka 9 tarik u nailar la rah sha ingbishar ha kaba la rai pynrem da kaba dain kuna T.2000 tyngka bad la pynduh niah kali 6 bnai kata haduh ka 8 tarik u rymphang, 2017 bad ia ka laisen jong u la ai sha ka Licensing Authority.
Shillong,11 Nailar:Ki lama iong ki la kaweh na ki Taxi kamai kiba iaid ha kylleng ka sor Shillong bad ha khapsor mynta ka sngi, la iohi ba ki kali kamai ki teh lama iong ha ki kali jong ki ban pyrshah ia ka sorkar, namar ba ka jingkiew kynsan ka Insurance na ka T.6756 tyngka sha ka T.13,300 tyngka mynta u snem 2016.
Katei ka jingpyr-shah ka dei ruh namar ka jingioh lad ki kali ba nabar jylla kiba kit ia ki nongjngohkai pyr-thei kiba wan sha kane ka jylla ban iaid katba mon ha kano kano ka bynta jong ka jylla kaba ki kwah ban leit.
Ha katei ka jing-deng lama iong la iohi ba da ki hajar tylli ki Taxi kamai kiba iaid ha Shillong, ki la ia shim bynta bad ki kit ia ki nongleit nongwan na ki jaka bapher bapher ryngkat ka jingteh lama iong.
Katba ka jingdeng lama iong ka dang iaid ki nongialam jong ka East Khasi Hills Local Taxi Welfare Association, ki la leit ia kynduh ia u myntri ka kit ka bah ka sorkar jylla u bah HDR Lyngdoh ban ai ha u ia ka jingthoh kaba ki la thoh ia ki mat jingdawa jong ki.
Ha ka jingthoh sha u bah HDR kaba la soi da u General Secretary katei ka Association u bah Wandonbok Jyrwa bad u bah HJR Lyngdoh, President katei ka kynhun ka la ong ki Taxi kamai ki hap ban siew bun ki khajna sha ka sorkar pynban ka sorkar ka pynshlur da ki kali sawkhmut jong ka ha ka kyrteng ban pynmyntoi ia ki paidbah khlem da don ki kot ki sla kiba biang bad katei ka long pyrshah ia ki kyndon aiñ ka Motor Vehicle Act 1988.
Katei ka seng ka la kdew ruh ia ka jingpynbun ki pulit ia ki lynti bym shah iaid lane ki No Entry,ki jaka bym shah ieng kali (No Parking) bad kumjuh ruh ki jaka bym shah ieng kali ( No Stoping Zone), ha kaba ym shym la lah ia ki kali kamai ban iaid katba ki kali shimet pat ym shym la khang satia bad ki la ong ba katei ka ktah jur ia ki kali kamai kiba siew khajna.
Ka la dawa ruh na ka sorkar ba kan bthah ia ki bor pyniaid skul ba kin pynbun ia ki bos on skul ne shaw skul khnang ba ki kali sorkar ne ki kali shimet kin ym ioh phngian shaba palat namar ba kane ka wanrah ia ka jingdheng kali.
Katei ka seng ka la kren ruh ia ka jingioh lad ki Hotel ban kamai da ki kali shimet jong ki da kaba kit ia ki nongjngohkai pyrthei kylleng ki jaka bad katei ka ktah ia ka kamai jong ki.
Ki la dawa ruh na ka sorkar ba ka dei ban pynbna ia ka 12 tarik u rymphang manla u snem kum ka sngi ki nongniah kali naba ki nongniah kali ruh kin sngewsarong ia ka jingshakri jong ki ia u paidbah bad ba kin ioh rakhe shisien shisnem ia katei ka lyngkhuh sngi jong ki.
Jowai, 12 Naiwieng:Na ka bynta ban kyntiew ia ka ioh ka kot ki nongrep ha ka jylla, ka Indian Council Agriculture Research (ICAR) ka la pynlong ia ka Training kaba lai sngi ia ki nongrep halor kumno ban rep ia u Khasi Mandarin lane u Sohniamtra uba rep ha ri lum Khasi Jaintia.
Kane ka prokram ai jinghikai ka la kut mynta ka sngi Thohdieng bad la pynlong ia kane ka program da ka tnad Horticulture ha ICAR Complex, NEH Region, Umiam ha kaba ki nongai jinghikai ki kynthup ia ki Scientist jong katei ka jaka pule kynthup ia u Dr.H.Rymbai, Dr.A.R.Roy, N.A.Deshmukh, Pankaj Baiswar, D.M.Firake, S.R.Assumi bad u A.K.Jha.
Ki 10 ngut ki nongrep kiba la jied kyrpang na ka shnong NOngtrai East Khasi ki la wan ban iashim bynta ha katei ka prokram ai jinghikai.
Kitei ki 10 ngut kin sa rah ia ki jingtip jingshemphang kiba ki la ioh sha ki para nongshong shnong jong ki na ka bynta ban iarap ban kyntiew lem ia ka ioh ka kot ki para nongrep.
Shillong,12 Nailar:Ban kyntiew ia ka rukom ai dawai tynrai kum ka jingai dawai kynbat ka Bio Resource Development Centre ( BRDC) ha ryngkat ka Santhigiri Ahram, Kerela lyngba ka Integrated Basin Development and Livelihood Promotion Programme ( IBDLP) ka la pynlong ia ka jingiakynduh jong ki nongai dawai kynbat ha kane ka jylla kaba la tip kum ka Meghalaya Traditional Practitioners Meet 2016, ia katei ka prokram la pynlong ha jaka jong ka tnad ka rep ka riang ha Upper Shillong.
La plie ia katei ka prokram da u Addl.chief Secretary u Shree Ranjan ha ryngkat ka jingdonlang u R.M Mishra, Principal Secretary-Planning, u bah K.W Marbaniang u Secretary ka Health and Family Welfare, BDR Tiwari secretary Planning bad member secretary BRDC, u Dr.P.K Goswami Director NEIAH, Shillong , u Swami Padmaprakasha incharge jong ka Santhigiri Ashram, New Delhi bad member National Medical &Wellness Tourism Board, New delhi bad kiwei pat.
Ha katei ka prokram ki la don kumba 50 ngut eiei ki nongai dawai kynbat kiba la wan ban ia shim bynta bad kiba la ioh ban ia syllok bad ki stad ha kaba ia dei bad ki rukom ai dawai,ki jingthung bad ka rukom sumar.
Nalor ki jingaisyllok kiba bun ki la don ruh ki prokram kiba pher bapher kiba ia dei bad ka rukom sumar briew.
Shillong, 12 Nailar:U Principal Secre-tery jong ka sorkar Meghalaya, uba dei peit ia ka tnat General Administration Department, u pyntip ba ka sorkar Jylla, ka la rai ban pynlong ia ka jingrakhe sngi laitluid, kaba khraw shibun ha kane ka snem, ka ban poi shaduh sha ki Block ruh kumjuh.
Katei ka jingmut, ka long ba ka jingrakhe ia katei ka sngi kaba khraw, ka dei ka hok nongkynti jong ki paidbah.
La khot sngewbha ia ki seng bapher, naduh ki seng sain pyrthei, ki seng samla pule, ki khlieh nongsynshar, ki nongrwai nongsiaw, ba kin ia don bynta lang ha katei ka sngi kaba khraw, ha kaba ki MLA jong kato ka thain, kin long ki dkhot jong ka Organizing Committee.
La pyllait pahuh ia ka pisa sha ki District bad ki Block ruh kumjuh, ba kin pyniar ia ka jingpynbna paidbah, lyngba ki kotkhubor.
La bthah ia ki Deputy Commissioner/ ki Sub Divisional Officer ba kin bthah ia ki BDO, ba kin pynlong ia ka jingrakhe sngi laitluid, kaba jop jong u snem 2016.
