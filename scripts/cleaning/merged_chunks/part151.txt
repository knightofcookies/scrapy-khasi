La pynkyntang Lyngdoh ïa u ha ka 27 tarik, Ïaiong, 2003 hapoh ka Jyllaniambah Shillong bad ha u snem 2006 u la leit pynïasoh sha ka Jyllaniam ba thymmai jong ka Nongstoiñ.
Ha u snem 1988 u la rung ha St.Paul’s Seminary, Upper Shillong bad naduh u snem 1991 haduh 1992 u la pule ha St.Xavier Minor Seminary, Shillong bad naduh u snem 1994 haduh u snem 1997 u la pule ïa ka Philosophy ha Christ King College, Shillong.
Hadien ar snem u la long u nongsharai ha Pynursla, Jyllaniambah Shillong, naduh u snem 1999 haduh u snem 2003 u la pule sa ïa ka Theology ha Oriens Theological College, Shillong.
Naduh u snem 2007 haduh u snem 2010 u la leit sha Rome, ha kaba u la ïoh ïa ka Licentiate in Missiology na ka Pontifical Urban University.
Hadien ka jingshah pynkyntang Lyngdoh, u la shakri kum u Assistant Parish Priest ha Ummulong, Jyllaniambah Shillong Shillong (2003–2005) bad naduh u snem 2005 haduh u snem 2007 u la long u Procurator jong ka Oriens Theological College, Shillong.
Ynda la pyndep ïa ka jingpule ha Rome, naduh u snem 2010 haduh u snem 2015 u la shakri kum u Assistant Parish Priest hapoh ka Jyllaniam jong ka Cosenza, Italy.
Naduh u Nohprah, 2015 haduh u Risaw, 2019, u la shah thung kum u Vicar General jong ka Jyllaniam Nongstoiñ.
Naduh u Nohprah, 2015 haduh mynta u la shakri kum u Parish Priest jong ka “Divine Saviour Church Nonbah" kaba hap hapoh ka Jyllaniam Nongstoiñ.
Nongpoh, Rymphang 04: Kum ka jingteh pyrkhing ha kane ka elekshon ban lait na kano kano ka jingrah pisa bun bad khamtam ki pisa thok bad hadien ka jingtip ba thikna ba kila don 2 kynhun ki briew kiba thmu ban ïakylliang ïaki pisa thok India (Fake Indian Currency Notes) ki pulit jong ka Ri-Bhoi haka jingïalam u Bah B Diengngan DSP Crime hynnin ka miet kila pynlong ka jingpynap shrip haka thaiñ Umsning ban ioh kem ïa kitei ki briew.
Katkum ka jingtip bala ioh lum la ïathuh ba ki pulit kila ioh bat ïa kawei ka taxi haka por 7:25 baje eiei janmiet bala shong da kawei ka longkmie bala tip kyrteng kum ka Chonglalsang Simte na Lumpyngngad East Khasi Hills, bad kawei ka scooty kaba don ïa u number AS 01 BB 0939 bala ñiah da u Joni Boron a Sundarpur Assam ryngkat bad kawei ka longkmie bala tip kyrteng kum ka Lalnuntluangi na Durtlang Aizawl bad haka jingtalasi ïaki la lap ïaka pisa thok kaba don kumba T.2,48,500/- naka pla jong ka Lalnuntluangi bala song bha haka plastic.
Naka liang ki pulit kila kem noh ïa kitei ki 3 ngut bad register case pyrshah ïaki, bad naloe katei ka pisa thok ki pulit kila kurup ruh 4 tylli ki mobile phone, 3 tylli ki ATM Card bad kawei ka Scooty bad ka jingtohkit halor katei ka jingjia ka dang ïaid shakhmat ban lap shuh shuh ïa kiwei ki donkti ha katei ka kam.
Shillong, Rymphang, 04: U Bah Michael Kharsyntiew ha ka sngi Saitjaiñ u la rai ban ïakhun kum u kyrtong Independent na North Shillong Constituency ha ka elekshon sha ka Iingdorbar Thawaiñ ka Jylla ka ban sa long ha ka 27 tarik, Rymphang, 2023 hadien ba u la shah pynduh tiket ha ka Bharatiya Janata Party (BJP).
Ka BJP kaba la pynbna paidbah ïa ka thup jong ki kyrtong ha ka 2 tarik mynta u bnai ka la ai tiket ïa u Bah Mariahom Kharkrang u Ophisar IPS ba la shongthait ban ïakhun na North Shillong Constituency.
Ha ka jingïakren bad ki lad pathai khubor, u Bah Michael Kharsyntiew u la ong, “nga duh tang ïa ka shab hynrei nga khlem duh ïa ka jingieid bad ïa ka jingshahniah.
Nga la trei minot saw snem kynthih bad nga la ïoh ïa ka jingshahniah na ki paidbah.
Naduh u 2019, 2020 na la trei na ka bynta u paidbah bad nga la long uba la ai ka jingshakri kaba hok ïa ka party bad nga khlem mih na kawei ka party sha kawei pat ka party bad nga la ïaineh hapoh ka Party.
"“Ha ka jingïaid lynti ban shakri ïa ka party nga la long uba aiti lut ïa ka party hynrei nga sngewlyngngoh wat haba nga la trei shitom la saw snem kynthih, imat don mano re mano, imat ka don kaei re kaei, ha ka lynti kaba nga dei ban ïoh ïa ka tiket, la don mano re mano ba la leh da kawei ka lynti," la kynnoh u Bah Michael halor ka jingshah pynduh tiket ha ka BJP.“Nga kyntu ïa baroh ki paralok bad ïa ki nongkyrshan ba ngim dei ban duh jingkyrmen namarba ngan ïai don ryngkat bad phi bad nga kwah ban ong ïa ki ruh ba kin long kiba husiar.
Lada ïa nga uba la trei shitom na ka bynta ka party ki dang leh kumne, kaei pat ka ban jia ïa kiwei kiwei bad kaei ka ban jia ïa u paidbah," u la ong.
Haba kynthoh halor ka jingai tiket ïa u Bah M.Kharkrang, u Bah Kharsyntiew u la ong, “nga la neh ha ka party saw snem bad nga la trei ban kyntiew ïa ka jingpynrung kyrteng ïa ki dkhot hapoh ka party bad nga la leit sha ki prokram kiba bun, hyrnei don ki briew kiba dang shu pynïasoh sha ka party tang saw bnai ki la kiew sha ka kyrdan Spokesperson, State Executive Member bad mynta ki ïoh syndon ïa ka tiket," bad bynrap “ai ba ka jingstad jong u paidbah un sa shim ïa ka rai.
"U Bah Michael Kharsyntiew u la ïakhun na Umsning Constituency ha u snem 2018 bad shah rem noh.
Katkum ba la paw ha ki lad pathai khubor, ka thymmei khubor na ki nongïalam ka BJP na Delhi ki la ong ba u Bah Kharsyntiew u la shah pynduh tiket namar ka jingkynoh ba khlem nongrim pyrshah ïa ki arngut ki nongïalam ka party, kiba la shim ïa ka pisa ban ai tiket ha ka elekshon kaba la long ha u snem 2018.
Halor kane ka jingkynnoh jong ki nongïalam ka party na Delhi, u Bah Michael Kharsyntiew u la thad paidbah ïa ka kyrteng jong u State President barim ka BJP u Bah Shibun Lyngdoh bad u General Secretary barim u Bah Bashailang Khongwir kiba la pdiang ïa ka pisa kaba u la siew.
Ka BJP ka la phah tohkit ha ka Disciplinary Committee bad lap ba kine ki arngut ki la donkti ban shim ïa ka pisa tang kum ka jingai sngewbha.
U Bah Michael Kharsyntiew u la wanrah ruh hakhmat ki lad pathai khubor ïa u Chairman jong ka Disciplinary Committee uba khlieh ïa ka jingtohkit.
U Chairman jong ka Disciplinary Committee u Bhagwati Prasad Goenka u la ong ba ki nongïalam ka BJP ki la buh khop khop sharud ïa ka kaiphod.
“Haba nga la buddien ba ïa u Bah Michael dei ban pyllait noh ha ka Executive Committee, ki nongïalam jong ka party kiba peit ïa ka Meghalaya ki la bthah ba ngam dei shuh ban dang buddien ïa kane ka kam.
U nongpeit ba mynshwa jong ka Jylla Meghalaya u dei u Nalin Kohli.
Shillong, Rymphang 04: U President jong ka Voice of the Poeople Party (VPP) u Bah Ardent M Basaiawmoit ha ka sngi Saitjaiñ u la ong ba ka kumba ka party ka pynïakhun 18 ngut ki kyrtong ha kane ka elekshon ka jingkyrmen ruh ka don ba kin poi sha ka thong hynrei ka rai ba kut hi ka dei u paidbah uban rai ha ka 27 tarik bad ba ka resol kan sa paw ha ka 2 tarik Lber.
Haba ïakren sha ki lad pathai khubor, u Bah Ardent u la ong ba ka party kan nym kob ba kan jop katta katta seat hynrei kum ka party ka kyrmen pat ba kan jop ha baroh kiba ka pynïeng.
U la ïathuh ruh ba ka VPP kan sa pynmih ïa ka Vision Documents ha kine ki sngi kiban sa wan shuwa ba ka party kan pynlait ïa ka eleection manifesto.
“Ka Pule puthi, ka ïoh ka kot, ka koit ka khiah kan dei ka mat kaba ha khmat eh kaba kum ka party ka buh ha khmat," u la ong.
U la ïathuh ruh ba ka ILP kan dei kawei na ki mat kaba ka party kan pynrung ha ka manifesto jong ka.
Haba ïadei bad ka jingkam u MLA ka Mawhati uba la kynriah noh sha Nongkrem ban aireng ha kane ka elekshon u Bah Dasakhiat Lamare ba ka dei ka jingkwah ki paidbah ba un wan ïakhun noh na Nongkrem hadien ba ki paidbah ki la jawdud ïa ki kam pynroi kiba u la wanrah sha Mawhati, “Ngam donkam ban ong eiei ïa kata kaba u kyrtong NPP na Nongkrem uba kynriah noh na Mawhati hynrei phi la ïohi ba u kyrtong ba ïakhun na ka NPP na katei ka constituency u ong ba ha Mawhati ym don kam pynroi satia katba u MLA ka Mawhati uba kynriah noh sha Nongkrem u kren da khongpong bad kane hi ka pyni ba wat na kawei ka ïing bad na kajuh ka party kumba la kam hi da u kyrtong na Nongkrem, ka mih ar tylli ka sur bad nga ngeit ba u paidbah u sngewthuh bad ngam donkam ban kynthoh eiei," u la ong.
Haba ïakren bad u kyrtong ka VPP na Pynursla u Bah Manbhalang Thabah bad kylli ïa uno u kyrtong ba un hap ïakhun pyrshah, “Ka jingsahdien hi ka dei kaba ngan hap ïakhun pyrshah ym bad kino kino ki kyrtong," u la jubab.
Haba kylli la u don jingkyrmen ne em ban pynliem kat ïa u Bah Prestone Tynsong u MLA ba la jop haduh 4 sien lynter u Bah Manbha u la ong, “Kumba ka VPP ka mih na bynta ban wanrah ïa ka jingkylla bad kumba ki paidbah ym tang na Pynursla ki kwah ïa ka jingkylla ngam artatien ba da ka jingstad ki paidbah kin ai ïa ka jubab ha ka 2 tarik," u la jubab.
Haba kylli ïa ki kam kiba u Bah Prestone um lah ban pyndep u Bah Manbha u la ong ba kawei na ki mat kiba baroh ki sakhi ba wat la naduh u 2018 la sdang ïa ka Pynursla Civil- Subdivision hynrei ki kyrtong na Pynurlsa kim pat lah satia ban thep kyrteng ha Pynursla.
Shuh shuh haba ïakren bad u Prof Brightsterwell u kyrtong ka VPP na Mawlai u la ong ba ka jingïakhun kaba ka VPP ka shim jingkit khlieh ka dei halor ka pule puthi bad ka ïoh ka kot, ‘kumta ruh nag leit sha u paidbah ka Mawlai ban pynhsai halor kane ka mat.
Haba kylli halor ka jingtreikam ka pisa ha kane ka elekshon, “Ngim tip haduh katno ka treikam namar ngi te ngim ju pyndonkam pisa hynrei nga ïohsngew ba ka ïaid bha ka khana ba ka don kaba kum kata hynrei na ka liang jong nga bad ka party hi ngim salia ban ïakhun pyrshah ïa ka bor jong ka pisa," ong u Prof Brightsterwell.
Na ka liang pat u Bah Adelbert Nongrum u kyrtong na North Shillong u la ong ba ka jingwan ki heh spah ban ïakhun na ka constituency jong u kan ym pynduh mynsiem satia ïa u namar ki paidbah ka North Shillong kin ym jied nongmih khmat da kaba pynshong dor ha ka pisa.
“Ngam don jingtieng ba ki heh spah ki ïakhun lelekshon namar ma ki te ki ïakhun da ka pisa hynrei nga te da ka ishu lada dei ba ki ïakhun da ka ishu lehse kan ïaid da kumwei pat," u la ong.
“Nga la lah ban rah ha Assembly ïa ka mat pynjlan rta thep kam bad nga la lah ruh ban pynurlong ïa kane bad shibun ki mat kiba donkam ban ïakren na bynta ka jylla bad ka jaidbynriew hi baroh lada dei ïa u pud u sam, ka reservation policy bad kiba bun bah ki mat kiba dokam ïa ngi ka VPP ban leh bad nga sngewskhem ba ki paidbah ym tang na Nort Shillong hynrei na kiwei pat ki constituency kiba nga pynïeng kyrtong," u la ong.
Shuh shuh haba ïakren bad kiwei pat ki kyrtong ba kynthup naduh u Bah Winstone Tonny Lyngdoh na Nongthymmai, u Bah Raja Jyrwa, U Avner Pariat na East Shillong,, Heaving Stone Kharpran na Mawryngkneng, u Bah Doristar Marbaniang na Mawphlang, u Bah Dany Langstieh na South Shillong ki la pynpaw ba kumbaka party ka ïeng ha ka nongrim ban pynim biang, ban pynbha biang bad ban pynkylla dur ïa ka jylla kumta ki kyrmen ba u paidbah un ai jingshaniah ha ka party ba ka kit ïa ka lyngkor na bynta ka jylla.
Shillong, Rymphang 04: U kyrtong ka United Democratic Party (UDP) na Mawlai constituency bah P.T Sawkmie ula ong ba ka mat ba hakhmat jongu ban ïakhun ha kane ka elekshon ka dei ban kyntiew kyrdan noh iaka Mawlai C& RD Block sha ka Civil Sub Division nalor kiwei kiwei de ki mat.
ïa kane u bah Sawkmie ula ong hadien ka jingthep kyrteng naka bynta ban ïakhun ha kane ka elekshon ka ban long ha ka 27 tarik mynta u bnai.
U bah Sawkmie ula ong ba ka Mawlai kadei ka constituency kaba heh tam ha Meghalaya bad dei namar kane la donkam ban don noh daka Civil Sub Division naka bynta ban pynïoh shuh shuh ki kam pynroi hapoh ka thaiñ.
“Naduh ki por ba nga don haka Liang Pyrshah nga la angnud ban pynïoh ïa Civil Sub Division ha Mawlai constituency hynrei ha kato ka por ngam don ha ka bor bad dei namar kane nga khlem lah ban pynmynjur ïa ka sorkar ban ïoh ïa kane" la ong u bah Sawkmie.
U bah Sawkmie ula kam ba u la trei shitom bha baroh san snem na ka bynta ka constituency, khamtam ha ka por u COVID bad kum u MLA ka thaiñ u khlem iehnoh ïa ki paidbah bad hadien kane ka ilekshon ban wan ruh un ïai bteng ban shakri ïaki paidbah ka thaiñ bad ka jylla baroh kawei.
U la kyntu bad kyrpad ïa ki nongthep vote baroh jong ka Mawlai constituency ba kin ailad biang ïa u ba un long u MLA jong ka Mawlaiba un dang ïoh ban shakri hok shuh shuh ia ki paidbah.
Halor ka jingshah kynnoh ba ka UDP ka don bynta lang bad ka NPP ha ka sorkar MDA ha kiba bun ki kam bad kumno kan sait khuid haba ïa dei ïa kane, u pynpaw ba u dang shu rung thymmai sha ka UDP, hynrei ka jingïohi jong u na jngai ka long ba ka NPP kam burom ïa ka UDP bad ïa ki paralok kiba don ha ka MDA.U kubur ba ki don lang, hynrei kaei kaba u ïohi ka long ba u pilot uba niah ïa kane ka liengsuiñ u dei na ka NPP bad une u pilot u dei uba niah kulmar bad u bym pat ih bha ka pyrkhat pyrdaiñ, u bym shim jingbahkhlieh ïa la ki jong ki paralok ha ka sorkar MDA.U la kynnoh ruh ba wat ha ka por synshar ka Congress, u Dr.Mukul Sangma u la leh dictator bad kumjuh hapoh jong ka NPP ba la ïalam da u Conrad K Sangma, ki leh dictator kumjuh.
Shillong, Rymphang 04 : U National Vice President ka NPP, Bah Prestone Tynsong ba dei ruh u Symbud Myntri Rangbah ka Jylla, ha ka sngi Saitjaiñ u la ong ba ka thong ong ka party mynta ka long shwa ban ïoh ïa u ‘magic number’ lane u number ba palat 30 ngut ha shwa ba kin ïa kren mano ban ïalam ïa ka jylla kum u Myntri Rangbah.
Ïa kane u Bah Prestone u lakren hadien ba u la dep ban thep kyrteng kum u kyrtong ka party na Pynursla constituency na bynta ka elekshon MLA kaban sa long shen ha ka 27tarik mynta u bnai.
Shwa kane, haba jubab halor ka jingkylli la ka don neem ka jingpynbeit ba kat ka thaiñ (kata na rilum Khasi bad na rilum Garo) kaba ïoh bun ki MLA kan ïoh ban jied ïa u Myntri Rangbah, u Bah Prestone u la ong, “Ngin ïakhun shwa da kawei ka bor ka buit bad hadien ba ngi la ïoh ïa u magic number ba 32, 33 seat, ki dkhot ba dang shah jied kin sa shong jied pat ïa u nongïalam ba thymmai.
Ïa mynta hi, kumba nga ong, ngi dang don hapdeng ka jingkieng bad kumta kaba donkam ka long ban kam shwa ïa ka jingkieng.
"Nalorkata u la kam ruh ba ka lyer jong ka NPP ka beh bha kylleng kylleng bad kumta ki don ka jingsngewskhem ba kin ïoh beit ban tam ïa utei u magic number.
“Nga la leit kylleng ki jaka bad ki constituency bad kumta nga ïoh ba kane ka elekshon kaban long ha ka 27tarik, ka bor jong u paidbah kaba la paw ha kylleng jan man ki jingïalang kadei beit ha ka kyrteng jong ngi.
Kumta nga sngew tikna ba ha ka 02tarik, ngin lah ban tam ïa utei u number ba ngi donkam bad haba ngi la dep ban kam ïa ka jingkieng, ngin sa ïoh ban thaw ïa ka sorkar la ka jong," u la ong.
Da kaba kyntait pat ban kren ïa ka nongrim ba kiwei pat ki sengsaiñ pyrthei ki ieng halor ka ILP, u Bah Prestone u la ong ba ka NPP ka buh thong ban buddien ïa kane ka kam bad ka sorkar India ban pyntreikam ïa ka bad ruh na ka bynta ban kynthup noh ïa ka ktien Khasi bad Garo ha ka Khyrnit kaba Phra jong ka Riti Synshar jong ka Ri.
Haba pynshai pat halor ka jingkynnoh bamsap kiba bun ïa ka sorkar MDA, u Bah Prestone u la ong ba mano mano ruh ki lah ban pynmih kino kino ki jingartatien ïa ki paidbah hynrei lada ki don pat ka jingshisha ki lah ban leit sha ki bor ka aiñ.
“Nga ju ong ruh ïa ki ba lada phi don katne katne ki jingkynnoh pyrshah ïa ka sorkar ba ïalam da ka NPP, phi dei ban ïaid katkum ki lynti jong ka aiñ ha kaba ngin ym lah ban buhrieh ei ei ruh.
Nga ïathuh ïaphi ïa, ba ka sorkar ba ïalam da ka NPP kan ïai bteng ban leh ïa kaba bha tam bad ban pyndep ïa ka jingangnud jong ki paidbah ka jylla," u la ong.
Tura, Rymphang 04 : U Myntri Rangbah ka Jylla bad National President ka National People’s Party (NPP) Conrad K Sangma, mynta ka sngi saitjaiñ ula thep kyrteng kum u kyrtong sha ka elekshon MLA 2023 bad kyrmen ruh ba ka NPP ha kane ka kynti kan ïoh ïa ka jingjop ba palat ïa shiteng ka jingdon ki MLA ha Jylla.
U Conrad ula thep kyrteng hakhmat u Returning Officer ka 51-South Tura bad Addl Deputy Commissioner Saljong R Marak ha Tur,a bad la synran ïa u da ki bahaïing hasem, ki nongïalam bad ki nongkyrshan ka NPP.Shuwa kane ka jingthep kyrteng, une u Khliehduh ka NPP bala synran da ka kurim, kila leit sha u Lum jingtep jong u kpa bala khlad noh bad Myntri Rangbah barim ka Jylla u PA Sangma ha Tura, ban pan ïa ka jingkyrkhu.
Haba kren sha ki nongthoh khubor hadien ba thep kyrteng, u Conrad ula ong ba ka lyer kala beh bha sha ka NPP bad ki Liang Pyrshah kila nang troiñ na ka sngi sha ka sngi.
“Namar kata, na kane ka jinglong jingman ha ka saiñ pyrthei, nga ïohi ba ka NPP kan kynjoh ban ïoh ïa ka jingjop ba mar shiteng na ka jingdon ki MLA ha Jylla bad ngi sngewskhem ba ngin kot ïa kane" ula ong.
Halor ki ishu kaba ka party kan ïeng ban ïakhun ia ka elekshon, ula jubab “Ngin nang pyntyllun shakhmat ïa ki kam pynroi ba ngi la leh ha kine ki san snem bad baroh ki kam kiba la leh ha ki tnad bapher bapher bad namar ngi la buh ïa ki mawnongrim, kala dep ka por ban pyntyllun shakhmat sha kawei pat ka kyrdan.
bad ka jinghap bteng ka long kaba kongsan ban pynthikna ba ngin lah ban kynjoh ïa kine ki thong treikam".
U Conrad ula ïakhun ban jop biang na South Tura, kaba ula jop hadien ka jingshah jied kum u Myntri Rangbah ka Jylla ha ka elekshon shiteng samoi kaba long ha u bnai Nailar 2018.
Ula ïoh haduh 13,656 vote bad pynliem ïa u kyrtong ka Congress Charlottee M Momin uba wan ba-ar da 8400 vote.
Shuwa kane, ula long u Member of Parliament (MP) ka Tura (2016-2018).
Hadien ka jingkhlad noh u Kpa (L) PA Sangma, ha ka 4 tarik Lber 2016, uba dei ruh u MP ka Tura ha katei ka por, u Conrad ula ïakhun ïa ka elekshon shiteng samoi na Tura sha ka ïingdorbar Lok Sabha ha u Jymmang 2016 bad ula jop kput da 1.92 lak vote.
U Conrad ula bam smai kum u Myntri Rangbah ka Jylla ha ka 6 tarik Lber, 2018.
Kum ban shu kdew, ka sngi khatduh ban thep kyrteng sha ka elekshon MLA 2023 kan long ha ka 7 tarik u Rymphang.
Ka jingbishar kyrteng kan long ha ka 8 tarik Rymphang bad ka sngi ba khatduh ban weng kyrteng ka dei 10 tarik Rymphang 2023.
Ka jingthep vote kan long la 27 tarik bad ka jingpynbna ïa ka result kan long ha ka 2 tarik Lber, 2023.
Shillong, Rymphang 05 : Ki saw ngut ki nongïalehai mareh marathon jong ka Jylla ki la wanrah nam bad burom ïa ka Jylla na ka North Half Marathon kaba la long ha Maligoan, Guwahati ha ka 5 tarik Rymphang.
Kitei ki saw ngut ki nongïalehkai marathon ki kynthup ka samla Balarisha Thyrniang ka jop ha ka kyrdan ba nyngkong ha ka jingïakob mareh ba 5KM ha ka liang ki kynthei, ka Kong Kyntimon Marweiñ kaba la jop ha ka kyrdan kaba ar ha ka jingïamareh ba 10KM.Ka samla Lyntijingkyrmen Kharjahrin ka wan ha ka kyrdan kaba lai ha ka jingïakob mareh ba 10 KM bad u Bah Marso Kyndait u jop ha ka kyrdan kaba lai ha ka North Half Marathon ba 5KM kaba la long ha Maligoan, Guwahati ha ka 5 tarik Rymphang 2023.
Shillong, Rymphang 05 : Ka ‘Nongkhyriem Winter Games 2023’ ka la kut hapdeng ka jingiphuh iphieng bad i shongkun hadien ba la pynhap pyrda noh ha St Xavier School, Nongkhyriem ha ka 4 tarik u Rymphang, 2023.
Ha kane ka Winter Games kaba la pynïaid da ka Seng Samla Bhalang Nongkhyriem ki don ki jingïakob ïalehkai bapher bapher kum ka Football, ka Basketball, ka Skoi, Kriket, Quiz, ïakob shad, rwai, ki jingïalehkai jong ki heprit bad kiwei kiwei.
Ha kine ki jingïakob bapher ba la shim bynta shit rhem da ki nongshong shnong ka Shnong Nongkhyriem, Nongthymmai.
La pynkut ïa ka prokram da ka jingshad, rwai na ki nongjop ha ka jingïakob, la wan ban pynshongshit lang ha kane ka sngi da u Samla Danny Lyngdoh bad ka kynhun ‘BadBhoi, ka jingsam ïa ki khusnam sha ki nongjop ha ki jingïalehkai bapher bapher bad ka jingtem DJ.Ha kane ka sngi kut la wan sakhi lang da u Bah Latiplang Kharkongor, MDC Nongthymmai Constituency kum u Kongsan, ka Seng Kynthei Nongkhyriem, ka VDP Nongkhyriem, Assistant Rangbah Shnong Bah O.S.Nongkhlaw, ki nongkitkam shnong, ki nongkitkam ka Seng Samla Bhalang Nongkhyriem, ki paidbah nongshong shnong bad kiwei kiwei.
Na ka liang u Secretary ka Seng Samla Bhalang Nongkhyriem u samla Synsharlang L.Rngaid u la ai khublei ïa baroh kiba shim bynta, ïa ki dkhot jong ka Winter Games Committee bad baroh kiba don bynta ha ka jingpynlong ïa ka Winter Games 2023 kaba jop, kaba ïaid beit ïaid ryntih bad ka jingkitbok sha baroh ki samla ban ïakhun ïa ki eksamin bapher bapher jong une u snem.
Ha kane ka sngi la ïoh ruh ïa ka jingkren na u Bah Latiplang Kharkongor bad AssistantRangbah shnong.
T.TyrsaNongstoiñ, Rymphang 5: Ïa ka scheme ban ai kam bujli (Compassionate Ground) ïa kiba haïing jong ki nongtrei sorkar ha ki kyrdang (grade) III bad IV kiba ïap shiteng por, la ithuh naduh ka 11 tarik Nohprah 1984 bad la sdang pyntreikam naduh ki snem 1996 ter ter.
La niew ïa katei ka scheme kum ka Welfare Measures scheme ban weng ïa ki jingeh (Hardship) jong ki longïing nongtrei kam sorkar kiba jïa sniew bok, haba ïap shiteng por, bad kiba haïing kim don kamai ne jingmih ei ei, hynrei ba shu shaniah lut (depended) na u ne kata ka nong treikam sorkar ba la khlad.
Hynrei ïa katei ka scheme Compassionate ground, la pynduh noh (Abolished) ha u snem 2007-08 ha ka revision jong ka Fourth Meghalaya Pay Commission.
Katei ka jia ha ka por ka sorkar MUA jong u Dr Mukul Sangma.
Ka Meghalaya pay Commission (MPC), ka dei ka Commission ba ju thaw shi sien haman ka 10 snem, ban khmih bniah halor ki jingbit jingbiang jong ki nongtrei sorkar ban kyntiew tulop, TA/DA bad kiwei kiwei, katkum ka jingïaid ka por bad ka ïoh ka kot jong ki bad ban maitphang ruh halor ki mat ki lynti treikam (Rules & Procedures) kiba ki nongtrei sorkar, kin bud ryntih katkum ki jingmynjur (Recommended) jong ka Commission ka State.
Hadien ka jingkut noh jong ka jingpyntreikam (Implementation) ïa ka Recommendations jong ka 4th MPC, kata hadien ka 9 snem tam, ha ka 1 tarik Nailar 2016, la thaw (Constituted) ïa ka Fifth Meghalaya Pay Commission, ba la khlieh da u Bezzely (IAS) kum u Chair person.
Katei ka Team (Commission) ka la pynlut por bad pisa, wat ban leit jngoh ha man la ki Commission jong kiwei pat ki State hapoh India, ban pynbit pynbiang ïa la ka jong ka report na ka bynta ka jylla.
Kane ka la shim por ban pyndep haduh u Risaw jong u snem 2017.
Tang mar ïa pyndep ban submit katei ka Commission ïa ka Report sha ka sorkar Jylla, u Dr Mukul Sangma kum u Chief Minister, u la pyn sngewbha ïa ki nongtrei sorkar da kaba ai tulop thymmai, ha u bnai Nohprah 2017 (Christmas gift), baroh ki Nongtrei sorkar ki dang kynmaw ïa kito ki por ïa mad tulop thymmai, ka Fifth pay revision.
Ka jingleh bniah katei ka Commission, ym tang ban wad jingtip na kiwei ki state ka Ri India hynrei la pan ruh ïa ki jingmynjur (Views & comments), khamtam na ki Services Association jong ka Jylla.
Halor ki jingailad ka Commission, bun bah ki service Association kiba thoh ban kyrpad ïa ka Commission, ban pynkhie im biang ïa katei ka scheme, halor ki nongrim ba ha kitei ki 10 snem ba la leit ki don shibun ki longïing kiba la shah ktah na ka jingpynduh noh ïa katei ka scheme.
Khamtam eh ïa kito kiba haïing (Survivals) ba treikam sorkar marwei bad khlad noh tang shiteng por, kin duh ja bad sangeh pule.
Ka Fifth Meghalaya Pay Commission, hadien ba la bishar bniah bha halor kitei ki jingthoh kyrpad ki service Association, ka la sngew dei ban pynkhie im biang (revived) ïa katei ka scheme, bad ha ka sla 188 of Report of the Fifth MPC para- 8.5.4, ka ong, “After careful consideration of all aspect, the Commission recommends that, in exceptional cases, where it is found that the Spouse or a dependant of the deceased government employee is not gainfully employed, as duly certified by the Deputy commissioner, suitable employment may be provided by the government to one member of the deceased employee’s dependant(s), preferably a female dependant, keeping in view the social cultural traditions and practice of the Khasi, Jaiñtia and Garo population of the state".
Katkum katei ka Report ka Commission, la tikna ba la pynkhie im biang naduh 2017 ïa katei ka scheme.
Hynrei naduh ba la shimti noh da ka Sorkar MDA ba la ïalam da ka party NPP, ïa katei ka scheme ym shym la kwah ban pyntreikam katkum ka Recommendation jong ka Commission, kumba leh ka sorkar Congress mynshuwa.
Te kum ban pynshai katto katne shaphang ki lynti treikam jong ka sorkar la ha kino kino ki jylla ka Ri India, baroh kin hap ban bud ryntih ïa ka jingïalam lynti ka Commission kiba la thung hi, khamtam ban pynskhem ïa ki rule ki aiñ ha ki kam sorkar.
Te namar ka jingbym burom ne ñiewkor ka sorkar MDA ïa katei ka scheme, ka la ktah shisha ïa kito kiba ngat ha kum kine ki jingjia sniewbok.
Ka long kaei kaei ka jingduh nong kaba khraw ïa kiba shah jia kum kita ki apot, namar ym don lad da kumwei pat ban weng ïa kum kita ki jingeh jong kita ki longïing.
Laei kaba jia ki long kin hap mih leit bylla sngi bad ki khun kin hap sangeh wat ha ki jingpule.
Shuh shuh ki jingbym don procedure kane ka sorkar MDA, ka la paw shai ha kine ki san snem ba la leit, namar, shibun bah ki kynrum ki kynram, ki jingbym pynbeit ïa ki kot ki sla jong ki nongtrei sorkar ki bym shym la biang satia ha ki rukom thungkam naduh ba sdang kumta, shibun bah ki bym ïoh pension ynda la kut noh ka service ha kine ki sngi.
Ngi tip bad ïohi haduh mynta ba kiba bun ki shu trei Contract bad Officiating ha man la ki Office khamtam ha West Khasi Hills.
Kine ki sah hi kumto da ki bun bun snem bad kine kim poi shaei ynda la kut ka samoi treikam.
Ha ki service Rules la batei shai ba ka Contract kan kut noh tang 11 bnai bad Officiating basis ka long tang 3-6 bnai.
Namar ki jingbym kheiñ snep ne bym ithuh ïa ki kam jong ki barit baria ha ki Office sorkar, ka wanrah ïa ki kynrum ki kynram bad ki jingkthang mynsiem ïa kito kiba hap ha kane ka apot.
Ngi shait ïoh sngew haman ba kren u CM Conrad sangma ba u kam ba Jylla Meghalaya ha kine ki sngi ba u ong, “Meghalaya is amongst the top ten State in India".
Kitei ki kyntien ki dei tang ban ïalam bakla ïa ka jylla, katba kitei ki kam hapoh ki dang sah rynjaiñ ki kynrum ki kynram.
Kitei ki khubor ki long khamtam ïa kito kiba treikam sorkar barit, ban husiar bha, ban lait na ki jingeh hadien.
Nongstoiñ, Rymphang, 5: Ha ka sngi saitjaiñ, ki riew paidbah kiba ïaid lynti ki la lap ïa kawei ka metïap kaba la thiah lyngktar ha nala kaba don ha ka dong Mawrangtangweiñ, kaba don marjan ka Ophis u DTO harud jong ka surok Nongstoiñ-Wahkaji.
Mar ïa lap ki riew paidbah ki la pyntip ha ki pulit, ha kaba na ka liang ki pulit ki la leit bran bran bad lap ba ïa ka met bad ka khlieh jong une u briew, la tep da ka ktieh jong ka khyndew katba ki kjat pat ki la paw shabar.
Ki Pulit ki la sei ïa ka met bad la lah ban ithuh ba ka dei ka met jong ka Bah Yespar Pariong ba 54 snem, u ba dei na ka shnong Nongstoiñ.
Hadien katto katne, ïa kane ka met la pyn ithuh da ki ba haïing kiba pyntip ba u Bah Yespar u la jah na ïing naduh ka 27 tarik Kyllalyngkot bad u dei ruh u ba kyrni ha ka jingdih kyiad.
Ki Pulit ki la rah noh ïa ka met sha Civil Hospital, Nongstoiñ ban pyndep ïa ka post mortem bad ka jingtohkit mynta ka la ïaid shakhmat.
Ha kajuh ka sngi kaba dei ha ka por janmiet, ki pulit ka Nongstoiñ ki la ïoh tam ïa kawei ka metïap jong u briew ba la ithuh kum u Donbokstarklin Syiem Shangoi, kaba la thiah lyngktar ha surok NH-44-E ha Jaidohkroh.
Ha ka jingtohkit la lap ba ka khlieh bad ki bynta jong ka dur ka dar, ka shynrong khlieh ki la mong bad pait.
Ha ka jingtohkit, la shem ba une u briew u la ïap na ka jingshah tied na khlieh da ki kynja dieng, ha kaba ïa u dieng la shem na kane hi ka jaka bad ruh ba une u dieng u khia kumba 15-20 kg.
Ki Pulit ki la kit noh ïa ka metïap sha Civil Hospital Nongstoiñ ban pyndep ïa ka post mortem bad ha ka jingtohkit, ki la ïoh ban kem ïa uwei u briew ba suba donkti, u ba la tip kyrteng u Franklin Lyngkhoi 19 snem na la shnong Mawkohlur.
Ïa une u nongpyniap briew la ïoh kem dei na shnong Nongspung, da ka jingïarap ki riew paidbah.
Ki Pulit ki la register case halor kane ka jingjia bad ka jingtohkit mynta ka la ïaid shakhmat halor kine ki jingjia.
K atba nangïaid ki por ki sngi bad ki snem ka jinglong jingman jong ki briew ruh ka la nang kylla.
Watla kane ka jingkylla ka la wanrah shibun ki jingroi jingpar bad jingbha ha ka liang ka imlang sahlang, hynrei ngi ïohi pat sharum shaneng ba ka jingïaburom briew ka la jan duh noh bad wat ka mynsiem jingïatip lem para briew ruh i kumba ka la ïap.
Ki ‘tien sneng bad jingkren khlem akor ha ki lynti syngkien ki la jyllei haduh katta katta, la ha kiba la san la rangbah, ki samla wat haduh ki khynnah rit ruh.
Teng teng i kumba baroh baroh ngi la ïa mlien bad sngewtynnad ban sngap ne ngi la set kyllut noh ïa la ki jong ki shkor.
Kaba kham i saitmet ka long ba ynda la dei lei lei sa u khawyiang i kumba thik ki la dei ki syiem jong kato ka jaka, khlem raiñ khlem rem shuh ïa ki tymmen ki san lane ïa ki rangbah kiba ïaid ba ieng na kato ka jaka.
Ym lah shuh ban mutdur ba kito kiba mlien ban leh ïa kitei ki jait kam ki don ne em ka jingïatip lem ne kata ka bor sngewthuh briew ka ban pynpyrkhat ïa la ka jingleh ka pynsngewtynnad mo ïa kiwei pat kiba ïohi ïa ka jingleh jong ki ne ki sngewsarong pynban.
Lada ka jingïatip lem bad jingsngewthuh briew ka dang don hapdeng jong ki briew khlem pep kum kitei ki kam jaboh kin nym ïoh jaka hangno hangno ruh.
Kumba ong ka kyntien, ka daw baroh kadei ba tlot na la rympei, lehse kane ruh ka kdew sha kata hi ka phang.
Lehse lah ruh ban ong ba imat ym don shuh ka sneng ka kraw na ki ïing ki sem ne dei ba ki kmie ki kpa kim ïa don por shuh ban ïa phylliew jingmut ha ïing ha sem, halor kaba sniew bad kaba bha khnang ba kiba dang khie dang san kin sngewthuh bad bud ïa kaba bha.
Ka dei ka kamram ba tynrai jong ki kmie ki kpa ki kñi kiba la san la rangbah ban hikai ïa ki khun ki kti ki pyrsa ki para kumno ban ri ïa ka akor bad burom la ha ïing ha sem ne shabar naduh ba ki dang rit.
Ha kawei pat ka phang ym lah ruh ban khlem da kynthup langïa ki nonghikai skul naba bun na ka por jong ka jingim ki khynnah kadei beit ha ki skul.
Ki ruh ki don ka bynta kaba kyrpang ban ai ha ki khynnah ïa ki jinghikai shaphang ka akor nalor ka pule ka puthi bad ka jingnang jingstad.
Ha ki por barim, mynba dang ïeng rasong ka akor tipbriew tipbleibad ruh ka jingïatiplem jong ki briew ka dang im, ka jingïaburom para briew ruh ka dang don jaka.
Phin shem ruh ba ym ju kham lap ne shem ba u khynnah un shlan ban kren ki ktien khlem akor hajan jong ki rangbah briew bad ki riewtymmen.
Ynnai ïakren shaphang u duma ne sikret ha kito ki por ki khynnah rit kim ju nud ban dih duma ne sikret ha khmat kiba san la rangbah la ki long kiba ithuh ithaw ne ki bym ithuh ruh.
Hynrei ha kine ki por ba mynta ym don shuh uba salia ban leh ïa kitei ki kam wat hakhmat kiba ha ïing ha sem ne wat ha khmat ki kmie ki kpa la jong hi ruh.
Haba ïakren ïa kaba shabar ne la ka ïing ka sem lei lei te ki khynnah ki nud wat ban shong dih kyiad, kynja bad ruh kiwei kiwei pat ki jingdih buaid ha ki surok ki lynti syngkien khlem da salia ïa ki nongïaid nongïeng kiba la san la rangbah ruh.
Kumba la kdew haneng ki jinghiar dor ka akor briew khamtam ha ka ktien ka thylliej khamtam eh hapdeng ka jaidbynriew jong ngi, ym tang ba ka pynsarong ne pynsngewsih ïa uba bun balang hynrei ka long pynban ka kabu ïa kiwei pat ki jaidbynriew ban pyrthuh lang ïa kitei ki kyntien jaboh haba ïaid ki kynthei, ki longkmie ki jongngi hi.
Watla ka akor briew ka la hiar dor ha bun ki liang ha ka imlang sahlang kam dei ban wanrah ïa ka jingsngewdiaw ban duh jingkyrmen, hynrei dei ban wad ïa ki lad ki lynti kumno ban pynbha bad pynrung biang ha ki briew ïa ka mynsiem ïatiplem khnang ba kin phai biang sha ki sngi mynba ka akor ba bha hapdeng ka jaidbynriew ba dang ïeng rasong.
Ka la dei ruh ka por ba ki kmie ki kpa kiba la heh la san kin kyndit bynriew kumno ban hikai ïa la ki khun ba kin nym pyndonkam ïa ki ktien jaboh ha ïing hasem, ha lynti syngkien bad shabar.
Donkam ruh ïalade ban kiar na kaba pyndonkam ïa ki ktien jaboh ha khmat kiba dang khie dangsan.
Ha kaba ïadei pat bad ki nonghikai skul ruh la sngewdonkam ba kin nangkham shim khia ha kaba kumno yn ai ka jinghikai ïa ki khynnah khnang ba kin nang ban burom ïa kiba la san la rangbah bad khamtam eh ha ka ban kiar na ki bad ki nongtrei balang jong ki jait niam bad balang bapher bapher kiba don ka bynta kaba kyrpang bad ba kongsan ha ka ban tei ïa ka jingim briew ha ki kam mynsiem, kin kynmaw ba ryngkat ka jingïalap niam donkam ban kyntiew ïa ki briew ha ka liang ka akor khnang ban bha ka imlang sahlang ka akor khnang ban bha ka imlang sahlang.
Mawkyrwat, Rymphang 05: Ki ar ngut ki kyrtong ki ban sa ïa khun ha kane ka MLA Election jong u snem 2023 ha ka sngi saitjaiñ jong ka taïew ki la pyndep ïa ka jingthep ïa ki kyrteng jong ki ha ki Returning Officer, South West Khasi Hills District.
Ki ar ngut ki kyrtong kiba la pyndep ban thep kyrteng ki long u bah Medalsing Lyngdoh na ka Hills State People’s Democratic Party (HSPDP) u ban sa ïa khun na ka 36 – Mawkyrwat Constituency bad u bah Overlin Imïong na ka Voice of People’s Party (VPP) jong ka 35 – Ranikor Constituency.
U bah Medalsing Lyngdoh u kyrtong HSPDP na ka 36 – Mawkyrwat Constituency haba kren ha ki lad pathai khubor u la ong ba ha kane ka MLA Election 2023 na kane ka konstitwensi um don jingartatien bad kyrmen skhem ban jop bad kane ka jingkyrmen ka long namar ki la don katto katne ki kynhun ne ki nongkyrshan kiba wan ban ai jingkyrshan ïa ka HSPDP kum u bah Hadrian Lyngdoh uba dei u MDC barim na ka party PDF bad ruh ha ki por kiba la dep ki la don bad na ka UDP hynrei da ka jingwan u bah Renikton Lyngdoh Tongkhar sha ka UDP kiba bun ki la mih noh ban leit pynïasoh noh bad ka HSPDP jong ka Mawkyrwat Constituency.
Kum u kyrtong na ka HSPDP, u la ong ba lada u poi ha ka thong jong ka jingjop ha kane ka jingïaleh, ki kam ba hakhmat eh ki jong u ki long ban shakri ïa u paidbah jong ka dong ka thaiñ bad ruh ban pynbiang ïa shibun ki jingduna ha kaba ïa dei bad ka pule puthi, ka rep ka riang, ka ïoh ka kot, ka ïoh kam ïoh jam, ki lynti ki synkin ban pynurlong ïa ki jingkwah ki paidbah.
Katba u bah Overlin Imïong u kyrtong na ka VPP na ka Ranikor Constituency ka daw kaba pynlong ïa uba un mih madan ban ïa ai reng ha kane ka jingjied ïa ki nongmihkhmat hapoh jong ka Meghalaya Legislative Assambly namar ba u ïohi ba ka Ranikor Constituency ka dang sahdien tam.
Kumta nga jied ïa kane ka VPP kaba don ïa ki nongrim ïa ka lawei bad ïa ka pateng jong ka jaidbynriew bad ka thong kaba ha khmat ka long ban ngin leit ha ka sur jong ki paidbah ban pyntip ba party kan wanrah ïa ka jingkylla ha jylla bad hapoh jong ka konstitwensi baroh kawei.
Nongpoh, Rymphang 05 : Hadien ba la pyndep ban thep kyrteng kum u kyrtong ka National People’s Party (NPP) ban aireng na ka Umsning Constituency ha kane ka election 2023 hapoh ka jylla, u Bah Jason Mawlong kum u MLA ka Umsning bad uba la shim ruh ka rai ban aireng biang ha kane ka kynti u la pynpaw ba nalor shibun ki jingdonkam u paidbah ha ka Umsning Constituency ka Central Agricultural University ha Kyrdemkulai ka dei kawei na ka thong kaba un shim khia namar kumba long haduh mynta wat la ka jingthmu ban wan rah ïa ka University hynrei ka dang dei tang ka College of Agriculture bad ym ka Central Agricultural University.
Haba kren halor katei ka College of Agriculture ha Kyrdemkulai, lah ban ong ba naduh ba sdang ka jingthmu ka long ban wan rah da kata ka Central Agricultural University, ha kaba ka sorkar jylla ka la lah ban pynioh ïa ka jaka kaba heh bad kaba la biang pura ban pynlong kum kata ka Central Agricultural University, hynrei ha kaba khatduh la shu wan rah tang ka College of Agriculture kaba la shu bat shabi na ka Central Agricultural Universit, Imphal.
Kumba la pynpaw da u Bah Jason S.Mawlong haba kren sha ki lad pathai khubor mynta ka sngi hadien ba u la dep ban thep kyrtong kum u kyrtong ka NPP ban aireng na Umsning Constituency, “Nalor kiwei kiwei ki jingdonkam u paidbah ha katei ka Constituency ka mat kaba hakhmat eh kaba un kren lada ki paidbah ki dang pynjop biang kum u nongmihkhmat ka dei ruh ba pynurlong ïa ka jingdonkam ban kyntiew kyrdan ïa ka College of Agriculture sha ka Central Agricultural University kaba la don lypa ha Kyrdemkulai" u la ong.
U la ong ruh kum u MLA ka Umsning Constituency u la dep ruh ban ïa kren na ka por sha ka por bad u myntri rangbah ka jylla ba ka sorkar kan ïa kren sha ka sorkar kmie halor ka jingdonkam ban wan rah da ka Central Agricultural University bad ym ka College of Agricutlure, hynrei wat la kam pat urlong haduh kine ki sngi bad lada un wan biang ha ka bor ne ki paidbah ki pynjop biang ïa u kum u MLA ka Umsning un sa shim khia ban pynurlong haduh ban da ioh da kata ka kyrdan Central Agricultural University.
Shuh shuh, u la ong ruh ka daw kaba u angnud ban pynurlong kum kata ka Central Agricultural University, ka dei kaba u angnud ban kyntiew ïa ki kam rep ki kam riang hapoh ka jylla haba la don kata ka shlem ban ai jinghikai shaphang kata ka rep ka riang bad nalor kata ruh bun ki khun samla ka jylla kin ioh lad ban bsuh khlieh ban rung ha katei ka shlem pule na ka bynta ban pyntbit ïa lade ha ka kam rep ka kam riang ba ka kam rep ka kam riang ruh ka la dei kawei na ka lad kaba lah ban kyntiew ïa ka ioh kam ioh jam ki samla bad ruh ban kyntiew ïa ka ioh ka kot ki khun samla ba kin phai khmat ruh sha ka kam rep ka kam riang, u la bynrap.
Nongpoh, Rymphang 05: Ki nongïalam jong ka seng Hynñiewtrep Intigrated Territorial Organisation haka sngi Saitjaiñ kila hiar sha ka thaiñ Umsning ban pynïar ïa u tnum u tyndai jong ka jingshakri ka seng sha ki paidbah ka dong Ri-Bhoi bad ka jylla ban pynskhem ïaki nongkitkam ba thymmai jong ka HITO Umsning Area.
Ki nongkitkam ba thymmai jong ka HITO Umsning Area ki kynthup ïa u Samla Elvis Kyrsian President, Vice-President-Johny Kylla, Secretary-Banpynshai Umbah, Finance secretary Wanpynsuk Lyngdoh, Public secretary Jacky Dkhar, Sports Secretary Johnson Jana, Education Secretary Shanstar Lyngkhoi, Organizing Secretary Kresto Mawlang, Political Secretary Shining Star Sulein, Office Secretary Sunshine Shadap, lem bad 15 ngut ki dkhot.
Ïakitei ki nongïalam ba thymmai jong ka HITO Umsning Area la wan ban pynskhem bad pynbam smai da u Samla Kyrshan Kharnaior Organising Secretary ka sengkmie haka jingdonlang u Bah Apbor Nongrum Working President ka Ri-Bhoi District bad kiwei kiwei ki nongïalam bad ki dkhot ka seng.
Naka liang u Samla Kyrshan Kharnaior u la pynpaw ruh ka jingsngewkmen ba kitei ki khun samla kila mih shakhmat ban shim ïaka bynta ban peit ïaka jingeh bad khamtam ban wanrah ki jingkylla haka shnong ka thaw, kumba ki samla ki long ka lawei jong ka imlang ka sahlang bad ka jaitbynriew hi baroh kawei.
U la ai ruh ka jingkyrkhu kyrdoh ïakitei ki samla kiba la shim ïaka lyngkor ban kit bad bah ha katei ka thaiñ ba kin dang trei bha ïaka kam ryngkat ka jingïatreilang bad ki Dorbar Shnong ha kano kano ka por ban wanrah ïaka bha ka miat haki shnong ki thaw bad khamtam ka jingshakri sha ki paidbah namar kam myntoi ban ïeid ïaka jaitbynriew khlem da leh eiei bad ban nym ïeid ïaka jaitbynriew da ki kam pynduhnong ïaka ioh ka kot ka jylla naka bynta ka khwan myntoi shimet.
Nongstoiñ, Rymphang 5: Ha ka sngi saitjaiñ ka 4 tarik Rymphang ki la don sa lai ngut ki kyrtong na ki ar tylli ki Constituency jong ka West Khasi Hills, kiba la pyndep ban thep kyrteng hakhmat u Returning Officer na ka bynta ban ïaleh ha kane ka Election ban wan ka ban long ha ka 27 tarik mynta u bnai.
Kitei ki lai ngut ki kyrtong kiba la pyndep ban thep kyrteng ha katei ka sngi ki long u bah Macmillan Kharbani u kyrtong jong ka All India Trinamool Congress na ka 32 Nongstoiñ Assembly constituency, u bah ar u dei u bah Fernandes Dkhar u kyrtong ka All India Trinamool Congress na ka 33 Rambrai Jyrngam Assembly constituency, u ba lai dei u bah Polestar Nongsiej u kyrtong ka United Democratic Party jong ka 32 Nongstoiñ Assembly.
U bah Macmillan Kharbani u la ong ba ka thong kaba hakhmat eh jong u lada u poi sha ka thong, ka long ban wanrah ïa ka jingsynshar kaba laitluid namar ha kine ki san snem ba la dep, ka jingsynshar kam dei shuh ka jingsynshar kaba da u paitbah ïa u paitbah na ka bynta u paitbah.
Hynrei ka la dei ka jingsynshar donbor namar ka jingleh donbor ka la treikam ha baroh ki liang.
U la ong ruh ba ka jingrung jong u ha ka AITC ka dei namar ba u ïohi ba dei tang kane ka party kaba lah ban ïaleh pyrshah ïa ka jing synshsr donbor jong ka BJP.U la bynrap ruh ba ka AITC ka dei ka party ka bym tuklar ïa kano kano ka jingngeit ne ka jingmane Blei, hynrei ka shah laitluid ïa baroh ki pait nongshong shnong ka ri ba kin mane kat kum ka jingngeit jong ki.
U la ong ba lada un poi sha ka thong, ka thong kaba u don ka long ban kyntiew ïa ki samla ha ki kam ki jam kat kum ka sap kaba ki don.
U bah Fernandes Dkhar kyrtong ka AITC na ka 33 Rambrai Jyrngam Constituency, u la ong ba lada un jop ha kane ka Election kaba mynta, ka thong kaba hakhmat eh jong u ka long ban pyndam noh ïa ka soskular pynbeit pud kaba ki ar ngut ki Myntri Rangbah ki la dep ïasoi.
Namar ba katei ka soskular kam ïahap satia bad ka map kaba la dep phah naduh u 2011, namar ba lai pawa na ki jaka kiba hap ha katei ka map, ki la hap noh sha ka Assam kaba tang shipawa ki la hap ha Meghalaya.
U bah Polestar Nongsiej kyrtong ka UDP na ka 32 Nongstoiñ Assembly constituency, u la ong ba ha ki snem kiba u la sdang ban ïaid ha kylleng ki shnong, ki paitbah ki ud ki nam bad ki pynpaw shibun ki jingeh.
Ki la kren da kaba shai ba ha kane ka kynti ki la kwah ban pynkylla noh ïa u nongmihkhmat jong ka Nongstoiñ, namar kat shaba ki phai tang ki jingeh suda la ka long ha ka kamai kajih, ka ïoh ka kot bad kiwei kiwei.
U la ong ruh ba lada ki paitbah kin ai ka jingkyrshan ban pynjop ïa u ha kane ka kynti, un peit kyrpang na ka bynta kiba duk kiba kyrduh, ban thaw ki lad ki lynti ban kyntiew ïa ka pule puthi, ka koit ka khiah, ki lad ai kam ai jam ïa ki samla khamtam eh ïa kiba la biang ka kyrdan.
Ha kaba ïadei bad ka rukom thung kam pat u la ong ba ha kaba ïadei bad katei ka bynta ka shong katkum ka jinglah jong ki nongaplai.
Nongpoh, Rymphang 05: Ka Music Video bala ai kyrteng ‘Pukai Jong Phi’ bala shim bynta da u Bah Rijied Khymdeit kum u tyngshop bad ka Ibabanroi Muktieh kum ka puron bala ring dur haka rukom kaba itynnad bad ka jingrwai kaba pynkhih mynsiem ïaki paidbah yn sa pynlait paidbah noh haka 13 tarik mynta u bnai ha Rjied Khymdeit Youtube Channel haka por 5 baje janmiet shuwa ka jingrakhe ïaka sngi Valentine’s Day.
Jowai, Rymphang 05: U kyrtong ka seng Congress hapoh ka 4-Mowkaiaw Constituency u la ioh ban pdiang burom ia ki spah ngut ki ki nongkyrshan barim ka seng UDP na kylleng ki shnong kiba don haka thaiñ Shilliang Myntang bad thaiñ Barato.
Ha kane ka sngi, la ïoh ban pdiang burom ïa kine ki nongkyrshan barim ka UDP da u Kyrtong ka seng Congress u ma Nehemaya Tyngkan hynnin ka sngi saitjaiñ ha Community Hall Iooksi Iapkhla, ha kaba la pynkup burom ruh ïaki kum ka dak ba ki la pynïasoh sha ka seng Congress.
Ha kane ka sngi la ïoh ïaka jingkren na u Justice Paul Lyngdoh, u ma Damki Suchiang Waheh Chnong Khatkasla, ka Esyndet Dkhar naka shnong Barato, u ma C.Tangliang Waheh Shnong Iooksi Iapkhla bad na u Kyrtong ka Congress u ma Nehemaya Tyngkan, ïaka jingïalang la pynïaid da u Titos Shadap naka shnong Barato.
U ma Damki Suchiang uba dei ruh haka juh ka por u nongkyrshan barim ka NPP, haba ai jingkren, ula ong ba ka daw ba u ai jingkyrshan ïa u ma Nehemaya Tyngkan, kadei namar ba u kwah ban kyrshan para baduk para rangli, para bym don spah don phew bad para barit baria.
Shuh shuh u ma Damki Suchiang ula kyrpad ruh ïaki paidbah ban nym khmih lynti ïaka bai sha bai dud, ka bai dawai dashin lane wat nym pan pisa na u Kyrtong , hynrei phi dei ban ïeng shkem haka nongrim khlem da shah pynbiej naka bynta ban pynjop donburom ïa u ma Nehemaya Tyngkan.
Katba u ma Nehemaya Tyngkan pat ula ai khublei kyrpang ïa baroh ki nongkyrshan barim ka UDP kiba la wan ban pynïasoh sha ka Seng Congress naka bynta ban ai jingkyrshan pura ïa u.
“Haka Elekshon ba la dep nga la rem salit, dei namar ba ka dei ka sieñ nyngkong ïanga, bad ngam da shemphang bha ban ïaid lynti, hynrei mynta, bun ki buit treikam nga la don bad nga lah ban pyntikna ba ngan sa ïoh ban kheit ïa u soh jingjop" la ong u ma Nehimaya Tyngkan.
Haba kyrpad ïaki nongkyrshan ban trei shitom naka bynta jong u, u la ong ba u kyrpad ïaki nongkyrshan ban long kiba shkem ka nongrim, ym dei ban shah pynbiej ne shah pynthame hano re hano.
Jowai: Ka Dorbar Shnong Saphai ka la shim ïa ka rai ban buh katto katne ki kyndon ha ka jingïadei bad kane ka elekshon MLA 2023.
Na ka liang ka Dorbar Shnong kala rai ban ym shah shuh ïa ki briew jong kino kino ki party ban rung shapoh ka shnong naduh ka por 5:00 PM haduh ka por 5:00 AM, lait noh tang ha ka sngi ba pynlong ïa ka jingïalang paidbah.
Ka Dorbar Shnong kala rai ruh ba yn shah tang 4 (Saw) tylli ki kali kynthup ïa ka jong u Kyrtong ban rung shapoh ka shnong ha ka sngi ba pynlong ïa ka jingïalang paidbah, lait noh ha ka sngi ba pynlong ïa ka rally.
Ka Dorbar Shnong ka pyntip ba kane ka jingbuh kyndon kan ym ktah ïa ki briew kiba wan donkam ne wan shim dawai shapoh ka shnong.
Nongpoh, Rymphang 05 : U Bah Shemphang Lyngdoh kyrtong ka NPP na Mawhati Constituency mynta ka sngi u la mih shakhmat ban pynshai paidbah hadien ba mih ka jingkynthoh kawang ktieh shi kynum ha kaba ïadei bad ka jingkren hynnin ka sngi hadien ka jingthep kyrteng ban aireng haka elekshon sha ka ïing Dobar thawaiñ ka jylla.
Haba kren sha ki lad pathai khubor mynta ka sngi, haka jingdonlang ki nongïalam NPP na Mawhati, naka liang u Bah Shemphang Lyngdoh u la pynshai ba ka jingkren jong u hynnin ka sngi sha ki lad pathai khubor ka dei ka jingkren salonsar bad kyllum haki 50 snem bala leit noh ba ka Mawhati Constituency ka dei kaba sahdien tam hynrei bun naki paidbah ki sngewthuh bakla bad kynthoh ruh ba ka jingkren jong u ka dei ka jingkawang ktieh ïa u kynum lajong u Bah Dasakhiatbha Lamare u ba la shakri ïaka Mawhati Constituency kum u MLA ha kine ki 5 snem.
U la ong ruh ba u Bah Dasakhiabha Lamare u ba dei u kynum jong u, bad haka jinglong MLA jong u, u la leh shibun ki kam ban wanrah ïaka roi ka par haka thaiñ Mawhati naduh ki surok, ki jaka pule, ka koit ka khiah bad kumta ter ter kaba ym pat ju ioh nongmihkhmat ban shimkhia naka bynta ka jingeh jong ki paidbah bad kumba long haduh mynta u Bah Dasakhiatbha Lamare haka jinglong MLA jong u, u la wanrah palat 300 klur ki skhim pynroi haka thaiñ Mawhati kaba dei ka jingkyrkhu kaba khraw ïaki paidbah jong ka Mawhati baroh kawei.
Na ka liang ki riew rangbah ba kynthup ïa u Bah Shanbor Shadap, Bah Koren Manih kiba dei ki nongkyrshan bad nongïalam ka PDF bad MCPC bad kiba la leit ban kyrshan ïa u Bah Shemphang Lyngdoh kila ai ka jingkyrshan ïaka jingkren jong u Bah Shemphang da kaba bynrap ba u Bah Dasakhiatbha u la lehbha ïaka Mawhati bad ka jingkynnoh ba ki paidbah ka Mawhati ki dei kiba biej, kim lah ban pdiang bad kum ki paidbah kin ai beit ka jingkyrshan ïa u Bah Shemphang ba un ioh ka jingjop ha kane ka elekshon ban wan na Mawhati.
Nongpoh, Rymphang 04: U Bah George Lyngdoh u kyrtong ka Meghalaya Trinamool Congress na Umroi Constituency, u la ther tyngeh halor ka jingdon ki kyrtong kiba thmu ban par tuh bad pynbiej ïaka jingmut jingpyrkhat jong ki briew da ki blanket bad 5000 ka pisa sha ki thliew ïing ha Umroi Constituency, khlem da jer kyrteng namar ki paidbah ka Ri-Bhoi bad ka Umroi ki tip shai ïa kata, haba kren sha ki lad pathai khubor hadien ka jingthep kyrteng ban aireng ïaka elekshon sha ka ïing Dobar thawaiñ ka jylla haka sngi Saitjaiñ.
“Kim don lynti shuh da kumwei bad dei tang kane ka lynti ban shu thied ïaki paidbah da ka pisa bad ka blanket, bad kaba kham sngewsih shuh shuh ka long ba ki mut ban thied syndon ïaka nongrim jong ka lawei ka Ri-Bhoi District" la ong u Bah George da kaba bynrap ba kum ki paidbah ka dong Ri-Bhoi kila dep mad ïaki jingeh ki jingjynjar haki por bala leit noh khamtam haka por khangdam naka jingwan lyngshop ka khlam Covid-19, hynrei mano ba wan ai khaw? Mano ba ïarap ïaka bai bording? Ki jingdonkam jong ki paidbah hynrei kaba sngew thamula ba kita ki nongïarap ki mih ha kum kane ka por elekshon ban pynbiej ïaki paidbah da ka tyngka pliah bad ka blanket.
Naka liang u Bah Goerge Lyngdoh u la pynpaw ïaka jingsngewnguh ïaki paidbah jong ka Umroi ba ki la ailad ïa u ban long kum u nongmihkhmat sha ka ïing dorbar thawaiñ jong ka jylla ha kine ki 5 snem ba la dep.
U la ong ruh ha kine ki 5 snem ba ladep kum u nongmihkhmat u la ioh ban wan rah shibun ki jingkylla bad ki kam pynroi hapoh ka constituency bad ki dang don ruh ki kam kiba dang sah kut.
Haba kylli la ki paidbah jong ka Umroi ki shañiah haka party TMC hadien ba u la mih noh naka party Congress, u Bah George u la jubab ba ka jingmih noh naka party Congress kam don jingthud eiei bad ka dei ka jingsyllok lang ryngkat bad ki nongïalam bad hakajuh ka por ka dei ruh halor ki daw jong ka jingjia haka jylla, hynrei ka jing pynmih kyrtong ka TMC ha kane ka kynti ba mynta kumba 54 ngut naki constituency bapher bapher watla tang khyndiat bnai ka jingwan longdoh jong ka party haka jylla ka pyni ba ki paidbah ki don ka jingshañiah ha kane ka party namar ba kane ka party la ïeng skhem hala ka nongrim da kaba trei daki kam ym tang daka ktien, bad kum ki paidbah ka Umroi ki sngewthuh shai ba ka party TMC ka dei kaba trei ïaka kam kumba kala kular ban pyndep ïaki lada wan haka bor namar ka Umroi Constituency kam dei shuh ban jied tang ïa u nongmihkhmat hynrei u nongïalam haka jylla.
U la ong ruh ba ka party TMC ka dei kaba la suhthied haka jylla bad kaba pynpaw lyngba ki kam kumba ki nongïalam kila leit ruh ban ïeng ha ïngdorbar ban dawa ïaka ktien Khasi bad Garo haka khyrnit ba 8 jong ka riti synshar, bad ym don kano kano ka party haka ri India kaba ngi kum ki khristan ngi ioh ban pynphuh pynphieng ban rakhe ïaka Khristmas bad dei tang ka TMC kaba ju iai rakhe ïaka Khristmas bad ki paidbah bad nga ngeit skhem u briew u ba don ka jingïatip lem nga tharai kin nym phai shuh shawei ha Umroi Constituency, u la bynrap.
Shillong, Rymphang 05 : Ha ka lynti ïaid sha ka elekshon MLA 2023 na Mawphlang Constituency ka ban long ha ka 27 tarik mynta u bnai, u kyrtong ka People’s Democratic Front (PDF), Bah Auspicious Lyngdoh Mawphlang u la ïoh pdiang jingkyrshan sa na ki samla kynthei bad shynrang kiba dei ki nongkitkam ka Mawphlang Youth Block Congress Committee (MYBCC).
La pdiang burom ïa katei ka kynhun ki samla na ka MBYCC ha ka 03 tarik u Rymphang, 2023 ha ophis treikam ka PDF Mawphlang Constituency da u Bah Auspicious ha ka jingïadonlang kiwei pat ki nongkitkam ka Party.
ïa katei ka kynhun ki samla ka Congress ba palat 50 ngut eiei la lam khmat da u samla K Nongsiej, Vice President bad samla F Kharkongor, Secretary ban pynïasoh sha ka PDF ha ryngkat ka jingthmu ban kyrshan radbah ban pynjop ïa u Bah Auspicious.
Shillong, Rymphang 05: U President jong ka Meghalaya Pradesh Congress Committee (MPCC) u Bah Vincent H Pala u la ong ba u MLA barim ka Congress na Ranikor u Bah Martin M Danggo u long u briew uba kylla tdong tdong khlieh khlieh lada peit na kaei kaba u la leh ha kine ki snem kiba la leit.
Ïa kane u Bah Pala u la kren haba kynthoh halor ka rai jong u u ban shukor ïa ka NPP ha ka minit kaba khatduh ban leit ïakhun noh na ka tiket jong ka Bharatiya Janata Party ha kane ka elekshon kaban long ha ka 27 Rymphang.
“U (Danggo) u la jop na ka Congress bad khlem kino kino ki daw u la phet na ka party ban ïakhun pat ïa ka by-election na ka tiket jong ka NPP bad u la shah rem noh.
Hadien ba u la ïasoh sha kka NPP u la wanphai biang sha ka party.
Nga la lap ban ïatreilang bad u katto katne bnai bad tang hadien u la phet biang na ka party ban ïasoh biang sha ka NPP bad tang hadien khyndiat por u phet biang pat sa na ka NPP ban leit sha ka BJP…lada peit hi na ki kam bad ki jynleh jong u u long u briew uba kylla khlieh khlieh tdong tdong bad uba ym lah shaniah," u la ong.
“Ngim tip ruh tad haduh ba un thep kyrteng la un thep kyrteng kum u kyrtong ka NPP ne ka BJP hynrei ym pat na ka Congress namar kumba phi tip ngi la don la u kyrtong nangtei," u la bynrap.
Shuh shuh u Bah Pala u la ong ba um kwah ban kynthoh halor ka jingstad bad ka jingshemphang jong u namar u la dei u politishian uba la ih bha ka rta ha ka jylli ka saiñ pyrthei ka jylla.
“Hynrei tang kawei kaba nga kwah ban kynthoh ka long ba u long u briew uba ngim lah ban tip lupa kaei kaba u mut ban leh.
U don la ka rukom pyrkhat, hynrei kaei kaba u leh pat ka pynphalang ïa ka ka jinglong, ka rukom pyrkhat," u la ong.
Shillong, Rymphang 05 : Ki la don haduh 30 ngut ki kyrtong kiba la dep ban thep kyrteng tang na East Khasi Hills ha kane ka sngi Saitjaiñ, ka 04tairk Rymphang.
Lada ïaid katkum ki party ba ki ïakhun, ki la don haduh 10 ngut ki kyrtong ka VPP ba thep kyrteng ha kane ka sngi, kine ki kynthup ïa u Nongïalam ba rangbah ka party, Bah Ardent Miller Basaïawmoit na Nongkrem, Bah Adelbert Nongrum na North Shillong, Bah Raja Jyrwa na West Shillong, Bah Heaving Stone Kharpran na Mawryngkneng, Bah Doristar Marbaniang na Mawphlang, Bah Brighstar Marbaniang na Mawlai, Bah Manbhalang Thabah na Pynursla, Bah Winstone Tony Lyngdoh na Nongthymmai, Bah Avener Pariat na East Shillong bad Bah Danny Langstieh na South ShillongNa ka NPP pat ki la don haduh 9 ngut, kata kynthup ïa u National Vice President ka Party, Bah Prestone Tynsong na Pynursla, Bah Samlin Malngiang na Sohiong, Bah Kansing Lyngsiang na Mawkynrew, Bah Teibor Pathaw na Mawlai, Bah Kennedy Khyriem na Mawphlang, Bah Ransom Sutnga na North Shillong, Bah Alvin Sawkmie na Mawsynram bad Kong Grace Mary Kharpuri na Shella constituency.
Na ka TMC pat ki kyrtong kiba thep kyrteng ki don saw ngut, kata ka Kong Elgiva Rynjah na North Shillong, Bah Gilbert Laloo na Mylliem, Bah Vincent Sangma na Mawsynram bad Bah Stepborn Kupar Ryndem na Mawlai.
Na ka Congress ruh ki don sawngut, kata u Bah Esron Marwein na Mawryngkneng, Dr.Banidashisha Kharkongor na Nongthymmai, Lakyntiew Sohkhlet na Sohra bad Bah Wellborn Bynnud na Shella constituency.
Na ka UDP pat ki don arngut ba kynthup ïa u Bah M Beyondstar Kurbah na Mawphlang bad u Bah PT Sawkmie na Mawlai.
Na Mawkynrew pat dei tang u Bah Martle N Mukhim kyrtong ka HSPDP ba thep kyrteng ha kane ka sngi.
Shilong, Rymphang 05 : Ka kyrtong jong ka NPP na Shella constituency, Kong Grace Mary Kharpuri ka la ong ba ka don ka jingïapher baklybak lada nujor ïa ka elekshon shiteng samoi bad ïa kane ka elekshon MLA kaban sa long ha ka 27tarik mynta u bnai.
Haba kren bad ki lad pathai khubor hadien ba la dep thep kyrteng ha kane ka sngi Saitjaiñ, katei ka kyrtong ka la ong, “Ka don ka jingïapher lada nujor ïa ka elekshon shiteng samoi bad kane ka elekshon mynta namar bun ki kyrtong kiba ïakhun pyrshah ïanga ha kato ka por ki donlang bad nga mynta," ka la ong.
Ka la ïathuh ruh ba arngut na ki kyrtong kiba ïakhun pyrshah ha ka elekshon shiteng samoi, kata u Bah Mosjo Wanswet kyrtong ka PDF bad u Bah Komen Laitmon kyrtong shimet, mynta ki la wan ban treilang na ka bynta kane ka elekshon kaban sa long shen.
“Kine ki rangbah ki khlem wan ban kyrshan ïanga shimet hynrei ki wan ban kyrshan na ka bynta ka jingkylla ïa ka Shella constituency baroh kawei.
Nga ïohi ruh ba wat ki paidbah ki la kwah shisha ïa ka jingkylla," ka la ong.
Nangta, ka la ong ruh ba kum kyrtong ka don ka jingsngewskhem ba mynta ka kynti kan poi sha ka jingjop donburom da ka jingkyrshan borbah jong ki paidbah ka Shella constituency.
Lah ban kdew hangne ba ka Kong Grace kaba ïakhun kum ka kyrtong shimet ha ka elekshon shiteng samoi na Shella ka la wan ba ar ha ka elekshon shiteng samoi na Shella constituency hadien ka jingkhlad noh u MLA ka thaiñ ba dei ruh u Lamphang ka Iing Dorbar Thawaiñ ka Jylla ha kato ka por, u Dr.Donkupar Roy.
Shilong, Rymphang 05 : U National Vice President ka NPP ba dei ruh u Symbud Myntri Rangbah ka jylla, Bah Prestone Tynsong u la ong ba ki paralok ba donlang ha ka sorkar MDA ha ki san snem ki ïatrei lang bad kim ju ong ei ei hynrei da la jan ka elekshon pat ki sdang ban kawang maw.
Haba kren bad ki lad pathai khubor hadien ba la dep ban thep kyrteng kum u kyrtong ka NPP na Pynursla, u Bah Prestone u la ïathuh ruh ba ki party ba donlang ha ka sorkar MDA ki la kynthoh jem ïa ka NPP ha ki constituency jong ki hynrei u ong pat ba ki paidbah ki dei kiba la stad bad kumta kin sa bishar.
“La san snem ngi la donlang bad kam shym la mih kaei kaei bad ka sorkar hynrei kynsan kynsan ha ka por elekshon, ki sdang ban kawang maw ïa ka sorkar ba ïalam da ka NPP.Tangba ngim sngew ei ei ai kin ong katba ki mon tang na bynta ka elekshon hynrei shah ngan ïathuh ïaphi ba ki paidbah ka jylla ki shaniah bad ki don ka jingsngewskhem ha ka NPP," u la ong.
Haba kren pat shaphang ka constituency jong u ha Pynursla, u Bah Prestone u la ong ba u don ka jingsngewskhem ba un jop biang.
U la ïathuh ruh ba ka civil sub-division ka la treikam pura mynta bad ka don ruh ka jingpynkhreh ban walla kham bun ki tnad sorkar sha katei ka sub-division naka bynta ka jingmyntoi jong ki paidbah.
“Ngi la ïoh ruh ïa ka jingmang pisa na ka bynta ka mini secretariat bad ka kam ka la sdang kumta ngi hap ban ap sa tang kumba shisnem shiteng ban pyndep ïa katei ka mini secretariat ha shwa ban ïoh pynkynriah noh ïa ka jaka treikam," u la bynrap biang.
Shillong, Lber 13: U Convener jong ka Maitshaprang Movement u Bah Michael Syiem ha ka sngi Nyngkong u la dawa ba ka sorkar jylla ka dei ban pynsted noh ïa ka ka dei ban pynsted noh ha ka ban pynkylla thymmai ïa ki kyndon ka Meghalaya Succession to Self-acquired Property, Khasi and Jaintia Special Provision Act 1986.
Haba kren sha ki lad pathai khubor u Bah Michael u la ong ba ka jingnoh shiliang ka rukom bhah ïa ka jingdon jingem jong ki kmie ki kpa hapdeng ki khun shynrang bad ki kynthei ka la wanrah ïa ka jingkyrduh kam ki samla hapoh ka jylla bad kane ka plie lad ïa ki bar jylla ban wanrah ïa ka khaïi pateng hapoh ka jyllaU Bah Michael ula ïathuh ba hadien 20 snem naduh ba la seng ïa ka Maitshaphrang, ka la donkam ïa ka sorkar jylla ban pynlong aiñ noh ïa ka jingïasam ïa ka ïoh ka kot jong ka ïing ka sem hapdeng ki khun synrang bad kynthei.
“Kum ka kynhun ngi kwah ban ïoh jingkyrshan na baroh ki paidbah khamtam na rilum Khasi-Jaintia ban pynbor ïa ka sorkar ban wanrah jingkylla noh ïa ka aiñ Meghalaya Succession to Self-acquired Property, Khasi and Jaintia Special Provision Act 1986 namar kane kan wanrah ka jingïatylli hapdeng ki khun shynrang bad kynthei namar kane kan tei ïa ki ïing ki sem bad ïa ka jylla baroh kawei," la ong u Bah Michael.
U bah Michael ula ong ba kane ka jingdawa ban pyntreikam ïa kane ka aiñ sam bynta sha ki khun shynrang ka long ban lait ruh na ka jingshah lehbeiñ ne knieh jubor ïa ka kamai nongkhynraw ki kmie ki kpa da ki kur.
Ula ong ba lada wanrah ka jingkylla ïa ka Meghalaya Equitable Distribution of Self Acquired and Ancestral Property Act, kane ka aiñ lada ka lah urlong kan long ruh ka jingpynkupbor ïa ki khun shynrang ban khlaiñ ka tyrpeng ban kit ban bah ïa ka longïing longsem ynda ki la shongkha.
Shuh shuh ula ong ba ka jingbym ïoh bynta lang u khun shynrang ïa ka kamai nongkhynraw ki kmie ki kpa ka ka pynlong ïa ki ban ym sngewtrai ïa ka ïing ka sem bad wat ïa kamai kajih ruh haduh ba kan pynlong ïa uba na bar ban wan kamai leh trai khlieh ei sha kane ka jylla.
Shillong, Lber 13 : Ka sorkar pdeng ka la mang shuh sa 47.326 klur tyngka na ka bynta ka Meghalaya lyngba ka National Disaster Response Fund (NDRF) ban kyrshan ïa ka jylla ha ka por ba don ki jingjïa lyngshop mariang.
Ka Meghalaya kadei kawei na ki san tylli ki jylla kiba la ïoh shuh ïa jingïarap kyrshan pisa lyngba ka NDRF hadien ba ka la shah ktah jur ha ka jingshlei um, ka jingtwa khyndew bad kiwei ki jingshah lyngshop mariang ha u 2022.
Dang shen ka High Level Committee hapoh ka jingïalam jong u Myntri Kampohiing ka Ri, u Amit Shah ka la mynjur ïa ka mang pisa kab a1,816.162 klur tyngka na ka bynta ki san tylli ki jylla.
Kane ka sienjam ba shim da ka sorkar pdeng hapoh ka jingïalam jong u Myntri Rangbahduh ka Ri, u Narendra Modi ka long ban ïarap ïa ki san tylli ki jylla kib amad ïa kum kitei ki jingshah shah lyngshop ha ki bor ka mariang.
Ki saw tylli kiwei pat ki jylla ki kynthup ïa ka Assam kaba ïoh 520.446 klur tyngka, ka Himachal Pradesh kaba ïoh 239.31 klur tyngka, ka Karnataka 941.04 klur tyngka bad ka Nagaland kaba ïoh 68.02 klur tyngka.
Katei ka jingmang shuh ka jingkyrshan pisa kadei nalor kaei kaba la mang da ka sorkar pdeng sha ki jylla ha ka State Disaster Response Fund (SDRF).
Ha kane ka snem treikam 2022-23, ka sorkra pdeng ka la pyllait haduh 15,770.40 klur tyngka sha ki 25 tylli ki jylla ha ka SDRF bad 502.744 klur tyngka pat sha ki saw tylli ki jylla na ka NDRF.Ka sorkar pdeng ka la dep ruh ban phah ïa ka kynhun jurip ne ka Inter-Ministerial Central Teams (IMCTs) sha kito ki jylla ba don ki jingjia shah lyngshop mariang hadien kitei ki jingjia khlem da ap shuh ïa ka kaiphod kaban wan na ka jylla.
Shillong, Lber 13 : U Myntri Rangbah ka jylla u Cornad K Sangma mynta ka sngi u la ïa kynduh ïa u myntri rangbah duh jong ka Ri India u Narendra Modi ha nongbah Delhi, da kane ka jingïakynduh khmih lynti ba ka sorkar pdeng kan dang ïai bteng ban kyrshan ïa ka jylla Meghalaya ha ka roi ka par.
Ha kane ka sngi u myntri rangbah ka jylla u la ïa kynduh ruh ia u myntri kam poh ïing ka sorkar pdeng u Amit Shah bad ha kane ka jingïakynduh u myntri rangbah u la pynpaw ïa ka jingsngewnguh ba u la don lang ha ka sngi ba u shimti ïa ka sorkar kaba thymmai ka MDA 2.0 bad khmih lynti ïa ka jingkyrshan ka sorkar pdeng.
Ha kane ka jingleit sha Delhi, u myntri rangbah ka jylla u la ïa kynduh ruh ïa u myntri ba dei peit ïa ki riewlum u Arjun Munda, u la ïa kynduh ruh ïa u myntri ba dei peit ïa ka tnad kam dewiong u Joshi Pralhad kitei ki ar ngut ki myntri kila ai ka jingkit bok ïa kane ka sorkar MDA 2.0 ha Meghalaya.
Nalor kitei ki myntri la ïa kynduh ruh ïa u Hardeep Puri myntri ba dei peit ia ka tnad pynroi sor, petroleum bad Natural Gas, ha ka juh ka por la ïa kynduh ruh ïa u myntri ka tnad aiñ u Kiren Rijju.
Kane ka jingïa kynduh baroh ka long ha nongbah Delhi.
Shillong, Lber 13 : Ka ïing bishar High Court jongka jylla ka la hukum ïa ka sorkar ban phah pahara 10 pyrton ki pulit Central Industrial Security Force (CISF) ban khanglad ïa ka jingkhaïi dewiong beaiñ ha ka jylla.
ïa kane ka hukum la pynmih hadien ba ka sorkar jylla ka la pynpaw ba donkam haduh 316 klur tyngka ka pisa na ka bynta ban tei ïa ki jaka sah jong ki 100 pyrton ki CRPF ki ban phah pahara ha ka jylla.
Ha ka hukum, ka ïing bishar ba la khlieh da u Chief Justice Sanjib Banerjee ka la ong, “Ka paw kumba shongnia bha ïa ka ïing bishar ban wanrah da 10 pyrton ki CISF ha ka jaka jong ki CRPF.Kane ka long namar, kumba la kdew da ka Sorkar Pdeng, ka CRPF ka treikam hapoh ka jingpynïaid jong ka Tnad Pulit ka Jylla katba ka CISF ka treikam laitluid".
Halor ka jingkylli na ka ïing bishar la pyntip ba na ka bynta ka Sorkar Pdeng ba ka CISF ka dei kaba lah ban leh ïa ka kam talasi ïa ki kali kit mar.
“Haba pynshong nongrim ïa ka jingheh ka jaka ha Jylla bad don ruh ki jaka sha ki jaka kyndong ki bym don surok bad ka jingtih dewiong beaiñ bad khaïi tuh ka dang ïaid, 10 pyrton ki CISF kan biang eh ban talasi ïa ki kali bad ban tehlakam ïa ka jingkhaïi tuh ïa u dewiong" ong ka ïing bishar.
“Nalor ba ka CISF ka ïaid talasi ïa ki kali, khlem pep kan ïarap ruh ban tehlakam ïa ka jingkhaïi ïa ki mar khaïi tuh bad ban pynthikna ruh ba ki kali kin kit ïa ki mar kat kum ka jingkhia bala buh haba ïaid ha ki surok ka Jylla bad ki National Highway" ka la bynrap.
Ka ïing bishar ka la bthah ïa u Dr Mozika ban pynbeit ïa ki jingdonkam baroh ha kaban phah ïa ki 10 pyrton ki CISF sha ki jaka kiba donkam na ka bynta ban talasi bad tehlakam ïa ka jingkhaïi tuh ïa u dewiong ha ka Jylla.
“Kane ka lah ban nym shim por da ki snem namar ka Jylla kala pynkhreh ban sdang noh da ka jingtih marpoh khyndew da ka jingstad saian bad ban ai licence kat kum ka aiñ" kala ong.
Shuh shuh ka ïing bishar ka la bthah ruh ban don ka jingïamir jingmut bad u Justice Katakey na ka bynta ban pyndonkam ïa kine ki 10 pyrton ki pulit CISF.Ka jingwan rah ïa ki sha kane ka jylla ka long ruh da ka jingsiewdor tangba kane ka shong ruh ha ka jingïakren bad ïa pynbeit ka sorkar jylla bad ka sorkar pdeng.
Ka ïing bishar ka la buh ban bishar biang ia kane ka kam ha ka 20 tarik u Lber.
Guwahati/Shillong: U Myntri Rangbah ka Assam, u HImanta Biswa Sarma, u la ong ba ka Shnong Mukroh kadei ka bynta jong ka Assam, namar ka hap hapoh ka West Karbi Anglong District.
Haba jubab ïa ka jingkylli jong u MLA ka BJP u Bidyasing Engleng, halor ka jingkylli mynta ka sngi hapoh ïingdorbar Thawaiñ, kaba la buh tangba kaba ym shym la kylli da ka ktien, u Sarma u la ong ba ka Mukroh ka hap hapoh u pud u sam jong ka Assam.
U Emleng u la wanrah ïa kane ka jingkylli ha kaba u kwah tip la ka Mukroh ka hap ha Assam ne Meghalaya.
U Sarma, u la ong ruh ba ka jingïasiat kaba la jia ha ka 22 tarik u Naiwieng jong ka snem baladep, ha kaba 6 ngut ki briew ki la ïap, kadei kaba hap hapoh u pud jong ka Assam", la ong u Sarma.
Ha Shillong pat, u Bah Prestone Tynsong, Symbud Myntri Rangbah uba peit ïa ka tnad pohïing, u Bah Prestone Tynsong, u la ong ba ka Mukroh kam dei satia kaba hap sha Assam, hynrei kadei ka bynta jong ka Meghalaya bad ka hap hapoh u pud u sam jong ka Meghalaya.
Haba ïakren bad ki nongthoh khubor kiba la pyntip ïa u halor kane ka jingkam u Myntri Rangbah ka Assam, u Bah Prestone u la ban biang da kaba ong, “Nga kren da kaba shai ba ka Mukroh ka hap ha Meghalaya bad ngam tip balei ba u Myntri Rangbah ka Assam u kren kumne".
U la ong ruh ba ha ka jingshisha ka Meghalaya bad ka Assam ki dang thmu ban ïakren pynbeit noh ïa u pud u sam ha ka bynta kaba ar bad um lah peiphang balei ba u Myntri Rangbah ka Assam u kren kumne.
Ha kaba ïadei bad ka jingïakren pynbeit pud ha ka bynta kaba ar na ka bynta ki hynriew tylli ki jaka ba dang sah, u Myntri kam pohïing ka Meghalaya, u la ong ba shen ka sorkar kan sa thung ïa ki Regional Committee kumba la rai da ka sorkar kaba rim na ka bynta ban pynïaid shaphrang ïa kane ka jingpynbeit pud ha ka bynta kaba ar.
Shillong, Lber 14 : Ka jingïalehkai kaba nyngkong jong ka lympung U-15 Inter District Cricket Tournament 2023 ba pynïaid da ka Meghalaya Cricket Asscociation (MCA) ka la kut da ka jingïakhaid hapdeng ka Ri-Bhoi bad Shillong Cricket Association-A ha Umbuda, Ri-Bhoi, ha ka jingïalehkai ha ka sngi Ba ar.
Ha ka sngi ïalehkai kaba nyngkong, ka Ri-Bhoi kala shah pynkhyllem lut baroh ki wicket da kaba kamai 107 ha ka inning kaba nyngkong ha kaba ka SCA-A kaba la shim ka pali tied ka kamai 66 ron.
Ka Ri-Bhoi kaba la tied biang ka kamai 135 ron khyllem baroh ki wicket bad ka thong na ka bynta ka SCA-A ban jop da 177 ron ha kane ka sngi ïalehkai kaba ar.
Ka SCA-A ka la sdang da kaba kamai ron da 49 ron hapdeng u Samelawan S Nongkseh (13) bad u Rudra S Rathor.
Na ka jinghap wicket noh u Samelawan S Nongkseh, u Rathor u la kamai ron lang ryngkat u Krishiv Chaudhary da 58 ron ha ka jingduh noh ïa ki ar wicket.
Hynrei u Rathor u la shah pynkhyllem wicket noh da kaba kamai 47 ron.
U Chaudhary u la bteng ban kamai ron hynrei u la duh noh ïa u paralok ba tied lang bad neh da kaba kamai 78 ron, ha kaba ka kynhun ka la shah pynkhyllem lut baroh ki wicket da kaba kamai 176 ron ha ki 48.3 over, da kaba ïaryngkat bad ka jingkamai ron ka Ri-Bhoi.
U Sanjay Sawkuta u la lah ban kawang bol bha da kaba khur haduh 6 wicket ai kamai 25 ron, katba u Gaurav Narleng u ïoh 2 wicket ai kamai 14 ron.
U Sawkuta u kamai half-century na ka bynta ka Ri-Bhoi ha ka inning kaba ar, ha kaba u la ïoh ka nam kum u lahduh ha baroh ki jingïalehkai.
Jowai, Lber 14 : Ka ophis jong u District Sports Officer, West Jaintia Hills District, Jowai kala pyntip shen kan sdang ïa ka jingïalehkai phutbol na ka bynta ki khynnah shynrang bad kynthei kaba la tip kum ka “Chief Minister U-12 Open Football Tournament 2023", naduh ka taïew ba khadduh jong une u bnai.
Ha kaba ïadei bad kane ka kyrpad ïa baroh ki Sports Club, ki School, ki Association bad kiwei de ki kynhun kiba hap hapoh ka West Jaiñtia Hills District ba kin wan ïashim bynta ha kane ka lympung mynta ka snem.
Na ka bynta ki snem jong ki khynnah ïalehkai kin long kiba kha naduh ka 01-06-2012 bad kim dei ban palat haduh ka 30-06-2014.
Ha ka juh ka por kin wanrah lang kawei ka Passport size Photograph, Aadhaar Card, ka syrnod sngikha ba ithuh da ka Municipal Board / CHC / PHC.Na ka bynta ka Entry form lah ban leit shim katkum ka jingpynbeit kiba long kumne harum na u ma Shngainlang Suting (Amlarem Block), ma Sailon Syngkrem (General Secretary ASSA, Amlarem Block), ma Rangbah Suchiang (Laskeiñ Block), ma Bhabok Sungoh (Namdong Block), ma Hoping Thubru (Namdong Block), ma Welborn Lyngdoh (Thadlaskein Block), ma Player Suna (Thadlaskeiñ Block).
La pyntip ba ïa ka tarik ban jurip ‘Screening’ ïa ki khynnah kan long kumne na ka bynta ka Amlarem Block ha ka 22 tarik u Lber, 2023 naduh ka por 2 baje janmiet shaneng ha ASSA Playground, Ladjaplem.
Ha Laskeiñ Block haka 23 tarik u Lber, 2023 naduh ka por 2 baje janmiet shaneng ha Pamsna Playground.
Ha Namdong Block – 24 tarik u Lber, 2023 naduh ka por 11 baje mynstep shaneng ha Madan Sari Playground.
Ha Thadlaskeiñ Block haka 24 tarik u Lber, 2023 naduh ka por 2 baje janmiet shaneng ha Mukhla Raij Playground.
Ïa kane ka lympung yn pynlong shwa da ki Block Wise kiba jop na ki Block Level kin ïoh mihkhmat sha ka District Level bad kiba jop na ka District Level kin leit mihkhmat sha ka State Level.
Shillong, Lber 14 : Hapdeng ka jingïaid lynti kaba jwat bad ki rai-eh rai-dam ba ki la ïakynduh, hynrei na ka jingjynsur mynsiem ban ïarap ha kaban kyntiew ïa ki nongïalehkai, ki saw ngut kiba dei shi paralok ki la lah ban pynurlong ïa ka jingthmu ha kaba ki la lah ruh ban plie syndon ïa ka madan ïalehkai phutbol ha Diengïong, Mawdiangdiang.
Ïa katei ka madan kaba dei ruh ka madan ïalehkai Futsal kaba nyngkong eh hapoh ka jylla Meghalaya kaba la siang da ki phlang plastik bad ka jingheh ka long 40x22m bad kaba la pynïeng ruh da ki jingshai ne ki floodlight ha baroh sawdong jong katei ka madan la bei tyngka da ki 4 ngut kiba la jer kyrteng ‘4 For All’.
Kine ki saw ngut shiparalok kiba la bei tyngka ha kaban pynurlong ïa katei ka madan, ki kynthup u Bah Dawanshan Kharbudon, Mebanshan Kharbudon, Ardentson Syngkon bad u Bah Nathaniel Kharbudon.
Ïa kane ka madan la plie paidbah ha ka sngi Balang jong ka taïew ba lah dep da u Pastor R.R Cunville uba la long ruh kum u Kongsan, ha ka jingïadonlang u MDC ka Sohryngkam, u Bah Pynïaid Sing Syiem kum u symbud kongsan, Tbn T Mark, Kong Agnes Kharshiing, Bah Francis Kharshiing bad kiwei kiwei.
U Bah Wanshan Kharbudon uba dei uwei napdeng ki saw ngut kiba la pynurlong ïa kane ka madan u la ong ba ka jingthmu jong kane ka long ban plie lad plie lynti ïa ki paidbah naduh ki khynnah, ki samla haduh ki riew rangbah kiba ieid ïa ka jingïalehkai phutbol ba kin ïoh ka lad ban ïalehkai bad ban pyni ïa la ki jong ki sap.
U la ïathuh ruh ba ki la sdang ban shna ïa kane ka madan ha u Risaw 2022.
“Ngi la sdang ban shna ïa kane ka madan ha ka taïew ba nyngkong jong u Risaw 2022 bad ïa kane ka madan yn aiwai ha kino kino ki riew shimet, ne ki club kiba kwah ban ïalehkai lane ban pynlong ïa ki lympung ïalehkai," ong u Bah Wanshan Kharbudon.
Kane ka madan kadei kadei ka madan ïalehkai Futsal kaba kynthup ka 7-A-Side Futsal bad 5-A-Side Futsal.
Mawkyrwat, Lber 14 : Ka Rangmaw Sports Club ka la long kawei na ki kynhun ba lahduh hadien ba ka la jop da 7 wickets pyrshah ïa Domjyrti Sports Club ha lympung ïalehkai jong ka 5th Edition Super Division District Cricket League, 2023 ba la pynïaid da ka South West Khasi Hills District Cricket Association (SWKHDCA) ha Madan Motmeron, Jakrem, South West Khasi Hills District.
Haba phai ha ka jingïalehkai, ka Domjyrti SC ka la jop ïa ka toss bad ka la jied ban tied nyngkong ha kaba ka la kamai 109 runs bad hap noh 9 wickets na ka 20 overs.
U ba tied bun ron jong ka Domjyrti SC, u dei u Superson Lyngdoh ha kaba u la ïalehkai bha bad ïoh 22 runs.
Haba beh ïa ka thong, ka Rangmaw SC tang hapoh ka 17.2 overs bad hap noh 4 wickets bad ïoh pat haduh 114 run.
U bah Devension Lyngdoh jong ka Rangmaw Sports Club u la ïoh haduh 45 runs bad ïoh 4 wickets marwei bad rah syndon ïa ka nam u ‘rangïalehkai ba tbit bad ïoh ruh ïa ka nam u ‘rangïalehkai ba kynsai jong ka lympyng ha kaba u la ïoh khur haduh 238 runs bad ïoh 19 wickets ha baroh kawei ka jingïalehkai.
Nangta, u bah Wansynshar Nongsiej jong ka Mawkyrwat Sports Club u la ïoh ïa ka nam ba ïoh bun ron ha kaba u la tied haduh 264 ron ha baroh kawei ka jingïalehkai katba u bah Aristerfield Lyngdoh jong ka Rangmaw Sports Club u la ïoh ïa ka nam nongap ba-tbit ne Best Fielder hadien ba u la ïoh haduh 6 ki jingkem bol ba itynnad.
Ha ka sngi ban pynkut ïa ka 5th Edition Super Division District Cricket League, 2023 ba la pynïaid da ka South West Khasi Hills District Cricket Association (SWKHDCA) la wan ban pynhap pyrda da u bah Renikton Lyngdoh Tongkhar uba long u kongsan ha ryngkat ka jingsynranlang U bah Elevenson Wanniang kum u Symbud Kongsan, ha ryngkat ka jingïadonlang u President jong ka SWKHDCA, u bah Bantei Lyngdoh lem bad kiwei de.
K a Seng Voice of the People Party (VPP) kadei ka Party kaba dang thymmai eh ha ka jylla Meghalaya, ha kaba la mih pyrthei ha ka snem 2021 hapoh ka jingïalam jong u Bah Ardent Miller Basaïawmoit, uba long u riewsaiñ pyrthei ba la ih bha.
Ryngkat ka jingïasnoh ktilang ki rangbah kiba la ju don bad u ha ka Seng HSPDP ha ki snem baladep bad ka jingwan ïatreilang ki riewshemphang na NEHU na ki College, ka VPP ka la ïakhun ïa ka elekshon MLA 2023 ryngkat ba ka jingpyrta ban wanrah ka jingkylla sha ka jingsynshar kaba khuid ba suba.
Shuwa ka elekshon, kiba bun kim ai jingkyrmen eiei ïa kane ka Party namar ba ka dang thymmai bad khamtam eh ba ka leit sha u paidbah da ka jingieit bad ka jingïaleh pyrshah ïa ka jingsam pynbieit da ka pisa.
Ha Meghalaya ban ong ban ïaleh elekshon khlem ka jingpynbieit pisa kumba ka la paw ha kine ki elekshon kiba ladep ka long kaba kiba bun hi kim ngeit satia.
Hynrei imat ki nongïalam ka VPP ki don ka jingngeit kaba skhem ba khlem ka bor jong ka pisa lah ban ban thied ïa u paidbah da ka jingieit.
Naduh ba la seng ïa ka VPP, ki nongïalam ka Party ki la rung sha ki shnong ki thaw ban pyngngam ha ki paidbah ïa kane ka jinghikai kaba la sdang da u Bah Ardent ha ka snem 2010 lyngba ka Clean Politics Campaign.
Kiba bun ki la ju kylli “Shano jah ka Clean Politics Campaign u Bah Ardent"?.
Hynrei bun kim ïohi pat ba ha ka snem 2014 haba u Bah Ardent u la long u CEM ka KHADC, ka Clean Politics Campaign ka la treikam, haba u la wanrah ka jingtreikam kaba khuid ba suba hapoh ka Council.
Nangta ka ïewduh kaba dei ka bynta ba kongsan jong ka Ri Khasi ruh ka la khuid ym tang ha ki madiah ne ki jaka ïadie ïathied, hynrei ka la khuid ruh ka rukom treikam, ha kaba ki paid Khasi ki la ïoh bun ki jingmyntoi.
Dei namar kane ka daw ba ki nongïew ki da ieit thep mynsiem ïa u Bah Ardent haduh mynta.
Haba phai sha ka elekshon baladep, ka VPP ka la pynlyngngoh ngaiñ ïa baroh.
Ym tang ïa ki paidbah hangne, hynrei wat ïa kito ki News Channel bad ki Company kiba leh ïa ka Exit Poll hadien ba ladep thepvote, namar baroh ki News Channel bad ki Company ki buh ïa ka VPP ba kan jop hapdeng 0 bad 1.
Kiba bun ki ong ba ka VPP kan nym jop bad lada jop ruh lah ban jop tang u Bah Ardent ne u Bah Adelbert.
Hynrei ka result kaba la mih ha ka 2 tarik u Lber 2023, ka la pynkyndit ïa kiba bun, haba ka VPP ka la jop ha 4 tylli ki Constituency bad ka la shu rem salit ha Mylliem.
Ha kiwei kiwei ki Constituency ruh ka la leh bha.
Kane ka jingai jingkyrshan ki paidbah ïa ka VPP kiba bun ki ong ba kadei ka jingsngewtynnad bad ka jingshongshit jong ka jingrwai Prah ba la thaw da u Bah SF Mylliemngap.
Hynrei ka jingkylla ki paidbah ban kyrshan ïa ka VPP kadei hadien ba ka Party ka la pynmih paidbah ïa ka Vision Document ne ka jingpruid lynti sha ka jingtreikam ba kham bha na ka bynta ka jylla bad khamtam hadien ba la pynmih ïa ka Manifesto ne ki mat treikam ïaleh elekshon.
Ka daw ka long ba ka Manifesto jong ka VPP kadei kaba kham pher na kiwei pat ki Manifesto jong kiwei pat ki Party namar ba ka kham shai bad kham ïahap bha bad ka jingangnud ki paidbah.
Kawei pat kadei ka jinglah jong u Bah Ardent ban khring ïa ki paidbah sha ka jingïalang bad khamtam eh ban pynshai bad ban pynsngewthuh ïa ki paidbah halor ka jingdonkam ban ïoh ïa ka jingsynshar kaba khuid ba suba.
Nangta ka jinglah jong u ban leit kylleng kylleng ki Constituency ban pynshai bad ïarap ïa ki kyrtong jong ka Seng.
Shuh shuh ka jingangnud ban ïoh ïa ka jingkylla bad ban ïoh da u nongïalam uba lah ban shim rai bad uba shlur.
Kine ki daw ki la ïarap ïa ka VPP ban ïoh ïa ka jingkyrshan ki paidbah ha kaba wat lada ka pynïeng tang 18 ngut ki Kyrtong ruh, ka la jop pat 4 ngut.
Mynta lei lei ki paidbah ki phaikhmat sha kane ka Party na ka bynta ka elekshon MDC ka ban long ha u snem 2024 bad bun ki la ong ba ka VPP kan jop bun bha ha kane ka elekshon sha Khasi Hills Autonomous District Council, kaba wat kiwei pat ki Political Party ruh ki kubur ïa kane.
Mynta ba ki 4 ngut ki MLA ka VPP ki la rai ban shong ha ka Liang Pyrshah bad kadei tang ma ka ka Seng Riewlum ban shong ha ka Liang Pyrshah, ka shong ha kine ki 4 ngut kaei ka jingtreikam jong ki, kiei ki mat ba kin rah ha kine ki shi snem haba ki don ha ka Liang Pyrshah bad kadei kane kaban pynneh bad pynrhem ïa u Prah haduh ban da poi ka elekshon ne wat ha ka elekshon MP ruh.
Nongstoiñ, Lber, 14: Ka jingdon jong ka Community Health Centre ha Mawthengkut ka lalong ka jingkyrkhu na ka bynta ki paidbah jong kane ka Civil Sub Division, hynrei na ka liang kiba bun ki paidbah khamtam eh kiba pang ba shitom bad donkam jingiarap kyrkieh, ki ïakynduh shibun ki jingeh na ka daw jong ka jingduna Doctor ha katei ka jaka sumar.
Katto katne ki nong-shong shnong ki bym kwah ban pynpaw kyrteng ïalade haba pyntip ha u nongthoh khubor, ki la ong ba haba leit shim dawai na katei ka jaka sumar hap ban ieng laiñ da ki bun kynta.
Haba la leit ban jurip ïa katei ka jaka sumar, la lap ba ki nongwan shim dawai ki duna haduh katta katta bad ki don tang kumba katto katne ngut kiba wan ha katei ka jaka sumar.
Halor ka jingduna Doctor ha katei ka jaka sumar la ïoh ban ïakren bad u bah S.Rynñiaw, u la ong ba na ka por sha ka por ki sengbhalang kiba treikam hapoh Mawshynrut ki la leit ban ïakynduh ïa ki heh sorkar ban dawa ba kan pynbiang Doctor ha katei ka jaka sumar, hynrei haduh mynta ka sorkar kam shym la sngap satia.
U la ong ba naduh ba ka Doctor C.Sangma ka la shah pynkynriah noh na katei ka jaka sumar, ki paidbah kiba pang ba shitom kim da kham sngew tynnad shuh ban leit phah sumar ha katei ka CHC.La ïoh ban ïakren ruh bad ki nongshong shnong ha katei ka thaiñ, ha kaba ki la ong ba lada la sorkar kam pynbiang ïa ki Doctor bad kiwei kiwei ki jingdonkam kum ka jaka sumar paidbah, ka jingduhnong ka long sha ki paidbah nongshong shnong, namar naduh ka rukom check ïa ki nongpang ruh kam biang nalor kata ka rukom ai dawai ruh kam biang.
Ki la kam ruh ba haba leit phah check up, ki shu kylli ïa ka jingshitom bad sa ai da ki slip ban leit thied na shabar.
Lada ka long kuntei kam don jingïapher lada shu leit sha ki Pharmacy ruh namar ka long mar katjuh.
Ha kajuh ka por ki la ong ba ha kine ki bnai ba la leit lei lei, kata naduh ba ki don ki nongtrei ha katei ka jaka sumar kiba la ïabit ïa u khñiang jingpang Covid 19, bun ki paidbah kim kwah satia ban leit shah sumar namar ki sheptieng.
Haba ïakren bad u bah Sranly Rongrin President ka HYC Mawshynrut Circle, u la kubur ba ka long kaba shisha ba ki don shibun ki jingduna ha katei ka jaka sumar.
U la ong ba ka la donkam ba ka sorkar kan phah Doctor biang sa kumba ar ne lai ngut, namar haba phai sha ka jingdon briew ha katei ka thaiñ ka la palat ïa ka lai phew hajar ngut.
Kumta lada ki Doctor ki duna, kan buh ïa kiba pang ba shitom ha ka jingeh kaba khraw.
Nongstoiñ, Lber, 14: U Deputy Commissioner, jong ka West Khasi Hills District, u la pyntip paitbah ba u Akshay Sati Colonel Director Recruiting, u khot online application ïa ki samla shynrang ki bym pat shong kurim kane ka thaiñ, ban ïoh rung kum ki Agniveer na ka bynta u snem 2023-24 kaba dei ka Scheme Agnipath.
Ka online application ka la sdang naduh ka 16 tarik u Rymphang bad kan kut ha ka 15 mynta u bnai Lber, 2023.
Kumta kino kino ki samla kiba thrang ban ïoh rung ha kane ka kam shipai ki lah ban aplai noh kloi lyngba ka website www.
joinindianarmy.
nic.
in bad na ka bynta ki jingtip ba kham bniah, lah ban leit wad jingtip na ka ophis jong u Deputy Commissioner, Nongstoiñ.
Nongstoiñ, Lber, 14: Ki nongïalam jong ka seng FKJGP ka dap da ka jingsngewkhia halor ki jingïai jia ki jingpyndik ki nongshong jong ka Meghalaya ha ka sorkar Assam na ka por sha ka por bad ban kyntu ban ïa pynkhlaiñ ïa ki bor pahara ha ki khappud ka West Khasi Hills khamtam eh ka Langpih.
“Ka long kaei kaei kaba pynsngew dom haba tang u forest police u la lah ban pyndik kat ïa u sordar shnong, wat haduh ban byrngem byrsit.
Kaba kham sngew riew khlaw ka long ba ïa ka mobile ruh knieh kaba dei ka tiar shi met jong u briew.
Hato lah ban don ki jingdonkam bapher bapher lane ki personal details, hato u to u khar Assam u lah ban kit khlieh lada jia eiei ïa ki personal details jong u sordar", buh jingkylli u Bah Chandra Nongkhar President FKJGP West Khasi Hills.
“Kane baroh ka jïa ka dei ka jingkheiñ sting jong ka sorkar MDA kaba lah dep hapoh ka jingïalam jong u Conrad sangma.
Ka seng ka pynrem jur ïa kane ka sorkar, namar kam lah ban teh lakam ïa ka Assam halor ka jingleh riew khlaw bad leh baheh ïa ki briew jong ngi.
Ka jingdawa ruh mynta ka long ïa kane ka sorkar MDA 2, ba kan pynstet noh ïa ka kam pynbeit pud, namar ka Assam man ka por ka pyni bor naduh ki por mynshwa".
“Ka Meghalaya baroh shikatta ka long tang ka nongpeit kai, ka suk ban ïa pynbeit mynta namar ka dei kajuh hi ka sorkar.
Lada kam lah ban leh imat ka ap haduh ban da jia biang kum ha Langpih ha ki snem ba lah leit bad ha Mukroh ba dang shu dep, kat haduh ba u CM Assam u la kam syndon ha kine ki sngi ba ka Mukroh ka hap hapoh u pud u sam ka Assam", ong u Bah Chandra Nongkhar.
Nongstoiñ, Lber, 14: U MLA ba thymmai jong ka Nongstoiñ Constituency Bah Gabriel Wahlang, u la khot la wer sha baroh ki paidbah ka Nongstoiñ Constituency, ban ïatreilang na ka bynta ka bha ka miat, ka shong suk shong saiñ, ka roi ka par bad baroh ki bynta kiba ïa dei bad ban pynkiew ïa kane ka Constituency.
Haba kren sha ki lad pathai khubor ha ïing sah jong u ha Pyndengrei Nongstoiñ, u Bah Gabriel Wahlang u la ong, “Ka por jong ka elekshon ka lah kut bad yn ym don lama shuh jong no jong no.
Kumta nga sngew ban pynpaw sha baroh ki nongkyrshan jong nga bad kumjuh ruh sha kito ki nongkyrshan kiba dei na kiwei ki party, lada ka dei ïa ki kyrtong bapher bapher, nga kyntu ba to ngin ïatreilang na ka bynta ka bha ka miat bad ka jingkiew jong ka Constituency baroh kawei".
“Ha ka jingïaleh hi don tang uwei, kumta ym dei ban thew ïa woh ïa kiei kiei ba la dep, hynrei ban ïatreilang ryngkat na ka bynta ka jingbha ka Constituency.
Kumjuh ruh nga khot sha ki nongkyrshan jong kiwei ki party ba to ngin ïatrei ryngkat, khlem donkam shuh ïa ka lama jong no jong no ruh ha ki lynti ïaid jong kine ki san snem ban wan.
To ngin rah ïa ka burom ba watla ha ka por elekshon la ïather kylliang ki nia ki jutang.
Hynrei, kumba ju long barabor ba hadien ka elekshon, to ngin neh beit ha ka jingïalong kawei para dong para thaiñ", u la ong.
U la ong ruh, “Ka jingsngewnguh ka long ïa u Blei Trai Kynrad, u ba la pasiaw ha nga ban mih shakhmat ban shakri paidbah lyngba ka kam saiñ hima sima.
Nangta, nga ai ka khublei shi hajar nguh ïa ki paidbah baieid jong ka Konstitwensi Nongstoiñ kiba la pynkup ïa nga ïa ka iktiar ban long kum u MLA jong phi".
Nongstoiñ, Lber, 14: Ka Ïingkashari jong u Special Judge (POSCO) West Khasi Hills, ka la hukum ban set phatok haduh 30 snem ïa u runar u ba donkti ban leh beijot ïa iwei I khynnah ha u snem 2020 hapoh ka Shnong Dalbot, West Khasi Hills.
Ka Ïingkashari ka la pynmih ïa kane ka hukum ha ka 7 tarik Lber haba shong bishar ïa ka Shallang PS Case No 19 (07) 2020 ba la pynngat hapoh ka kyndon 5 (m) 6 jong ka POSCO Act.
Katkum ka hukum, une u runar u dei uba la tip kyrteng u Agustine Momin ba ju khot sin u Rajesh G Momin u dei u ba la leh ïa kane ka kam bymman ha ka 31 tarik Naitung 2020.
Ka Ïingkashari ka la pynngat shong phatok haduh 25 snem ïa une u runar bad ka kuna ba T.30,000 katkum ka kyndon 6 haba buh kyndon ruh ban set along sa 3 bnai lada um lah ban siew ïa ka kuna.
Ka Ïingkashari ka la hukum ruh ban set along sa 5 snem bad ka kuna ba T.5000 katkum ka kyndon 506 jong ka IPC nalor ka jingshong phatok sa shibnai lada um lah siew ïa ka kuna.
Katkum ka jingpyntip u Superintendent of Police ka West Khasi Hills, ki Pulit ki la kem mardor ïa une u runar mar syn ïoh pdiang ïa ka jingujor bad hadien ka jingtohkit kaba bniah bha, ka Ïingkashari ka la ai ïa ka hukum kaba ïahap bad ka jingpynsajia ïa utei u runar.
Nongpoh, Lber 14: Wat hadien 5 sngi ba uwei u rangbah naka shnong Pahammawleiñ 20 mer ha Ri-Bhoi u la shah pynïap dusmon haki runar bym lah ban ithuh da kaba lynthem maw haduh ban da ïap haka por ba u dang thmu ban leit sha lyngkha trei, ki pulit jong ka Ri-Bhoi haduh mynta kim pat lap ksai ïaki runar ba donkti.
Kum ban shu pynpaw ba utei u rangbah uba la tip kyrteng kum u Bah Elius Ryndong, u la mih na ïing ha ka por 7 baje ei ei haka step jong ka 9 tarik mynta u bnai, da ka jingthmu ban leit sha lyngkha, hynrei naduh katei hi ka por, kiba haïing kim don jingtip eiei ruh em, tad haduh ba ki la ïoh ïa ka khubor ba u la shah pynïap ha ki bynta ka lynti khlaw, kaba don harud jong ka surok na Pahammawlein 20mer sha ki thaiñ Umdap, ha kaba ki runar kila shu pynïap dusmon da kaba lynthem maw haduh ba ka khlieh utei u rangbah kala pra phom.
Naka liang u heh pulit jong ka Ri-Bhoi, u Giri Prasad u la ïathuh ba haduh mynta ki pulit kim pat lap ksai ha kaba ïadei bad katei ka jingjia, hynrei ki pulit kim shym la shongthaid ban pynlong ka jingtohkit naka bynta ban ioh kem ïaki runar ba donkti ha katei ka kam pynïap briew.
Khliehriat, Lber, 14: Arngut ki snar khaii Ganja kiba donkti ban kit haduh 71 kilo u Ganja ha East Jaintia Hills District ki la ngat ha ka shrip ba la pynap da ki Pulit ha ka step jong ka 14 tarik u Lber, 2023.
Ïa kine ki arngut la ithuh kyrteng kum u Babalu Singh uba la 56 snem ka rta na ka shnong Kale Diara, Patna bad u Saranjan Mahto uba la 39 snem ka rta na ka jylla Bihar, ong u kyrwoh ba la pyntip da u Superintendent of Police ka East Jaintia Hills District u Jagpal Singh Dhanoa.
U la ïathuh ba ki Pulit jong ka Anti-Narcotic Task Forcew bad ki Pulit jong ka Anti-Infiltration Umtyra Check Post kiba la ïoh ïa ka jingtip kaba bniah na ki tnat syntiat ki la pynlong ïa ka jingap shrip bad ïohbat ïa kawei ka kali Maruti Sx4 kaba don ïa u nombar AA 01 AN 3312 kaba dang wan na ka thain Kalain sha ka shnong Khliehriat.
Ïa kane ka kali, ki Pulit ki la ïoh bat katba ka dang wan na ka shnong Lumshnong ha ka por hynriew shipawa mynstep.
Ha ka jingtalasi ki Pulit ki la ïoh kurup haduh117 song u Ganja ba la buhrieh hapoh ka kali.
Hadien ba la thew la woh, la shem ba u Ganja uba la ïoh kurup u don ka jingkhia kaba kot haduh 71.476 kilo.
Ïa kane ka jingjia ki Pulit ki la register case hapoh ki kyndon jong ka NDPS Act ha Khliehriat Police Station bad ka jngtohkit ka dang ïaid shakhmat ban ïohkem ïa kiwei pat kiba donkti ha kane ka kam khaii beain.
Jowai, Lber 14: Ka ophis jong u District Sports Officer, West Jaintia Hills District, Jowai kala pyntip shen kan sdang ïa ka jingïalehkai phutbol na ka bynta ki khynnah shynrang bad kynthei kaba la tip kum ka “Chief Minister U-12 Open Football Tournament 2023", naduh ka taïew ba khadduh jong une u bnai.
Ha kaba ïadei bad kane ka kyrpad ïa baroh ki Sports Club, ki School, ki Association bad kiwei de ki kynhun kiba hap hapoh ka West Jaiñtia Hills District ba kin wan ïashim bynta ha kane ka lympung mynta ka snem.
Na ka bynta ki snem jong ki khynnah ïalehkai kin long kiba kha naduh ka 01-06-2012 bad kim dei ban palat haduh ka 30-06-2014.
Ha ka juh ka por kin wanrah lang kawei ka Passport size Photograph, Aadhaar Card, ka syrnod sngikha ba ithuh da ka Municipal Board / CHC / PHC.Na ka bynta ka Entry form lah ban leit shim katkum ka jingpynbeit kiba long kumne harum na u ma Shngainlang Suting (Amlarem Block) 7628865644, ma Sailon Syngkrem (General Secretary ASSA, Amlarem Block) 76300363152, ma Rangbah Suchiang (Laskeiñ Block) 8787599527, ma Bhabok Sungoh (Namdong Block) 7005644891, ma Hoping Thubru (Namdong Block) 7005150944, ma Welborn Lyngdoh (Thadlaskein Block) 986367549, ma Player Suna (Thadlaskeiñ Block) 8731076404.
La pyntip ba ïa ka tarik ban jurip ‘Screening’ ïa ki khynnah kan long kumne na ka bynta ka Amlarem Block ha ka 22 tarik u Lber, 2023 naduh ka por 2 baje janmiet shaneng ha ASSA Playground, Ladjaplem.
Ha Laskeiñ Block haka 23 tarik u Lber, 2023 naduh ka por 2 baje janmiet shaneng ha Pamsna Playground.
Ha Namdong Block – 24 tarik u Lber, 2023 naduh ka por 11 baje mynstep shaneng ha Madan Sari Playground.
Ha Thadlaskeiñ Block haka 24 tarik u Lber, 2023 naduh ka por 2 baje janmiet shaneng ha Mukhla Raij Playground.
Na ka bynta kino kino ki jingpynbeit ki lah ban phone ha kine ki Mobile No.9774407962 / 9612942208 / 9774514980.
Ïa kane ka lympung yn pynlong shwa da ki Block Wise kiba jop na ki Block Level kin ïoh mihkhmat sha ka District Level bad kiba jop na ka District Level kin leit mihkhmat sha ka State Level.
Nongpoh, Lber 14: Hadien ka jingioh bat jong ka seng Khasi Student Union ïa kumba 90 ngut ki bar jylla kiba khlem kot khlem sla bad kiba ioh rung lait lan sha ka jylla, ki nongïalam ka KSU hapoh ka jingïalam u Samla Lster Nongbet President ka Umsning Circle bad ki dkhot bad nongïalam ka Nongpoh Circle mynta ka sngi kila hiar sha Infiltration Check Gate ha Byrnihat naka bynta ban wad jingtip naki ophisar halor ka jinglaitlan ka rung ka mih ki bar jylla.
Kum ban shu pynpaw ba ki nongïalam ka KSU Umsning Circle haka 12 tarik kila ioh ban bat haduh 9 ngut ki bar jylla na ki 2 tylli ki bos kiba la rung beaiñ sha ka jylla khlem ki kot ki sla kiba biang, ha kaba kila kynnoh ruh ba ki hap ban siew 4 hajar tyngka ban lait na Infiltration Check Gate ha Byrnihat, kaba la pynlong ïaki dkhot ka KSU ban bitar, bad dei halor katei ka nongrim ba kila leit ban hiar mynta ka sngi ban ïakynduh bad ki ophisar ba dei peit.
Haba kren sha ki lad pathai khubor naka liang u Samla Lester Nongbet President ka Umsning Circle u la ong ba kum ka seng kala leit ban ïakynduh ïaki ophisar ba dei peit ïa katei ka Infiltration Gate ha Byrnihat ha kaba la lap ba ka daw hi ka dei ka jingdkoh ka sorkar jylla ba kam shym la pyntreikam ïaki aiñ ba teh pyrkhing ïaka rung ka mih ki bar jylla kiba wan trei bylla, naduh ka Inter-state Migrants Workmen (Regulations of Employment and Conditions of Service) Act 2011, ka Meghalaya Residents Safety and Security Act (MRSSA) ha kaba naka liang ki pulit Infiltration ki shu talasi tang ïaki EPIC bad ki Adhaar Card.
U la ong ruh ba wat ka Facilitation Center ne ka Entry point kaba la buh ha Umling kam shym la trei kam shuh haduh mynta hynrei katei kaba la shu long tang ka Screening Center ha kaba ïadei bad ka jingpang Covid-19 hynrei naduh bala kut katei ka khlam katei ka jaka kaba la shna kyrpang ha Umling ruh kala kylla ïingjah bad kam shym la treikam shuh.
Ka jingïai kuman jong ka sorkar jylla ban pyrkhing ka pynlong ruh ïa ki district ba marjan bad ka Assam ban jur ki jinglute, ki kam tuh kam thiem, ki kam dih bad khaïi drok bad bun ki runar ba thmu ba pynïap ïa ki mynsiem ba lui lui kumba ngi la sakhi ha kine ki sngi ki taiew ba mynta.
Shuh shuh ha katei ka jingleit kynduh jong ka seng ïaki ophisar ka tnad Infiltration la lap ruh ïaka jingduna jong ki briew kiba don ha katei ka jaka ba ki shem jingeh wat ban talasi ïaki mynder, bad kim don ruh wat ka kali ban beh lada don kiba phet na katei ka jaka bad katei baroh ka dei ka jingbym shimkhia jong ka sorkar jylla ban buh kham bun ki pulit bad ruh ki kali ban beh lada don kiba phet na katei ka jaka khnang ba ki mynder kiba thmu ban rung tuh kin nym ioh lad.
Shuh shuh naka liang ka seng ka phah ruh ka kyrwoh sha ka sorkar lada kam lah ban buh kham bun ki briew ha katei ka khyrdop ban talasi ïa kiba wan rung shaka jylla, ka sorkar ka dei ban pyntip sha ki dkhot ka KSU ban leh ïa kaba donkam, namar kum ki dkhot ka KSU ki kloi ban ïarap ïaka sorkar, la bynrap u samla Lester.
Jowai, Lber 14: Ka Hynñiewtrep Border Disputed Redressal Forum (HBDRF) mynta ka sngi kala mih shakhmat ban pyrshah jur halor ka jingkam jong u Myntri Rangbah ka Assam ïa ka Shnong Mukroh kaba dang dei pura ka jaka ba hap hapoh ka West Jaiñtia Hills District.
Na ka liang u Chairman jong ka u ma Chandame Sungoh ha ka jingkren sha ki lad pathai khubor ula ong ka jingmih jong ki ha ryngkat ka jingdonlang ki dkhot ka Hynñiewtrep Women Welfare & Development & Organization bad ka Movement for Change ka long beit ban pyrshah ïa kane ka jingkam u CM ka u Himanta Biswa Sarma hapoh ka ïing Dordor ka Assam halor ka jingkylli uwei na ki MLA napoh ka Karbi Anglong uba pan jingtip ba ka shnong Mukroh ka dang hap hapoh Assam ne Meghlaya, hynrei la jubab da u Himanta khlem da pyrkhat sani bha uba la kam beit ba ka hap hapoh Assam.
Shuh shuh u ma Chandame ula ong kumba long kane ka jaka jong ka Shnong Mukroh ka dang hap shispah na shispah percent shapoh ka jylla Meghalaya, khlem da kdew ïa kita ki notification 1957, 1958 ter ter, hynrei katkum ka Notification ha u snem 1951 ka shnong Mukroh kala paw ba ka dang hap shapoh ka Meghalaya.
Ha kaba ïadei bad ka Block-1 u ma Sungoh ula pynsngew ba ka Block-1 ka hap naduh ki bynta jong ka Block-2 kiba ïaid katkum ka Notification 1951 ka jaka ka long naduh ka jingkahulu, kumba tuid ka wah umshunam (Source of Um-i River), ter ter sha umsati (opposite Tahpat) shaduh ka wah um Khyrmi.
Halor kane ula ong ‘kiba bun na ki nong Karbi kim tip ïa kine ki jaka khamtam ïa ka umsati bad ka Source of umkhyrmi dei na kata ka daw ki nong Karbi ki kdew shiphang shane shiphang satai bad wanrah shibun ki jingklumar’.
Kane ka jingkam u Himanta ka long kaba khlem nongrim bad kaba lah ruh ban wanrah ïa ka jingklumar jingmut ïa kiba bun ba lang khamtam kito kiba don ha ki jaka khappud, ong ma Sungoh.
U ong ruh ba kane ka jingkam ka dang ai bor ïa ki briew jong ka Karbi ban wan pynthup ïa ki nongshong shnong ka Jylla kiba don ha khappud Block-1.
Ka seng (HBDRF) ka pyrshah jur ïa kane ka jingkam u Himanta Biswa Sarma bad la kyntu ïa ka sorkar jylla ba kan shimkhia ïa kane da kaba phah ïa ka jingthoh sha u Myntri Rangbah ka Assam ban pyntikna ba ka Mukroh ka dang hap hapoh ka jylla Meghalaya bad ka Block-1 ka dang don mynta hapdeng ka jingpynbeit pud ban ïoh pynphai biang ïa kane ka jaka shapoh Meghalaya.
Shillong, Lber 14: Wat la ka jingpynieng jong ka tnat ba peit ïa ki kam jngohkai pyrthei jong ka sorkar pdeng ïa ka Institute of Hotel Manangement (IHM), Shillong na bynta ban ai jinghikai ïa ki samla ka jylla ha kaba ïadei bad ki lad sengkam sengjam na ka jingdon ki jaka jngohkai pyrthei ha ka jylla hynrei ka jingbym don ki nonghikai kiba pura bad ka jingbun than ki kam kiba thylli ha kane ka shlem ai jinghikai ka la pynartatien pynban la kane kan urlong ne em.
Kat kum ka RTI kaba u Bah Disparsing Rani u la ïoh na kane ka shlem ai jinghikai la lap ba ki sanctioned post na bynta kane ka shlem ai jinghikai ki don 30 tylli ba kynthup ïa Principal 1, Head of Department 1, Senior Lecturer 3, Asst Adminsitrative Officer 1, Lecturer 4, Assistance Lecturer 4, Teaching Associate 2, Office Superintendent 1, Accountant 1, PA to Principal 1, UDC 3, LDC 4, Foreman 1, Assistance Librarian 1, Driver bad Peon kawei kawei.
Haba kren sha ki lad pathai khubor u Bah Disparsig u ïathuh ba napdeng kitei ki post kiba la mang da ka sorkar pdeng na bynta kane ka shlem ai jinghikai kiba thylli ruh dei ki post kiba kham donkam bha na btnta ban pyntyllun ïa ka kam ai jinghikai.
“Kiba thylli ki post ha kane ka jaka pule ki long, Principal, Asst Adminsitrative Officer, Office Superintendent, Lecturer 1, Assistance Lecturer 2, Teaching Associate 2 bad ruh ka post LDC bad Foreman kawikawei kaba thylli," la ïa jingtip ïa nga ha ka RTI.U la ong ba kane ka jingbun ki post ka la pynartatien ba kane ka jingthylli ki kam nonghikai kan lah ban ai jingshakri kaba paka ïa ki samla kiba leit ban shah hikai ha kane ka shlem ai jinghikai.
Jowai, Lber 14: Ka Khasi Student Union (KSU) West Jaiñtia Hills District Unit lyngba kane ka kyrwoh ka pynpaw ïa ka jingbym lah pdiang halor ka jingkam trai khlem nongrim jong u Myntri Rangbah ka jylla Assam, u Himanta Biswa Sarma ïa ka shnong Mukroh.
Katkum ka khubor na ki lad pathai khubor bapher bapher, ka seng ka ong ba u Dr.Himanta ula kamba ka Mukroh ka dei kaba hap hapoh ka District West Karbi Anglong, Assam hapoh ka Assembly Session jong ka Assam.
Halor kane ka KSU WJHDU ka pynshai ba ka Mukroh ka dei ka jaka kaba pura jong ka West Jaiñtia Hills District naduh ba la kha ïa ka jylla Meghalaya ha u snem 1972.
Shuh shuh, ha kane ka shnong la shong la sah tang da ki Khasi-Pnar naduh mynkulong mynkumah bad ka hap ruh ha ki Elaka bad Hima ki Khasi-Pnar.
La ong ba u Dr.Himanta ula kynnoh ruh ba ki Assam Forest Protection Force bad ki Assam Police ki la ïa kynad bad ki nongtuh dieng hynrei ka jingshisha hi ka long ba ha ka riti ka dustur u Khasi ka khlaw ka dei jong ka shnong, ne ka raid ne ka Elaka kaba mut ka dei ka jong u paidbah ym jong kano kano ka sorkar.
Kumta ha manla ki khlaw ha ka Bri U Hynñiewtrep ki bym hap ha ki kyndon pyrkhing ‘Law Adong, Khloo Blai, ‘Law Shnong, ki nongshong shnong ki lah ban thoh dieng katkum ka jingdonkam ka jong ki.
Kumjuh ruh ha Mukroh ki paidbah ki leit thoh dieng na ki khlaw jong ka shnong ban pyndonkam ïa ki, bad ka dei ka hok ka jong ki naduh ki por u mynbarim u mynbajah bad ki sorkar khamtam ki sorkar nongwei kim don hok ban kam trai ne tuklar ïa ka nongkynti ki Khasi-Pnar.
Shuh shuh ka sneg ka pynrem jur ïa kane ka jingkam u Myntri Rangbah ka Assam ka long kaba bakla shibun eh bad ka pynpaw ba u kwah kam ei ïa ka khlaw shnong ki nongshong shnong ka Mukroh bad kumjuh ruh ïa ka shnong Mukroh baroh kawei.
Halor kane ka seng ka kyntu ïa ki paidbah ka Mukroh ha ryngkat ki paidbah ka West Jaiñtia Hills lem bad ki paid ka Bri U Hynñiewtrep baroh kawei kin ym ailad da leilei ruh wat tang shi inshi ka jaka u Khasi kan syntuid sha Assam.
Ka seng ka kyntu ruh ïa ka sorkar Meghalaya ba ka dei ban leh eiei halor katei ka jingkam namar ka pyni ba wat hapdeng ka jingïapynbeit pud ki ar jylla, ka Assam im im peit peit ka ïai kam trai beit ïa ki shnong Khasi ha man la ki jaka ba don ha khappud.
Pynkut ka kyrwoh na u samla Laitphar Syngkrem President bad u Leningrad Tariang General Secretary ka Khasi Students’ Union West Jaiñtia Hills District Unit.
Shillong, Lber 14: U Bah Disparsing Rani ha ka sngi nyngkong u la ïathuh ba kat kum ka jingwad jingtip jong u lyngba ka RTI la lap ba ka sorkar jylla lyngba ka tnat Revenue & Disaster Manangement ka la pynlut T.6,66,00,000 klur ban siew kum ka bai lutksan kiba haïing jong kito kiba la khlad noh na ka daw ka jingpang Covid.
Haba kren bad ki lad pathai khubor u Bah Disparsing u la ïathuh ba wat la ka sorkar ka la pynlut ïa katei ka pisa kaba la palat ïa ka 6 klur ki don ki longïing kiba la ai jingujor sha u ba kim pat ïoh satia ïa kane ka song jingïarap na ka sorkar jylla.
“Kumba 10 ngut tang kiba la ai jingtip ïa nga halor ka jingbym pat ïoh pdiang jong ki ïa kato ka song jingïarap kaba 50,000 tyngka kaba la mang sha kiba haïing jong kito kiba khlad na ka daw ka jingpang Covid," ong u Bah Disparsing.
U la ong ba lada don kino kino kiba ha ïing jong kiba la khlad noh kiba ym shym pat ïoh pdiang ïa kane ka song jingïarap ki lah ban pan ïa ka thup jong kito kiba la ïoh jingïarap na ka sorkar ban peit ïoh lehse ki la don kyrteng.
Shuh shuh u la ong ba ki don kiba ha ïing jong kine kiba la khlad kiba la leit mih sha ki tnad ba dei peit ïa kane hynrei la ai daw ba ka don ka jingdkhoh ha ki katto katne ki bynta ban pynpoi ïa kane ka song jingïarap.
“Phi la tip hi ba ka Delhivery system jong baroh ki tnad sorkar ka jylla ki long kiba da suki shisha shisha ban treikam lehse ka jingbym ïoh ïa kane ka song jingïarap ruh kan dei na akne ka daw," ong u Bah Disparsing.
Lah ban kdew hangne ba kiba khlad na ka jingpang COVID kidei naduh u snem 2020 ha kaba u Dr.Sailo, u trai ka Bethany Hospital ula khlad nyngkong eh.
Hynrei kiba bun kidei kiba kham bun kidei kiba khlad ha u snem 2021.
Shillong, Lber, 14: U Symbud Myntri Rangbah ka Jylla u Bah Sniawbhalang Dhar ha ka sngi Baar u la ong ba ka jingshna ïa ka ophis jong ka Meghalaya Tranports Corporation ha ka jinglut kaba T.216 klur ka la ïaid shakhmat.
“Ym don jingthud haei haei ruh namarba ka jingshna ka long beit katkum ka Detailed Project Repport(DPR)," ong u Bah Dhar ha ka jingïakren bad ki lad pathai khubor.
U la pyntip ba ka Sorkar ka la thmu ruh ban buh ïa ka Hotel bad kiwei kiwei ynda la dep shna ïa ka Multipurpose Building, ïa kaba la buh thong ban pyndep hapoh ar snem shiteng.
Ïa kane ka projek la shna ha jakaba don ka jaka jong ka ophis treikam jong ka Meghalaya Transport Corporation kaba don ha Khyndailad.
U la ong ba ki don katto katne ki jingeh ha kaba ïadei bad ki nongshong wai.
“Ngan sa lum jingïalang halor kane lashai ka sngi.
Ki (nongshong wai) kim shym la ong ba kim shym la mynjur ban mih noh hynrei ki la buh da ki kyndon bad ngin sa ïakren halor kane lashai.
Ki kyndon ki dei kiba biang bad ngi ladep ruh ban ïamynjur tad ynda ladep shna ïa ka building khnang ba kin ïoh shong biang," la bynrap u Bah Dhar.
Ïa mynta la pynkynriah shipor ïa ka ophis jong ka MTC sha Mawïong.
Shillong, Lber 14: U Myntri ka tnat Tourism bad Arts & Culture jong ka sorkar jylla u Bah Paul Lyngdoh ha ka sngi ba-ar u la ong ba ka jylla Meghalaya la ju tip kum ka ri ki lyoh hynrei u ong ba kane kam kut tang katta hynrei ka dei ruh ka jaka ba don ki riew donsap.
Haba kren kum u Kongsan ha ka sngi ba sdang duh jong ka Meghalaya International Film Festival ha U Soso Tham Auditiorium u Bah Paul u ong ba ka jingdon jong kane ka tamasa jong ki phlim kan long ka kabu ïa ki khun samla ban ïohi ïa ka kabu kaba ap na ka kam shna bad ak phlim kaba lah ruh ban dei ka lad kamai ha ki sngi kiban dang wan.
“Ka jylla jong ngi ka dei kaba la ju tip kum ka ri u lyoh hynrei ngi nud ruh ban ong ba ka dei ka jaka ki sap ki phong namar kiba bun bah ki khun samla bad ki nongshong shnong jong ngi ki dei kiba don ki sap ki buit kiba pher bad kiba phylla," u la ong.
U la ong ruh ba kumba ki phlim kiba la pynmih na ki bynta ba kham sahthie jong ka ri India ki la lah ban ïoh haduh ka khusnam Oscar ka kdw ba wat ki phlim kiba mih na kane ka bynta ka ri ki lah ban kot sha kane ka kyrdan.
U Bah Paul ha kane ka sngi u la ong ruh ba na ka liang ka sorkar kan peit kyrpang ïa ka jingdawa ban buh noh ïa ki jaka pyni phlim Khasi khnang ba kan ïarap ïa ki nongpynmih phlim bad ki nongak ruh.
Haba ai jingkren ha kane ka sngi na ka liang u President ka Meghalaya Film Makers Association Bah Commander Shangpliang u la ong ba kane ka jingkyrshan ka sorkar ban pynlong ïa kane ka tamasa phlim kan long ka kabu ïa ka kam shna phlim ba kin kiew sha ki kyrdan ba kham shajrong shuh shuh.
U la ong ruh u dap da ka jingkyrmen kaba skhem ba na ka liang ka sorkar kan phai khmat sha kane ka kam da kaba ka wanrah noh ïa ka Film Policy bad kumjuh ban shna noh ïa ka jaka pyni phlim ban ïoh pyni ïa ki phlim Khasi.
“Ngi donkam ïa ka Policy bad ka cinema bad lada kine ki baing ka Film Industry ha ka jylla kn wan dur bah bad ynda ngi la poi sha kane ka kyrdan ym shuh tang ba ngi aikam ïa ki samla hynrei kan pynmih ruh ïa ka khajna sha ka pla tyngka ka sorkar jylla," ong u Bah Commander.
Ha kane ka tamasa la wan shim bynta da ki nongshna phlim bad ki nongak bad pynmih phlim na Bollywood bad kiwei de ki karkhana shna phlim.
Lah ban kdew hangne ba kane ka tamasa kan neh kumba 5 sngi ha kaba yn pyni kumba 40 tylli eiei ki phlim kiba mih na ka jylla bad na kiwei de ki bynta ka ri bad ka pyrthei ruh.
Ki paidbah ka Meghalaya ki la iphylla shibun eh haba u Prime Minister Narendri Modi bad u Home Minister u Amit Shah ki leh myn leh kitkhia ba ki ieit ïa ka Meghalaya da kaba wan khah khah sha Shillong khlem poi pyrkhat satia.
Tang hapoh shi bnai ki la wan haduh ar sien kynthih.
Lada don kiba smat ban pyrkhat bha, kin sa lap hi ïa ka dawbah balei ki leh kumne.
Kim da salia shuh wat ban don tang da ki kynta ruh tang ban pynpaw ba ki don lang ha Shillong.
Ha ka por ba u wan kanbas elekshon, ki paidbah kim da sngew pher than.
Hynrei ba kin wan khnang ban sakhi ïa ka jingsmai ka sorkar MDA jong u Conrad Sangma, kata te, kaba don ka jingmut shalyndet bad ruh kham sha jngai shuh shuh.
Kumno kat u Prime Minister bad u Home Minister kin da wan khnang tang hapoh shikynta eiei khlem da don ki daw kiba lah ban pynmyntoi ïa u bad ïa ka party BJP nalor ba ka BJP ka jop tang ar seat bad ïoh Minister ruh tang uwei.
Ka dawbah ba kongsan hi kaba u Modi bad Amit Shah ki wan khnang ban sakhi ïa ka jingsmai ka sorkar MDA-II jong u Conrad Sangma ka long ban rah bad pynpaw pyrthei ïa ka khubor sha baroh kawei ka ri India ba ka Meghalaya ruh kum kawei na ki Christian State ba kham paw eh ha North East ki la ngeit bad kohnguh ban ai ka jingshaniah kaba pura ïa ka party BJP da kaba riehtngen ha ka party NPP.Ka pyrthei baroh kawei kan tip shai kdar mynta ba lait noh sa tang ki Muslim, ki Christian mynta ki la don lang bad ai ka jingshaniah ïa ka party BJP.Kane ka buitpoh ka long kaba ma bad ba shyrkhei shibun ïa ki briew kiba shong basah ha Meghalaya khamtam eh ki Khasi-Jaiñtia jong ngi.
Ki Tribal States jong ka North East baroh naduh ka Jylla Nagaland,Manipur, Tripura bad Meghalaya ki la ngop lut mynta ha ka jingpynïaid ka sorkar BJP na Delhi.
U Modi bad ka party BJP mynta ki la lah shisha ban pyni bad ban pynngeit hakhmat ka ri India baroh ba ka Uniform Civil Code (UCC), ka CAA, ka jingthaw thymmai ïa ka Riti Synshar jong ka ri India (Constitution of India) na ka bynta ka jingmyntoi ka BJP bad RSS ym don jingeh shuh namarba ka la jop lut ïa ki riewlum ka North East India baroh kawei.
Mynta ka la pawshai kdar ba ka NPP ka dei shisha kawei na ki party kiba ïajan bad ïa sngewthuh jingmut lang shisha bad ka Party BJP.U Modi u shaniah ba wat lada kam jop ka BJP ha Meghalaya ruh hynrei shisien ba la jop ka NPP kum ka paralok ha ka sorkar NDA ha Delhi bad kawei na ki nongkyrshan ba radbah ka NEDA ha North East, kata hi ka la biang ïa u bad ïa ka BJP.Nangne shakhmat lei,ki kam jong ki, kin kham shyrkhei shuh shuh ban ïa kaba ki la leh ha kine ki san snem ba ladep.
Lada jia eiei ïa ka ri bad ka jaitbynriew jong ngi, ym donkam shuh ban ïa ud ne tei pop da kumwei pat.
Ka pop jong ngi kan sa lap ïa ngi shisien ha kawei ka sngi.
Shillong, Lber 14 : U Chief Executive Member ka Khasi Hills Autonomous District Council (KHADC, Bah Titos W Chyne ha ka sngi Ba-ar u la aiti ïa ka Sanad ha u Sirdar ka Elaka Wahlong, u Bah Nastarfield Thymmai ha ka jingïalang kaba long ha ophis treikam jong u ha KHADC.Ïa katei ka Sanad, u CEM u la aiti ha ryngkat ka jingdonlang u Executive Member ka Elaka, Bah Jambor War, nangta u MDC ka Shella Bah Teinwell Dkhar bad ruh u Deputy Secretary ka tnad Elaka.
Shillong, Lber 14: Ka Voice of the People Party (VPP) ka khot ka wer ïa ki paidbah sha ka jingïalang jingsngewnguh ne ka “Rally Sngewnguh" kaba ka Party kan pynlong ha Madan Polo ha ka 18 Lber 2022.
Ha ka kyrwoh sha ki lad patai khubor u Nongai ktien ka VPP u Dr Batskhem Myrboh u la ong ba kane ka jingïalang paidbah kan dei ka jingïalang ban pynpaw ïa ka jingsngewnguh kaba kum ka party kin pynpaw sha ki paidbah nongkyrshan kiba la trei borbar na bynta ka party ha kane ka elskhon ba la dep.
Ha kane ka sngi na ka liang ka VPP kan pynkupburom ïa u nongthaw bad nongrwai ïa ka jingrwai “Kongdeng Kongnah ha U Prah".
Shillong, Lber, 14: U nongïalam ka National Poeple’s Party (NPP) u Bah Sniawbhalang Dhar uba long ruh u Symbud Myntri Rangbah ka Jylla ha ka sngi Baar u la kubur ba ka jingmih jong ka Voice of the People Party (VPP) ka la long kum u mawjynthud ïa ki kyrtong ka NPP ha ka elekshon kaba dang shu kut shen ha ka Jylla.
Ki Constituency kiba ki kyrtong jong ka NPP ki la shah rem hakhmat ki kyrtong ka VPP ki long ha Nongkrem, ha Mawlai, ha Mawryngkneng bad ha North Shillong Constituency.
Ha kaba ïadei bad ka jingjop duna eh jong ka All India Trinamool Congress (AITC) bad ka Bharatiya Janata Party (BJP) une u nongïalam jong ka NPP u la ong ba kine ki ar tylli ki party ki dei kiba ki paidbah jong ka Jylla Meghalaya kim pat lah satia ban pdiang.
“Lada ka party ka dang jop tang 2-3 Seat ka pynpaw shai kdar ba ki dei ki seng saiñpyrthei ki bym pat lah satia ban pdiang da ki paidbah ha ka jylla," la ong u Bah Dhar ha ka jingïakren bad ki lad pathai khubor.
Ha kajuh ka por, u Bah Dhar u la ïathuh ba ka NPP kan sa tih bniah (post-mortem) ha kaba ïadei bad jingshah pynjem khnap ha rilum Khasi ha ka elekshon ba dang shu kut shen.
“Ngin sa pynlong ïa ka post-mortem halor kane tang shu kut ka Dorbar Mang Tyngka jong ka iingdorbar thawaiñ," ong u Bah Dhar.
Ka National People’s Party (NPP) ka la lah ban jop tang 8 Seat na rilum Khasi bad Jaiñtia.
Na kine, ar Seat ki dei na East Khasi Hills district.
“Ka result ha Jaiñtia Hills ka biang namarba ngi kheiñ antad ban ïoh hapdeng 4-6 Seat.
Kumjuh ruh, ha Ri Bhoi, ngi la kheiñ antad ban ïoh 1-3 Seat hynrei ka duna pynban na kaba la khmihlynti ha rilum Khasi," u la ong.
Haba kylli hato ka don neem ka jingpyrshah kaba jur ïa ka NPP ha rilum Khasi, u Bah Dhar u la ong, “ka long kaba eh (ban ong) namarba ngim pat tip ïa ka daw tynrai balei ngi duh bun bha ki Seat ha rilum Khasi.
Namarkata, ngin sa pynlong ïa ka postmortem tang shu kut ka dorbar mang tyngka khnang ba ngin dup lah ban pynjanai shuh shuh ha ka elekshon ka ban sa long.
"Une u Symbud Myntri Rangbah ula kyntait ruh ban ïa mynjur ba ki paidbah ka rilum Khasi kim pat lah ban pdiang ïa ka NPP da kaba ong, “ki don bun ki daw.
Phi tip hi ha rilum Khasi ki don buh ki party kum ka UDP, PDF, BJP, NPP, VPP.Hynrei kam mut pat ba ki paidbah kim pat pdiang ïa ka (NPP).
Ban jop haduh 26 Seat ha ka jylla baroh kawei kam dei satia kaba kai.
"Da kaba kynthoh halor ka jingdawa ba dang shen ban sei Myntri Rangbah na rilum Khasi-Jaiñtia, u Bah Dhar u la ong, “ban dawa Myntri Rangbah da u Khasi nga sngew ba ka long kaba bakla bad ngi hap ban burom ïa ka rai jong u paidbah.
"U la ong, lada ki paidbah ki kwah ban ïoh Myntri Rangbah na rilum Khasi-Jaiñtia, ki dei ban pynjop tang ïa kawei ka party na kane ka thaiñ.
“Ai ba kin pynjop tang ïa kawei ka party na rilum Khasi.
Kata kaba biang palat.
Ki lah ban pynjop ïa ka UDP, ïa ka NPP lada ki kwa hynrei kumba ka long ki pynjop bun tylli ki party.
Hato ngin lah ban ong aiu ma ngi," u la ong.
Shillong, Lber 14 : Ka Myntri ka tnad ka Koit ka Khiah, Dr.M Ampareen Lyngdoh ka la lum ïa baroh ki ophisar jong ka tnad ban buddien ïa ki kam jong ka tnad bad ruh na ka bynta ban ïoh pynjanai shuh shuh ïa ka jingshakri ha ka koit ka khiah jong ki nongshong shnong.
Ha katei ka jingïalang, ki ophisar jong ka tnad ki la pyntip ruh ïa ka Myntri haba ïadei bad ka jingïaid beit jong ki prokram bapher bapher jong ka tnad ha kine ki snem kynthup naduh ka jingpynrung lang ha ka MHIS ïa ka Outpatient Department, ka jingpyntreikam ïa ka Meghalaya Health Systems Strengthening Project, MeghalayanMedical Drugs and services, MeghalayaMedical Services Recruitment Board, Rescue Mission, bad ruh ka jingpyntreikam ïa ki kor ki bor ha ka jingtreikam ha ka tnad.
Na ka liang u P Sampath Kumar, Principal Secretary u la pyntip ruh ïa ka Myntri ba ka tnad ka la treikam ha ki lai nongrim ban ai ka jingshakri ha ka koit ka khiah katkum ka Meghalaya Health Policy, 2021.
U ong ruh ba ka tnad ka khmih lynti ruh ban lah ban pynjlan ïa ka rta jong ki briew, ban pynshlur ïa ki paidbah ban sumar ïalade, bad ruh ban ïada lypa bad pynduna ïa ka jingpynlut, ban pynduna ïa ka jingïap khlem dei por bad kiwei kiwei.
Ki ophisar ki pyntip ruh ïa ka Myntri halor kiba bun ki jingeh kiba ki kynduh, kum ka jingduna ki nongtrei kiba la tbit, ban pynpoi ïa ki jingsumar kaba paka sha ki jaka ba shem jingeh ban poi, bad ruh ka jingkhia ban ïakhun ïa ki jingpang ki bym ïabit pateng hynrei na ka rukom im (non – communicable diseases), kum ka jingdih sikret, ki jingdih ba sniew bad kiwei kiwei.
Haba kren hadien ka jingïalang, ka Myntri ka la pynpaw ïa ka jingkmen halor ka jingtrei borbah jong ka tnad na ka bynta ban pynbiang bad kyntiew ïa ka koit ka khiah jong ki nongshong shnong.
Da kaba kular ba ka sorkar kan kyrshan borbah ïa ki heh sorkar ha ka jingtreikam, ka Myntri ka la pynshlur ruh ïa ki ban shim ïa ka jingai jingmut na ki nongmihkhmat paidbah kum ki MLA jong kito ki jaka bad ruh ban pynleit jingmut ha ka bha ka miat jong ki nongtrei ka koit ka khiah.
Ha kane ka sngi ki heh sorkar kiba la donlang ki kynthup naduh u P Sampath Kumar, Principal Secretary, Kong RM Kurbah, Secretary, Ramkumar S, Secretary, Twinkle Marak, Deputy Secretary, Dr.HC Lyndem, Director,DHS(MI), Dr.Y Phira, Director (Research), Dr.S.S.Nongbri, Director (MCH& FW) nalor kiwei kiwei.
Shillong, Lber 13 : U Working President jong ka United Democratic Party (UDP), Bah Titos W Chyne u la ong ba khlem artatien ka vote sngewsynei kan treikam bha na ka bynta u kyrtong ka UDP ha Sohïong hadien ka jingkhlad kyndit noh u kyrtong, Bah HDR Lyngdoh.
Haba kren bad ki lad pathai khubor, u Bah Titos u la ong, “La kumno kumno ha kine ki khyndiat sngi ka party kan sa leit ban pynbna noh ïa ka kyrteng jong u pyrsa jong u Bah HDR hi, u Bah Synsharlang Thabah ha ka jingïalang kaban long ha Sohïong.
"Kumban shu kdew hangne, hadien ba ka jingkhladnoh jong u Bah HDR Lyngdoh, na ka liang ka Election Commission ka la buhteng shwa ïa ka elekshon jied MLA ha Sohïong.
Ha kajuh ka por, na ka liang ka UDP Sohïong ruh hadien kane da kawei ka sur ka la tyrwa beit da ka kyrteng jong u Bah Synshar Thabah ban ïakhun ïa katei ka elekshon MLA.“Na ka liang ka State bad District ruh ngi shaniah beit bad burom ïa ka jingtyrwa jong ka Circle," bynrap biang u Bah Titos ba dei ruh u CEM ka KHADC ha kajuh ka por.
Na ka liang utei u heh UDP haba jubab halor ka jingkylli, u la ong ba um lah satia ban ong la ka jingtreilang ka UDP ha ka sorkar kan ktah neem ïa ka elekshon ha Sohïong.
“Ngi la ïohi ïa ka jingieid jong ki paidbah Sohïong ia u Bah HDR Lyngdoh ba baroh ki khot u Maheh, kumta ngi khmih lynti ruh ba kane ka elekshon ki paidbah kin pynjop donburom ïa u kyrtong ka party ba dei ruh u pyrsa jong u.
"Kumba ka long hi, ki la don bun ngut bha ki kyrtong kiban aireng ha kane ka elekshon,kata kynthup ïa u MLA Bah Samlin Malngiang na ka NPP, nangta u kyrtong ka Congress, kyrtong ka TMC, kyrtong ka HSDP bad ruh na ka BJP.Shillong, Lber 14: U Bah Ardent Miller Basaïawmoit, President ka VPP, u la pynpaw ka jingkmen ïa ka jingangnud ki paidbah ban kyrshan ïa ka Seng bad kumjuh ruh kiba kwah ban mih shakhmat ban ïa ka elekshon MDC na ka VPP.Hynrei kane ka la pynktha khlieh pat ïa ki nongïalam ka Party ha kaba ai ticket ban ïakhun MDC.Haba kren ha ka jingïalang ha Smit ha ka jingleit jong u sha ki Shnong ki thaw ban leit ai khublei ïa ki paidbah, u Bah Ardent u la ong ba namar ka jingbun palat kiba kwah ban ïakhun MDC na ka VPP, ka Party ka lah ban shu pynïakhalai nusip ha ki Constitituency kiba don ki briew kiba mar ïabiang bor.
“Ngin nym leh shiliang khmat ïano ïano ruh, hynrei imat ngin hap shu pynkhalai nusip noh mano ban ïoh ticket ban ïakhun MDC", la ong u Bah Ardent.
U la ïathuh ruh ba kiba bun ki paidbah na kylleng kylleng wat na ki jaka bym don ka Seng VPP ruh ki la phone sha u ban seng noh ïa ka VPP ha ki Constituency jong ki.
“Ka jingangnud ki paidbah ban ïoh ïa u Prah ka la long kumba kwah sohjew ki kynthei kiba armet", la ong u Bah Ardent.
Shuh ha kane ka jingïalang u Bah Ardent u la kren bynñiaw ïa ka jingbym ïoh lad ban thaw sorkar da ki Seng Riewlum, namar ba ki don kiba shet kylla noh tang shiteng por.
“Ki paidbah ki la kwah shisha ïa ka jingkylla bad kwah ba ki Seng Riewlum kin synshar ïa ka jylla, hynrei namar ki katto katne, kane ka jingthmu ka la pulom noh", u la ong.
U la ïathuh ruh ba ka VPP ha la buh ïa ki kyndon ban ïatreilang kumba ka la leit ïalap kylleng kylleng ha ka por elekshon ba kan ïatreilang ban thaw sorkar tang lada biang ki kyndon.
Hynrei wat la katta ruh tang ban ïoh ban thaw sorkar ki Seng Riewlum ka VPP ka la pynsynjor ïa ki kyndon bad tyrwa ruh ban shu kyrshan nabar tang ban ïoh thaw sorkar ki Seng Riewlum, hynrei kane ruh kam shym la urlong.
U nongïalam ka VPP u la ong ruh ba na ka liang ka Seng hi ka la kren shai ba da lei lei kan nym lah ban ïatreilang bad ka NPP namar ka jingsynshar donbor bad ka jinglehsat kane ka Party ïa ki paidbah ha kine ki san snem baladep.
Haba pynpaw ba haba ki MLA ka VPP kin shong beit badtrei ïa ka kam kum ki dkhot ka Liang Pyrshah, u Bah Ardent u la ïathuh ba kiba bun ki longkmie, ki longkpa, ki la wan ai khublei ïa u bad ong ruh ba kim lei lei wat lada ym ïoh ei ei ha kine ki san snem ban wan, hynrei ki la kyntu ïa u ban ïeng beit ha ka nongrim kaba skhem kaba u la ju ïeng baroh shi katta.
Haba ai khublei ïa ki palat khatlai hajar ngut ki nongkyrshan kiba la pynjop ïa u, u Bah Ardent u la ong ba mynta u la dei u MLA jong barohy ki paidbah ka Nongkrem Constituency bad kino kino kiba donkam ki lah ban wan beit sha u bad ym da donkam ban ïaid lyngba jongno jongno.
Ha Smit, ki paidbah nongshongshnong, ki la pdiang sngewbha ïa u Bah Ardent da kaba tem da ka ksing ka dhah bad ïaid paidbah naduh ïew Smit sha madan ba ju pynlong ki jingïalang kaba don hajan ka Madan shad Nongkrem.
Ha ka jingïalang ba la pynîaid da u Sordar, u Bah Pynshongdor Lyngdoh Nongbri, ki paidbah ki la pynkup burom da kaba pynkup da ka jaiñ ryndia bad kumjuh ruh ka jingai syntiew bad ka jingrwai na ki samla jong ka Shnong.
Khliehriat Lber 14 : Ki dkhot jong ka East Jaiñtia National Council, kaba hapoh ka jingïalam u President, u Bah Sambormi Lyngdoh bad u General Secretary, u Bah Nangjan Dkhar, mynta ka sngi ki la ïa mih puk ha sor bah Khliehriat bad ki la thang ïa ka tyngsop jong u Myntri Rangbah ka jylla Assam, u Himanta Biswas Sharma, uba la kam ba ka shnong Mukroh ka dang hap ha Assam.
Ki nongïalam ka EJNC, ki la ïathuh ba kane ka jingthang ïa ka tyngshop ka long ban pynpaw ïa ka jingsngew pyrshah bad pynrem jur ïa ka jingkam pud ka Assam kaba khlem nongrim bad kaba ym lah satia ban pdiang.
Haba kren ha ka jingïalang, ha shwa ban thang ïa ka tyngshop, u Bah Sambormi Lyngdoh u la pynpaw ka jingsngew bitar halor ka jingwan kam pud u Myntri Rangbah ka Assam, uba la pynpaw hakhmat ka iïngdorbar thaw aiñ jong ka Assam, da kaba ong ba ka shnong Mukroh ka dang hap hapoh u pud u sam jong ka Assam.
“Ngi kum ka East Jaiñtia National Council, ngi la pynkhreh ban thang ïa kane ka tyngshop jong u Myntri Rangbah ka Assam, naduh hynnin ka sngi, hadien ba ngi la ïohi lyngba ki pathai khubor ba utei u Myntri Rangbah u la kam ba ka shnong Mukroh ka dang hap hapoh u pud u sam jong ka Assam", la ong u Bah Sambormi.
U la ong ba kane ka dei ka jingkren ka bym don nongrim.
Kane ka jingmih shakhmat jongka seng, ka long ban pynpaw ïa ka jingpyrshah ïa katei ka jingkam pud bad ka jingkren khlem pyrkhat u Himanta.
U la ong ba baroh ki tip ba ka shnong Mukroh ka dang hap hapoh u pud u sam jong ka Meghalaya, namar dang myn ha kane ka election ba la dep ruh, ki nongshong shnong ki dang thep vote sha Meghalaya bad wat ki skim pynroi ruh ki dang wan na ka sorkar Meghalaya.
Shuh shuh u la ong ba ka ha ka jingshisha, ka sorkar Meghalaya, ka la dei ban phah pynkynriah noh ïa ka Forest Outpost jong ka Assam kaba don ha katei ka shnong Mukroh, namar kato ka jaka ruh ka dang hap hapoh ka Meghalaya.
“Ngi phah ïa kane ka khubor kaba shai sha u Myntri Rangbah ka Assam, ban sangeh noh ban mutdur bad ban phohsniew , ban sangeh noh ïa ia ka jingkren biej, ban ong ba ka shnong Mukroh ka dang hap hapoh West Karbi Anglong, Assam, namar katkum ki kot ki sla kiba don ha ki bor shnong bad ha Jaiñtia Hills Autonomous District Council, ki la pyntikna ba ka shnong Mukroh ka dang hap ha Meghalaya, ha West Jaiñtia Hills District", u la ong.
Utei u nongïalam ba rangbah ka EJNC, u la pynkynmaw ruh ïa kato ka por ba shah siat iap ki nongshnong shnong ha Mukroh ba la siat da ki pulit Assam, u la ong ba hadien katei ka jingshah siat iap ha ki pulit Assam, ha Mukroh bad ka jingkam u CEM jong ka Karbi Anglong District Council, uba la ong ba ki nongshong shnong jong ka Mukrok, ki dei kita ki nongshong shnong beaiñ, kane ka la pynbitar ïa ki dkhot ka seng, ha kaba mar mar ruh ki la leit sha shnong Mukroh bad kumjuh ruh na ka liang ka seng ha kato ka por, ki la leit ïakynduh ruh ïa u CEM jong ka Jaiñtia Hills Autonomous District Council bad ki la pan ïa ka jingpynshai halor kane, hadien kane, na ka liang ka District Council, hapoh ka jingïalam u CEM ka JHADC, ki la leit hiar sha shnong Mukroh ban jurip bad ki la pynshisha ba ka shnong Mukroh hi ka dang hap hapoh Meghalaya, ha West Jaiñtia Hills District.
“Hynrei hynnin pat ngi la ïohi ïa ka jingkam u Myntri rangbah ka Assam kaba la pynsngew lyngngoh bad sngewdiaw ïa ngi, namar, dang ha ki snem ba la leit, ha ka jingïa pynbeit pud ka sorkar Meghalaya bad ka sorkar Assam, ha ka Phase 1, bun ki jaka jong ka Meghalaya kiba ngi la duh ei noh"Na ka liang ka seng, ki la phai khmat ruh sha ki nongmihkhmat kiba na ri lum Jaiñtia, kiba kynthup u Deputy CM, u Bah Sniawbhalang Dhar, kumjuh ruh u Bah Comingone Ymbon bad u Bah Kyrmen Shylla, kiba dei ki myntri ka sorkar jylla ba kin shimkhia ïa kane ka kam, ban ïakren ha ïingdorbar thaw aiñ, ban shim khia ruh ban ïada ïa ka khyndew ka shyiap jong ka ri lum Jaiñtia.
Ka Seng ka kyrmen ba lyngba ka jingshimkhia jong ki, ka jingpynbeit ïa u pud u hapdeng ka sorkar Meghalaya bad ka sorkar Assam, ha ka phase II, ka Mukroh ka dei ban hap hapoh ka jylla Meghalaya.
Ha kajuh ka por, ka Seng, ka kyntu jur ruh ïa ka sorkar MDA 2.0 da kaba ong ruh ba kum ki Sengbhalang, kiba dang don ka jingsngewkhia ïa u pud u sam, bad sheptieng ruh ïoh duh ei pynban ïa ka shnong Mukroh.
Ka Seng ka la kular ruh ban ïai buddien ïa kane ka kam bad ban ïai don ryngkat ruh bad u paidbah lada ka Assam ka wan thom da ka bor.
Shillong, Lber, 14: U Symbud Myntri Rangbah uba peit ïa ka tnat Pynroi Sor u Bah Sniawbhalang Dhar un sa lum ïa ka jingïalang ban ïathir sani halor ki projek kiba dang pyntreikam hapoh ka Sor Shillong bad nalor kata kane ka tnat kan sa ïathir ïatai ruh ha kaba ïadei bad ka jingpynkynriah ïa ki 342 tylli ki longing na Sweepers’ Colony, Them Ïew Mawlong ha ka jingïalang ka ban sa long ha ka sngi Balang mynta ka taïew.
“Ngan sa bishar bniah lashai ka sngi ïa baroh ki projek kiba dang pyntreikam ba kynthup ruh ïa ki Smart City projek," ong u Bah Dhar ha ka jingïakren bad ki lad pathai khubor.
U la ong, katto katne ki projek ki kynthup ïa ka jingshna ïa ka Ïew Shyllong ha Laitumkhrah, ka ïew Polo, ka surok na ka smat city projek bad kiwei kiwei.
“Ngan sa tip ïa ka jingïaid shakhmat ka kam bad ka jingpynlut ïa ka pisa ha kaba pyntreikam ïa kine ki projek tang shu la lum ïa ka jingïalang," la bynrap u Bah Dhar.
Haba pynpaw ba ki projek bapher bapher ki dei kiba la don la ki jong ki por ba la buh ban pyndep, u Symbud Myntri Rangbah u la ong, “ngan sa pyrshang ban leh ïa kaba bha tam ha kine ki sngi ki ban sa wan ban pyndep ïa ki projek ha ka por ba la buh.
"Shuh shuh u la bynrap ba ka Jylla kam don jingeh eiei ha kaba ïadei bad ka jingmang pisa bad ka pisa ka wan beit sak sak na ka Sorkar India sha ka Sorkar Jylla.
U Bah Dhar u la pyntip ba un sa khot ruh ïa ka jingïalang ban ïakren ha kaba ïadei bad ka jingpynkynriah ïa ki briew kiba sah ha Sweepers’ Colony na Them Ïew Mawlong.
“Ngan sa khot ïa ka jingïalang ha ka kyrdan jong nga kum u Myntri ka tnat Pynroi Sor.
Hadien kata, u Chairman jong ka High Level Committee un sa khot ïa ka jingïalang bad yn sa shim ruh ïa ka rai (ha kaba ïadei bad kane," u la ong bad bynrap, “lashai, ka jingïalang kan sa long katkum ka kyrdan jong nga bad hadien kata ngin sa shong ïa ka jingïalang jong ka Jylla.
Ngin sa hap ban khot ïa ki (Harijan Panchayat Committee).
Ka Ingbishar ka ladep bthah bad ngin sa peit….
hynrei ngi kwah ban pyndep noh ïa kane ka kam kham kloi.
"Shuh shuh, u Bah Dhar u la pyntip ha ka jingpynbhabriew ïa ka Sor Jowai ka dang ïaid shakhmat bad 90 percent na ki surok hapoh ka Sor ki dei kiba ladep.
Katkum ka kaiphod, ïa ka surok yn sa shna pyndep ha ki 10 sngi ki ban sa wan.
Ha kaba ïadei bad tnat Home (Jail), u Bah Dhar, u la ong ba ym pat ïohlad satia ban ïa kynduh ïa ki ophisar jong kane ka tnat.
U la ong, dang shen, ka Sorkar ka ladep thmu ban shna ïa ka Central Jail hynrei ïa ka jinglong jingman ba ladep tyrwa yn sa tip tad ynda la shong ïa ka jingïalang ka ban sa long la shi sngi.
Jowai, Lber 15 : Ka ophis jong u District Sports Officer, West Jaiñtia Hills District, Jowai kum shi bynta ban rakhe ïa ka sngi ba kyrpang jong ki kynthei ne ka ‘International Women’s Day 2023’ mynta ka sngi (15 tarik u Lber, 2023) kala pynlong ïa ka jingïakop tan tyllai hapdeng ki kynthei ha Kiang Nangbah Stadium, Jowai.
Ha kane ka sngi ïakop tan tyllai ‘Open Tug of war’ tang na ka bynta ki kynthei la wan ban ïashim bynta haduh 9 tylli ki kynhun, kiba kynthup ïa ka R.C Eve Secondary School, Mihmyntdu, Upper Primary, ka Catholic Youth Sports Club, Mihmyntdu, R.C.Eve Secondary School, Mihmyntdu, Secondary School, ka Women’s Dongmihsngi Sports Club, ka Q.C Springside HSS, ka H.K.Singh Memorial Secondary School, ka 7 Wasa United, ka West Jaiñtia Judo Association bad ka R.C.Eve Lower Primary School, Mihmyntdu.
Ki kynhun kiba la poi sha ka Final ki long ka Q.C Springside HSS pyrshah ïa ka H.K.Singh Memorial Secondary School.
Ka Q.C Springside HSS ka la long ka lahduh ha kane ka jingïakop tan tyllai (tug of war) jong ka jingrakhe ïa ka International Women’s Day mynta ka snem.
Nongstoiñ, Lber 15 : Ka kynhun ïalehkai jong ka Lamare SC Shillong, ka la khur ïa ka nam lahduh ha ka lympung ïalehkai phutbol ba la tip kum ka Invitation Knock Out Football Tournament 2022-23, ba la pynïaid da ka New Nongstoiñ Sports Social and Cultural Club ha madan New Nongstoiñ.
Kane ka nam lahduh ka la jia long ha ka sngi balang hadien ba ka la lah ban pynliem ïa ka Ri Bhoi United da shi kol la nod, ha ka final kaba la sakhi da ki paidbah bun byllien kiba la tuid ban sakhi ïa kane ka jingïalehkai final.
Haba phai sha ka jingïalehkai, la sakhi ïa ka sur ïalehkai kaba mar biang bor.
Pynban khyndiat minit hadien ba ka jingïalehkai ka dang ïaid, u nongap kol ka Lamare SC u la shah beh noh na madan ha u nongpynïaid u ba la sei da ka Red Card, hadien ba u la kum pynur jubor ïa u rang ïalehkai ka Ri Bhoi, u ba don ka kabu ba biang bha ban thep kol.
Hynrei, phewse wat la kane ka kabu pynban ka Ri Bhoi kam shym la ïoh ban pynurlong ïa ka shi kol, na ka daw ba u nongap kol ba ar u la lah ban kyrda na ka jingshah thep.
Hadien kane ka red card, ka sur ka dur ïalehkai ka la kylla syndet ha kaba ka Ri Bhoi kaba dang don ha ka ïa ki 11 ngut ki rang ïalehkai, ka la sdang ban teh lakam ïa ka jingïalehkai bad ka la ïoh ruh bun bha ki kabu khamtam ha ka kylla miet.
Hynrei, baroh ki kabu ki lehnohei lut bad watla bun bun sien ka la pyrshang ban khyrwit na kham pajih ka dieng kol, pynban bunsien ka bol ka kiew beit ïa ka cross bar.
Hapdeng ka jingïakhun kaba la kham noh shilliang bad ba la poi ruh sha ka jingpynjlan por kata hadien ka 90+ minit, ka Lamare SC kaba don ha ka ïa ka bok ka nusip, ka la ïoh ban thep ïa ka kol kaba itynnad na u Nelson Rymbai, ïa kaba la pynbuh bha ruh da u Donlad Diengdoh.
Da kane ka shi kol, ka Lamare SC ka la khur syndon ïa ka nam lahduh bad ruh ïa ka song tyngka ba T.7 lak tyngka.
Katba ka Ri Bhoi United FC watla kaba la ïakhun tyngeh hynrei ka hap ban shu hun noh ha ka nam rem bad ïoh pdiang ïa ka song tyngka ba T 3 lak tyngka na ki nongpynïaid.
Ha kane ka jingïalehkai na ka liang ka NNSSCC, ka la jied ruh ïa u rang ïalehkai ka Lamare SC kata u Donlad Diengdoh ban rah ïa ka khusnam kum u rang ïalehkai ba kynsai jong ka jingïalehkai final.
Kumjuh ruh la pynphuh pynphieng bad pynshongshit ïa kane ka sngi da ki prokram bapher bapher kynthup ïa ki jingpynkhalai nusip sha ki paidbah ba wan peit kai.
Katba na ka liang u Bah Gabriel Wahlang MLA ba dang shu jop na Nongstoiñ Constituency, u la long u kongsan ban sam ïa ki khusnam sha ki ar kynhun kiba la poi Final.
Haba kren ha ka jingïalang shwa ban khylliap lama noh ïa kane ka lympung, na ka liang u Kongsan u la khot la wer sha baroh ban ïatreilang ha ki bynta baroh, khnang ban kyntiew ïa ki kam ïalehkai ba bun jait ha ka dong ka thaiñ.
U la kitbok bad ai mynsiem ruh ïa ka NNSSCC ba kan nang pyntyllun ïa ki kam bad ban ïai bteng ban pynlong ki lympung jingïalehkai, khnang ban sei ïa ki sap ki phong jong ki samla kynthei bad shynrang jong ka thaiñ.
Hato ka Sorkar Meghalaya ka don neem ka jingpyrkhat kyrpang ïa ki nongrep kiba im jakpoh na ka rep ka riang? Dang shen ha ki rynsan ïalap elekshon sha ki Constituency kiba don ha ki thain nongkyndong, ki kyrtong jong ki seng saiñpyrthei bapher bapher ki buh thong hakhmat eh ban kyntiew ïa ki nongrep bad ban khmih ïa ka rep ka riang ha ka jylla khnang ban wanrah ïa ka jingkylla dur ha ka kam rep.
Wat ha ki Manifesto ki seng saiñpyrthei bapher bapher ki la buh hakhmat ban kyntiew ïa ka ïoh ka kot jong ki nongrep ha ka jylla.
Bunsien ha ka jingkren ha ki jingïalang paidbah la ju mih ki kyntien ba ka Sorkar kan peit kyrpang na ka bynta ban kyntiew ïa ki nongrep ba kin lah ban kiew ha ka ïoh ïa ka kot.
Hynrei kita ki kyntien ki la long pynban tang ki kyntien kiba shu pynbiej ïa ki nongrep, namar lah ban ong kumba 70 percent ki briew ki dang shaniah ha ka rep ka riang bad lada kita ki kyntien kiba la ju kular ka sorkar ban ïarap ïa ki nongrep kam seisoh.
Kan jia aiu ïa kito ki nongrep kiba ju im jakpoh na ka rep ka riang?Ym lah ruh ban len khamtam ha ki jaka nongkyndong bun na ki kmie ki kpa ym tang ba ki kyrshan ban pynim jakpoh ïa ka ing ka sem da ka rep ka riang, hynrei wat ban phah skul ïa ki khun ruh ki hap ban trei shitom da kaba rep ba riang khlem da khein ïa ka ding ka maw, namar ba kim don lad pat da kumwei.
Hynrei kaba sngewsih ban ïohi ba bun na ki nongrep kiba ju trei shitom ban thung ïa ki jingthung jingtep ban jaw syep jaw snam na ka bynta ban pynim jakpoh ïa ka ing ka sem, hynrei phewse ynda haba la dei ka por lum por lang ban die ïa ki mar rep ki mar riang ki hap ban die ïa ki jingthung jingtep ha ka dor kaba tad, katba kiwei ki pat ki jhur ki jhep ne ki jingthung jingtep kiba wan na shabar ka jylla ki don ïa ka dor ka mur kaba biang.
Watla ki nongrep ki trei shitom ban rep baroh saw aiom hynrei ynda la poi ha iew, ki ngat pynban sa ha ka shyngkan khait haba ki shah khñiot dor ha ki nongkhaïi bad sa ka shah ot kilo.
Brup! jaw ummat ki nongrep haba ym don ba phai khmat lem na ka bynta ka bha ka miat jong ki.
Hato ka Sorkar ka ïohi mo ïa kine ki jingeh jong ki nongrep ne ban pyrkhat kyrpang ban peit ïa ka iew ka hat, namar kum ban ban ktien kiwei kiwei ki ki marbam ki mardih kiba wan na shabar ka jylla ki dei ki ksiar, katba ka mar rep ba pynmih ki nongrep ka jylla pat kim ïahap shuh ban ong wat ba ka dei ka rupa ruh.
Lada ka long ha kane ka rukom shaei kein ka lawei ki nongrep kiba ju kyrshan ïa ka ïing ka sem da kaba rep kaba riang bad wat ban kyrshan ruh na ka bynta ban pynïoh jingnang jingstad ïa ki khun ki kti? Hynrei kaba sngewsih pat ba kita ki nongmihkhmat ba u paidbah u la jied ban peit ïa kum kine ki jingeh ba ki kup shiliang ki sem shiliang ki ïa kynduh ki ïa pynlut por pynban ban ïa knieh shuki ha Assembly.
Ka Sorkar MDA-II kaba la mad teng ïa ka jingeh jong ki nongrep mynba ka khlam jingpang COVID-19 ka la wan lynshop ha kane ka jylla Meghalaya ka la dei ban sngewthuh kham bha ïa kaei kaba ki nongrep ki dang donkam ban kyntiew ïa ka rep ka riang ka jong ki.
Toi, watla ka sorkar ka la plie lad lyngba ïa ki nongrep da kaba ai jingïarap na ka FOCUS bad FOCUS+ hynrei ki nongrep kin ïai sah hi junom kum ki nongrep namarba ki jingïarap ki wan eh shisien tengkhat lano eh.
Namarkata, ka la dei ka por ba ka Sorkar MDA-II kan pyrkhat kyrpang ïa ka jingeh jong ki nongrep khamtam ha ki jaka nongkyndong kiba la im da ka rep ka riang, namar lada ka Sorkar kam don ïa ka jingkitkhlieh ban peit kyrpang ïa ka dor kyrshan lane ka Minimum Support Price (MSP) ki nongrep kin ïakynduh jingeh hi kumjuh.
Ha kum kane ka juk ba la kyrduh kamkyrduhjam, ka Sorkar ka la dei ruh ban thaw ïa ki lad ki lynti ( Plan and Policy) kumno ban kyntiew shisha ïa ki nongrep ka ban long ka lad ïohkam ïoh jam ïa ki samla, bad kaba sngewduh mynsiem pat ïa ki paidbah ka dei tang ka jingkular ha ki jingthoh bad khlem ka kam ban kyntiew ïa ki nongrep ne wat ïa ki samla kiba ym donkam donjam.
Shillong, Lber 15 : Ka Jylla Meghalaya katba nang mih ki sngi ka la nang paw pyrthei bad kiew shaphrang ha ka liang ki jingïalehkai, na ka jingtbit bad ka jingpyndonkam hok jong ki nongïalehkai ïa ki sap ba ki don ha ki jingïalehkai bapher bapher.
Ka Jylla Meghalaya mynta ka kynti ka la ïoh sa kawei ka nam bad ka burom lyngba ki saw ngut ki nongïalehkai Jeet Kune Do kiba la khur jingjop ha ka lympung ïalehkai Jeet Kune Do kaba la tip kum ka 2nd World Jeet Kune Do Championship kaba dang shu kut shen ha Sri Lanka.
Kine ki saw ngut ki samla ïalehkai kiba mihkhmat na ka Meghalaya Jeet kune Do Association ha ka 2nd World Jeet Kune Do Championship kaba long ha Sri Lanka ha ka 10 tarik haduh ka 12 tarik Lber 2023, ki kynthup u samla Francis R.R Songthiang uba ïakhun ha ka kyrdan jingkhia ba 60 kg, samla Ribhalin Marbaniang ba ïalehkai ha ka kyrdan ba 52kg.
Ka samla Ilawankmen Nongbri ba ïalehkai ha ka kyrdan jingkhia ba 48kg bad ka samla Lorenza Songthiang kaba ïalehkai ha ka kyrdan jingkhia ba 54kg.
U samla Francis R.R Songthiang bad ka samla Lorenza Songthiang kidei ki khun jong ka Kong Anita Songthiang ba shong ba sah ha Laitkor Kynton U Mon, ka samla Ribhalin Marbaniang kadei ka khun jong ka Kong Bianglin Marbaniang ba shong ba sah ha Umkynrud Kynjat Phutbol ba dang pule ïa ka klas 12 ha Umshyrpi College, ka samla Ilawankmen Nongbri kadei ka khun jong u Liverson Kharnadu kiba shong ba sah ha Lawsohtun Block-4.
Halor kane ka jingjop na ka liang ka Association ha ryngkat ka KSU Nongthymmai Circle bad ka KSU Laban Circle ki la pdiang burom ïa kine ki saw ngut ki samla kiba la wanrah ïa ka nam bad ka burom ïa ka ïing ka sem, ïa ka Jylla bad ïa ka ri India hi baroh kawei.
Ka Meghalaya Jeet Kune Do Association ka ai khublei kyrpang ïa kine ki samla bad kitbok kitrwiang ba kin ïoh ka met ba koit ba khiah bad ba kin nang kiew shaphrang ha ki jingïalehkai kiban dang wan.
Kum ban pynkynmaw hangne ba ka kynhun ïalehkai phutbol ka Jylla Meghalaya ki la ïoh ban rung sha ka phainal ha ka Santosh Trophy kaba dang shu kut shen ha Saudi Arabia kaba dei ruh ka sien kaba nyngkong ba ka Jylla kan ïoh ban rung shaduh ka phainal ha kaba kum katei ka lympung.
Ha ka jingïalehkai phainal, ka Meghalaya ka la rem salit da 2-3 kol ha ka Karnataka.
Nongstoiñ, Lber, 15: Ki don shibun bah ki shnong ha ki thaiñ khappud kiba dang hap ban ïaid da ka kjat haba ki leit ki wan namar ka jingbym pat don surok kali.
Ha kine ki khyndiat sngi u nongthoh khubor u ïoh ban ïakren bad ki katto katne ki rangbah na ki katto katne tylli ki shnong kum na Mawkhap, Sohramlep, Nongmawleiñ bad kiwei, ha kaba ki la pynpaw ïa ka jingsngewkhia halor ka jingbym don ïa ki surok kali, kaba la buh jingeh haduh katta katta ha ka kit ka bah bad ka leit ka wan.
U bah L.J Nongteiñ uwei na ki riew rangbah na ka shnong Nongmawleiñ, u la ong ba ha kine ki snem ba la dep, katei ka shnong ka la ïoh ïa ka surok kaba la pyntrei lyngba ka skhim MNREGS naduh Ïewnongma haduh ha shnong.
Hynrei, katei ka surok ka neh tang katto katne bnai, namar ka dei ka surok khyndew bad mynta lei lei wat ki Mahindra pickup ruh shem shitom haduh katta katta ban ïaid ha ka por lyiur.
Nalorkata u bah Nongteiñ u la ong ruh ba la jan baroh ki shnong ha katei ka thaiñ ki im da ka rep kwai, tympew, ki soh ba lai phew jait, ki pai.
Hynrei, na ka daw jong ka jingbym don ka surok kaba biang, bun ki mar rep ki shu sep ei.
Ha kaba ïadei bad katei ka surok, u bah Nongteiñ u la kyntu ïa ka sorkar jylla ba kan thaw ki lad ki lynti ban mang pisa na ka bynta ban phah maramot ïa katei ka surok ba la pyntrei lyngba ka skhim MNREGS.Namar lada ym lah ban siang rong ruh lada mang pisa tang ban siang maw ruh ka la long ka jingmyntoi kaba khraw ïa ki paidbah.
Ha kajuh ka por u la ong ba hajan jong ka shnong Nongmawleiñ, ka don kawei ka jaka kaba u don u mawsiang u ba heh kat u lum bah bad ka jingïar jong utei u mawsiang ka la jan ïa ryngkat bad kawei ka madan phutbol kaba heh.
U la ïathuh ruh ba ha jrong utei u mawsiang, man la u snem da ki spah ngut ki briew na ka jylla Assam ki wan kiew bad ki wan jngoh kai.
U la ong ba lada ka don ka surok kaba biang, ka jingdon jong katei ka jaka kan long ka jingkyrkhu kaba khraw ïa ka thaiñ, khamtam eh lada ka sorkar lyngba ka tnad jngohkai kan shimkhia ban pynitynnad shuh shuh ïa katei ka jaka, kan khring ïa shibun ki nongwn jngohkai khamtam ha ki aïom synrai ba ka suiñ bneng ka la khuid.
U la kyntu ïa ki bor sorkar ba kin shimkhia lem bad phaikhmat sha katei ka thaiñ, khnang ba kan long ka jingmyntoi ïa ki paidbah.
Mawkyrwat, Lber, 15: Ka ophis jong ka Deputy Commissioner (Supply), South West Khasi Hills District ka la ïoh ban rakhe ïa ka ‘World Consumer Right Day’ ne ‘ka sngi ba kyrpang jong ki Nongthied Nongpet’ halor ka phang, “Empowering consumers through Clean energy transition" kaba mut “Ka jingpynkupbor ïa ki nongthied nongpet ban pyndonkam noh da ki bording ba pynneh pynsah ïa ka Mariang" ba la pynlong ha Multipurpose Hall DC’s Office, Laitlawsang, South West Khasi Hills District.
Ha kane ka jingrakhe u bah T.Lyngwa, IAS, Deputy Commissioner, South West Khasi Hills District u la long kum u kongsan ha ryngkat ka jingïadonlang bad kiwei de ki ophisar sorkar jong ka South West Khasi Hills District.
Haba kren ha kane ka jingïalang u bah Lyngwa u la ong ba la rakhe ïa kane ka sngi ki nongthied ki nongpet ha shityllup ka pyrthei bad ha kaba ïa dei bad kane ka ri India ruh ka la buh ïa ki aiñ ki kanun ha kaba ïa dei bad ka jingïada halor ka hok jong ki nongthied nongpet da kaba buh da ki Consumer Forums ha kylleng ki distrik khnang ban pynsuk ïa ki nongthied nongpet ban pynpaw ïa ki jongsngew halor ka jjingbymhun bad ka jingbymbiang ha kaba iadei bad ki lad ai jingshakri bapher bapher.
Ha ka jingkren jong u u la pynsngewthuh ruh ba kum ki nongshong shnong ki don ka hok ban ujor lada ki ïoh ïa ki mar ki mata kiba sniew lane ki lad jingshakri ki bym biang ne ai jinghun ïa ki bad ki donkam ban pynsngewthuh paidbah khnang ba kin lait na ka jongshah thok bad shah shukor ha ki nongdie bad lada don kum kita ki don ka hok ban pynsngew da kaba ai ïa ki jingujor lyngba ka Consumer Forum na ka bynta ban weng ïa kiba kum kita ki jingeh.
Ha kaba ïadei bad kane ka program, ka kong Y.R.Mawlong, Additional Deputy Commissioner, South West Khasi Hills District, Mawkyrwat ka la ai ki jingpynshai paidbah halor ka hok jong ki nongthied nongpet bad ki kamram kiba u ne ka nongthied nongpet ki dei ban tip bad sngewthuh bad ban kynmaw ruh ba haba ki leit ha ki dukan kim dei ban klet ban peit ïa ki tarik bad ki snem ba la thoh ha ki mar lane kiwei kiwei ki lad jingshakri kiba lah ban long ka jingma ne ktah ïa ka koit ka khiah.
Ha kajuh ka por ka la pynkynmaw ba ka phang pdeng jong mynta u snem ka long halor ka jingpynkup bor ïa ki nongthied nongpet da kaba pyndonkam noh da ki bor dong kaba lah ban pynneh pynsah bad ba lait na ka jingpynjaboh ïa ka mei mariang.
U bah K.T.Nongsteng, EAC, South West Khasi Hills District ha ka jingkren jong u u la ong ba kum ki nongthied nongpet ngi don ka hok ban lait na ki jingma (Right to Safety), ka hok ban ioh jingtip (Right to be Informed), ka hok ban jied (Right to Choose), bad ka hok ban pynsngew halor ka jingbym hun ïa kano kaba ki thied ne ka lad jingshakri ba ki ïoh bad ka hok ban ïoh jingpynshai (Right to Awareness) da kaba kyntu ruh ban rah lem ïa kane ka khubor sha kiwei khnang ba kan long ka jingïarap na ka bynta ki ong ki ha kane ka bynta.
U bah L.T.Tariang, Additional Deputy Commissioner, South West Khasi Hills District u la pynïaid ïa ka jingïalang katba ka kong D.Basan, Inspector Supply, South West Khasi Hills District ka la pyllait da ki kyntien khublei.
Nongstoiñ, Lber, 15: Tang kumba 14 sngi hadien ba ka sorkar ka la dep pynbna ïa ka resol jong ka elekshon bad ba u bah Goldenstar Nonglong u ba la ïakhun kum u kyrtong na ka party Congress na ka 33 Rambrai Jyrngam um shym poi sha ka thong.
Hynrei, ha ka sngi balang, u la lum ïa ki nongkitkam jong ki zone, ki primary unit bad ki sub unit na ka constituency ha Congress Bhavan New Nongstoiñ ban ïakynduh lang bad ban ai khublei ïa ka jingtrei shitom jong ki ba ki la lah ban pynïoh haduh san hajar tam ki vote.
U bah Goldenstar Nonglong u la pynpaw ïa ka jingsngewnguh bad ka jingkhublei kaba kyrpang ïa baroh ki paitbah nongkyrshan, kiba la trei shitom met bad mynsiem na ka bynta jong u wat la u dang long u ba thymmai ha ka Constituency ruh.
Nalor kata u bah Nonglong u la ong ruh ba ka jingïoh vote jong u ha kane ka MLA election ba la dep, ka pyni shai ba ki paitbah jong ka Rambrai Jyrngam Constituency ki ieit bha ïa ka Congress.
Hynrei ka jingbym poi sha ka thong ka dei namar ki la pynleit jingmut palat ba ka jingïaleh ka long beit tang ïa u kyrtong ka NPP bad ka HSPDP, katba kim shym poi pyrkhat ba u kyrtong shimet u kham khlaiñ ban ïa kitei ki ar ngut.
U bah Nonglong u la ong ba ka jingshah rem ha kane ka elekshon MLA, ka long ka jinghikai ha ki snem ban wan ba kim dei ban kheiñ sting ha ka jingïaleh, namar ba u kyrtong u ba kim shym poi pyrkhat u poi sha ka thong.
Ha kajuh ka por u la ai khublei ïa u bah R.G.Momin kum kyrtong shimet u ba la jop bad u la kyntu ruh ïa u ba u dei ban trei bha ïa ka constituency ha kine ki san snem.
Ha ka jingïalang la ïatai bad ïathir sani bha na ka bynta ka election MDC ka ban sa long ha u snem ban wan.
Ha ka jingïatai bad ka jingïapyni jingmut kaba la ïa shim bynta da kiba bun ki nongkitkam, ka sur kaba mih ka long ba u bah Goldenstar Nonglong u dei ban ïaleh biang kum u MDC.Hynrei na ka liang jong u bah Nonglong u la kyrpad jur ba na ka bynta ka election MDC ki nongkitkam bad ki nongkyrshan kim dei ban pynbor ïa u.
U la ong ba la kumno kumno ha ka election MDC dei ban phah ïa ka kyrteng jong u bah Bormanding Nonglang kum u kyrtong, namar u la long ruh u nongkitkam u ba la shakri ïa ka party la bun phew snem.
Watla ka la don ka jingkyrpad na kiba bun ki liang ba u bah Nonglong u dei ban ïaleh hi ,hynrei u la ïai pynsngewthuh ba wat lada um ïaleh ruh un ym iehnoh ïa ki paitbah ka Rambrai Constituency.
U la ong ba un don ha syndah bad u bah Bormanding Nonglang ha ki por baroh bad kaei kaba u bah Bormanding u thmu ma u ruh un mynjur lang.
Ha kaba khatduh ka sur kaba mih na ka jingïalang ka long ba da kawei ka jingmut kin pynïaleh da u bah Bormanding Nonglang kum u MDC.Nongstoiñ, Lber, 15: Katba ngi dang jam sha ka juk kaba shai ïa kaba ngi ong ruh “ka Ïa jong ki kor ki bor" ne ka Generation of Technology, phewse ka pyrkhat pyrdaiñ jong ki nongshong shnong ka dang sah kumjuh bad ym don ba burom ïa ka Mei Mariang lane ban buh ïa ka jingleh khuid hakhmat, kat haduh ba la i sangsot bad i saitmet ban khmih ïa ka jinglong jingman jong ki wah khamtam kiba don ha sor Nongstoiñ.
Haba peit ïa ka jinglong jingman jong kitei ki ar tylli ki wah kiba don ha sor Nongstoiñ, la ïohi ba kitei ki wah katba nang wan ki sngi ki por ki la nang kham jaboh bad kham jaboh shuh shuh.
Ka daw ka dei beit namar ka jingbret pathar ïa ki jaboh jabaiñ kynthup naduh ki bilor kyiad, ki plastic bad kiwei kiwei.
Ka Nongstoiñ ka lah dei kawei na ki sor kaba la kham paw ha ka jylla bad ka dei ruh ka Nongbah jong ka West Khasi Hills District.
Hynrei, ym pat don wat tang kawei ruh ka jaka pynlang ñiut ha man la ki kyntoid jong ka sor Nongstoiñ.
Toi na ka liang ka Nongstoiñ Town Committee ha ki snem ba kham mynshwa, ka la pyrshang ban buh ha man ki jaka, hynrei ym don ba burom bad baroh ki shim kabu pynban ïa kitei ki jaka lum niut, da kaba bret pathar ïa ki ñiut ba dei ban buh bad ki bym dei ban buh.
U bah Armandstar Marweiñ u ba dei uwei na ki nongshong shnong jong ka sor Nongstoiñ u la ong, “Ha ka jingshisha ki briew kiba shong shnong ha sor Nongstoiñ ki dei kiba la nang la stad, hynrei ki leh ki kam kum ki briew kiba dang dum.
"Ka samla Banrisuklang Lyngkhoi kaba dei ka khynnah skul ka St.Francis D’Assisi Higher Secondary School Siejlieh, ka la ong ba ka dap da ka jingsngew lehraiñ haba ïohi ïa ka jingjaboh.
Kumta, ka kyntu ba lada long kaba lah, ki paidbah ki dei ban burom bad lum ïa ki ñiut bad sa ai pat ha ki kali lum ñiut, ym ban shu bret pathar sha wah.
Nongpoh, Lber 14: Kum shi bynta ban rakhe ïaka World Water Day ka tnad PHE ryngkat ka jingïatreilang bad ka ophis u District Sports Officer, Ri-Bhoi District kan sa pynlong da ka jingïakop mareh thong kaba 5 km haka 21 tarik Lber 2023.
Ïa katei ka jingïakop mareh yn sdang naduh ka por 6 baje mynstep ban sdang naduh Indoor Stadium Saiden bad pynkut pat ha Indoor Stadium Nongpoh, bala phiah ïaki Junior (hapoh 16 snem) bad Senior (16 snem shaneng), bad kin don ruh ki khusnam pisa bala pynkhreh ha kaba ki nongjop ki ioh ban khur 5 hajar ïa kiba wan haka kyrdan ba nyngkong, 3 hajar haka kyrdan ba ar bad 2 hajar haka kyrdan ba 3 bad kin don ruh 5 tylli ki consolation prize kiba T.1000/-Na ka liang la khot la wer ïaki paidbah kiba kwah ban ïashim bynta ba kin leit ban pynrung kyrteng ïalade ha ophis u Superintending Engineer ka tnad PHE Nongpoh shuwa ka 20 tarik haka por long trei.
Khliehriat Lber 15 : Ki pulit East Jaiñtia Hills District, mynta ka sngi ki la ïoh ban kurup ïa u drok herion ba khia 32.5 gram bad ki la bat noh ïa ki lai ngut ki briew kiba la tip kyrteng kum u Rudolf Franklin, 28 snnem kyrta, u Aibankyrshan Kharlyngdoh, 24 snem kyrta bad u Shemphang Lakhiat, 29 snem kyrta, kiba na Ri Bhoi District.
Ki pulit ki la kurup noh ruh ïa kawei ka kali maruti car kaba don u registration number ML-05-D-3783, ka pisa T54,150 tyngka bad lai tylli ki mobile phone.
La ong ba ki pulit, ki la ïoh jingtip ha ka por 2.30 mynstep ba kitei ki lai ngut ki la mih da katei ka kali maruti car na Silchar bad ki thmu ban leit sha Umsning, Ri Bhoi District bad ki la kit lang ruh bad ki ïa ki drok, kumta hi mar mar ki pulit ki la pynap ktem bha ha surok national highway-6, hajan ïew Ladrymbai, kumta hi ha ka por kumba 3 baje mynstep, ki la ïoh ban khang kdong ïa katei ka kali , haba la khynra bad talasi, ki pulit ki la lap na katei ka kali ïa ki drok ba long power rong stem, rong soh bad hadien ba la test la ong ba ki dei ki drok herion, ïa kitei ki drok la song ha ki synduk sabon ba la sop bha khop.
Ïa ka case la register ha Khliehriat Police Station hapoh ki kyndon aiñ NDPS Act bad ka jingtohkit ka dang ïaid shakhmat ban lap shuh shuh ïa kiba donkti kiba la ïaid sha khmat bad kiba dang don shadien.
Jowai, Lber 15: Ka Hynñiewtrep National Youth Movement (HNYM) Saphai Unit mynta ka sngi hapoh ka jingïalam u President ka West Jaiñtia u samla Pynhun Shulet ha ryngkat ka jingïadon lang u General Secretary ka Saphai Unit u samla Melki Dhar bad u Vice President Saphai Unit u samla Shemphang Dhar kila leit ïa kynduh ïa u Assistant Executive Engineer Shangpung Distribution Sub-Division ban dawa ban pyndep noh ïa ki Electric Poles kiba la sdang trei naduh u snem 2019 ha shwa ban wan ka khlam Covid-19.
La ïathuh ba kane ka jingsahteng ban pyntrei dep ïa kitei ki post light ban sam bordong kala pynlyngngoh pat ïaka seng ba haduh mynta ïa kine ki poles la ieh noh khlem da pyndep ïaki ha ki ba bun ki kyntoit jong ka shnong Saphai West Jaiñtia Hills District.
Na ka liang ka seng ka la dawa mardor na u Assistant Executive Engineer ban phah pyndep noh ïa kine ki poles khnang ba ki paitbah nongshong shnong kin ïoh ban ring light noh sha ki ïing jong ki bad ha ka juh ka por ruh na ka liang ka seng ka la ai por ïa u Assistant Excutive Engineer ban phah pyntrei biang hapoh ka shi taïew lada kim leh ka seng hi kam banse kan ïaid noh daka wei ka lynti.
Ka seng ha ka jingkren bad u AEE ula kular ban leh ïa kaba donkam bad ban phah noh ïa ki contractor ban pyndep noh ïa kitei ki poles ba dang sahteng.
Shuh shuh ka seng kala kren shai ba kan nym shongthait kan ïai buddien kat bym pat pyntrei biang ïakine ki Electric poles.
Nongpoh, Lber 14: Ban plielad bad ban ai ïa ka rynsan na ka bynta ki khynnah skul ban pynpaw ïa la ki sap ha ka kam ïalehkai sport bapher bapher, nalor ka pule ka puthi kaba ki pulynlut por haki saw kynroh jong ki kamra klas, na ka liang ki bor pynïaid skul ka St.Mary’s Secondary School, Nongkhrah mynta ka sngi ki la plie pyrda noh ïa ka Inter House Annual Sports Week 2023 ha madan ïalehkai ka skul ha Nongkhrah.
Ïa katei ka Annual Sports Week la wan ban plie pyrda bad ban ai mynsiem ruh da ka Kong Paidolyne L Nonglait District School Education Officer, ka Ri Bhoi District kum ka kongsan ha ka jingdonlang ka Sister Melita Syiem Head Mistress ka St.Mary’s Secondary School, ki kmie ki kpa, ki khynnah skul lem bad ki nonghikai jong kane ka skul.
Ha ka sngi plie pyrda ïa kane ka Annual Sport Meet, la sdang shwa da ka jingïaid ïa ka March Pass ba la shimbynta da ki khynnah skul jong ka Red House, Blue House, Yellow House bad Green House, la pynbud pat da ka jingthang ïa ka sharak kum ka dak ban bud thik ïa ki kyndon ïalehkai sport ryngkat ka jingbam smai da ki khynnah skul bad pynphuh phieng ruh da ki jingrwai, jingshad bad mass drill bala shim bynta da ki khynnah skul.
Haba kren kum ka kongsan ka Kong Paidolyne L Nonglait kala ai ka jingïaroh ïa ki bor pynïaid skul jong ka St.Alfred SS kiba la shimkhia ban pynlong ïa kum katei ka lympung ïalehkai man la u snem khnang ban plielad ïa kito ki khynnah skul kiba don shisha ïa ka sap ïalehkai ba kin ioh ban pynpaw paidbah ïa kata ka sap bad ruh ban kiew ha kane ka kam ïalehkai sport, kumba katei ka skul ka dei ruh ka ba ju pynmih ïaki nongïalehkai ba tbit bala leit ban shim bynta wat sha ka District Level bad State Level.
Kala ong ruh ba ka sport ka hikai shibun ïangi ban heh ban San haka rukom ka ba koit ba khiah, ban pynproh ïaka jabieng bad khamtam ka hikai ban don ruh ka mynsiem kaba khlaiñ ban don ïaka akor ka burom ryngkat ka jingkyntu ruh ïaki khynnah skul ba ki dei ban kiar naki jingmlien bad ki jingdih ba sniew kum u drok, ka kyiad bad kiwei kiwei lada ki kwah ban poi shaka thong haka jingim jong ki.
“Ngi donkam ban pynshlur ïaki khynnah skul da ki jingïalehkai sports ba kin koit kin khiah bad kin lait naki jingmlien bad ki jingdih ba sniew kumba bun naki khun samla ki ngop noh haki jingdih buaid shiteng por khlem da lah shuh ban pyndep ïaki jingpule, bad ka sports ka dei ruh shibynta jong ka pule puthi ban pynkhlaiñ ïaka pyrkhat ka pyrdaiñ jong ki khynnah skul" la bynrap ka kong Paidolyne.
Lyngba kane ka sport meet ki khynnah skul kin ioh ban ïa shimbynta ha ki jingïakop kum ka 100mt, 200mt bad 400mt race, shot-put, long jump, high jump bad kiwei kiwei ki jinglehkai.
Nongpoh, Lber 15: Ka jingwan hap kynsan u phria ryngkat u lapbah hynnin ka miet jong ka sngi Balang ka la pynher syrngiew ïa kiba bun ki nongrep ha Ri Bhoi, namar bun ki nongrep ki la thung ïa ki jhur ki jhep ha ki pynthor kba kaba lah ban pynduhnong pynban ïa ki nongrep da ka jingwan hap u phria.
Ha ka miet jong ka sngi Balang kata ha ka por 11 baje ei ei mynmiet la sakhi ba u phria ryngkat u lapbah u la wan hap kynsan ha kaba la pynher syrngiew ïa kiba bun ki nongrep kiba shaniah da ka rep ka riang ba bun ki jingthung ki la sdang heh sdang san ha ki pynthor kba.
Kumba long ha Ri Bhoi, kiba bun ki nongrep ha kane ka por ki rep ïa ki jhur ha ki pynthor kba ba kynthup kum u sohsaw, phresbin, sohmynken, phan bad kiwei kiwei kiwei ki jingrep, ha kaba ha kane ka por ki la sdang ban khie san bad la don ruh ki nongrep kiba la jan ban ioh kheit bad kane ka jingwan hap kyrsan u phria ka la pynduh mynsiem bha ïa ki nongrep.
Kumba la iohi bad lap, u phria uba la hap u la don ka jingheh kat u Marble ïalehkai ki khynnah ha kaba ka jinghap ka la jur bha khamtam ha ka thaiñ Nongpoh ha Ri Bhoi, ha kaba ka surokbah National Highway-6 ka la dap da u phria bad la lieh shaid da u phria.
Haba ba wad jingtip halor kane ka jinghap phria ha Ri Bhoi na u Deputy Commissioner ka Ri Bhoi District, u Arpit Upadhayaya kum u khliehduh ka District u la pyntip kumba long haduh mynta kim pat ioh kano kano ka jingujor na ki nongrep halor ka jingshah ktah na u phria bad ym pat lah ban ioh jingtip ruh la ki nongrep ki la shah ktah ne em na ka jingwan hap une u phria.
Halor kane ka jinghap phria, wat la ki bor district kim pat ioh kano kano ka jingujor na ki nongrep bad kumba la sakhi pat na kane ka jinghap phria lah ban don ki nongrep kiba la shah ktah bad shah pynjulor ki mar rep, hynrei kim pat lah pat ban ai jingtip sha ki bor ba dei peit.
Shillong, Lber 15 : Ka sorkar jylla haduh mynta ka dang ap ïa ka jubab na ka tnad Pule Puthi jong ka sorkar pdeng na ka bynta ban pyllait ïa ka Meghalaya na ka Common University Entrance Test (CUET).
“U Myntri Rangbah u la dep ban kynduh ïa u Myntri ka sorkar pdeng ban kyrpad ba dei ban pyllait noh ïa ka jylla hynrei haduh mynta ngi dang ap ïa ka jubab," ong u Myntri ba thymmai ka tnad Pule Puthi ka Jylla, u Rakkam A Sangma.
Ha ka shithi sha u Myntri ka tnad Pule Puthi ka sorkar pdeng u Charmendra Pradhan ha ka 07tarik mynta u bnai, na ka liang u Myntri Rangbah ka jylla, Conrad K Sangma u la dep ban kyrpad ïa utei u Myntri ban pyllait noh ïa ka jylla na kaba pynlong ïa ka CUET.“Ka jylla ka dang shu dep shen ban pynlong ïa ka elekshon MLA, ha kaba ïa ka result la dep ban pynbna ha ka taiew ba la dep.
Kane ka long ka daw ka jingpynslem ïa ka result jong ka Board examination, kumta ki samla ki la shem jingeh mynta ban ïakhun ïa ka CUET na bynta ki jingpule kiba kham shalor," u la ong.
Jowai, Lber 15: Ki 30 ngut ki samla wadkam na kylleng ki shnong hapoh ka Ri-Lum Jaiñtia bad na na kiwei de mynta ka sngi kila pyndep ïa ka jingshah hikai ba 45 sngi ban long kum ki ‘Security Guard’ na kawei ka slem ai jinghikai ka ‘Sub-Center Tornado Security Agency’ kaba don ha Iooksi Umdeinlin West Jaiñtia Hills District.
Kine ki samla ba la shah hikai ki kynthup ïa ki 12 ngut ki kynthei bad 18 ngut ki shynrang kaba dei ruh ka Batch ba ar jong ka jingshah hikai, kitei ki samla kila ïoh pdiang ïa ka syrnod mynta ka sngi ban pynshisha ba kin long kiba bit pura ban long ki nongap pahara.
Ïa kane ka slem ai jinghikai la dei trai da ma Pyndaplang Muksor kum u Camp Commander & Training Incharge bad ha ka juh ka por uba ju synñiang ïa ki samla ban pynïoh kam la ki kino kino ki jaka treikam kum ha ki ïew heh (Mall), ki Bank, ki ophis treikam, nalor kiwei kiwei de.
Haba ai jingkren ha kane ka sngi u ma P.Muksor ula ïathuh ba mynshwa ula juh trei kum u Pulit (Battalion) naduh 2008 hynrei la dap ar snem mynta ula eh noh ïa kane ka kam na ka bynta ban wanrah ïa kane ka Training Center na ka bynta ki khun samla.
“Kam long kaba suk ban wanrah ïa kane ka Center bad ki don shibun ki jingeh kiba lah ban ïa kynduh" bad kine baroh dei lyngba ka jingïeit jong nga ïa ka jait bynriew ong u ma Muksor.
Ula ong haduh mynta nga dang hap ban pynlut hi na ka pla la jong bad don ki por nga mut ban kynran dien noh hapdeng ki jingeh hynrei lyngba ka jingkyrshan lang jong u MLA ka thaiñ ma Nujorki Sungoh nga dang bteng ban ïaid shakhmat.
Kawei na ka jingkyntu jong u ïa ki samla ba kim dei ban don ka jingtieng hadien ba la dep ban shah hikai hynrei ki dei ban tur shakhmat namar ka lad kan sa pli hi wat lada long kaba rit ne ka heh ha ka jingïoh, u kyntu ban long kiba ïaishah namar na ka um kaba rit ka pynlong ïa ka duriaw bah.
Ha ka juh ka por u buh ka jingkyrpad ïa ki bor sorkar ba kan ïarap ban ai jingkyrshan lem ïa kane ka jaka ai jinghikai jong u na ka bynta ki samla khnang ba ka lawei jong ki samla kin ïoh ïaka lad ban trei ha ki kam bapher bapher.
Haka juh ka por ula pynsngew ka jingdon kane ka jaka ai jinghikai ïa ki samla wadkam kala ïarap shibun eh ïa ki samla ban lait na ki jingngop ha ki jingdih kiba sniew naduh ka kyiad bad u Drug, da kaba u buh ruh ïa ki lai tylli ki jingkyntu kaba nyngkong ‘ban long kiba don akor (Discipline), kaba ar ban long kiba biang por bad kaba lai ban don ka jingkitkhleih’.
Ïa kane ka sngi pynkut ïa ka jingshah hikai jong kitei ki 30 ngut ki samla la wan ïadonlang da u kongsan ma R.G.Sukhlaiñ uba la ai ka jingkitbok kitrwiang ïa u ma P.Muksor ba un nang ïaid shakhmat ha kane ka kam kaba long ka lad ïa ki khun samla wad kam ha kum kane ka juk ba mynta.
Kiwei de kiba don lang ki long u symbud kongsan uba dei u OC ka Jowai Police Station ma S.Manar uba kyntu ïa u samla ban don ka jingngeit ha u Blei bad ban ïa burom kylliang iwei ïa iwei wat lada hap ïa kynduh shibun ki jingpynsoi hynrei die ban long kiba ïeng skem ha ka nongrim.
Na ka liang u Rev.Ribaitki Laloo uba la shim smai ïa kitei ki 30 ngut ki samla ba la dep shah hikai nalor ka jingdon ki kmie ki kpa jong ki samla bad kiwei de kiba shah khot sngewbha.
La pynphuh shuh shuh ïa kane ka sngi da ka jingïashim bynta jong kitei ki samla 30 ngut da ka jingïaid march Pass, ki jingshad pynbyrnia bad ki jingrwai pdiang bad jingrwai ai khublei.
Shillong, Lber 15 : Ka Khasi Hills Autonomous District Council ka la pynkhreh mynta ban rah biang ha Ïing Dorbar ïa ka KHAD (Khasi Inheritance of Property) Bill, ka bill na ka bynta ban pynïoh lang kumjuh ïa ka jingdon jingem jong ki kmie ki kpa sha baroh ki khun Khasi ba pura kynthei bad shynrang.
Haba kren bad ki lad pathai khubor, u Chief Executive Member ka Council, Bah Titos W Chyne u la ong, “Kumba long mynta na ka liang ka Council ngi dang pynkhreh ban wanrah ha kane ka sien shong Dorbar kaban wan ïa katei ka Bill kaba ngi la wanrah teng ha ki por ba la dep.
"Nalorkata, u ong ruh ba kane ka Bill mynta ka dang sahkut ha ka Select Committee bad kumta shen kin sa shong noh ïa ka Committee khnang ba kin ïoh pat ban pan ïa ka jingai jingmut na ki paidbah ka jylla kumjuh na ki seng bad ki kynhun bapher bapher haba ïadei bad katei ka Bill.
Shwa kane, u CEM u la ïathuh ruh ba katei ka Bill kadei kaba la wanrah khnang da ka Council na ka bynta ban peit ba baroh ki khun la ka long shynrang ne kynthei kin ïoh lang ïa ka bhah ne ka jingïoh pateng ïa ka spah bad ka jingdon jingem jong ki kmie ki kpa khlem da shah liang.
“Kane ka Bill kadei halor ka jingai bhah jong ki kmie ki kpa ïa ki khun namar kane ka plie lad ïa ki kumno ban pyrkhat ban ai bhah lang ïa baroh ki khun," la bynrap shuh shuh u CEM.La ïathuh ruh ba ïa katei ka Bill kin sa rah ha ka Dorbar Mangtyngka kaba pura kaban sa long la kumno kumno ha u bnai Jylliew ïa kaba ju tip kum ka Dorbar Lyiur.
Katei ka Bill, kaban peit ïa ka jingsam bhah sha baroh ki khun kiba dei na ka Jaidbynriew Khasi, hynrei khlem da ktah pat ïa ki aiñ kiba la don lypa, kiba la kdew ba ka khun khatduh ka don ïa ka hok ban ïoh ïa ka nongkynti jong ki kmie ki kpa.
