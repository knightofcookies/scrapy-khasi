Kane kalong kongsan ha kane ka pyrthei mynta kaba bun ki jingiadei.
Kumba ngi la iohi ha ka por jong ka khlam, ki jingeh ba iadei bad ka koit ka khiah ha kawei ka bynta jong ka pyrthei ka lah ban ktah ia baroh ha kiwei ki bynta jong ka pyrthei tang hapoh ka por ba lyngkot.
“Ha India, ngi bud ïa ka rukom treikam kaba kynthup lang ïa baroh," la ong u Myntri Rangbah duh.
U la ong ruh ba la nang pyniar ïa ki jingdon jingem ba ïadei bad ka koit ka khiah, kyntiew ïa ki rukom ai dawai tynrai, bad pynïoh ki lad jingsumar ba jemdor ïa baroh.
U Modi u la oang ruh ba ka koit ka khiah bad ka bha ka miat ka lah ban kyntiew ïa ka bor jong baroh.
Ka jingplie ïa ka WHO Global Centre for Traditional Medicine ha Jamnagar, Gujarat kalong ka sienjam kaba kongsan ha kane ka bynta.
Bad, ka jingpynlong ia ka WHO Global Summit halor ki dawai tynrai ryngkat bad ka jingialang ki Myntri ki ri G20 ba dei khmih ia ka koit ka khiah kan pynkhlain ia ki sienjam ban ioh ia ki jingmyntoi na kine.
Dei ban don ka jingiatreilang ban tei ia ka tyllong na kylleng ka pyrthei jong ki dawai tynrai.
Haba kren shaphang ka jingiadei ka koit ka khiah bad ka mariang, u Myntri Rangbah duh u la ong ba ka lyer kaba khuid, ka umdih kaba shngain, ka bam kaba tei, bad ka jaka sah kaba shngain ki dei ki bynta ba kongsan jong ka koit ka khiah.
U la ai khublei ia ki heh ki hain kiba la plie ia ka sienjam halor ka jinglong ka suinbneng bad ka koit ka khiah.
U la ong ba dei ban ai ka jingiaroh ruh ia ki sienjam ba la shim ban weng ia ka jingma jong ka Anti-Microbial Resistance (AMR).
U Myntri Rangbah duh u la ong ba ka AMR kadei ka jingma ia ka koit ka khiah jong ki briew ha kylleng ka pyrthei bad baroh ki jingkiew shaphrang kiba iadei bad ki dawai haduh mynta.
U la pynpaw ka jingkmen ba ka G20 Health Working Group ka phaikhmat kyrpang sha “Kawei ka Koit ka Khiah".
Ka thong jong ngi kalong “Kawei ka Pyrthei, Kawei ka Koit ka Khiah" kaba thmu ban don ka koit ka khiah kaba bha ia baroh – na ka bynta ki briew, ki mrad, ki jingthung bad ka mariang.
U la ong kane ka jingiasohlang ka rah ia ka khubor jong u Gandhiji ban nym iehbein iano iano.
Haba kren shaphang ka jingkongsan ka jingiashim bynta ki briew ka long kaba kongsan na ka bynta ka jingjop jong ki sienjam kiba iadei bad ka koit ka khiah, u Myntri Rangbah duh u la ong kalong kawei na ki daw ba kongsan jong ka jingjop ka campaign jong ngi ban pynduh jait ia ka jingpang leprosy.
U la ong ka prokram jong ngi ban pynduh jait ia ka jingpang TB ruh ka pynshlur ia ka jngiashim bynta ki paidbah.
U la ong ngi la kyntu ia ki briew jong ka ri ban long ki ‘Ni-kshay Mitra’, ne ‘ki paralok ban pynduhjait ia ka jingpang TB’ ha kaba jan 1 million ngut ki nongpang la pdiang da ki nongshong shnong.
Ha ka jingban jur ia ka bynta jong ki lad digital bad ki jingsaindur thymmai ban pynioh ia ki lad jingsumar ia baroh, u Myntri Rangbah duh u la ong ba kilong kiba iarap bha ban wanrah jingryntih ha ki sienjam jong ngi namar ki nongpang na kylleng ki jaka ki lah ban ioh ia ka jingsumar kaba bha lyngba ka tele-medicine.
U la iaroh ia ka rynsan e-Sanjeevani jong ka ri, da kaba ong ba ka la plié lad ban don haduh 140 million tylli ki jingai jingsumar lyngba kane haduh mynta.
U Myntri Rangbah duh u la ong ka rynsan COWIN jong ka ri ka la pyntreikam ia ka jingai dawai tika kaba iar tam ha ka histori jong ka pyrthei.
U la ong ka peit ia ka jingpynpoi palat ar point ar billion dose ki dawai tika, bad ka jingpynbiang ha kano kano ka por ia ki certificate kiba treikam ha kano kano ka bynta jong ka pyrthei.
Ka Global Initiative on Digital Health kan wanrah lang ha kawei ka rynsan ia ki bynta bapher bapher kiba iadei bad ka jingai jingsumar lyngba ki lad digital.
“To ngin wanrah ia ki jingsaindur thymmai jong ngi na ka bynta ka jingbha jong ki briew.
To ngin kiar na ka jingpynbun ki jingbei tyngka.
To ngin pynsuk ka jingdon ryntih ka teknoloji," la kyntu u Myntri Rangbah duh.
U la ong kane ka sienjam mynta kan ailad ïa ki ri ha ki bynta shathie ban pyndap ïa ki jaka ba suda ha ka jingpynpoi ïa ki jingai jingsumar bad kan ïalam ïa ngi ban kot sha ka thong ban lah ban ai ki lad ïoh jingsumar ïa baroh.
Nongpoh, Nailar 17: Kum ba ha kine ki khyndiat taiew la don ki nongshong shnong kiba la ioh ïa ka jingpang khmat ha Ri Bhoi ha kaba ki dak ki shin ka dei ka jingsaw ka khmat bad kane ka jingpang ka la dang pur ha kylleng ka them Ri Bhoi ha kaba bun na kito kiba ngat ïa kane ka jingpang ki hap ban deng da ki ïitkhmat ïong.
Kumba la ioh lum jingtip da u Mawphor, kane ka jingpang ka ktah naduh ki rangbah bad haduh ki khyllung ki khynnah ha kaba bun na ki skul kim shah ïa ki khynnah kiba ngat ïa kane ka jingpang ban wan sha ki skul, namar ka jingsheptieng ba ioh kane ka jingpang khmat ka pur sha kiweu pat ki khynnah,La ioh jingtip ruh la don ki skul kba la ai shuti ïa ki khynnah rit, kaba dei hadien ba ka jingpur sted kane ka jingpang khmat, ba kito kiba ioh ïa kane ka jingpang ki saw ki khmat bad daitbuit ki khmat.
Kane ka jingpang khmat lah ban tip ruh kum kata ka jingpang Epidemic Keratoconjunctivitis ha ka ktien Phareng bad kane ka jingpang ka don ïa ki dak ki shin ba daitbuit ki khmat bad saw lut ki khmat baroh arliang.
Halor kane ka jingpur kane ka jingpang khmat, kito kiba ngat ïa kane ka jingpang khmat ki hap ban deng da ka ïitkhmat ïong bad wat kito kiba ym pat ngat ruh ki la pyrshang ban deng da ki ïit khmat ïong ba ki sheptieng bai oh ka bit na kito kiba la ngat ha kane ka jignpang khmat.
Shuh shuh, kum ba paw shabar ne ki dak ki shin kane ka jingpang haba sakhi na kito kiba la ioh ïa kane ka jingpang ka dei ka jingpang kaba baroh ki shemtieng, namar tang shu peit markhmat la ong ba ka lah ban bit sha kiwei ruh kiba ym pat ioh ïa kane ka jingpang ha kaba bun ki la sdang ban phikir namar ioh kane ka jingpang ka lah ban sar ha kylleng ka them Ri Bhoi.
Kumba long haduh mynta kam pat don kano kano ka jingai jingmut na ka tnad ka koit ka khiah ne na ka bor synshar District sha ki paidbah kiei ki lad ban ïada ban lait na kane ka jingpang khmat bad kaba buh jingeh ka dei khamtam na ka bynta ki khynnah skul, namar kane ka jingpang khmat ka la sdang ban sar kylleng ki jaka khamtam ïa ki khynnah skul bad wat ki riew paidbah.
Shillong, Nailar 17: Ka Seng Voice of the People Party (VPP) mynta ka sngi ka la phah biang da ka jingthoh sha u Myntri Rangbah ka jylla, u Conrad Sangma ban pynkynmaw ïa ka jingthung ïa ka Expert Committee na ka bynta ban pynbha ïa ka Reservation Policy.
Ka jingthoh ba la soi da u Dr.Ricky AJ Syngkon, General Secretary ka Seng, la ong ba ha ka jingïakynduh ki nongïalam jong ka Seng bad u Myntri Rangbah ha ka 13 tarik u Naitung 2023, u Myntri Rangbah u la ong ba ka jingthung ïa ka Expert Committee ka la jan dep artad bad kaba sah ka long satang ban jied ïa u Chairman.
U Dr.Ricky, u la ong ruh ba u Myntri Rangbah u la ai ktien ruh ba ka jingjied ïa u Chairman ruh kam slem shuh ka sah satang ar ne lai taïew.
“Phi la ong ba ban thung ïa u Chairman kam slem shuh bad ka shim por satang kumba ar ne lai taïew.
Hynrei mynta la shi bnai ym ïohi dak eiei", la ong u Dr.Ricky ha kane ka jingthoh sha u Myntri Rangbah ka jylla.
Na ka liang ka Seng ka la dawa ba dei ban pyndep noh ïa kane ka kam kaba la shu sahteng hadien ba ka sorkar ka la pdiang ïa ka jingdawa ka VPP ban thung da ka Expert Committee ban peit bniah ïa ka jingpynkylla ïa ka Reservation Policy kaba la shu ieh kumto la palat sanphew snem.
Kane ka jingkular ka sorkar ban thung da ka Expert Committee ka long hadien ka jingïakhih shah thngan ba khlem pud dau Bah Ardent Basaïawmoit, President jong ka Seng ha kine ki bnai baladep.
Nongpoh, Nailar 17: Ka Umsning Town Durbar kum kawei na ka kynhun kaba ai ka jingshakri na ka bynta ki shnong hapoh ka Umsning Area hi baroh kawei ka la mih shakhmat ban ai khublei kyrpang ïa ka sorkar Meghalaya, kaba dei hadien ba ka la wan rah biang ïa uwei na u ophisar uba la ju shakri ha them Ri Bhoi ba bun ki jingkylla ki la wan ha ka jingshakri jong u kum u ophisar.
Une u ophisar ba la shakri teng ha Ri Bhoi, u dei u Raja Brahma, uba dei ruh u ADM ha Ri Bhoi bad uba la bat teng ruh kum u Block Development Officer ha Umsning C&RD Block bad mynta u la wan ban shimti ïa ka kam kum u Project Director ka DRDA ha Ri Bhoi nalor ka kyrdan kum u Additional deputy commissioner ha Ri Bhoi.
Na ka liang ka Umsning Town Durbar ha ka sngi Balang ka la lum lang ïa ki nongïalam shnong ba hap hapoh ka Umsning Town Durbar bad ryngkat ki nongïalam ki la shim ïa ka rai ban ai khublei kyrpang ïa ka sorkar kaba dei hadien ba kala wan rah biang ïa une u ophisar sha Ri Bhoi hadien ba khyndait por u la shah pynkynriah kam na Ri Bhoi.
Haba ïa kren bad ki Lad Pathai khubor, u Chairman ka Umsning Town Durbar, u Bah Rocky Kylla, u la ong ba ka Umsning town Durbar ka pynpaw ka jingkhublei kaba kyrpang ïa ka sorkar jylla, kaba dei hadien ba ka sorkar ka la wan rah biang ïa une u ophisar ban shakri na kabynta ki paidbah hapoh ka them Ri Bhoi.
U la ong ruh ba ka Umsningn Town Durbar ka pynpaw ruh ka jingkmen hadien ba la wan phai biang une u ophisar, ka dei namar ba ha ka jingïatreikam paidbah ka lap bad ka shem ba udei uwei na u ophisar uba don shisha kata mynsiem ba shakri paidbah bad ha ka jinglong jong u kum u ophisar paidbah shibun ki jingkylla ki wan ha ki shnong ki thaw,Kaba kham sngewkmen ruh ka long b aune u ophisar u dei uwei na u ophisar uba don mynsiem ba kyntiew kyrpang ïa ki Longkmie lyngba ki SHG ne ki Society bapher bapher bad dei ha ka jinglong jong u kum u ophisar shibun ki longkmie ha Ri Bhoi ki la ioh jingmyntoi nalor kiwei kiwei ki kam pynroi kiba une u ophisar u la leh na ka bynta ki paidbah bad kum ki paidbah ruh ki dei ban ai mynsiem ïa kum kine ki ophisar kiba trei shisha na ka bynta ki paidbah, ong u Chairman ka Umsning Town Durbar, u bah Rocky Kylla.
Shuh shuh, u la bynrap ruh da kaba ong ba ka Umsning town Durbar ka kitbok kitrwiang ruh ïa une u ophisar ba un dang trei kham bha na ka bynta ki paidbah ka them Ri Bhoi bad kyrmen skhem ruh ba da ka jingïatrei lang na ka liang ki paidbah une u ophsiar un dang lah ban leh shibun ki kam kiba khraw kiba long na ka bynta ka jingmyntoi ki paidbah ha ka ioh ka kot, ka bha ka miat bad ka roi ka par ha ka them Ri Bhoi hi baroh kawei, u la bynrap.
Jowai, Nailar 17: Ki nongïalam ka Khasi Student Union (KSU) West Jaiñtia Hills District ha ryngkat ki dkot ka KSU Shangpung Unit mynta ka sngi 17 tarik kila hiar ban jurip ïa ka jingkeiñ Umpyai kaba pynïasoh ïa ka shnong Shangpung bad ka Mynska West Jaiñtia Hills District.
Hadien ba ka seng ka la ïoh ïa ka jing ujor naki paitbah nongshong halor ka jingshong synjor jong katei ka jingkieng namar ka jingïaid jong ki trok kiba kit palat pud, wat hadien ba la don ka jingmaham na ka liang jong ka tnad PWD kaba la sieh ruh ïa ka Sign Board ha khmat ka jingkiengNa ka liang jong ka seng ka ban jur ïa ka tnad PWD ba kan shim khia ïa kane bad ym shah shuh ïa ki kali kit palat pud ban ïaid lyngba ka tei ka jingkieng bad la kyntu ïa katei ka tnad lada lap ïa kiba pynkheiñ ïa ki kyndon ba la buh da ka tnad PWD dei ban pynshitom ïa ki kat kum ka aiñHa kane ka juh ka sngi ki dhot jong ka KSU Kupli Area Circle ki lah hiar ban leit jurip sa ïa ka jingkieng Myllep kaba don ha shnong Saphai bad la lap ba katei ka jingkieng ruh ka don hapdeng ka jingma ïa ki nongleit nongwan namar ka jingkit palat pud jong kali heh ba ïaid lynba katei ka jingkieng.
Ka seng kala pynsngew lada jia baroh kitei ki 2 tylli ki jingkieng kin duh noh kan long ka jing jingjar kaba khraw eh ïa ki paitbah nongshon shnong kiba leit ba wan lynba kitei ki jingkieng.
Na ka liang jong ka seng ka ban jur ïa ka sorkar lynba ka shnat treikam jong ka PWD ban maramot noh kloi kloi ïa baroh 2 tylli kitei ki jingkieng khnang ban ka nym don ka jingma ïa ki paitbah ba leit ba wan.
La ïathuh ba ka jingkieng Myllep kaba don ha Saphai ka dei ka jingkieng ba pynïasoh ïa ka Iawthymme bad ka saphai, katba ka jingkieng Umpyai kan pynïasoh kumjuh ïa ki shnong kiba don shadien ka Mynska kum ka Khlookynriñ, Myntriang bad shaduh Byrwai.
Shillong, Nailar, 17: U Myntri Rangbah ka Jylla Conrad K Sangma ha ka sngi Ba-ar, ula pynbna paidbah ïa ka flagship program ba thymmai jong ka Sorkar Jylla ba la ai kyrteng ka ‘Chief Minister’s ELEVATE Program’, kaba dei ka single window ka ban khmih ïa baroh ki jingdonkam jong ki nongsengkam hapoh ka Jylla.
Haba pynbna ïa kane ka prokram ha ka jingrakhe Sngi Laitluid ba 77 ka Ri, u Conrad ula ong “Nga kmen eh ban pynbna ïa ka flag ship prokram ba thymmai jong ka Sorkar Jylla ban aikam aijam bad pynkupbor ïa ki samla.
Kane ka prokram kan dei kaba khot Chief Minister’s ELEVATE Program bad kan dei ka single window ka ban khmih ïa baroh ki jingdonkam jong ki nongsengkam haba seng kam".
Ha kane ka prokram, ka Sorkar kan ai jingkyrshan haduh 35-75% sha ki nongsengkam shimet, ki kynhun, ki seng na ki shnong ki thaw bad ki Dorbar Shnong ba kin sdang ïa ki kam ki jam.
Kane ka prokram ka kynthup ruh ïa ka jingthied ïa ki kali kit mar rep kynthup ki mini truck, ki kali kit nongshangkai pyrthei kynthup ki caravan, ki kali rem dor, ki kali electronic bad minibus, ka jingshna ïa ki warehouse, common facility centre, green tourism villas, ka jingshna ïa ki polyhouse ka horticulture bad ka jingshna ïa ki dairy unit bad ki farm ri sniang, syiar bad ki blang.
“Ki project kum ka jingshna ïa ki cinema hall, health club, music studio, ki kam ïalehkai ruh lah ban leh eiei hapoh ka CM-ELEVATE prokram" ula pyntip.
“Ngi buh thong ban kyrshan kumba 20,000 tylli ki business hapoh kane ka prokram ha kine ki san snem ban wan" ula bynrap.
Ula ong ruh ba ka Sorkar kan sa ai subsidy bad ka jingïatreikam ban lah pynïaid ïa ki kam ki jam da ka jingïatreilang bad ki Bank.
Shillong, Nailar, 17: U Myntri Rangbah ka Jylla Conrad K Sangma ha ka sngi Ba-ar, ula ïathuh ïa kawei na ki jingphohsniew jong u ban pynthikna ba ki jingshakri jong ka Sorkar kin poi sha manla ki thliew ïing jong ki Nongshong shnong kam pher ïa ka por ne ka jaka ban pynurlong ïa kane ka jingphohsniew, ka Sorkar kan sa pyntreikam ïa ka program ba thymmai kaba la khot kyrteng ka ‘CM-CONNECT’.
Haba ban jur ïa ka synshar khadar ba janai, u Conrad ula ong ba hapoh kane ka CM-CONNECT, ka Sorkar kan sa sa buh ïa ki nongtrei ki ban tip kum ki Village Community and Data Facilitator ha manla ki shnong jong ka Jylla.
“Kawei na ka jingphohsniew jong nga ka long ban pynthikna ba ki jingshakri ka Sorkar kin poi ha manla ki thliew ïing jong ki Nongshong shnong ha ka por kaba dei wat sha ki jaka ba kyndong eh.
Ban kynjoh ïa kane, ngin sa buh ïa ki Village Community bad Data Facilitator ha manla ki shnong ka Jylla.
Kine ki briew kin dei na kine ki shnong ki thaw bad kin treikam kum ki briew ka Sorkar kiba lah ïakren bad leh eiei halor ki jingeh bad jingshakri ïa ki nongshong shnong.
Baroh kine ki kam shakri ïa u paidbah kin treikam hapoh kane ka prokram ba thymmai ba khot ka CM-CONNECT" ula pyntip.
U Conrad ula ong ruh ba ka Sorkar ka la pyntreikam ïa kiba bun ki prokram ban pynjanai ïa ka synshar khadar lyngba ki kor technology bad ka jingsam ïa ki bor treikam.
Ula kdew ba kawei na ki atiar ba khlaiñ eh ban pynjanai ïa ka jingshakri ka long ka jingdon ïa ka jingpynrung kyrteng ïa ki nongshong shnong ka Jylla.
Kane ka jingpynrung kyrteng kan pynlah ïa ki tnad Sorkar ban ithuh ïa ki briew kiba dei ban ïoh jingmyntoi bad ban ai ruh ïa ki jingïarap khlem kano kano ka jingdkoh.
“Ban kynjoh ïa kane, ngin sa pyllait ïa ka Family ID Programme, ha kaba baroh ki Nongshong shnong bad ki longïing longsem ka Jylla kin pynrung kyrteng ïalade.
Ki jingkyrshan ba la tyrwa lyngba ka FOCUS, YESS Meghalaya kin poi sha ki nongïoh bynta lyngba ka Family ID" ula ong.
Shillong, (PIB): Ki la don ki khubor ba la mih kiba kam ba u Comptroller and Auditor General of India (CAG) u la pyni ba la book ïa ki jingsumar na ka bynta ka jingai jingsumar ïa ki briew kiba ïoh jingmyntoi na ka AB PM-JAY kiba la pynbna ba la khlad.
Ki kaiphod ki la kam shuh shuh ba la lap ïa ujuh u nongioh jingmyntoi uba shah sumar ha artylli ki hospital ha kajuh ka por.
Kine ki khubor kilong kiba ïalam bakla bad ki bym don nongrim.
Ka kaiphod jong u Comptroller and Auditor General of India kiba don ïa ki jingshem jong ka Performance Audit halor ka Ayushman Bharat Pradhan Mantri – Jan Arogya Yojana (AB PM-JAY) kynthup naduh ka samoi jong u Nailur 2018 haduh Lber 2021 la wanrah hakhmat ka ïing dorbar parliament ha ka dorbar Lyiur jong u 2023.
La pynshai ba hapoh ka AB PM-JAY, la shah ïa ki hospital ban sdang ka jingkyrpad ban ai jingbit lypa na ka bynta lai sngi, shuwa ka tarik ban rung shah sumar ha hospital.
Ïa kane ka bynta la ailad ban lait na ka jingkyntait ban ai jingsumar haba don ki jingeh ha ki lad jingïakren, ki jingdonkam kyrkieh bad kiwei kiwei.
Ha ki katto katne ki case, ki nongpang ki leit sha hospital bad hashuwa ban ioh lypa ïa ka jingai jingbit, ki khlad noh hapdeng ka jingshah sumar.
Ha kum kine ki case, ka tarik jong ka jingkhlad kalong kajuh bad ka tarik ba rung shah sumar ha hospital lane kham hashuwa.
Shuh shuh, la ïoh jingtip shaphang ka jingkhlad na kajuh ka hospital kaba la pan lypa ïa ka jingbit.
Kumta, lada ka hospital ka pyrshang ban thok, kan nym pyni kano kano ka jingpynbna shaphang ka jingkhlad u nongpang ha ka IT system.
Kalong kaba donkam ban kdew ba palat 50% ki case ba pyni ha ka kaiphod kidei kiba la book da ki hospital sorkar, ki bym ïoh jingmyntoi ban leh ïa ki kam thok pisa, namar ïa ka pisa la siew biang sha ka account jong ka hospital.
Shuh shuh, lada don ka jingkhlad ha ka por shah sumar, ka hospital ka hap ban ai ia ka kaiphod jong ka jingkhlad.
Ki don ruh shibun ki jingjia ha kaba ki nongpang ki leit shah sumar ha hospital kum ki riew shimet (ba lut nalade) hynrei haba ki tip shaphang ka skhim bad ki kyndon hapoh ka skhim, ki nongpang ki kyrpad ia ka hospital ban pynrung kyrteng ia ki hapoh ka skhim ban ïoh ïa ka jingsumar ei.
Kane ka bynta ban kyrpad ïa ka jingai jingbit lypa hadien ka por ka ïarap ban tyngkai ïa ka jinglut jingsep jong kiba ïoh jingmyntoi.
Ha kaba ïadei bad ujuh u nongpang uba ïoh jingsumar ha ki artylli ki hospital ha kajuh ka por, lah ban ong ba hapoh ka AB PM-JAY, ki khynnah haduh 5 snem ka rta ki ïoh jingsumar lyngba ka Ayushman Card jong ki kmie ki kpa.
Kumta, ïa ka Ayushman Card lah ban pyndonkam na ka bynta ki khynnah bad ki kmie ki kpa ha ki artylli ki hospital.
Ka nuksa, ka kmie ka leit shah sumar ha kawei ka hospital bad ka kha ïa i khunlung ha ka por jong ka jingshah sumar bad ka hospital kaba ka kmie ka ïoh jingsumar kam don ïa ki lad ai jingsumar ia ki khunlung, kumta la pynkit noh ïa i khunlung sha kawei pat ka hospital ba don ki lad ai jingsumar na ka bynta ki khunlung.
Ha kane ka case, la pyndonkam ïa ka Ayushman Card jong ka kmie na ka bynta baroh arngut, ka kmie bad i khunlung.
Sa kawei pat ka nuksa ka lah ban long ba u kpa bad i khunlung ki ïoh jingsumar ha artylli ki hospital bapher bapher lyngba ka Ayushman Card jong u kpa.
Bunsien, ka kmie bad i khunlung ki ïoh jingsumar da kaba pyndonkam tang kawei ka Ayushman Card, bad lada i khunlung i khlad noh ha ka por shah sumar, ka hospital ka pynbna ïa ka jingkhlad i khunlung kaba rung bakla pat ha ka card jong ka kmie.
Kumta, haba ka kmie ka leit shah sumar biang hadien, kam ïoh ïa kine ki jingshakri namar la buh dak ïa ka Ayushman Card jong ka kum kaba la khlad.
Ha kum kine ki case, la pynpaw ïa ki jingsngewkhia, bad la weng ïa ka jingbuh dak ïap ha ka card jong ka kmie.
Kalong kaba kongsan ban kdew ba ka don ka rukom treikam kaba saw bynta ban pan jingpynphai pisa hapoh ka AB PM-JAY.Ha man ka sienjam la peit bniah ïa ki jingkam jong ka hospital.
Shuh shuh, ki don ki bynta kiba pyntreikam ha ki jingpan pynphai pisa ban lap ïa ki case ba donkam shuh shuh ka jingpeit bniah.
Kum kine ki case ki hap ha ka audit.
Lada lap ba ka hospital ka donkti ban leh ïa kine ki kam beain, ki don ki jingpynshitom kum ka jingweng kyrteng pyrshah ïa ka hospital.
Ka jinglap jong ka CAG ba kadon kawei ka mobile number ba don jingiadei bad bun ki nongïoh jingmyntoi kam treikam bad kam ktah ïa ki kam pisa namar ka kam ban ithuh ïa u nongïoh jingmyntoi hapoh ka Ayushman Bharat PM-JAY kam don bynta bad u mobile number.
La shim ïa u mobile number tang na ka bynta ban poi sha ki nongïoh jingmyntoi lada donkam bad ban shim ïa ka jingsngew jong ki shaphang ka jingsumar ba ki ïoh.
Ka Ayushman Bharat PM-JAY ka ithuh ia kiba ioh jingmyntoi lyngba u Aadhaar ha kaba u nongioh jingmyntoi u hap ban leh ia ka Aadhaar katkum ka e-KYC.Ki jingtip ba ïoh na ka Aadhaar database ki iasyriem bad ka tyllong jong ka database bad kumta, ka jingkyrpad na ka bynta ka Ayushman card la pdiang lane kyntait katkum ki jingtip ba iadei bad u nongioh jingmyntoi.
Kumta, ki mobile number kim don bynta ha ka kam pynshisha.
Shuh shuh, kalong kaba donkam ban kdew ba ka AB PM-JAY ka peit ïa ki nongïoh jingmyntoi (kiba 40% shapoh) ha kaba bun na ki kim don ïa u mobile number lane u mobile number uba kylla man ka por.
Kumta, ka NHA ka buh lai tylli kiwei ki lad kata ka dak shympriah kti, ka dak khmat bad ka jingpynshisha lyngba ka dur khmat na ka bynta ka jingpynshisha ia kiba ioh jingmyntoi ryngkat bad u OTP, ha kaba la kham pyndonkam bha ïa ka jingpynshisha katkum ka dak shympriah kti.
Ha kaba ïadei bad kitei kiba la kdew haneng, ym lah ban pynsangeh ïa ka jingsumar ia kiba dei ïoh jingmyntoi tang namar ba u nongïoh jingmyntoi um don ïa u mobile number ba treikam, lane u mobile number kaba ki ai u la kylla.
Kumta, ki mobile number jong ki nongïoh jingmyntoi kim da don bynta eh ha ka kam ai jingsumar hapoh ka AB PM-JAY.Kumjuh ruh, ka PM-JAY kadei ka skhim kaba ai jingmyntoi katkum ki jingdonkam bad ym ka skhim kaba pynrung kyrteng kumta, ka database jong kiba ïoh jingmyntoi ka dei kaba skhem bad ym lah ban pynkylla ban pynrung shuh shuh ia ki nongioh jingmyntoi ba thymmai.
Ki mobile number kim don bynta ban rai ia ka jingbit jingbiang jong kiba dei ioh jingmyntoi.
Kumta kalong kaba bakla ba kiba dei ïoh jingmyntoi ki ïoh jingsumar da kaba pyndonkam ïa u mobile number.
Ha kaba ïadei bad ka jingpyndonkam ïa ujuh u mobile number da bun ki nongïoh jingmyntoi, lah ban ong ba u mobile number um long kongsan ban pynshisha ïa kiba dei ioh jingmyntoi.
Hynrei, namar ka don ka lad ban shim ia ki mobile number, kumta la pynrung ïa ki mobile number da ki nongtrei ha ki katto katne ki case ha ki por ba dang sdang jong ka jingpyntreikam ïa ka skhim.
Nyngkong, ym shym la pyntreikam ia ka jingpynshisha katkum u OPT namar bun ki briew kim rah ïa ki mobile phone bad ki lane ki ai lang da u number jong kiba haïing lane ki paramarjan jong ki.
Hynrei, ka jingbym pynshisha ïa ki mobile number kam ktah ïa ka kam pynshisha ïa kiba dei ban ioh jingmyntoi lane ka jingshisha jong ki briew kiba dei ban ïoh ïa ka skhim.
La don ka jingpynkylla ha ka rynsan IT ba pyndonkam da ka NHA na ka bynta ban ïoh tang ïa ki mobile number ba treikam, lada u nongïoh jingmyntoi u don ïa kane.
Ka National Health Authority bad ka Tnat ka koit ka khiah jong ka sorkar pdeng ki dang peit bniah ïa ki jingai jingmut jong ka kaiphod performance audit jong ka CAG bad la shim ia ka sienjam ba donkam ban pynkhlaiñ ïa ka rukom treikam, pynïaid kham ryntih ïa ka da kaba pynkhlain ïa ka rynsan IT bad ki rukom treikam kiba don lypa.
Jowai, Nailar 17: U myntri Rangbah ka jylla u Conrad K.Sangma ha ryngkat u symbud myntri rangbah ma Sniawbhalang Dhar mynta ka sngi kila wan sakhi lang ïa ka ha jingïalang bah kaba ‘8th Annual General Meeting’ jong ka All Jaiñtia Muster Roll Workers & Labour Union, Central Executive Committee (CEC), Jowai kaba la long mynta ka sngi ha Madan Kawang, Ummulong.
La pynlong ïa kane ka jingïalang kynthup naduh ki nongtrei Muster Roll ha ki tnad sorkar bapher bapaher, ki nongshet Mid Day Meal, ki Misteri bad baroh ki nongbylla sngi kiba don hapoh ka East bad West Jaiñtia Hills District.
La pynsngew ba ïa ka AJMW&LU la seng ïa ka naduh ka 17th August, 2018 kaba la ïaid lynti mynta la lai snem khynthih hapoh ka jingïalam jong u ma Khroo.
L Pariat, kane ka seng ka ïeng ha ka nongrim ban dawa ïa ka hok jong baroh ki nongtrei bylla ba kim dei ban duh ïa ka hok longbriew manbriew kaba ki dei hok ban ïoh.
Ha kane ka sngi da ki spah ngut ki nongbylla sngi Muster Roll na kylleng ki jaka jong ka East bad West Jaiñtia kiba don hapoh ka lama ka AJMW&LU kila wan sha kane ka jingïalang kynthup kiba na Khasi Hills, Ribhoi bad Garo, ha ka juh ka por kila ïoh lad ïa phylliew jingmut lang na ka bynta ka jingbha jingmiat jong ka seng.
Kum ka dak ban burom ïa ka sorkar halor ka jingleh bah ïa ki jingdawa mynta ka sngi kila pynkup burom ïa u myntri rangbah bad kumjuh ïa u Symbud myntri rangbah, hadien kane ka prokram ha ka bynta kaba ar la pynkup burom kumjuh ïa ki nongïalam ka seng kiba la trei shitom met ba mynsiem ban pynïaid beit pynïaid ryntih ïa ki kam ba bha ka seng, la ai sngewbha kumjuh ïa ki khubor na Jaiñtia, ha kaba na ka liang u Editor u kot khubor YUTIP ma M.M.Thaiang ula ai ka jingkren kitbok ïa kane ka seng ki nongtrei bylla sngi ba kan dang ïaid shakhmat haka jingshakri.
Katba na ka liang u Myntri Rangbah ka jylla ula pynpaw ka jingsngewkmen ban ïadon bynta ha kane ka sngi leh burom ka seng AJMW&LU ïa u, ula ong hadien jong kane ka Election ula wan khnang mynta ka sngi kum ka sorkar ban ai ka jingkyrshan ïa ki nongtrei Muster Roll, ula pynsngew ba ka jingpoi jong u sha ka kyrdan myntri rangbah ka dei lyngba ka jingpynïaid jong u Blei kaba u khlem poi pyrkhat ïa kane namar ha ka snem 2018 ym pat long MLA.Hapdeng ki jingïaid lynti jong ka sorkar hapoh ka jingïalam ka NPP naduh u snem 2018 kala ïa kynduh shibun ki jingeh, hynrei ka sorkar kam shem la kynran dien ha ka rukom treikam naduh ka kynhun myntri sha ki MLA, na ki Chief Secreatary sha u IAS ophisar, na ki MCS sha ki Engineer tad haduh ki nongrep bad ki khun samla bad kane ka sorkar ka long ïa baroh naduh kiba heh haduh kiba rit, ong myntri rangbah.
Shuh shuh ula pynsngew naduh ki snem kiba la leit na ka liang u ma K.Pariat bad u kiba juh ïakren ïa kane ka jingeh ba ki nongtrei Muster Roll ki ïa kynduh, kumjuh ïa ki nongshet ja sngi ha ki skul wat ha ka por ba ym pat long myntri rangbah.
Hynrei naduh u snem 2018 ha ka jingïalang ka kynhun myntri ha ka sien kaba ar kiba shim khia ïa kane jingeh ki Muster Roll ban pynïoh noh ïaka tulop (Salary) haka por kaba biang kaba long manla u bnai kumba ïoh lem kiwei bad ban kyntiew ïa ka tulop manla u snem.
Ula ong ruh ki paidbah ki tip khambha ïa ki kam ba kane ka sorkar kala leh bad ha kane ka kynti ka sorkar hapoh ka jingïalam ka NPP kala ïoh ban wan biang ha ka bor namar ka jingshañiah jong u paidbah.
Haoid ula ong ki don shibun ki jingshah kynthoh hynrei kum ka sorkar kan ïai trei na ka bynta ka jingbha jingmiat jong ka jylla hi baroh kawei da kaba wanrah ïa ka jingkylla ha kine ki sngi ban wan.
Ha kaba ïadei ban ka Memorandum ba la aiti da ka AJMW&LU ula kular ban pyntreikam kat ka bor jong u na ka bynta ki mad jingdawa, wat lada ym lah ban pyntreikam ïa baroh.
Ïa ka jingïalang la pynïaid da u samla Dapherborn N.Suchiang General Secretary ka AJMW&LU.La ïoh ruh ka jingkren na u Adviser ka seng ma Khroo.
L.Pariat uba la buh ka jingkyrpad na u myntri rangbah ba un ïarap ïa ki khun jong ki nongtrei bylla sngi ba ka sorkar kan pynïoh lem ïa ka bhah kumba 10 percent ha ka rukom tungkam thung jam bad ka bhah leit pule.
Ula buh ruh ka jingkyntu ba ka sorkar kan ïarap ban ai ka jingïada ïa ki wah kiba doh hapoh ka Ri-Lum Jaiñtia kum ka wah Kupli, Myntdu, Myntang bad ka Myngngot khang ba yn ïoh ïa ka umbam kaba khuid ba suba.
La pynshong shit shuh shuh ïa kane ka sngi da ki jingrwai bad ki jingshad tynrai nalor kiwei de, ha kaba la don ruh ka jingpynkup burom ïa uwei na ki samla pule uba la wan sha khmat ha ka SSLC mynta u snem.
Shillong, Nailar 17 : Ka Khasi Hills Autonomous District Council (KHADC) mynta ka la ïohbor ban tehlakam ïa jingshah ot kilot bad ruh ïa ka dor ka mur jong ki mar rep lane kiwei kiwei ki jait mar hapoh ki ïew ki hat kiba hap ha u pud u sam jong ka hadien ba u Lat u la mynjur bad soi ïa ka Market Bill ba kan long aiñ noh bad tip mynta kum ka KHADC (Establishment, Mangement and Control of Markets) (Second Amendment) Regulation, Act 2021.
Haba kren bad ki lad pathai khubor ha kane ka sngi Palei, ka Executive Member ba dei peit ïa ka Market, Kong Grace Kharpuri ka la ïathuh ba da ka jingmynjur jong u Lat ïa katei ka Bill, mynta ka Council ka lah ruh wat ban tuklar wat ïa ka dor ka mur khnang ba ki nongrep kiba wan die ïa ki mar jong ki, kin ym shah khñiot dor.
“Da ka jingmynjur jong u Lat, kane ka ain kan long ka jingkyrkhu kaba khraw ïa ki nongrep ha kaba yn shimkhia ïa kiba bun ki jingeh kiba mad da ki nongrep kynthup halor ka jingshah ot kilo ki mar rep bad kan shimkhia ruh ha kaba ïadei bad ka bha ka miat ïa kiba wan die ïa ki jingri," ka la ong.
Kawei pat ka bynta ba ka EM ka kdew ka long ba kan don ruh ka jingbuh jinglum kyrteng naduh ki trai dukan kumjuh ïa ki nongshim wai.
Ka la ïathuh ruh ba kan don ka jingpyrkhing wat ban die ïa ki jingdie ba ktah ïa ka imlang sahlang.
La ïathuh ruh ba kan don ruh ka komiti ba kyrpang kaban tip kum ka ‘Agricultural Produce and Livestock Marketing Facilitation Sub-Committee kaban peit ïa ka jingpyntyllun ïa kane ka kam.
Ym tang katta, la ïathuh ba katei ka sub-committee kan peit ruh ba ka dor ka mur kan ym dei ban long hapoh ïa ka dor kaba la buh da ka Council.
Nalorkata, la ïathuh ruh ba da ka jingpyntreikam ïa katei ka aiñ kan ym don shuh kata ka jingkot kilo kyllum ïa ki mar rep kumba la ju khnium da ki nongrep baroh shi katta haba ki leit ban die jingdie ha ïew nalor kiwei kiwei ki kyndon kiba bun.
Shillong, Nailar, 17: Sa uwei u nongïalam jong ka seng kieng atiar ‘National Liberation Council of Nongkyndong ba dang shu pynkha thymmai, u la shah kem ha ki Pulit na Iewduh ha ka step sngi Palei.
Une uba la shah kem u la kam ïalade ba u dei u Self-Styled Area Commander jong ka East Khasi Hills District, la ong ki Pulit.
Ka jingïohkem jong ki Pulit ïa ki dkhot ka NLCN ka la kiew sha ka 11 ngut ba kynthup ruh ïa uwei u khynnah skul uba dang 16 snem ka rta uba dang pule ha ka Class-X, la ïathuh ki Pulit.
U Heh Pulit u la ïathuh ba ki Pulit ki la pynlong ka jingthwet kaba jur ban ïoh kem lut ïa baroh ki dkhot jong kane ka seng kieng atiar ba thymmai kiba don sha kylleng ka jylla ïa kiba la pynrung dkhot lyngba ka Social Media.
Ïa kine kiba la shah kem, ki Pulit ki la tian bishar ha ka Kashari ha kane kajuh ka sngi bad ki Pulit ki la pan bor ruh na ka Kashari ban set ha along ki Pulit khnang ba kin ïoh pynlong shuh shuh ïa ki jingtohkit kiba kham bniah.
Kum ban shu pynkynmaw hangne, hynñiew ngut ki nongïalam jong ka NLCN kynthup ruh ïa uwei u khynnah uba dang 16 snem ka rta, ba la pynkha da ki samla na rilum Khasi bad Jaiñtia da ka jingthmu ban hiar thma ïa ka Sorkar bad ban leh ïa ki kam pyntriem ha kane ka jylla Meghalaya ki la shah kem ha ki Pulit jong ka Jylla ha ka sngi Balang.
Kine kiba la shah kem ki kynthup ïa u Self Styled Chairman, u Commander in Chief, u General Secretary bad ki Area Commander jong ka West Khasi Hills, ka Jaiñtia Hills, ïa ki nongpynrung dkhot , ïa u nongbuh jingtip jong kane ka kynhun bad sa lai ngut kiwei pat ki dkhot jong kane kynhun.
U Deputy Inspector General of Police (Eastern Range), Meghalaya, Shillong u Davis Nestel R.Marak, u la ïathuh ba ki Pulit jong ka Jylla Meghalaya ki la ïoh ïa ka jingtip kaba bniah na ki tnat syntiat halor ka jingmih pyrthei jong kane ka kynhun kieng atiar kaba la sdang ban thied ïa ki tiar siat, ban dawa pisa jubor, ban pynrung dkhot bad ban leh ïa ki kam pyntriem.
U la ïathuh ba ka tnat syntiat ka la ïoh ïa ka jingtip kaba thikna ba kane ka kynhun kieng atiar ba thymmai ka la ïatreilang bad kiwei pat ki kynhun kieng atiar na ka jylla Nagaland bad la thmu ruh ban phah pyntbit ïa ka kynhun ba nyngkong eh sha ka Jylla Nagaland ha ka 17 tarik, Nailar, 2023.
Ka tyllong khubor na ki Pulit ka ïathuh ba ka NLCN ka ladep pynrung dkhot haduh 1000 ngut.
Ïa ka jingpynrung dkhot la leh lyngba ka Social Media.
Ïa ka NLCN la pynkha ha u snem 2022 hynrei kane ka kynhun ka la sdang ban pynrung dkhot mynta ha ki ar bnai ba la leitnoh.
Ka jingthmu jong kane ka kynhun ka long ban pynkhlaiñ shuh shuh ban ïa ka HNLC kaba la shah kheiñ be-aiñ.
Uwei na ki nongïalam ka NLCN u la thep ruh ïa ka dur ha Facebook dang shen kaba u la shon bad ka suloi AK-47 Rifle.
Lyngba kane ka jingïoh jingtip, ka tnat Pulit ka la pynlong ïa ka jingkhynra kaba jur ha ka step jong ka 16 tarik u Nailar, 2023 bad hynñiew ngut ki dkhot ki la ngat ha ka kti jong ki Pulit na ki bynta bapher bapher jong ka Eastern Range ba kynthup ruh ïa uwei u khynnah uba dang hapoh 18 snem ka rta uba la shah kem na East Khasi Hills District.
Halor kane, ki Pulit ki la rejistar da ka Criminal Case ha Crime Branch Police Station, Eastern Range, Shillong hapoh ki kyndon bapher bapher jong ka Indian Penal Code bad hapoh ka Unlawful Activities (Prevention) Act.
Haduh mynta ki Pulit ki dang pynlong ka jingthwet kaba jur ban ïohkem ïa ki dkhot jong kane ka kynhun bad ka jingtohkit halor kane ka jingmih pyrthei kane ka kynhun kieng atiar ka dang ïaid shakhmat.
Shillong, Nailar 17 : U Symbud Myntri Rangbah ka Jylla, Bah Sniawbhalang Dhar u la kubur ba ka don ka jingslem ha ka jingpyntreikam ïa ki projek jong ka Smart City na kiba bun ki daw kiba ka tnad ka kynduh ha ka jingtreikam.
Haba kren bad ki lad pathai khubor, u Symbud Myntri Rangbah u la ïathuh ruh ba lada phai shwa tang ha ka jingpyntreikam ïa ki surok ba hap ha ka Smart City (smart city road) ka jingtreikam ka suki bha namar ka ïatyngkhuh bad bun ki tnad sorkar.
“Ka don ka jingïatyngkhuh naduh ka tnad ka Koit ka Khiah, MeECL, PHE bad kiwei kiwei.
Wat tang ban pynkynriah ïa uwei u nar elektrik ruh la hap ban jingbit,"u la bynrap shuh shuh.
Tangba, u ong pat ba mynta, ki don haduh 18 tylli ki projek kiba dang ïaid shakhmat ha ka nongbah da kaba kdew ba kine ki kynthup naduh ka Iew ha Laitumkhah bad ruh ka Iew ha Polo kaba la jan dep bad la kumno kumno ha u Lber jong u snem ban wan ki la lah ban plie bad pyndonkam noh.
Na ka liang u Symbud Myntri Rangbah u la pyntip ruh ba ka jingpyntreikam ïa katei ka projek ka long mar shiteng bad ka sorkar pdeng kumta na ka projek kaba 1000 klur, ka jylla kan hap ban pynlut mar shiteng.
Shwa kane, u la ong ruh ba ka jingslem jong kitei ki projek ban pyntreikam kam dei satia na u kontraktor hynrei kadei eh eh kumba la kdew haneng naka jingtyngkhuh bad ki tnad sorkar.
“Teng teng haba khot jingïalang kawei ka tnad ka lait kawei pat kam lait kumta kane kadei kawei pat ka dawbah," u la ong.
La pyntip ruh ba shen un sa leit ban jurip ïa ki projek bapher bapher kynthup naduh kitei ki projek ba dei bad ki iew, ki jaka pynieng kali bad kiwei kiwei.
Nongstoiñ, Nailar, 17: Ka Committee on Women Empowerment and Children Protection Cell jong ka Ingdorbar Thawaiñ ka Jylla ba la khlieh da ka Kong Santa Mary Shylla kum ka Chairperson ha ka sngi Palei ki la hiar sha Nongstoiñ ban pynlong ka jingïakynduh lang bad ki bor pynïaid district, ki heh Pulit bad ki ophisar jong ka District Social Welfare, ka District Child Protection, ki Doctor bad kiwei kiwei.
Ha kane ka sngi, la synran lang da ki dkhot jong ka Committee, ba kynthup ïa ki MLA ka Miami D Shira, Bah Adelbert Nongrum, Bah Gabriel Wahlang, Marthone Marak, u Deputy Commissoner ka West Khasi Hills u Bah Garod L.S.N.Dykes, u nongsaidaiñ ka Sorkar ha District Court jong ka West Khasi Hills u Bah Kenny Wahlang bad kiwei kiwei.
Ka mat ba hakhmat jong kane ka Komiti ka long na ka bynta ban ïathir sani halor ka jingsahteng ki mokotduma kiba ïadei bad ki kam leh beijot ïa ki kynthei bad ki khynnah khamtam eh ïa kiba dang hapoh ka rta kaba 18 snem.
Ka Kong Sanata Mary Shylla ha ka jingïakren bad ki lad pathai khubor hadien ba la wai ka jingïalang, ka la ong ba ka jingwan jong ki dkhot ka Committee ha Nongstoiñ, ka dei halor ka nongrim ban pynshai ha ki bor synshar district kum ki heh Pulit bad ki nongsaid aiñ, ba hadien ba la register ïa ki mokotduma ki dei ban pynsted ha ka ban pynbiang ïa ki sakhi satar katkum ka jinglong jingman jong ka mokotduma bad ruh katkum ba la pan da ka Ïingbishar ba donburom.
Khamtam eh ïa ki mokotduma kiba la register ha ki kyndon jong ka Protection Of Children from Sexual Offences.
Nalor kata, ka la ong ruh ba ka Committee ka kwah ba ki bor synshar District, ki dei ban shimkhia ban pynlong ïa ki jingai jingpynshai paitbah sha ki nongshong shnong ba kin kiar katba lah na kaba thombor ïa ki kynthei khynnah.
Ka la ong ruh ba ki ophisar Sorkar kiba kongsan kum ka tnad Pulit, Social Welfare bad District Child Protection Office ki dei ban shimkhia ban pynshai paitbah halor katei ka mat.
Nalorkata ka la ong ruh ba ki kynhun pahara shnong ryngkat ki longkmie bad nongsynshar shnong ruh, ki don ka hok ban pynshai sha ki paitbah nongshong shnong, ba ki dei ban kiar na kitei ki kam runar.
Ki lah ruh ban thaw ki lad kumno ban ïada ïa ki kynthei ki khynnah na ka jingshah thombor ha kino kino ki riew runar bad ki riew shim kabu.
Ki longïing longsem ruh ki dei ban shimkhia ha ka ban hikai ïa ki khun ki kti la ki dei ki kynthei ne shynrang ba ki dei ban nang ban kiar na kiba kum kitei ki kam sniew.
Shillong, Nailar 17 : U Chairman ka Regional Committee jong ka West Jaintia Hills ba dei ruh u Symbud Myntri Rangbah ka Jylla, Bah Sniawbhalang Dhar u la ong ba um kwah eh ban pynsngew ne patiaw ïa ka jingkren jong uwei na ki nongïalam ka Karbi Student’s Association ha ka sngi Balang ha Khanduli ha ka por ba ki Myntri Sorkar na Assam bad na Meghalaya ki hiar ban jurip ïa katei ka jaka khappud kum shi bynta ban ïa kren pynbeit pud.
“Ki briew ki don la ka jong ka jingmut bad u A, u B lane u C ki lah ban kren kumno kumno ruh namar kadon ka jinglaitluid ban kren hynrei lada tuklar noh ïa ka, ka lah ban wanrah pynban ïa ka jingbymsngewtynnad," u la ong haba kren bad ki lad pathai khubor ha kane ka sngi Palei.
Lah ban kdew hangne ba u Bah Sniawbhalang ryngkat bad u Myntri ka Assam ba dei ruh u Chairman ka Regional Committee jong ka West Karbi Anglong District, u Piyush Hazarika hynin ka sngi ki la leit ban jurip sha ka thain Khanduli kum shi bynta ban pynbeit ïa u pud u sam hapdeng ka Meghalaya bad ka Assam.
Hynrei ha kane ka sngi utei u nongïalam ka KSA u la pynpaw ba ka lah ban wanrah ka jingjia kaban syriem kumba jia ha Manipur lada ki jaka jong ki, kin leit sha Meghalaya.
Kumta halor kane, na ka liang u Symbud Myntri Rangbah u la ong ruh ba da lei lei kum ki nongïalam kin ym pynsngew ïa ka jingkren jong ki namar ki don ka bynta kaba kongsan tam kata, ban rai ïa kaba tam na ka bynta ki paidbah.
“Ngi leit sha katei ka jaka ban sngap ïa ka sur jong u paidbah namar ngi don ban sngap ïa ka sur jong ki," u la ong da kaba bynrap ruh ba katei ka jingleit jong ki sha katei ka thain ka long ruh ban wanrah ka jingshngain ïa ki paidbah nongshong shnong ba don ha khappud.
U Bah Sniawbhalang u la pyntip ruh ba shen na ka liang ka Committee kan sa aiti noh ïa ka kaiphod sha ka sorkar jylla.
Shillong, Nailar 17: Ka Voice of the People Party (VPP), ka pynpaw ka jingsngew kyndit bad sngewsih ban tip ba ka tnad GAD(A)jong ka Sorkar  Meghalaya ka la aiti ïa ka Ground Floor jong ka Commercial Complex ha Meghalaya House, Russell Street Kolkata sha kawei ka Kompeni shimet ba la tip kum ka MS/ Rocky Dhar, Umkdait Nongmensong, Shillong ban treikam na katei ka mala ba trai duh jong ka Meghalaya House.
Ka kyrwoh ba la phah da u Dr.Ricky AJ Syngkon mynta ka sngi, ka la ong ba kaba kham kyndit shuh shuh ka long ba mynta kane ka mala kadei ka jaka treikam jong ki lai tylli ki department bad ki corporation jong ka sorkar, kata ka Tourism Information Centre jong ka Directorate of Tourism, nangta ka Directorate of Horticulture bad ka Meghalaya Handlooms and Handicrafts Development Corporation Ltd, State Government Emporium.
Ka Seng ka ong ba ka jingbuh ïa kine ki tnad treikam ha kane ka Commercial Complex ka long ban pynpaw pyrthei ïa ki jingmih bad ki tiar na Jylla bad ka jingai jingtip ba donkam ïa ka Jylla ha ka kam shang pyrthei.
Kane ka jingleh ki bor Sorkar ka pynpaw shai kdar bad kane ka sorkar ka shakri ym ïa ka jingdonkam ki paidbah, hynrei ka shakri ïa ka jingmyntoi ïa ki riew shimet.
Ka Kyrwoh na ka Seng ka ong ruh ba ka sngewthuh ruh ba ka sorkar ka la lah ban ai ïa ka tender sha ka MS/ Rocky Dhar hadien ba ka la pyrshang la lai sien lai wat ban ai ha kane ka Kompeni shimet.
Ka VPP ka ong ba ka kwah ban tip bad ka sorkar kadei ban pynshai kumno ne ha kano ka dur la pynkylla ïa ki kyndon kat haduh ba ka lah ban pynïoh ïa ka tender ha ka kompeni jong une u riew shimet.
Jowai, Nailar 18: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kala poi sha ka jingïakhun Quarter Final kaba la long mynta ka sngi ha madan Kiang Nangbah Stadium, Dongmihsngi Jowai.
Haba phai sha ka jingïakhun Quarter Final ba nyngkong ka kynhun ïalehkai jong ka Madan Thadmuthlong kala lah ban pynliem da 4-0 kol ïa ka Mookyrdup, ïa kitei ki kol na ka Madan Thadmuthlong la thep lai kol da u Precious Tang haka minit ba 42, 59 & 74 bad u Manhok Suchiang haka minit ba 45.
Lyngba kane ka jingjop jong ka Madan Thadmuthlong kala buh jaka syndon ha ka Semi Final jong kane ka lympyng.
Ka jingïalehkai Quarter Final mynta ka 19 tarik kan long haka por 11 baje mynstep, ka Mukhla Umlangchor pyrshah ïa ka Newhill, ha ka por 1 baje nohphai sngi ka Pateinki Sabah pyrshah ïa ka Moodop Royal bad ha ka por 3 beje nohphai sngi ka Madan Kynsaw pyrshah ïa ka Da-I-Hi Mynsngat.
Katno ngut kita kiba sngewthuh ïa ka jingmut jong ka kam bamsap la ka long ha ka jylla ne wat ha ka ri? Bunsien la ju ïohsngew ba ki paidbah na ka por sha ka por ki ju ïakren shaphang kata ka kam bamsap bampong la ka long ha ki shnong ki thaw, ha ki District ne wat ha ka jylla ne ka ri, hynrei bunsien ka jingïakren ka la shu kut tang ha ka lyer bad kim sngewthuh pat ïa ka jingmut ba shisha jong ka kam bamsap.
Haba kren shaphang ka kam bamsap bunsien ruh ka ju mih kata ka jingkynnoh tang ïa ki nongmihkhmat (MLA &MDC) bad ïa ki ophisar sorkar, hynrei haba bishar bniah pat ïa kane ka kam bamsap mynta ka la rung lut ha baroh ki bynta kata naduh ki kam shnongkam thaw, ki kam ïing kam sem, kam seng bad kiwei kiwei, kaba la pyntroiñ shisha ïa longbriew manbriew ha ka jylla bad ka thaiñ hi baroh kawei.
Katei ka jingsahdien hi ka dei namar ka don ka daw tynrai, kata ka bamsap ha ki bun rukom, da ka pisa, da ki kam, da ki jingïa pyrshah bad kiwei kiwei kiba long thik kum ki thliem kiba kjit bad bam klop ïa ka hok jong u paidbah ba ka sorkar jylla ne sorkar pdeng ka la ju ïarap kyrpang lyngba ki kam pynroi jong u paidbah.
Sngew sangsot ban phai sha ki jaka nongkyndong kiba hap mad tang da ki jingeh suda ha ka jingim kata naduh ka jingduna ki umbam umdih, ki lynti ki synkien, ka koit ka khiah bad kiwei kiwei pat ki kam pynroi ha kaba la ju ïa kynnoh ba dei namar ba don kata ka jingbamsap ïa ka hok u paidbah.
Ha kawei ka bynta, ka jingkren ba sahdien ki kam pynroi ka dei na ka daw ka jingdon jong ka kam bamsap ka long kaba don nongrim, hynrei ban ong pat ba ka dei 100 persen tang na ka daw ka bamsap ka dei ka kam ka bym lah ban pdiang namar bunsien wat ki paidbah ruh ki ngop ha ka kam bamsap ha kaba kim ju pyrkhat ïa lade ba ki bamsap hynrei ki kloi ban kdew pat ïa ki nongmihkmat bad ki ophisar sorkar.
Lah ruh ban kdew shai hangne ba ka kam bamsap mynta ka la rung ha man la uwei pa uwei u briew khamtam ha ka por elekshon ba ki paidbah ki ju biej ïa ki sbai rupa kaba ki ju ïoh tang ha ka shi khyllipmat jong ka por elekshon hynrei ynda la kut katei ka aïom ksiar pat ki ju lynñiar ba duna kane katai kaba dei na ka jingleh bakla khlem da bishar bniah shuwa ban kner ïa ki Kti.
Hap ruh ban kynnoh ba ka kam bam sap mynta ka la rung ha man la uwei pa uwei u briew kaba ngim da donkam ban shu kynnoh ne ban pynkitpap tang ïa kiwei bad lada ki paidbah ki sngewthuhshisha ba ka kam bam sap ka ktah ïa ka imlang ka sahlang bad ka roi ka par upaidbah ka la dei ka por ba ki hap ban ïa pyrkhat arsien na ka bynta ban shim ïa ka jingkitkhlieh hynrei ki dei ban pyrkhat ba ïa katei ka kam donkam ban rat dyngkhong shuwa ïa lade shimet bad nangta sa peit ïa kiwei.
Kumba ong ka ktien riewstad, “ wat peit ïa u thngiat kiwei, hynrei peit shuwa ïa u khung….
" bad dei hangta ngin sa lah ban pynduh pyndam bad ban pynduh jait ïa ka kam bamsap bampong ha ka imlang ka sahlang, ha ka ri ka raid bad ha ka jylla bad ka ri hi baroh kawei.
Ym lah ruh ban len ba wat ha kane ka juk jong ka jingbamsap, hynrei dang don pat kiba khuid bad kiba kwah shisha banpynduh jait ïa ka kam bamsap ha kaba la donkam ban ai ruh ban ai ïa kajingïaroh.
Ka jingkylli pat ka dang mih shuh shuh ba la jin ba man la uwei pa uwei u nongshong shnong u khuid ka mynsiem bad u don ïa ka jingïohi jngai na ka bynta ka bha ka miat, ka roi ka par jong ki paidbah, kam don jingeh satia ban pynduh jait ïa ki kam bamsap kiba long ki kruiñ kiba ktah ïa ka kam ïap kam im jong ki paidbah.
Lada ngi kwah ba ka imlang ka sahlang kan long kaba khuid to ngin ïa phai khmat khyndiat kiei ki jingjot ba wan rah ha ka imlang ka sahlang da ka jingdon ka kam bamsap.
Khlempep ka jingjot kaba wanrah na ka jingbam sap ka ktah lut ba baroh ki bynta jong ka imlang ka sahlang ha kaba lada phai sha kino kino ki bynta ruh ngi la long lypa kita kiba shah knieh jubor ne knieh jyndat ïa ka hok kaba ngi dei ban ïoh.
Bad dei namar kata ba ki shnong ki thaw, ki ri ki Raid bad ka jylla ka dang sahdien ha baroh ki liang kiba dei ki daw tynrai ba mih na ka jingdon ka jingbamsap bam phong.
Namarkata, shim ïa ka jingkitkhlieh ïalade shimet bad manla u nongshong shnong na ka bynta ban pynduh jait ïa ka ka kam bamsap kaba long ka tynrai ban wan rah ïa ka jingsahdien ha ka jylla bad ka ri.
Mawkyrwat, ‘Nailar, 18: Ka South West Khasi Hills District Swimming Association (SWKHDSA) ryngkat ka ophis jong u Deputy commissioner, South West Khasi Hills District lyngba ka jingkyrshan da ka ophis u District Sports Officer, South West Khasi Hills District ka la pynlong ïa ka jingïakop jngi-um kaba la tip kum ka 5th Annual Swimming Competition ha Phot Umnew, Mawkyrwat.
Kiba ïadonlang ha kane ka sngi ki long u bah T.Lyngwa, IAS, Deputy Commissioner, South West Khasi Hills District, u bah L.T.Tariang, MCS, Additional Deputy Commissioner, South West Khasi Hills District, u bah D.Syngkon, District Sports Officer, South West Khasi Hills District, bad kiwei de ki riew rangbah.
Ki nongjop ha ka liang ki kynthei ha Freestyle 50m ki long ba 10 – 11 snem ka Gesefanaria Marweiñ, ka Naphibanpynshai Ryntathiang, bad ka Saphiwanlang Nongbsaw, 15 haduh 17 snem ki long ka Ibajanai Wanniang bad ka Wanpyndapbiang Khyllemkharai, ki 12 haduh 14 snem ki long ka Barikynti Nongbsaw, ka Orpalis Marngar, bad ka Phibawanpli Lyngkhoi.
Na ka liang ki shynrang Freestyle 50m ki long 10 haduh 11 snem ki long u Maikansam Nongsiej, kiba 12 haduh 14 snem ki long u Balajied Vaichei, u Wanshwa Thongnikhar bad u Mangkyrpang Lyngdoh.
Ha ka Backstroke ba 50m kilong u Mangkyrpang Lyngdoh, u Mankhrawname Nongsiej bad u Marvelous Marngar.
Kiba ha ka kart aba 15 haduh 17 snem jong ki shynrang kata ha ka Freestyle 50m ki long u James Anderson Kharlyngdoh, u Mebansan Sangma, bad u Ridaphi Vaichei.
Ha ka Butterfly ba 50 m ki long u Mebansan Sangma bad u Ridaphi Vaichei.
Nangta, ha ka Breast-stroke ba 50m ki long u James Anderson Kharlyngdoh, u Mebansan Sangma bad u Ridaphi Vaichei.
Ki nongjop ha ka liang kiba la kham heh ha ka Breast-stroke 100m jong ki shynrang ba 18 snem shaneng ki long u Khrawkupar Lyngdoh, u Fuljunesing Marngar bad u Willam K.Sangma, katba ha ka Freestyle pat ki long u Fulljunesing Marngar, u Dawanshwa Kharwanniang bad u Willam K.Sangma.
Shuh shuh ki nongjop na ka liang ki kynthei kiba la khamheh kata 18 snem shaneng ha ka Freestyle ba 50m ki long ka Sumarbiang Mawlong, ka Happymerry Lyngkhoi bad ka Wandarihun Khyllemkharai.
Nangta ha ka ka Breast-Stroke ba 50m ki long ka Sumarbiang Mawlong, ka Evenjoplin Langte bad ka Wandarihun Khyllemkharai.
Ha kane ka sngi ka la don don ka jingïalang ha kaba ki la ïa kren sani halor ka jingdonkam ïa u nonghikai ne Coach ha kaba ïa dei bad ka kam jngi khnang ba ki samla ki ïoh jinghikai ba paka.
Nangta, la ïoh ruh ïa ka jingpynthymmai ïa ki nongkitkam na ka bynta u snem 2023 – 2026 kata President u bah H.S.Diengdoh, Vice President u bah K.L.Lyngdoh, Secretary u bah Welljune Nongsiej, Asst Secretary u bah Walter June Kharlyngdoh, Finance Secretary Arboklang, ki dkhot na Umpung u bah Robertson Basan, Organising Secretary Banrikupar Nongsiej, Auditors u bah Masterly & u bah Pynskhembor.
Jowai, Nailar, 18: Ka lehñiam Behdeiñkhlam jong ka Seiñ Raij Mukhla mynta u snem 2023 ïa kaba la sdang naduh ka 15 tarik u Nailar, kala poi sha kaba kut mynta ka sngi 18 tarik ha pung Aitnar Mukhla hapdeng ka jingshongkun bad ka jingiphuh iphieng.
Mynta ka sngi la sdang ïa ka lehñiam Behdeiñkhlam naduh ka por mynstep ha kaba la don ka jingkynting ïa ki Deingkhlam ha ‘Iung Blai’ bad ka shad ka kñia da ki Waheh, katba ha ka por mynsngi la don ka jingïakynduh ki rong ki rup ha madan Slotmasi bad ka jingpynpoi ïa ki Diengkhlam bad ki rot 12 tylli ha Wah Biar (Aitnar).
Na ka liang ki khun ka Seiñ Raij Mukhla ki la wanrah ïa ka rot ha pung Aitnar ha ryngkat ki khubor bapher bapher.
Na ka liang ka Seiñ Raij Mukhla ka kyrmen skhem lyngba ka jingpyndep ïa kane ka lehñiam ba khadduh kan wanrah ïa ka bha ka miat bad ka roi ka par ha baroh ki liang.
Ha kane ka sngi pynkut ïa ka Behdieñkhlam ka Seiñ Raij Mukhla la wan sakhi lang da u Symbud Myntri Rangbah ka sorkar jylla u ma Sniawbhalang Dhar, u MLA ka Jowai ma Wailadmiki Shylla, u Superintendent of Police ma C.Syrti, u DC ka West Jaiñtia Hills District bah B.S.Sohliya, u Dolloi ka Elaka Jowai ma Puramon Kynjing, ki MDC, ki waheh wasan jong ka Raij nalor kiwei de.
Jowai, Nailar, 18: Ka Jaiñtia Coordination Committee for Reservation Policy (JCCRP), mynta ka sngi 18 tarik ha ka jingai khubor sha ki lad pathai khubor lyngba u Chairman u samla Jeshom Shylla uba long ruh u President JSU ha ka jingïadonlang u Secretary ma Sambormi Lyngdoh uba long ruh u President ka JNC, samla O.M.Tariang uba long u President ka JYF, ki la khot bad wer ïa baroh ki nongshong shnong sha ka jingïalang bah haka jingïadei bad ka Reservation Policy ka ban long ha sor Jowai ha 9 tarik u Nailur jong une u bnai ban wan.
Na ka liang u Chairman ka JCCRP, u la ong ba hadien ki jingiakhih bajai bajai kiba la pynlong ha ki jaka bapher bapher jong ka Ri-Lum Khasi Jaiñtia, ha kaba na ka liang ka sorkar ka la kular ruh ban thaw ïa ka Expert Committee ha ka jingïadei ban pynbeit ne pynkylla ïa ka Reservation Policy kaba long kaba la rim palat, ha kaba ka Committee ka la shim biang ïa ka rai ban khot ïa ka dorbar bah ha nongbah Jowai, ha kaba ka JCCRP ka la khot lang naduh ki paidbah ka Ri-Lum Jaiñtia, ki riew shem phang, ki nonghikai skul bad College bad kiwei na ka bynta ban ïa ai jingmut lang ha kane ka Dorbar.
Na ka liang u Secretary ka JCCRP ula kyntu bad ban jur ïa ki paidbah ban wan sha kane ka dorbar kaba donkam na ka bynta ka jaitbynriew, ha kaba ka sorkar ka la pdiang ban pynthymmai ne shna ïa kane ka Reservation Policy kaba noh Shilliang haduh katta katta na ka bynta ki Khasi bad Jaiñtia, kumta kane ka dei ka kabu bah ïa ki paidbah baroh ban ïoh ïa phylliew jingmut lang ha kane ka Dorbar.
Nongpoh, Nailar, 18: Ki nongïalam jong ka HITO, RI-Bhoi District mynta ka sngi kila mih shakhmat ban dawa naki bor ba dei peit naduh ka sorkar jylla bad KHADC halor ka jingroi ki khyrdop khrong khajna ha u surok Bah National Highway ha Ri-Bhoi District, kaba la pynkhim mynsiem shikatdei ïaki nongñiah kali ba kit ïaki mar ki mata bala kynnoh ruh ba jur ka jingkiew dor ki mar ki mata naka jingbun palat ki khyrdop khrong khajna bala kynnoh ba kidei tang ki khyrdop beaiñ ba dei ban pynduh pyndam noh shisyndon.
Haba kren bad ki lad pathai khubor, u Bah Kenny Nongrum, General Secretary ka HITO, Ri-Bhoi District, u la pynpaw ba kum ka seng kala leit ban jurip ha shilynter jong u surok bah National Highway naduh Jorabat haduh Mawryngkneng, ha kaba kitei ki khyrdop ki ju khrong khajan na man la ki kali kit mar ha kaba kum ka seng ka dap da ka jingsngew lyngngoh la kitei ki khyrdop kidei kiba la ioh jingbit ne kidei kiba pynïeng beaiñ da ki riew shim kabu tang ban kamai pisa.
U la ong ruh ba dang ha kine ki khyndiat sngi la mih ruh sa kawei ka khyrdop thymmai jong ka KHADC haka shnong Umdihar ban khrong pisa naki kali kit mar, bad bun naki nongñiah kali kila ud bad khñium khamtam ki paidbah nongthied nongpet kaba la wanrah ruh ka jingrem ki mar ki mata naka jingbun ki jaka khrong khajna.
Shuh shuh naka liang ki nongïalam ka HITO mynta ka sngi kila leit ruh ban ïakynduh syndon ïa I CEM ka KHADC u Bah Pynïaid Sing Syiem ban ai ruh da ka dorkhas pyrshah ïaki khyrdop kiba ïeng harud ki surok bah National Highway bad dawa mardor ba dei ban shimkhia ban weng ïaki khyrdop bad naka liang u CEM u la kular ban shimkhia ïa katei ka kam.
Shillong, Nailar, 18: Ka Elite Task Security and Service Agency Training Centre kaba don ha Mawjrong ha ka sngi Balang ka 16 tarik Nailar 2023 ka la pynkut noh ïa ka jingai jinghikai Kaba 45 sngi, ha kaba ïadei bad ka kam security guard, da ka passing out parade ha kaba mynta ka kynti kaba dei ka sien kaba lai ki don haduh 71 ngut kiba la ïoh jinghikai pyntbit na kane ka training centre.
Ïa kane ka jingai jinghikai kaba 45 sngi jong ka 3rd batch ne ka sien kaba lai, la wan ban sakhi lang ka Kong Amilia Swer vice chairman jong ka Indian Red Cross Society Meghalaya State Branch kum ka kongsan, u Bah Andrew Sawian General Secretary ka Indian Red Cross Society Meghalaya State Branch kum u symbud kongsan.
La ïadonlang ruh u Bah John Lyngdoh uba dei u adviser jong katei ka agency, ka Kong R Suting kaba dei ka director jong ka agency, ki kmie ki kpa, kiba haïing hasem bad kiba la shah khot sngewbha.
Kine ki samla kiba la shah hikai ha kane ka agency ki la ïoh jingmyntoi shibun ha kaba ki la ïoh ym tang ïa ka syrnot jong ka security hynrei lyngba ka jing trei shitom jong ki nongpynïaid jong kane ka agency, kine ki samla ki la ïoh ruh ïa ka syrnot na ka civil defence and home guard, bad ka syrnot na ka red cross ha kaba ki la wan ban ai jinghikai halor ka first aid bad disaster management.
Shuh shuh ki la ïoh ruh ïa ka jinghikai halor ka duty and responsibility.
Ki la ïoh ruh ïa ka jinghikai ha kaba ïadei bad ka leadership management, personality development ban nang kren ktien nongwei khamtam ka ktien phareng bad nalor kiwei kiwei.
Ka Kong Amilia Swer haba ai jingkren ka la kyntu ïa baroh ki samla kiba la pyndep ïa kane ka training ba kin trei shitom shuh shuh khamtam ha kine ki sngi kyrduh kam kyrduh jam khnang ba kin ïoh ïa la ki kam ki jam.
Ka la ai khublei ruh ïa kane ka agency kaba la la ai ka jingshakri na ka bynta ban ai jinghikai ïa ki samla, bad ka la ong ruh ba na ka liang ka Indian Red Cross kan nang ïai don ryngkat ban kyrshan ïa ka agency ha kino kino ki bynta kiba ka donkam.
Ha kane ka sngi la sam ruh ïa ki khusnam shimet lyngba ki trophy bad ki syrnot sha ki hynñiew ngut ki samla kiba la leh bha ha kine ki 45 sngi.
Ki khusnam ki kynthup ïa ka best in education ba la ïoh da u Banshngaiñlang Rimiat, 4 ngut kiba ïoh ka nam Best in drill, Welovelightness Wanniang, u Sunshine Lyngkhoi, u Willybrought Diengdoh bad u korbanlang Mawlong, ïa ka nam best discipline la ïoh da ka Loreen Kharpran katba ka ka nam All rounder la ïoh da u Edilbert Thabah.
Shillong, Nailar, 18: Ka Khasi Hills Autonomous District Council (KHADC) ka la rai ban khot ïa ki samla pule kiba don ka mon ban wad jingtip shuh shuh shaphang ka riti ka dustur bad ka lariti jong ka jaidbynriew Khasi khnang ban buh jingthoh na ka bynta ka jingmyntoi jong ki longdien ka pateng ka ban sa wan.
Ha ka jingïakren bad ki lad pathai khubor ha ka sngi Palei, u Chief Executive Member jong ka Khasi Hills Autonomous District Council u bah Pynïaid Sing Syiem u la ïathuh ba ki don 17 tylli ki bynta ban wad jingtip shuh shuh bad ban tih bniah halor kane ka bynta.
U la ïathuh ruh ba ïa kane ka kam la bynshet ha u Executive Member uba peit ïa ka tnat Pule Puthi jong ka council da ka jingïarap ban bei pisa da ka ka sorkar Jylla.
“Ngi la ïakynduh ruh la ar sien kynthih ïa u Myntri Rangbah Conrad Kongkal Sangma halor kane ka jingthmu bad ka la long ka jingïakren kaba seisoh ha kaba u Myntri Rangbah ruh u la kular ban bei pisa ïa ka KHADC na ka bynta ban leh ïa kane ka jingwad bniah halor ka riti ka dustur bad ïa ka lariti jong ka jaidbynriew Khasi," ong u Bah Syiem.
“Ngi ladep nadong shadong.
Ngi ladep phah ruh ïa ka jingtyrwa sha ka Sorkar Jylla na ka bynta ban mang pisa halor kane ka jingthmu," u la bynrap.
Nongpoh, Nailar 18: Kumba ka jingpang khmat ka la sdang ban sar kylleng ka dong Ri Bhoi bad ka dei ruh ka jingpang ba lah ban ïa bit sha kiwei, ka tnad ka koit ka khiah na Ri Bhoi ka la kyrpad sha baroh ki paidbah ba ki dei ban shim ïa ki lad jingïada ban lait na ka jingsaphriang kane ka jingpang khmat.
Kane ka jingkyrpad ka tnad ka koit ka khiah sha ki paidbah ka Ri Bhoi ban shim ïa ki lad jingïada na kane ka jingpang khmat ka dei ruh hadien ba kane ka jingpang ka la saphriang bad bun kiba la shah ktah na kane ka jingpang khmat naduh ki khynnah skul bad ki riew paidbah.
Haba ïakren bad ki lad pathai khubor mynta ka sngi, ka District Medical and Health Officer ka Ri Bhoi, ka Dr.T.S Momin bad ka Eye specialist, ka Dr.N.Kharnaior ki la pyntip ba la don bun ki ba shah ktah na kane ka jingpang khmat (Epidemic Conjunctivitis) naduh ki riew paidbah bad wat ki khynnah skul bad ki la kyntu ba dei ban shim ïa ki lad jingïada da kaba leit sha ki jaka ai jingsumar ka sorkar ban ïoh ïa ka jingsumar bad ki dawai.
Kitei ki riew shemphang jong ka tnad ka koit ka khiah ki la kyrpad ruh ïa ki paidbah ba kim dei ban shu thied ïa ki dawai tang na ki pharmacy, hynrei ki dei ban leit sha ki doctor ban peit bñiah khnang ba kin ai ïa ki dawai kiba ïa dei bad kane ka jaid jingpang kaba kum ki paidbah kim dei ban dih bad tah dawai klumar khlem ka jingpeit jingkhmih ki Doctor.
Ka Dr.N.Kharnaior kum ka Eye Specialist ka la batai ruh ba kane ka jingpang khmat ka dei ka jingpag kaba lah ban ïa bit sha kiwei bad ki dak ki shin kiba paw ka dei ka jingsaw ki khmat bad ka jingmih ki eitmat bad kito kiba shah ktah ruh kim lah ban peit ïa ka jingshai.
Ka la batai ruh ba kito kiba shitom ki khmat kim dei ban leit sha ki jaka paidbah ki dei ban shong ha ïing bad ban pynjngai na kiwei lane ki dei ban phong da ki kynja ïitkhmat ba ïong khnang kane ka jingpang khmat kan nym pur ne bit sha kiwei.
Shuh shuh, ka la btai bñiah ruh ba ki paidbah ki dei ban shim ïa ki lad jingïada da kaba leit sha ki doctor ne ki jaka ai jingsumar namar kane ka jingpang khmat ka dei kaba ktah na ka jingkylla ka bor mariang ne ki don ki kynja khniang jinpang (Virus) kiba saphriang kloi bad kiba bit sha kiwei, ka la bynrap.
Khliehriat, Nailar, 18: Ka Jaiñtia National Council (JNC) ha ka sngi Palei ka la leit ban iakynduh ïa u Secretary jong ka tnat Mining & Geology ka Sorkar Jylla u Bah E.Kharmalki, bad pynpaw ia ka jingbym sngewhun halor ka Standard Operating Procedures (SOP) ba la pyllait da ka Sorkar Jylla ha ka 5 tarik, Lber 2021 ha kaba ïadei bad ki kyndon tih dewïong hapoh ka jylla.
Ka Seng ka la pynpaw ruh ba kine ki kyndon kim ai jinghun ruh ïa ki nongkhaïi dewïong bad ia ki nongtih dewïong ha East Jaiñtia Hills District.
Ha ka shithi ba la soi da u President ka JNC u Bah Sambormi Lyngdoh bad u General Secretary u Bah Wanshwa Suting, ka seng ka la pynpaw ba ka kam tih bad khaii dewïong ka dei ka kam kaba kongsan eh naduh ki por u mynba rim bad ki paidbah ka rilum Jaiñtia ki im ja da kane ka kam dewïong, hynrei kaba pynsah umdum mynta ïa ki nongtih dewïong ka long hadien ba ka Sorkar Jylla ka la pyllait da ki kyndon SOP kaba la bthah ruh ba kiba tih dewïong ki donkam ban don ka jaka bad ka Mining Lease bad ka jaka ka dei ban don ym duna ïa ka 100 Hectare“Kane ka kyndon ka la buh jingeh haduh katta katta ïa ki paidbah kiba ju im ja bad pyndap ïa ki jingdonkam ha iïng ha sem da ka kam tih dewïong," la ong ka seng.
“Ka jaka kaba heh 100 hectare kumba la bthah da ka Sorkar Jylla ka dei ka jaka kaba heh bad kane ka buh jingeh ïa kiba bun ki nongtih dewïong bad kane ka paw shynna ruh ba ka Sorkar kam pyrkhat eiei na ka bynta kiba bun ki nongtih dewïong ki bym lah kot ban ïoh ïa ka jaka kaba heh 100 hectare.
Ngi ladep ruh ban aiti ïa ka dorkhas sha u Myntri Rangbah ka jylla u Conrad Sangma ha ka 5 tarik, Jymmang 2023 bad ngi la kyntu ruh ïa u ban khmih bniah biang halor kane ka bynta," ong u Bah Sambormi.
Ka seng ka pynpaw, ba katkum ka jingjurip jong ka National Green Tribunal (NGT) ha u Nohprah, 2018, ka la lap ba kane ka jingtih dewïong ha kane ka jylla Meghalaya khamtam ha rilum Khasi bad Jaiñtia ka sdang ban paw dei ha ki snem 1970 ha kaba la tip ruh ba ka rilum Jaiñtia ka dei kaba lah ban pynmih bun bha ïa u dewïong.
Ka dei ruh ka kam kaba la trei naduh ki por u mynbarim.
Hato kumno kin shu duh noh ïa la ka jong ka hok da kaba pyntreikam ïa ka SOP jong ka Sorkar jylla," la ong ka Seng.
Ha kaba ïakren bad u Secretary jong ka tnat Mining & Geology Bah E.Kharmalki, u la ong ba ka dei ka mat kaba hap ban pyrkhat ha shwa ban pyntreikam ïa ki kyndon bad ong ruh ha kine ki sngi ki ban wan kan sa don ka jingialang hapdeng ka Sorkar Jylla bad ka Ministry of Coal India ban ïakren halor kane ka bynta kaba ïadei bad ka jingdon ka jaka kaba 100 hectare.
Ka JNC ka la pynpaw ruh ka jingsngewkhia halor kawei ka jingthoh (Office Memorandum in Chapter I, Para D-Checklist) kaba kdew ruh halor ka jingiateh kular ki trai jaka bad ki briew kiba aplai ïa ka Mining Lease kaba ong, ‘kiba aplai kim dei ki trai jaka, kane ka pyni ba ka kyntien APPLICANT ka lah ban dei uno uno u briew ne kano kano ka kompeni ba aplai ban ioh tih dewïong ki dei ban don ka jingiateh kular bad ki trai jaka kaba khlem don kano kano ka jingpyrkhing.
’Ha kane ka bynta ruh ka seng ka ong ba kane ka lah ban long kum ka jingplie lad ïa ki briew kiba nabar ka jylla lane ïa ki kompeni ba kin shim ïa ka kabu ban tih dewïong da kaba ïateh kular bad ki trai jaka bad kum kane ka jingiateh kular kan sa shim bad knieh noh ïa ka hok longtrai jong ki paidbah ka thaiñ kiba ju im ja da kaba tih dewïong.
Ka seng ka la kdew ruh ba ka jylla Meghalaya ka dei kaba la shah kdup ha ka Sixth Schedule kaba long kum ka iktiar ka ban ïada ïa ka khyndew ka shyiap kaba long katkum ka riti synshar ri jong ka ri India kaba pynskhem ïa ka hok longtrai bad ruh ki kyndon jong ka Meghalaya Transfer of Land (Regulation) Act, 1971 kaba la kdew shai ha ka Provision 3 (1) ba ‘ym lah ban ai jaka ïa ki briew kiba nabar jylla lane “No land in Meghalaya shall be transferred by a tribal to a non – tribal.
"Halor kane ka nongrim, ka JNC ka ieng ba dei ban pyntreikam khnang ia ka Meghalaya Transfer of Land (Regulation) Act, 1971 ban khanglad ïa ki briew kiba nabar bad ïa ki kompeni kiba wan ban aplai ïa ka kam tih dewïong.
Ha kaba iadei bad kane ka mat ba ki nong aplai kim lah ban long trai, u Bah E.Kharmalki, u la iathuh ba un sa rah ïa kane ka mat sha ka Law Department ba kan leh ïa kaba donkam.
Shillong, Nailar 18 : U Myntri Rangbah ka Jylla u Conrad K Sangma u la ïathuh ba ka Jylla Meghalaya ka pynmih 1.4 lak metrik ton u Soh Trun ha ka shi snem.
Ïa kane u Myntri Rangbah u la ong haba ai jingkren ha ka tamasa Sohtrun lane ka Meghalaya Pine Apple Fest-2023 kaba la sdang ha ka 28 tarik ha Dilli Haat, Ina, New Delhi.
Ïa kane ka tamasa la wan ban plie paidbah da u Giriraj J Singh uba dei u Union Minister jong ka tnad Rural Development and Panchayati Raj ka Sorkar India kum u kongsan bad u Myntri Rangbah ka Jylla Meghalaya u Conrad K Sangma kum u Symbud kongsan.
La ïadonlang ruh ka Myntri ka tnad Agriculture ka Meghalaya ka Kong Ampareen Lyngdoh, Bah Paul Lyngdoh Myntri ka tnad Tourism, Bah DP Wahlang Chief Secretary, ki ophisar, kiba la shah khot sngewbha haduh ki paidbah.
U Myntri Rangbah haba ai jingkren u la ong ba ka jingpynlong ïa ka tamasa Sohtrun ha New Delhi ka long kum ka lad ban nang pynïaid ïew ïa u sohtrun uba thiang ba ka Jylla ka pynmih.
U la ong ruh ba ha ki khyndiat snem ba lah leit, ka sorkar ka pyni ïa ka jingkhlaiñ jong ka Jylla, ban pyni ïa ka khlaiñ ha kaba pynmih ïa ki jait mar rep, bad kane kadei ka sienjam kaba nyngkong ba ka sorkar ka buh thong ban kyntiew ïa ka rep ka riang.
U la ong ba lyngba kane ka tamasa kan long ruh ka lad ban kyntiew ïa ki paidbah ka Jylla bad ïa ka riti dustur.
Shuh shuh u la ïathuh ruh ba ki nongrep kin ym lah ban pynïaid ïew sha kiwei pat ki jaka, hynrei lyngba kane ka tamasa, bad kiwei kiwei ki prokram ba ka sorkar ka la pynlong hapoh ka jylla, ki nongrep ki la lah ban pynïaid ïew.
U Gijiraj J Singh haba ai jingkren u la ai ka jingïaroh ïa ka Jylla Meghalaya kaba la pawnam ym tang ha kaba pynmih ïa u Sohtrun, hynrei ka pawnam ruh kaba kaba pynmih ïa u shynrai (Lakadong), ka roi ka par nalor kiwei kiwei.
U la ong ruh ba lyngba kane ka tamasa, kan sa nang ïarap shuh shuh ïa ka Jylla Meghalaya ban pynïaid ïew ïa u sohtrun ym tang hapoh ka ri hynrei wat shabar ri ruh kumjuh.
U la ai ka jingïaroh ïa u Myntri Rangbah u Conrad K Sangma uba hapoh ka jingïalam jong u la lah ban pynpaw pyrthei ïa ka jingpynmih ïa u sohtrun.
Ïa kane ka tamasa Sohtrun kaba la tip kum ka Meghalaya Pine Apple Fest-2023, la pynïaid da ka tnad Agriculture and Farmers and Welfare, ka tnad Tourism jong ka sorkar Meghalaya ha ryngkat ka ophis resident Commissioner ka New Delhi bad Meghalaya Aid Ltd, kaban neh lai sngi ka la sdang mynta ka sngi Thohdieng ha Dilli Haat, Ina, New Delhi bad kan kut pat ha ka 20 tarik Nailar 2023.
Nongstoiñ, Nailar, 18: Watla ka Shakambari Ferro Alloys Private Limited kaba don ha rud ka wah Rwiang, ka la ïoh pdiang ïa ka hukum na ka Ïingbishar ba ha khlieh duh jong ka jylla naduh u snem 2020, ba ka dei ban khang khyrdep noh hynrei ka dang ïai bteng ban pyntreikam haduh une u snem 2023.
Hadien ba Ïingbishar ba don burom ka Meghalaya High Court ka la ther tyngeh halor ka jingdon jong ki nongtih dewïong beaiñ, kiba pynpoi ïa u dewïong ha ki karkhana thang dewïong kiba la pynïeng beaiñ ha ka thaiñ Shahlang, katei ka karkhana ka la shah kynthup lang kum ka karkhana beaiñ ba ka Meghalaya High Court ka la pynngat lang ïa ka.
Ha kaba ïadei bad ka jingktah ïa ka jingkoit jingkhiah la ïoh ban ïakren bad ki rangbah bad ki longkmie ki bym kwah satia ban pynpaw kyrteng, ki la ong ba ka jingmih jong ka tdem na katei ka karkhana saiñ nar, ka ktah jur eh ïa ki khunlung kiba dang ar snem hapoh bad wat kiba la kham heh ruh haba thiah mynmiet ka jingdap shadem ka jur bha bad ki shitom haduh katta katta ban ring bad pynhiar mynsiem.
Kawei ka longkmie ka la ong ba haba sait ïa ki jaiñ kim ju thad shabar, namar ba lada thad habar tang hadien shiphew minit ki phngit pring kiba ïong ki la snoh rynjaiñ.
Hynrei, baroh shikatta ym don ba sngap ne shahskhor ia ka jingeh ki paidbah, ka la ong.
Shillong, Nailar, 18: Hadien ba ka Karbi Anglong Student Association (KSA) ka la kren sha ki lad pathai khubor ha ka sngi ba ki Regional Committee jong ka Sorkar Assam bad Meghalaya ki la leit ban ïa kynduh ha ki thaiñ khappud jong ki ar-tylli ki Jylla ki nongïalam ka KSA ki la byrthen ba kan long kum ha Manipur lada ki duh noh ïa ki jaka ki puta kiba ki kam ba ki dei ki jong ki.
“Na ka liang ka Seng ngi kwah ban pynpaw ba ki paradoh parasnam ki jong ngi kim dei ban duh ïa ki jaka ki puta kiba dei ka hok ka kynti ka jong ki, ngi kren shai ba shi inshi ngim kwah ki jong kiwei bad shi inshi ngim dei ban duh ïa ki jaka ki puta ki jong ngi," ong u kyrwoh ba la phah da u Publicity Secretary ka KSU West Jaiñtia Hills Unit u Samla Juhhi Tariang.
“Ka sorkar Meghalaya ka dei ban shimkhia ïa ka jingbyrthen ka KSA halor ka kam ïa pynbeit pud namar ki ong ba kin pynkylla kumba jia ha Manipur.
Ngi pdiang sngewbha bad ngi long kiba la kloi ban tyngkhuh bad ngim shym la bythen hynrei lada ki sdang hi ngim dei ki matlah bad ki kyllut," la bynrap u kyrwoh.
“Na ka liang ka Seng kan ïai don barabor bad ki nongshong shnong kiba don ha ki thaiñ khappud bad lada jia ei ei kiba sdang kin hap ban shim ïa ka jingkitkhlieh," la ong u Kyrwoh na ka KSU.Nongstoiñ, Nailar 18: Ka KSU Nongstoiñ Circle ha ka sngi thohdieng, ka la lap ïa kawei ka ïing ha khlieh ïew Nongstoiñ ba ju pyndonkam da ki nongkhaïi drok ha kum ka ktem ban pyndonkam ha kaba ban dih bad khaïi drok kylleng ka sor Nongstoiñ.
Kane ka jinglap jong ka seng ka long hadien ba ka la trei shitom ban wad ïa ki sabut bad buddien ïa ki kam sniew, khamtam eh ka jingjyllei ki nongkhaïi bad nongdih drok ha sor Nongstoiñ.
Ka seng ka la ïoh kem ruh ïa uwei u ba la donkti bad pyndonkam ïa katei ka ïing kum u nongshong wai.
Na ka liang ka seng ka la pynlong ïa ka jingthwet bad hapdeng ka jingwad sabut ka la lap ïa katei ka ïing, ka la seng ka la rung shapoh bad lap ïa ki tiar hapoh ka ïing ba pyndonkam da ki briew ba ju mlien ha ki kam drok.
Ka seng hadien ba ka la khang tala, ka buh ruh ka jingmaham ïa baroh ki trai ïing ba kim dei ban ai wai ïa kum kine ki briew kiba pynjaboh ïa ka imlang sahlang.
Ha ki snem kiba la dep, na ka liang ka jong u Syiem u la dep ban pynmih ïa ka hukum ïa ki trai jaka kiba don ïing ne dukan hapoh ïew ba kim dei ban ai wai ïing sah hapoh ïew.
Hynrei, imat ym don ba sngap ne kohnguh ïa ka jingbthah.
Kumta ka seng sa shisien biang ka ïawer ïa baroh ki trai ïing bad ki shnong ki thaw ba ki dei ban peit bniah ha shwa ban ai wai ïa kino kino ki briew bad ruh ki dei ban submit ïa ki kot ki sla kiba biang katkum ki aiñ shnong.
“Na ka por sa ka por ngi la ju ïoh sngew ïa ka jingud jingnam na ki riew paidbah halor ki jingsniew kiba don hapoh ïew Nongstoiñ.
Ngi ruh na ka liang ka seng KSU ngi la leh ïa la ka kamram ban thwet man ka por ïa ki nongdih bad nongkhaïi drok.
Mynta ka sngi ka seng ka la lap ïa kawei ka ïing ba ju pynlong ktem da ki nongdih bad khaïi drok", ong u Comingstar Kharsyntiew General Secretary jong ka seng.
U la ong ruh, “Katkum ka jingïathuh kine kiba khaïi drok la ong ba ki la shim wai na uwei u ba dei trai ïa ka ïing.
Hynrei, ngi la khang tala syndon ïa ka ïing bad buh ruh ka jingmaham sha baroh kiba dei trai ïing hapoh ïew Nongstoiñ ba kim bit ban ai wai klumar khlem da tip bha kiba kum kino ki briew ba thmu shong wai".
Shillong, Nailar, 18: Uwei u rangbah uba la 38 snem ka rta, ïa uba la tip kyrteng kum u Bah Shanbor Surong, u khun jong u (L) Bah Teibor Lyngdoh Marshyllong u la jah rngai ha ka 17 tarik, Nailar, 2023 katba u dang mih iing ka Nia Kha na Patarim, Mawlai Nongkwar ha ka por 2:00 baje mynstep ban leit phai sha la ing sah ha Jaïaw Pdeng, Shillong.
Ha ka ejahar ba la ujor da ki bahaiing hasem sha ki Pulit jong ka Mawlai Police Station, ki la pyntip ruh ba ki la pyrshang ban telephone ïa u ha u nombar 7638944245 hynrei um shym la shim satia ïa ka phone.
“Ngi la pyrshang ban telephone ïa i Kha jong ngi, i la ïathuh ba i (Bah Shanbor) la mih na ing jong i ha ka por 2:00 baje mynstep," la ïathuh ki bahaiing.
“Hynrei ha ka por 9:00 baje mynstep ngi la ïoh pdiang ïa ka phone call na ka mobile phone jong i (Bah Shanbor) hynrei la kren pynban da uwei u briew uba la ïoh khar ïa ka mobile phone na Mawlai Nongkwar Patarim.
Ngi la leit shim noh ïa ka mobile phone na uba la ïohtam bad ngi la pyrshang ban wad ïa u hymmen jong ngi hynrei haduh kane ka khyllipmat ngim shym la lap satia ïa i," la ong ïathuh shuh shuh ki bahaiingLa pyntip ruh ba u Bah Shanbor Surong u phong da ka sopti T-Shirt rong iong, ka patlun Jeans rong blue bad ka sandal.
U don ïa ka jingjrong kaba saw phut shiteng eiei, ka sniehdoh kaba lieh bad ka dak sohkhliang na ka liang khmat ka mon.
Ki bahaïing hasem ki la kyrpad ruh ïa kino kino kiba ïohi ïa une u rangbah kin pyntip lyngba u Mobile Phone: 8219449850.
Shillong, Nailar 18: Ki Doktor ha North Eastern Indira Gandhi Regional Institute of Health and Medical Sciences (NEIGRIHMS) ha ka sien kaba nyngkong eh ha ka jylla ne ha ka thaiñ shatei lamihngi, ki la leh ïa ka jingsumar kaba kham phylla na ka bynta uwei u khynnah samla uba shitom na ka jingpang ha ki tor.
Katkum ka kyrwoh ba la phah da ki bor pynaid ka NEIGRIHMS, la ong ba une u khynnah samla u la shitom ban ring bad pynhiar mynsiem mynta la kumba phra bnai.
La ïathuh ba u la shah sumar ruh shabar jylla na kata ka case kaba ki ong ka Interstitial Lung Disease.
Hynrei wat hadien kane ka jingleit sumar ruh kam shym la don kano kano ka jingïarap.
Hadien kane la pynkit ïa u sha NEIGRIHMS bad ha kane ka Hospital ka kynhun ki Doktor na ka Department of Tuberculosis and Respiratory Diseases, NEIGRIHMS hapoh ka jingïalam u Dr.Vijay Noel Nongpiur, Assistant Professor, u Dr John Muchahary, Senior Resident and Dr Gideon Thangkhiew, Junior Resident.
Na kane ka jingwad bniah kine ki Doktor la lap ba une u khynnah samla u ngat ha ka jingpang kaba khampher ba la tip kum ka Pulmonary Alveolar Proteinosis kaba ktah ïa ka jingring bad pynhiar mynsiem jong u.
Kane ka jingpang Pulmonary Alveolar Proteinosis, ong ki Doktor, kadei kaba khamñiar ban ngat ki briew bad ka jia tang kumba 6.87 ngut na man ka shi million ngut ki briew.
La sumar ïa une u khynnah ha NEIGRIHMS, ha kaba la pyndonkam kumba 7 litar ka um mluh ban sait ïa uwei uwei u tor uba la sop da ka khleiñ.
Hadien kane ka jingsumar une u khynnah u la sdang ban ïoh bor bad lah ka rukom ring mynsiem.
Mynta une u khynnah u la ïoh lad ban leit phai ka sha ïing tangba u hap wan check up na ka por sha ka por.
ïa ka jingsumar ïa une u khynnah la ïarap ruh da ki Staff bad ki Doktor jong ka Departments of Tuberculosis and Respiratory Diseases, Anaesthesia and CTVS OT.Nangta ka Dr.Priyanka Dev, Associate Professor, ka Dr.Dasara Nongbet, Senior Resident bad ka Kynhun na ka Department of Anaesthesiology.
Nangta u Dr.Reuben Kynta, Associate Professor, Department jong ka CTVS bad kiwei kiwei.
Ka khubor na NEIGRIHMS ka ong ba kane kadei ka jingjop kab akongsan ha ka jingsumar ïa ka jingpang Pulmonary Alveolar Proteinosis ha ka thaiñ shatei lammigngi hi baroh kawei.
Lyngba jong kane ka jingjop ka rukom sumar ban long ka jingplie lad ïa kiwei kiwei de kiba lah ban ngat ha ka jingpang kaba eh kaba kum kane bad kumjuh ruh kiwei de ki jingpang kiba ktah ïa ka jingring bad pynhiar mynsiem.
Shillong, Nailar 18: Ka MCTA ka la rai ban shim klas ïa ki First Semester da ka Syllabus kaba rim bad kam nym bud satia ïa ka jingbthah ka NEHU ban hikai ne shim klas katkum ka NEP 2020.
Ka kyrwoh ba la phah da u General Secretary ka MCTA, u Dr.A.Rani, ka ong ba ka MCTA kan ïai bteng ïa ka jingbym ïatreilang bad ka NEHU ha kaba ïadei bad ka jingpyntreikam beaiñ ïa ka NEP 2020 bad ka dawa ruh ba ka NEHU kadei ban weng noh ïa ka Notification kaba la pynmih ha ka 12 tarik u Naitung 2023, ba la pynmih lyngba u OSD ka University.
Ka kyrwoh ka ong ruh ba ki samla pule ki la shim admission daka course kaba lai snem ne ka three under graduate programme kaba rim.
“Ban bthah ïa ki samla pule ban pynkylla sha ka course kaba saw snem ka long kaba beaiñ bad ka bym shongnia eiei ruh em", la ong ka MCTA.Kane ka jingbthah ka NEHU ban pyntreikam ïa ka NEP kam long ruh kaba beit ba ryntih, namar ha ka Department of Music haduh mynta ym pat don kano kano ka course kaba thymmai katkum ka NEP.“Kumno kiwei ki department yn hikai da ki course ba thymmai katba kiwei par ki department yn hikai da ki course kiba rim", la ong ka kyrwoh na ka synjuk ki Nonghikai College.
Ka Seng ka ong ba ka NEHU kadei ban ailad ïa barph kito kiba ïadon bynta bad ka jingpyntreikam ïa ka NEP 2020, kidei ban ïoh ka hok ban pynpaw ïa ka jingsngew jong ki.
Shillong, Nailar, 18: Saw ngut ki dkhot jong ka seng kieng atiar ba thymmai ka ‘National Liberation Council of Nongkyndong (NLCN)’ ba la shah kem na rilum Jaiñtia la wanrah sha nongbah Shillong ha ka sngi Thohdieng bad la tian bishar ïa ki ha Kashari.
Haduh mynta ki Pulit ki dang pynjur ïa ka jingkhynra ha kylleng ka rilum Khasi bad Jaiñtia ban ïohkem lut ïa ki dkhot jong kane ka kynhun.
U Deputy Inspector General of Police (Eastern Range) u Davis NR Marak u la ong ba kam shym la don shuh kano kano ka jingïohkem ïa ki dkhot kane ka kynhun haduh mynta.
“Dei tang kine ki saw ngut kiba la ïohkem na Jowai, la wanrah bad la tian bishar ha Kashari mynta ka sngi," u la ong.
Ka Kashari ka la aibor ban set ha along ki Pulit na ka bynta shiphew sngi.
Haduh mynta, ki don baroh 11 ngut ki nongïalam bad ki dkhot jong ka NLCN kiba la shah kem.
U Marak u la ïathuh, ïa kine kiba la ïohkem la wanrah sha Shillong na ka bynta ban pynlong shuh shuh ïa ka jingtohkit kaba bniah.
Arngut bad kynthup ruh ïa kawei ka kynthei bad uwei u dkhot ba la wanrah na Jowai sha Shillong mynta ka sngi ki la kem pang bad poi sha Hospital.
U DIG u la ïathuh ba kane ka kynthei ka la kam ba ka la armet mynta la lai bnai hynrei ynda la leh test la lap ba kam shym la long satia kumta.
Namarkata, ki doktor ki la hap ban bat shwa ïa ka ha Hospital na ka bynta ban khmih bniah.
Shuh shuh u DIG u la ïathuh ba ka jingthwet haduh mynta ka dang ïaid shakhmat ban ïohkem ïa kiwei pat ki dkhot.
“Ngi dang khmihlynti ban ïohkem shuh shuh sa katto katne ngut ha ki sngi ki ban sa wan bad kata kan jia tang hadien ba ngi la lah ban tohkit bniah ïa kine kiba la shahkem," ong u DIG.U la ïathuh ba u Investigating Officer bad ka kynhun ki dang bunkam ban rah sha Hospital ban leh ïa ka medical checkup bad ban tian bishar ïa kine kiba la ïohkem ha Kashari.
“Ïa mynta hi ka jingtohkit kaba janai kam pat sdang satia," u la bynrap.
U DIG u la ong ba ka tnat Pulit jong ka Jylla ka dang pyrshang ban wad bniah la ka NLCN ka don jingïadei neem bad kano kano ka kynhun kieng atiar na ka jylla Nagaland.
“Ngam pat lah ban ong la kan dei ka NSCN.Ki (NLCN) la ïakren bad ki katto katne ngut ki dkhot (ha Nagaland) hynrei na kano ka kynhun, ïa kata ngin dang hap ban tih bniah.
Ngin sa pyrshang ban wad bniah kano ka kynhun kaba dei shisha namarba ka NSCN ka don bynta ki kynhun bad ngin hap ban wad bniah la ka dei ka NSCN lane kiwei kiwei pat ki kynhun bad ïa kata ngin dang hap ban tih bniah bin pa bin," u la ong.
Shuh shuh, u DIG u la ïathuh ba ka tnat Pulit kan pynlong ïa ka jingtohkit kaba bniah la kane ka kynhun kieng atiar ba thymmai ka don jingïadei neem bad u Bah Joannes Lamare uba dei u nongtrei mon sngewbha uba la shah kem ha u snem 2021, halor ka jingkynnoh ba la pan jingïarap na ka NSCN-IM ban thaw ïa ka seng kieng atiar kaba thymmai ha Meghalaya.
Ïa u Bah Lamare ki Pulit ki la kem katba u dang wan phai na Hebron Camp jong ka NSCN kaba don ha Dimapur.
“Ïa mynta, ngim pat lah ba ong, la u don jingkti ne um don kti eiei.
Ngim pat lap sabut hynrei ha ka jingtohkit lada ngi ïoh ksai ngin sa tih bniah ïa kane ruh ka bynta.
Ngi la buh jingmut bha ïa kane ka bynta namarba u (Bah Lamare) la shah kem hadien ba la wan phai na ka jylla Nagaland," la ong u DIG.Ha kajuh ka por, ka tnat Pulit jong ka Jylla ka la pyntip ruh ïa ka jingmih pyrthei ka NLCN sha ka Ministry of Home Affairs (MHA).
“Haoid, ngi la pyntip sha ka MHA namarba ha kano kano ka por haba ngi register case hapoh ka Unlawful Activities Prevention Act, ngi hap ban pyntip sha ka MHA hapoh shi bnai," la ïathuh u DIG.Ha ka sngi Balang mynta ka taiew, hynñiew ngut ki dkhot jong ka (NLCN) bad kynthup ïa uwei u khynnah skul uba dang 16 snem ka rta ki la shah kem ha ki Pulit jong ka Jylla.
Ki Pulit ki la ïoh jingtip kaba bniah na ki tnat syntiat ba ka NLCN ka la ïatreilang bad kiwei pat ki kynhun kieng atiar na ka jylla Nagaland bad la thmu ruh ban phah pyntbit ïa ka kynhun ba nyngkong eh sha ka Jylla Nagaland ha ka 17 tarik, Nailar, 2023.
Lyngba kane ka jingtip ba bniah, ka tnat Pulit ka la pynlong ïa ka jingkhynra kaba jur ha ka step jong ka 16 tarik u Nailar, 2023 bad hynniew ngut ki dkhot ki la ngat ha ka kti jong ki Pulit na ki bynta bapher bapher jong ka Eastern Range ba kynthup ruh ïa uwei u khynnah uba dang hapoh 18 snem ka rta uba la shah kem na East Khasi Hills District.
Halor kane, ki Pulit ki la rejistar da ka Criminal Case hapoh ka Crime Branch Police Station, Eastern Range, Shillong bad pyngnat ha ki kyndon bapher bapher jong ka Indian Penal Code (IPC) bad hapoh ka Unlawful Activities (Prevention) Act.
Kine kiba la shah kem ki kynthup ïa u Self Styled Chairman, u Commander in Chief, u General Secretary bad ki Area Commander jong ka West Khasi Hills, ka Jaiñtia Hills, ïa ki nongpynrung dkhot, ïa u nongbuh jingtip jong kane ka kynhun bad sa lai ngut kiwei pat ki dkhot jong kane kynhun.
Ha ka jingtohkit kaba bniah ban lap dien ïa ki jaka riehtngen jong ki dkhot kane ka kynhun, ki Pulit ki la ïoh kurup ruh ïa ki tiar ba donkam ba kynthup ruh ïa ki mobile phone bad kiwei kiwei ki kot ki sla.
Ka Jylla Meghalaya ka la ïoh ban lum ïa ka khajna palat 300 klur ha u snem 2022-23 na ka jingdie ïa kyiad ne ka na tnad Excise Department.
Na ka por sha ka por ka sorkar ka pynpaw ba ka long kaba bymlah long ban khang noh ïa ka kyiad ha ka jylla Meghalaya namar ba kadei kawei na kiba ai jingmyntoi tam ïa ka jylla bad kaba kyrshan ïa ka ïoh ka kot jong ka jylla hi baroh kawei.
Nalor jong kiba bun kiwei pat ki jaka bad ki thaiñ kiba ki dukan die kyiad ne ki Wine Store ki jylla bha ka thaiñ Polo Sawphyrlong kadei kawei na ka ktem die kyiad ne ka Wine Hub kaba shyrkhei tam hapoh jong ka Nongbah Shillong, ha kaba ym lah ban len ki la bun ki dukan kyiad ban ia ki dukan sha sha katei ka thaiñ.
Hynrei tang kita ki longïing ne ki dpei ïing kiba sngewthuh ba haduh katno ka kyiad ka pynjot thiaw ïa ka ïing ka sem bad ka imlang sahlang.
Ha ka jingpyrshang ban twad jingmut bad kiba bun ki longïing longsem bad kren shaphang katei ka jingduh jingkyrmen ba ym lah ban leh ei ei ban pynduh ïa ka kyiad na ka liang jong ki katto katne ki riew pyrkhat ki la pynpaw ba ka la dei ka por ba ka sorkar ka dei ban leh ei ei halor kane ka phang ban pynbha pat ïa ka rukom dih kyiad jong ki briew.
Kata ka long ba ka sorkar ka dei ban peit ba ka kyiad kam dei ban wanrah ïa ka jingpynjot hynrei ban buh kyndon ba wat ki nongdih ruh ki dei ban don noh da ka Laisen kumba long ki nongdie hi.
Lada ka sorkar kan leh ha kane ka rukom kan ïarap shibun ïa ka imlang sahlang bad kan lah ban teh lakam shibun ki jingjia ba sngewsih.
Ka Laisen na ka bynta kito kiba dih ne pyndonkam ïa ka kyiad ka dei ban long da ki kyndon bad ki briew kin hap ban dih kat kum u pud ba la buh beit ka ban long kat kum ka jingkoit jingkhiah ne ka jingailad ka met jong ki.
Ki nongdih kidei ruh ban don ïa ka syrnot kaba biang na ki doktor ba haduh katno ki lah ban dih ïa ka kyiad kat kum ka jingkhlaiñ ne ka jingailad ka bor met jong ki.
Ka jingai Laisen ïa ki briew ban dih kyiad ka dei run ban long kat kum ka ïoh ka kot bad ka jingkamai jong ki, khnang ban pyrkhing ïa kito ki longiing kiba duna jingmih ba kin lait na ka jingïakynduh jingeh ha ka longïing longsem.
Ki nongdih kyiad ki dei ban pynthymmai la kumno kumno man la ka lai bnai ne hynriew bnai ïa ka jinglong ka jingkoit jingkhiah ka met jong ki khnang ba ka jingdih kyiad jong ki kan long kaba myntoi bad kaba don jingmut, ym kaba shu dih kutlad.
Namar ngim lah ban len ba ki don shibun ki briew kiba la shu dih kyiad pathar wat haba ka met jong ki kam ailad shuh ruh bad kane ka wanrah ka jingeh kaba khraw haduh ba kim lah suh ban teh lakam la ka jong ka jingim bad wanrah ka jingjia ba sngewsih sha ki longïing kiba khmatam haba uba dih u dei u kpa uba kyrshan ïa ka longïing longsem.
Ka kyiad ngi la ïohi ba ka long shisha kawei na ka nongshun kaba khraw tam jong ki longïing longsem bad ruh ka imlang sahlang, hynrei kaba kham shyrkhei ïa kane ka dei u drok uba la pynkylla wat ïa ka ri America ruh kum kawei na ki ri kiba duk tam ha ka pyrthei, ha kaba ka long ka bymlah ban ngeit ban ïohi bad ki phareng ne ki dohlieh kin im da ki hajar hajar ngut khlem ïing khlem sem hynrei shuthiah ha ki surok jong ka Los Angles bad ruh Philadelphia.
Ym lah ban mutdur ba ka ri kaba riewspah tam ha ka pyrthei mynta ki briew pat ki long kiba ïap wat haba ki dang im ruh kiba ka khlieh jong ki hi kam treikam shuh bad ki im ha surok kum ki zoombies.
Kane ka long ka jingmaham kaba shyrkhei shisha ïa ka imlang sahlang ha kine ki sngi kiba mynta ha kaba wat hangne ha ka jylla Meghalaya bad ka nongbah Shillong ruh ngi la sdang ban sakhi ïa ka jingshyrkhei jong une u jingdih pynbuaid bad pynïap syndon ïa kito kiba pyndonkam ïa u.
Kum ka imlang sahlang bad ruh ki nongshnong shnong jong ka jylla Meghalaya ka la dei ka por ba ngi donkam shisha ban leh ei ei shuwa ba ka por kan dier wat ha kane ka thaiñ jong ngri ruh.
Lyngba ki Social Media bad Internet, ha kine ki sngi ym don ei ei shuh kaba rieh hynrei baroh ki sakhi ïa kine ki kam kiba shyrkhei shisha.
Lada ka ri America kan lah ban teh lakam ïa ki jingpynjot jong u Drok hato kam long ka jingmaham ba khraw ïa ka ri bad ka shnong kaba dang sahdien kum kane ka ri bad ka jylla jong ngi.
Shisha ka long ka jingbahkhlieh jong ngi shimet shimet ban phikir bha ïa la ka jong ka ïng ka sem, ka shnong ka thaw bad ka ri bad ka jaidbynriew.
New Delhi, Nailar 19: U coach phutbol ba pawnam ha ki por ba ladep bad u ba long ruh mynta u FIFA Chief jong ka Global Football Development, u Arsène Wenger, shen un sa wan ïuhkjat ha India ha ki taïew ba ar jong u Risaw ban pyndep noh ïa ka jingthmu ban plie ïa ka central academy ha India hapoh ka jingkhmih jong ka All-India Football Federation (AIFF), katkum ka khubor kaba la pyllait da u President jong kane ka synjuk, u Kalyan Chaubey.
U Chaubey ryngkat bad u Secretary-General jong ka AIFF, u Dr.Shaji Prabhakaran ki la ïoh ban pynlong ïa ka jingïalang bad u Wenger, u Steven Martens, Technical Director, FIFA, bad u Ulf Schott, Head of High-Performance Programmes, FIFA, ha Sydney, Australia, hynne ka Sngi Saitjaiñ, ban rai halor ka jingïatreilang jong ka FIFA bad ka AIFF ban plie ïa ka academy na ka bynta ki khynnah ba dang hapoh ka rta 13 snem jong ki shynrang bad kynthei.
Shuh shuh na ka liang jong u Chaubey u la pynpaw hadien ba la pynlong ïa kane ka jingïalang “Nga sngew kmen ban ngi la ïoh ban poi shaduh kane ka khyllipmat ban shim ïa ka rai ban plie ïa kane ka academy ha India, ryngkat ka jingïatreilang bad ka FIFA, ryngkat bad u Arsène Wenger u ba la long ka bynta kaba khraw ha ka jingpyrshang ban pynurlong ïa kane.
Nga sngew thikna ba lyngba kane, ngi lah ban kyntiew ïa ka phutbol ha ka India.
"La bna khubor ba u Wenger un sa pyntip halor kane lyngba ka press conference kaba un sa ai ha u Nailur, kaba bud hadien ka jingpynkhreh ka jopng u ban wan ïuhkjat sha India ha ka taïew ba ar jong u Risaw, la pyntip u Chaubey.
Na ka liang jong u Dr.Prabhakaran u la ong, “Ngi khmihlynti ban pdiang sngewbha ïa u Arsène Wenger ha India na ka bynta kane ka project kaba heh.
Ngam don jingartatien ba kane kan long shisha ka lad ban kyntiew ïa ki player bad ruh ban sei ïa ki rang bad ki thei kiba kynsai na kane ka ri India.
“U dei u briew u ba la ai mynsiem ïa kiba bun, bad da ka jingïatreilang bad u, ngin sa nanglah ban khring ïa kiba bun ki khynnah kiba don ïa ka sap lehkai," la ban biang u Prabhakaran.
Shillong, Nailar 18: Ka Voice of the People Party (VPP), ka la dep aiti ïaka jingthih ha ophis jong u Myntri Rangbah ka jylla, u Conrad Sangma ha kaba ïadei bad ka jingaiti ka tnad GAD ïaka Ground Floor jong ka Meghalaya House, Kolkata, Russel Street sha ka MS/ Rocky Dhar Private Ltd.
Ha kane ka jingthoh ka VPP ka la ïathuh ruh ba ha ka jingshisha ka jingkhot tender kam dei na ka bynta ka Ground Floor jong kane ka ïing bangla ka jylla ha Kolkata, hynrei kadei na ka bynta kiwei pat ki kiamra.
Hynrei kumno pat kane ka Ground Floor ka leit poi ha ka kti jong ka MS Rocky Dhar Pvt.
Ltd.
“Ka long kaba lyngngoh shibun bad kadei ka jingleh kaba ki paidbah ki donkam ban ïoh jingshai", la ong ka jingthoh na ka VPP.Lah ban kdew hangne ba hynnin ka sngi ka VPP lyngba ka kyrwoh ba la pyllait da u General Secretary, u Dr.Ricky AJ Syngkon, ka la pynpaw ka jingsngew kyndit bad sngewsih ban tip ba ka tnad GAD(A)jong ka Sorkar  Meghalaya ka la aiti ïa ka Ground Floor jong ka Commercial Complex ha Meghalaya House, Russell Street Kolkata sha kawei ka Kompeni shimet ba la tip kum ka MS/ Rocky Dhar, Umkdait Nongmensong, Shillong ban treikam na katei ka mala ba trai duh jong ka Meghalaya House.
Ha kane ka jingthoh ba la ai sha u Myntri Rangbah, ka Seng ka la ong ba kaba kham kyndit shuh shuh ka long ba mynta kane ka mala kadei ka jaka treikam jong ki lai tylli ki department bad ki corporation jong ka sorkar, kata ka Tourism Information Centre jong ka Directorate of Tourism, nangta ka Directorate of Horticulture bad ka Meghalaya Handlooms and Handicrafts Development Corporation Ltd, State Government Emporium.
Ka Seng ka ong ba ka jingbuh ïa kine ki tnad treikam ha kane ka Commercial Complex ka long ban pynpaw pyrthei ïa ki jingmih bad ki tiar na Jylla bad ka jingai jingtip ba donkam ïa ka Jylla ha ka kam shang pyrthei.
Kane ka jingleh ki bor Sorkar ka pynpaw shai kdar bad kane ka sorkar ka shakri ym ïa ka jingdonkam ki paidbah, hynrei ka shakri ïa ka jingmyntoi ïa ki riew shimet.
Ka Kyrwoh na ka Seng ka ong ruh ba ka sngewthuh ruh ba ka sorkar ka la lah ban ai ïa ka tender sha ka MS/ Rocky Dhar hadien ba ka la pyrshang la lai sien lai wat ban ai ha kane ka Kompeni shimet.
Ka VPP ka ong ba ka kwah ban tip bad ka sorkar kadei ban pynshai kumno ne ha kano ka dur la pynkylla ïa ki kyndon kat haduh ba ka lah ban pynïoh ïa ka tender ha ka kompeni jong une u riew shimet.
Jowai, Nailar 19: Ka Jaiñtia Student’s Movement ha ryngkat ka jingïadonlang u General Secretary JSM, CB samla Roitre Dkhar bad u Working President JSM CB samla Jimmy Raul Kharmuti ha ryngkat u President JSM WR samla Ribok N Biam mynta ka sngi ki la pdiang sngewbha ïa u samla Rangbah Pynbiang Rymbai kum u dkhot E.C jong ka Central Body ryngkat bad ki nongbud jong u bad ha ka juh ka sngi la pynkha ruh ïa ka Moodymmai Unit.
Ïa ka programme ha kane ka sngi la pynïaid da u samla Ribok N Biam President JSM WR bad la ïoh ïa ka jingkren sneng kyntu na u Jimmy Raul Kharmuti Working President JSM CB ha kaba u la pdiang sngewbha ïa ki nongïalam bad ki shipai na ka Shnong Mukhla bad ki Samla na ka Shnong Moodymmai Unit.
S samla Jimmy ula ong ba ka jingwan rung jong u samla Rangbah Pynbiang Rymbai kan long ka jingkyrkhu kaba khraw ïa ka ïing ka sem JSM baroh kawei bad un long kum u nongai buit ai bor ïa ka JSM namar u dei u riew Rangbah bala shemphang jong kane ka thaiñ baroh kawei.
Ha ka juh ka por ula ban ba ki shipai JSM ki dei ban long ki nongïarap bad nongda ha ka imlang sahlang bad ha ka shynshar khadar ba ym dei ki nongthaw kulmar ne ki nongleh bor.
Na ka liang jong u Samla Ritre Dkhar General Secretary JSM CB, ula ban ba ki Shipai JSM baroh kidei ban long kiba jai jai bad ïaineh bad donburom ha ka imlang sahlang, kiba ïatreilang ha Shnong ha thaw.
La ïoh ïa ka jingkup bor bad bam smai ha kane ka sngi na u General Secretary JSM CB.Kumjuh ka jingkren bad ai mynsien ïa ki dkhot thymmai ka JSM da u Samla Rangbah ka JSM CB, samla Pynbiang Rymbai bad la ïoh ruh ka jingkren na u Secretary ka Moodymmai Unit.
La pynkut ïa kane ka programme da ki kyntien khublei na u samla Chanskhem Suchiang, General Secretary JSM WR.Nongpoh, Nailar 19: Ka Seng Hynñiewtrep Achik National Movement (HANM) mynta ka sngi ka la lah ban pyniar sa ïa kawei ka shnat treikam ha Nongrim Jirang da ka jingthmu ban dang pynkhlaiñ ïa ka jingshakri na ka bynta ki paidbah hapoh ka jylla bad kane ka seng ka la lah ruh ban pynbam smai ïa ki nongïalam ba thymmai ba kin shim ïa kata ka lyngkor nongïalam ban trei na ka bynta ka bha ka miat jong ki paradoh ki parasnam ha katei ka thaiñ Jirang.
Kane ka shnat treikam ba thymmai ba la suit la shor da ka seng HANM ka dei ka Nongrim Jirang Unit bad ha ka jingïalang kaba la long mynta ka sngi u President ba rangbah, u Bah Lamphrang Kharbani u la wan ban pynbam smai ïa ki nongïalam bad ki dkhot ba thymmai katei ka Nongrim Jirang Unit shuwa ba kin shim ïa kata ka bynta ban long ki dkhot ba pura jong ka seng ban ïa khun na ka bynta ki paradoh ki parasnam hapoh katei ka thaiñ Jirang.
Kine ki nongïalam ba la pynbam smai da u nongïalam ba rangbah ka seng HANM, ki kynthup ïa u President, u Bah Wanbok Syngkli, Vice president, Kyrshanbor Syiem, General Secretary, Apsait Rani, Chief Organizing Secretary, Ronald Nongsien bad kynthup kiwei kiwei ki nongïalam bad ki dkhot kane ka Unit.
Kiwei kiwei kiba la ïa don lang ha kane ka jingïalang ba la pynskhem bad pynbam smai ïa kitei ki nongïalam ka HANM, Nongrim Jirang ki kynthup ïa u president ka HANM Western Ri Bhoi, u Bah Sumar Lyngdoh, Sandy Nongrum, Secretary ka HANM Western Ri Bhoi bad ruh kiwei kiwei ki nongïalam na ka sengkmie bad na Ri Bhoi District.
Kumba la pynpaw da u President ba rnagbah kane ka seng, u Bah Lamphrang Kharbani, u la pynpaw ba ka seng ka sngewkmen ba bun ki khun samla ki la wan ban pynïasoh sha kane ka seng ban long kita ki shipai ka jaid bynriew bad ka jingthmu ba ka seng ka la dang pynïar ïa ki shnat treikam ruh ka long ban pynkhlaiñ ïa ka jingshakri na ka bynta ka dawbah jong ka jaid bynriew.
Shuh shuh, u la bynrap ruh da kaba ong ba ka seng ka khmih lynti ruh ba ki nongïalam kane ka Unit kin shim ïa kata ka jingkitkhlieh kum kita ki dkhot ba pura ka seng ban peit ïa ka eh ka shon ki paidbah ha ka thaiñ Jirang bad ka seng ka khmih lynti ruh ba kine ki nongïalam kin pyndonkam hok shisha ïa ka sap nongïalam ym na ka bynta ka jingmyntoi shimet bad ki dei ban trei borbah na ka bynta ka bha ka miat, ka roi ka par bad ka jingkiew shaphrang jong ki paradoh ki para snam ba ki dei ban long kynrad hala ka jong ka jylla, u la bynrap.
Tura, Nailar 19 : Uwei u briew uba dei u doktor kabiraj bad uba la shah kynnoh leh beijot ïa kawei ka Khynnah, ula dkhat jubor ïa la ka jingim da kaba sdien phasi ïalade hapoh byndi ki pulit ha Williamnagar Police Station ha ka miet Sngi Thohdieng.
Une u briew ba 50 snem ka rta, uba la pyniap ïalade, u dei uba ju kam kum uba tbit bha ban sumar kynbat dawai hynrei ula shim kabu pat ïa ki khynnah kynthei kiba wan phah sumar ha u.
Une u briew u kyrteng u Jitman Sangma ba na shnong Rongsak kaba hap hapoh Chiading Police Station.
ïa une u briew la kem ha ka 17 tarik Nailar hadien ka jingujor jong ki bahaïing jong kawei ka Khynnah.
Haba wan sumar ki nongpang, une u briew ula ju bthah ïa ki bahaïing hasem ba kin ieh ïa u bad ïa ki nongpang ha kawei ka kamra halor ka nongrim ba un pynkyllan ïa ki dawai kynbat bad umphiang ïa ka met jongki.
Ha kane ka rukom, u ju shim kabu ïa ki nongpang.
Ki Kmie Kpa kane ka khynnah ki la leit ujor sha ki Pulit halor kane ka kam jong u bad ki Pulit ruh ki la kem noh ia u bad kit sha Williamnagar Police Station ha ka sngi Palei ban pynlong ïa ka jingtohkit.
Hynrei ha ka miet sngi Thohdieng, sa kawei ka khynnah ka la wan shakhmat ban ujor ejahar pyrshah ïa une u briew da kaba kynnoh ba ula leh beijot ïa ka.
“Ula don hapoh ka along bad ha ka por kumba 9:30 baje mynmiet, u nongap pahara ula leit jngoh ïa u bad shem pynban ba ula sdien phasi" ong u Siddarth Ambedkar, Superintendent of Police ka East Garo Hills.
Nongstoiñ, Nailar 19: Ka jingmang pisa jong ka sorkar na ka bynta ka tnad jngohkai pyrthei, ban shna ïa ka lynti ïaid kjat kaba shi kilomitar shiteng na Mawphanlur shaduh kliarlum Mawthadraishan ka la sep ei, namar ki don ki nongshong shnong kiba shna ïa ka pung kaba heh bha kaba katei ka lynti ïaid kjat ka dei ïaid lyngba narud jong katei ka pung.
“Wat hadien ba la pynpra lyngkhot lyngkhai jong katei ka lynti ïaid kjat, na ka liang ka tnad jngohkai pyrthei kam shym pat la wan jurip satia haduh mynta.
Ha kaba ïadei bad katei ka jingpynpra ïa katei ka lynti ïaid kjat, ki la don ki nongïalam sengbhalang kiba la leit ban ïa kynduh ïa u trai jong katei ka pung hynrei um shym pynsngap", ong u bah Bony Lyngdoh Lyngkhoi u ba dei ruh u nongpeit ïa ka Mawphanlur Tourist spot.
U bah Bony u la ong ruh ba ïa katei ka lynti ïaid kjat dang shu dep shna kumba ar snem mynshuwa.
La siang da ki maw kyrdon kiba ka tnad jngohkai pyrthei ka la thied ïa ki naduh Sohra bad la wan kit da ki trok shaduh Mawphanlur bad wat hadien ba la dep shna ruh, na ka liang ka tnad jngohkai pyrthei kam shym pat la plie paitbah ïa katei ka lynti ïaid kjat.
“Ha shilynter jong katei ka lynti ïaid kjat, ki don ki jaka shongkai pyngngad kiba la shna itynnad bha hynrei ha kine ki sngi ki la kylla long tang kum ki jaka rieh slap jong ki blang ki masi.
Ka jingpynlut pynsep jong ka, tnad jngohkai pyrthei ha kaba shna ïa katei ka lynti ïaid kjat bad ki saw tylli ki jaka shongkai pyngngad, ka la poi sha ki phew lak lada shu antad", u la ong.
“Hynrei lada katei ka tnad treikam jong ka sorkar kan shu pynlut kai ïa ka pisa khlem da ai bor ha uno uno u nongshong shnong ba un peit bad sumar, khnang ba ki nong jngohkai pyrthei kin smat ban ïaid kai pyngngad lyngba katei ka lynti ba la dep shna kam don jingmut satia.
Ka long ruh kaei kaei ka bym lah ban pdiang ïa ka jingleh jong ka tnad jngohkai ba ynda la dep shna sa phah pynjot noh khlem pat da plie paitbah".
“Kumba ka long mynta imat ka jingput turoi jong ka sorkar, ba kan thaw ki lad ki lynti ban kyntiew ïa ki kam jngohkai pyrthei na ka bynta ba ki nongshong shnong kin kiew ha ka ïoh ka kot ka kamai kajih, ka dei tang na ka bynta ban pynmyntoi ïano re kiba don jingïadei bad ki heh sorkar, katba ki paitbah nongshong shnong ki bym tip ei ei ki shu im jynjar shilynter", u la ong.
New Delhi, Nailar, 19: U Myntri Rangbah duh, u Narendra Modi haba kren ha ka jingïalang jong ki Myntri ki ri G20 ba dei khmih ïa ka Tnat ka koit ka khiah ha Gandhinagar, Gujarat lyngba ka video message u la pdiang sngewbha ïa ki heh ki hain na ka liang ki 2.1 million ngut ki doctor, 3.5 million ngut ki nurse, 1.3 million ngut ki paramedic, 1.6 million ngut ki pharmacist bad ki million ngut kiwei kiwei kiba don bynta ha ka kam ai jingsumar ha India.
Haba kren shaphang u kpa jong ka jaitbynriew, u Myntri Rangbah duh u la ong ba u Gandhi u shim ïa ka koit ka khiah kum ka bynta kaba kongsan bha ha kaba u la thoh kawei ka kot kaba kyrteng ka ‘Key to Health’ kaba ïadei bad kane ka phang.
U la ong ban long kiba koit ba khiah u briew u dei ban don ka jingsukmynsiem ha ka jingmut jingpyrkhat bad ka met ka phad hapdeng ka jingryntih, kaba mut ba ka koit ka khiah kadei ka nongrim jong ka jingim.
U Myntri Rangbah duh u la pule ïa ka Sanskrit ‘shloka’ kaba mut: ‘ka koit ka khiah kadei ka spah bad lah ban pyndep ïa man ka kam lyngba ka met kaba koit ba khiah.
’Shuh shuh u la ïai ban ba ka khlam Covid-19 ka pynkynmaw ba ka koit ka khiah kadei ka nongrim jong ki rai ba ki shim.
U la ong ba ka por ka la pyni ruh ïa ka jingkongsan ka jingïatreilang bad kiwei kiwei ki ri, la ka long ha ka jingpynpoi ïa ki dawai bad ki dawai tika lane ka jingwanrah ïa la ki jong ki briew sha la ri.
Haba kren shaphang ka sienjam jong ka Sorkar India ban pynbiang dawai tika COVID-19 sha kiwei ki ri, u Myntri Rangbah duh u la ong ba hapoh ka sienjam Vaccine Maitri, ka India ka la pynpoi 300 million ki dose dawai tika sha palat 100 tylli ki ri, kynthup bun ki ri shaphang shathie.
Da kaba ong ba ka jingskhem jingmut kadei ka jinghikai kaba kongsan tam kaba la mih na ka por jong ka khlam, u Myntri Rangbah duh u la ong ba ki kam ai jingsumar ha kylleng ka pyrthei ki dei ban long kiba skhem.
“Ngi dei ban long kiba la khreh ban ïada, bad ban ïakhun ïa ki jingjia ban wan ba iadei bad ka koit ka khiah.
Kane kalong kongsan ha kane ka pyrthei mynta kaba bun ki jingïadei.
Kumba ngi la ïohi ha ka por jong ka khlam, ki jingeh ba ïadei bad ka koit ka khiah ha kawei ka bynta jong ka pyrthei ka lah ban ktah ïa baroh ha kiwei ki bynta jong ka pyrthei tang hapoh ka por ba lyngkot," u la ong.
Shuh shuh u la bynrap biang da kaba ong, “Ha India, ngi bud ïa ka rukom treikam kaba kynthup lang ïa baroh," la ong u Myntri Rangbah duh.
U la ong ruh ba ki la pynïar ïa ki jingdon jingem ba ïadei bad ka koit ka khiah, kyntiew ïa ki rukom ai dawai tynrai, bad pynïoh ki lad jingsumar ba jemdor ïa baroh.
Ka jingrakhe ha kylleng ka pyrthei ïa ka International Day of Yoga kadei ka dak jong ka jingkwah ki briew baroh ïa ka koit ka khiah.
La pyntip ruh ba mynta u snem 2023 la ithuh kum ka International Year of Millets.
Ki krai lane ‘shrïanna’ kumba ju tip ha India, ki don shibun ki jingmyntoi ba ïadei bad ka koit ka khiah.
U Myntri Rangbah duh u la ong ki ngeit ba ka koit ka khiah bad ka bha ka miat ka lah ban kyntiew ïa ka bor jong baroh.
Ka jingplie ïa ka WHO Global Centre for Traditional Medicine ha Jamnagar, Gujarat k along ka sienjam kaba kongsan ha kane ka bynta.
Bad, ka jingpynlong ïa ka WHO Global Summit halor ki dawai tynrai ryngkat bad ka jingïalang ki Myntri ki ri G20 ba dei khmih ïa ka koit ka khiah kan pynkhlain ïa ki sienjam ban ïoh ïa ki jingmyntoi na kine.
Dei ban don ka jingïatreilang ban tei ïa ka tyllong na kylleng ka pyrthei jong ki dawai tynrai.
Haba kren shaphang ka jingïadei ka koit ka khiah bad ka mariang, u Myntri Rangbah duh u la ong ba ka lyer kaba khuid, ka umdih kaba shngain, ka bam kaba tei, bad ka jaka sah kaba shngain ki dei ki bynta ba kongsan jong ka koit ka khiah.
U la ai khublei ïa ki heh ki hain kiba la plie ïa ka sienjam halor ka jinglong ka suinbneng bad ka koit ka khiah.
U la ong ba dei ban ai ka jingïaroh ruh ïa ki sienjam ba la shim ban weng ïa ka jingma jong ka Anti-Microbial Resistance (AMR).
U Myntri Rangbah duh u la ong ba ka AMR kadei ka jingma ïa ka koit ka khiah jong ki briew ha kylleng ka pyrthei bad baroh ki jingkiew shaphrang kiba ïadei bad ki dawai haduh mynta.
U la pynpaw ka jingkmen ba ka G20 Health Working Group ka phaikhmat kyrpang sha “Kawei ka Koit ka Khiah".
Ka thong jong ngi kalong “Kawei ka Pyrthei, Kawei ka Koit ka Khiah" kaba thmu ban don ka koit ka khiah kaba bha ïa baroh – na ka bynta ki briew, ki mrad, ki jingthung bad ka mariang.
U la ong kane ka jingïasohlang ka rah ïa ka khubor jong u Gandhiji ban nym iehbein ïano ïano.
Haba kren shaphang ka jingkongsan ka jingïashim bynta ki briew ka long kaba kongsan na ka bynta ka jingjop jong ki sienjam kiba ïadei bad ka koit ka khiah, u Myntri Rangbah duh u la ong ba ka long kawei na ki daw ba kongsan jong ka jingjop ka campaign ban pynduhjait ïa ka jingpang leprosy.
U la ong ka prokram jong ka India ban pynduhjait ïa ka jingpang TB ruh ka pynshlur ïa ka jngïashim bynta ki paidbah.
U la ong ba ki la kyntu ïa ki briew jong ka ri ban long ki ‘Ni-kshayMitra’, ne ‘ki paralok ban pynduhjait ïa ka jingpang TB’ ha kaba jan 1 million ngut ki nongpang la pdiang da ki nongshong shnong.
“Mynta, ngi don ha ka lynti ban kot sha ka thong jong ka jingpynduhjait ïa ka jingpang TB hashuwa ka por ba la buh ha kylleng ka pyrthei kaba long u 2030," la ong u Myntri Rangbah duh.
Ha ka jingban jur ïa ka bynta jong ki lad digital bad ki jingsaindur thymmai ban pynïoh ïa ki lad jingsumar ïa baroh, u Myntri Rangbah duh u la ong ba k ilong kiba ïarap bha ban wanrah jingryntih ha ki sienjam jong ngi namar ki nongpang na kylleng ki jaka ki lah ban ïoh ïa ka jingsumar kaba bha lyngba ka tele-medicine.
U la ïaroh ïa ka rynsan e-Sanjeevani jong ka ri, da kaba ong ba ka la plié lad ban don haduh 140 million tylli ki jingai jingsumar lyngba kane haduh mynta.
U Myntri Rangbah duh u la ong ka rynsan COWIN jong ka ri ka la pyntreikam ïa ka jingai dawai tika kaba ïar tam ha ka histori jong ka pyrthei.
U la ong ka peit ïa ka jingpynpoi palat ar point ar billion dose ki dawai tika, bad ka jingpynbiang ha kanokano ka por ïa ki certificate kiba treikam ha kanokano ka bynta jong ka pyrthei.
Ka Global Initiative on Digital Health kan wanrah lang ha kawei ka rynsan ïa ki bynta bapher bapher kiba ïadei bad ka jingai jingsumar lyngba ki lad digital.
“To ngin wanrah ïa ki jingsaindur thymmai jong ngi na ka bynta ka jingbha jong ki briew.
To ngin kiar na ka jingpynbun ki jingbei tyngka.
To ngin pynsuk ka jingdon ryntih ka teknoloji," la kyntu u Myntri Rangbah duh.
U la ong kane ka sienjam mynta kan ailad ïa ki ri ha ki bynta shathie ban pyndap ïa ki jaka ba suda ha ka jingpynpoi ïa ki jingai jingsumar bad kan ïalam ïa ngi ban kot sha ka thong ban lah ban ai ki lad ïoh jingsumar ïa baroh.
U Myntri Rangbah duh u la pynkut ïa ka jingkren jong u da ka ktien kitbok jong ka ri na ka bynta ki briew ha ka Sanskrit kaba ong, ‘To baroh kin long kiba kmen, to baroh kin lait na ka jingpang jingshitom.
’ Nga kitbok ïa phi na ka bynta ki jingïamir jingmut jong phi.
’.
Khliehriat, Nailar 19: U Deputy Commissioner, East Jaiñtia Hills District, ha ka jingpyllait khubor myn ha kine ki khyndiat sngi ba la leit u la pynbna paidbah ïa ki kyndon lane ki Guideline ba la pynllait na ka ophis jong u Lat ka jylla kaba dei halor ki kyndon ban ïada ïa ki um ki wah bad ban pynneh pynsah ïa ki tyllong um ba la tip ruh kum ka Meghalaya Waterbodies (Preservation and Conservation) Guidelines, 2023, ki kyndon ki dei ruh na ka bynta jong baroh ki paidbah jong ka jylla.
Katkum ki jingbthah lane ki Guideline, la mana ban bert ñiut pathar ha ki um ki wah, kumjuh ruh la mana ban pyllait ne pyntuid ïa ki um jakhlia na ki ïing ki sem bad na ki karkhana sha ki wah bad sha kino kino ki tyllong um, namar ka jingpyntuid um jakhlia kan ktah bad pynsniew ïa ki um ki wah, la bthah ruh ba ymbit ïano ïano ban pynwit ne tuklar ïa ki kam ki jam ba pyntrei da ki bor ba halor lane kino kino ki Agency ha kaba iadei bad kino kino ki kam ban ïada bad ban pynneh ïa ki um ki wah.
La mana pyrshah ban ym bit ban leh kano kano ka kam ban tih bad ban khlong ïa ki mar pohkyndew hajan ki um ki wah khlem da ïoh jingbit na ki bor kiba halor, la khang pyrshah ruh ban pyndonkam ïa ki um ki wah na ka bynta ban khwai dohka ha kaba khaiï ne die ïa ki dohkha, kumjuh ruh la khang pyrshah ban pynlong ïa ki um ki wah kum ki jaka ri dohkha (aquaculture), namar kane kan ktah ïa ka jinglong kyrpang ka mariang lane kata ka natural ecosystem.
La mana ruh ban shna ïa kino kino ki jait jingshna bad ki jingtei ha ki um ki wah.
Shillong, Nailar, 19: Shwa ba ki ar tylli ki Regional Commmittee jong ka Sorkar Meghalaya bad ka Sorkar Assam kin leit sorjamin ïa ki jaka kiba don hapdeng ka jingïakajia pud ha ka jingïapynbeit pud jong ka wat kaba ar, ka Boundary Committee jong ka Khasi Hills Autonomous Council (KHADC) ha ka sngi Thohdieng ka la lum lang ïa baroh ki khlieh nongsynshar jong kine ki jaka kiba don hapdeng ka jingïakajia pud.
Ka jinglum jong ka KHADC ïa kine ki Syiem jong ki Hima bad ïa ki khlieh nongsynshar Raid ka long ban pynsngewthuh janai ba kin dup pynsngewthuh pat sha ki paidbah jong ki shnong kiba don ha ka jingïakajia pud ba kin pynpaw beit da kawei ka sur kaba shai ba kin ïai neh hapoh ka Jylla Meghalaya.
Ki shnong kiba don ha ka jingïakajia pud hapdeng ka Meghalaya bad ka Assam ki long ka shnong Desh Domria kaba hap hapoh ka Hima Mylliem, ka shnong Borduar kaba hap ha ka Hima Nongspung bad hima nongkhlaw, ka shnong Nongwah-mawtamur kaba hap ha ka Hima Sohiong bad ha ka Hima Jirang, ka shnong Langpih kaba hap hapoh ka Hima Nongmynsaw bad ka Block-II kaba dang hap hapoh u pud u sam ka Raid Nongtung jong ka Hima Khyrim.
U Deputy Chief Executive Member (Dy.CEM) ka Council u Bah Pynshngaiñ N.Syiem ha ka jingïakren bad ki lad pathai khubor hadien ba la wai ka jingïalang u la ong ba ka Council ka la kyntu ïa ki Syiem bad ïa ki nongsynshar jong ki Raid ba kin pynsngewthuh shai ïa ki paidbah ba kin dup mih ryntih ha kano kano ka por ba ki nongïalam jong ki Regional Committee na ka jylla Meghalaya bad na ka jylla Assam ki leit ban sorjamin bad ban pynpaw paidbah ïa ka mon jong ki ban don beit hapoh ka jylla Meghalaya.
Shillong, Nailar 19 : Ka Meghalaya Truct Association ka la pynpaw ïa ka jingpyrshah kaba jur halor ka jingmih ka khyrdop lum khajna jong ka KHADC ha Umdihar Ri Bhoi District.
Katkum ka kyrwoh, la ong ba ha ka jingïalang kaba long ha ka 18tarik mynta u bnai ka seng ka la shim ïaka rai ban aipor shi taiew ban weng noh ïa katei ka khyrdop kaba la pynieng da ka KHADC ha ka 14tarik mynta u bnai.
Ka kyrwoh ba la phah da u President, Bah Kynsaikupar Rani, ka ïathuh ruh ba ha katei ka khyrdop ki hap ban siew 200 tyngka kawei ka trok.
Kumta la ong ruh ba na ka liang ka Association ka kwah ban tip ïa ka daw ka jinglum ïa katei ka khajna na baroh ki trok kiba ïaid ha katei ka lynti na Assam sha Meghalaya man ka sngi.
“Ka Association ka ai por shi taiew ban khang noh ïa katei ka khyrdop jong ka Council kaba la shu treikam beaiñ," ong ka kyrwoh.
Katei ka Association ka kynnoh ruh ba ka KHADC ka la shu pyntreikam beain ïa katei ka khyrdop khlem da ïoh jingbit na ka National Highway Authority of India bad ruh na ka sorkar jylla.
Ha kajuh ka por ka Association ha ka kyrwoh ka la ong ruh ba kin sa thoh sha u Chief Secretary bad Deputy Commissioner ka Ri Bhoi District ban phah weng noh ïa katei ka khyrdop mardor ha shwa ba kin leh da kaba kham tyngeh.
Shillong, Nailar, 19: Da kaba buh hakhmat ïa ka thong ban pynsuk ïa ki paidbah ban poi kham kloi sha ki jaka ba ki thmu ban leit namar ka jingdheng kali kaba shyrkhei ha nongbah Shillong, ka JETS24x7, ïa kaba la seng da ki katto katne ngut ki samla Khasi ha ka sngi Saitjaiñ ka la pyllait paidbah ïa ki thuk thuk ar shaka (e-scooty) ban kamai da kaba pyndonkam ïa u Mobile App.
Ïa ki e-scooty bad e-Auto la kaweh lama da ka Editor jong ka Kotkhubor The Shillong Times, ka Padmashree Kong Patricia Mukhim kaba la long ka Kongsan ryngkat ka jingdon lang jong u President ka Shillong Press Club (SPC) u Bah David Laitphlang, u Managing Director ka JETS24x7 u samla Pynskhemlang Uriah bad kiwei kiwei kiba la shah khot sngewbha.
Ka Kong Patricia Mukhim haba kren kum ka Kongsan shwa ban pyllait ïa u Mobile App bad kaweh lama ka la ong, “nga dei ka briew kaba nyngkong eh ba ngan phaikhmat ïa kum kine ki jingai jingshakri.
Haba ngi leit jingleit shabar bad haba ngi slem ban leit phai sha la ka jaka sah ngi shu khot ïa ki Uber ne Ola ngi la ïoh.
Hynrei balei keiñ ngim ïoh ïa kano kano ka kam Aggregator hangne (ha Meghalaya) ba ngin suk ma ngi ki paidbah khnang ba kan ïarap ha baroh ar liang.
Kine (JETS24x7) kin ïoh kamai bad ngi ruh ngin ïoh ka jingsuk bad ka don ka ruh ka jingshngaiñ lada don kine ki thuk thuk ar shaka.
"Ka la pynshlur ruh ïa ki nongpynïaid jong ka JETS24x7 ban ïakren bad ki bor Sorkar haba pyntyllun ïa kane ka jingai jingshakri sha ki paidbah.
“Ka Sorkar ka dei ban shakri ïa u paidbah.
Kam dei kaei kaei kaba ngi hap ban leit nguh leit dem.
Ngi hap pyni ha ki (Sorkar) ba ngin leh ïa ka bussiness.
Phi dei ban don ïa ka jingtyrwa kaba biang.
Ka Bussiness Model kaba biang, ka Revenue Model kaba biang.
Ynda la biang lut nadong shadong balei kin pynjynjar ïa phi," la ong ka Kong Patricia.
Haba kyntu ïa kane ki samla kiba pynïaid ïa kane ka shlem ai jingshakri, ka Kong Patricia ka la bynrap, “phi dei ban don ruh hakhmat ïa ka thong bad kaba kongsan ka long ka jingtrei shitom.
Kane ka jingim kaba mynta kam dei shuh ka jingim kaba suk kum mynshwa.
Mynshwa ki wan wad na ing ban ai kam, hynrei mynta ka la poi ka jingeh.
Ngi ïohsngew ruh ba u Myntri Rangbah u ong ba ngim lah shuh ban ai kam, ka Sorkar kam shuh ban seng kam.
Kaba ngi lah mynta ka long ba ngin trei da lade na ka bynta ïalade.
"“Ngi sngewkmen ba phi don ïa kane ka jingthmu bad ka thong ban long Aggregator kaba nyngkong eh ha Meghalaya.
Nalor ka jingïakhun bad kiwei pat ka dei ban don ruh ka jingsngewthuh kaba jylliew ha ka rukom pynïaid ïa ka bussiness,’ la ong shuh shuh ka Kong Patricia.
“Ngi kum ki nongthoh khubor ngi long kiba kloi ban kyrshan ïa phi ha kiei kiei kiba bha kiba phi pyrshang ban leh.
Ngi kwah ban ioi ba ki samla kin trei ïa ka kam hynrei ym ban shu leit dawa pisa na manla ki dukan, na ki kontraktor namar kane ka jingleh kan pynhiar dor ïa ka jaitbynriew jong ngi bad ïa ka Jylla jong ngi.
Lada ngi trei minot, U Blei ruh Un kyrkhu, ka spah ruh kan wan hi," la ai mynsiem shuh shuh ka Kong Patricia.
U Managing Director, samla Pynskhemlang u la ïathuh ba ïa ka JETS24x7 kaba la bsut ruh ïa ka tien phira, “kyntiew ïa la ki jong’ ka dei kaba la sdang ha u Ïaiong, 2022.
“Ban poi haduh kane ka khyllipmat, ka la shim por ïa ngi haduh shisnem tam.
Ka jingmih jong ka JETS24x7 ka dei na ka daw ka jingbym ïohkam ïohjam," la ong une u samla.
“Kum ki samla haba ngi peit ïa ka jylla kaba la ïaid lynti la 51 snem hynrei haduh mynta ngim pat don ka Aggregator na kane ka Jylla.
Kum ka kynhun ngi la ïatrei shitom, miet la bad sngi bad nga sngewkmen lyngba ka jingïatreilang ngi la lah ban pynurlong ïa kane ka jingthmu," u la ong.
“Ngi kyrmen skhem ba kane ka jingshakri kaba ngi ai kan long ka jingïohnong ïa ki paidbah, ïa kiba donkam ïa kane ka jingshakri.
Katba ngi lah ngin ai ïa ka dor kaba pynhun ïa ki nongpyndonkam.
Da ka jingkyrshan jong ki nongshong shnong ka Jylla ngin dup lah ban pyntyllun ïa kane ka jingshakri ha ki snem ki ban nang tyllun nangne shakhmat," u la bynrap.
Da kaba pynpaw ïa ki jingshah tynjuh kiba ap hakhmat namar ka jingdon jong ki Kompeni kiba nabar ka jylla kiba la ïaid kham shakhmat ha ka jingpyndonkam ïa ka teknoloji, u samla Uriah u la ong, “ngi donkam ïa ka jingkyrshan lem jong ki paidbah ba ngin dup lah ban ïaineh ha kane ka kam namarba ki bun ki kompeni kiba nabar ka jylla kiba la kham kiew shakhmat ha ka jingpyndonkam ïa ka teknoloji bad kiba la kham ïar ka jingshakri da ki snem ki snem.
"U la ïathuh ba ym slem shuh ka JETS24x7 kan sa pyllait paidbah sa ïa ki Scooty bad ki Auto Rickshaw kiba ïaid da ka petrol ban kham pynjanai shuh shuh ïa ka jingshakri.
Shillong, Nailar 19 : Ki pulit ka Jylla ki la rai ban tohkit bniah la ka kynhun lehnoh ba dang mih thymmai, kata ka ‘National Liberation Council of Nongkyndong’ ka donkti neem ha ka jingdawa pisa ha kyrteng ka Hynñiewtrep National Liberation Council (HNLC).
Na ka liang u Deputy Inspector General of Police (Eastern Range), Davis NR Marak u laong, “Ngi dang wad bniah bad ngin sa peit la kadei shisha ka HNLC lane kiwei pat namar ki kynhun ba thymmai (kum ka NLCN) ki la mih bad paw pyrthei.
Shuh shuh u ong ruh ba ka NLCN bad kawei pat ka kynhun ba tip kum ka Ri War Development Organisation (RWDO) kaba la sdang paw kum kawei ka kynhun lehnoh, ki la pynïasoh lang bad ong ruh ba ki lah ban don kiwei pat ki kynhun kiba shim kabu ïa kane bad dawa pisa ha kyrteng ka HNLC.“Ïa kine baroh ngin sa tip ynda ngi la dep tohkit ïa ki (dkhot ka NLCN)," u la ong.
Shuh shuh u la ïathuh ruh ba haduh mynta ym pat don satia ba wan ban ujor ejahar halor kitei ki jingshah dawa pisa.
“Ki lanot kim mih da ka mon lade hynrei ngi la rejistar ïa ka case," la bynrap biang u Marak.
Katkum ka jingïathuh jong u, ki la don 11 ngut ki nongïalam bad ki dkhot ka NLCN kiba la shah kem na kylleng ki bynta jong ka rilum Khasi bad Jaiñtia Hills.
Kitei ki shithi dawa pisa ki mih ruh ha ka por ba ka jingïakren ïasuk hapdeng ka sorkar pdeng, sorkar jylla bad ka HNLC ka dang shu sdang bad don ha ka lynti ban jam shakhmat.
Na ka liang ki pulit ka jylla ki la pynpaw ruh ba ka HNLC ka dang dei ka kynhun lehnoh bad kumta kino kino kiba noh synniang ha kano kano ka rukom kin ngat ha kti jong ka aiñ.
Da kaba kyntait ïa ka jingdonkti ha ki kam dawa pisa, ha ka kyrwoh kaba pyllait dang shen na ka liang ka HNLC ka la kyntu ïa ki pulit ba kin shimkhia ïa kane ka bynta bad kem ïa kiba donkti khnang ban pyntikna ba ka jingïakren ïasuk kan long kaba ïaid beit.
Tangba, halor ka jingong jong ka HNLC ba katba dang ïaid ka jingïakren ïa suk ba ki paidbah ki lah ban noh synniang sha ka Council, na ka liang u DIG u la ong, “Haduh mynta ka HNLC ka la dei ka kynhun beaiñ bad kumta kino kino ki jingnoh synniang lane ki jingïarap kin ngat beit ha kti jong ka aiñ.
" Shuh shuh u ong ruh ba kino kino kiba leh ïa kitei ki kam noh synniang sha ka kynhun, lada ki bor pulit ki tip bad don ïa ki sakhi kin sa leh katkum ki kyndon jong ka aiñ.
Jowai, Nailar 19: Ka Hynñiewtrep Border Disputed Redressal Forum lyngba u Chairman jong ka mynta ka sngi kala kyntu bad maham ïaki paralok Karbi khamtam kiba shong basah hapdeng ka Elaka Labang Nangphyllut Pangam Raliang bad West Jaiñtia Hills District ba kim dei ban thaw ïa kino kino ki jingkulmar kiban wan rah ïaka jingïa sngewpher jaitbynriew bad ki jingïa um snam.
Ka Forum ka jubab ruh daka ba tyngeh ïaki jingkren jong u Mirjeng Kro u nongïalam jong ka Karbi Students Association (KSA) halor ki mat jingkren jong u bad kim pdiang ïa kata ka rukom pynbeit pud da kata ka Give and Take Policy bad da ka jingkwah jong ki paitbah.
Halor kane u Chairman jong ka u ong ba kane ka dei ka rai jong ki ar sorkar ban pynbeit ïa u pud u sam.
Kumta ka shong haki laki pdiang ne kim pdiang, hynrei ym dei ban pynkulmar ïaki paitbah.
Kiba ïeng beit kat kum ka Notifications 13.4.1951 kaba long ka Constitutional Rights ka jong ki.
Shuh shuh u ma Sungoh ula ong hooid ngim lah ban len baka don shisha kata ka Notification bad ka long ruh kumta hi, hynrei ki Karbi ki dei ban tip ïaki jingshisha hashwa jong kane ka Notification bad hadien jong kane ka Notification.
Kum ki nongshong jong ka Block-1 bad ka Forum ki ïeng beit halor ka nongrim ba ma ki kidei ki trei ri trai muluk bad kane ka Notification kadei kaba shu leh thok bad shu leh donbor daka Sorkar Assam bad kim pdiang ïakata.
Kumta ka Notifications 1955, 1957 bad ruh kat kum ka Joint Ground Demarcations jong ki artylli ki Districts Councils ka United Cachar Mikirs Hills bad United Khasi Jaiñtia Hills haka snem 1958 ïa kaba la pdiang bad mynjur ban Re-transfer biang ïaka Block-1 Block-11 na United Cachar Mikirs Hills sha ka United Khasi Jaiñtia Hills.
Ka Forim ka ong ba kum ki pait nongshong shnong bad ki trai trai muluk trai jaka ki don ka hok ban dawa ïaka hok jong ki.
Haba kane ka jaka ka dang dei ka Disputed Area kat kum bala kubur hi daka Sorkar Assam.
Hynrei kum ka Forum ki ïaleh pat daka lynti ka hok bad daka lynti ka aiñ, ymda kaba ïarah wait ïarah suloi lane daka ba ïa umsaw umsnam.
Ka Forum ka kyntu ruh ïaki paid nongshong shnong jong ka Block-1 ba kim dei han sheptieng lane artatien halor kane ka jingkren jong u ne u nongïalam jong ka KSA, hynrei kidei ban long kiba shlur bad kiba ïengskem hala ka jong ka nongrim.
Khatduh ka Forum ka ong ruh ïaki Karbi bad lada jia baki sdang shwa maki te ki paid Khasi Pnar ruh kum banse ban ïada ïalade bad kin ym shah jem shuh.
Shillong, Nailar, 19: “Pule minot, batai ïa ka por bad pynkhreh bha ïalade ki dei ki lad ban jop ïa ki eksamin UPSC," ong ka Assistant Commissioner bad Executive Magistrate jong ka ophis Deputy Commissioner East Khasi Hills District ka Anendya Raajsshre kaba long ruh ka Ophisar IAS haba kren kum ka Kongsan ha ka jingrakhe jong ka Shilong College Central Library bad ka Internal Quality Assurance Cell jong ka Kolej ïa ka National Librarian’s Day kaba la long ha ka 11 tarik mynta u bnai.
Ka Anendya Raajsshre ka la ïathuh ruh katto katne ki buit kumno ban pynkhreh ïa ka eksamin UPSC kaba ki samla na kylleng ka ri India ki ju ïakhun.
Ka la ïathuh ruh ba ha ka jingïaid lynti jong ka, kam shym la pynleit jingmut than tang ha kaba pule ïa ki kot hynrei ka dei ka jingpynmlien ïalade ban minot ïa ka jingpule kot, ban bate ïa ka por, ban tip ruh ki lad kumno ban pynkhreh khnang ban jop ïa kine ki eksamin.
Kane ka jingai jingkren jong ka Raajsshre ka long halor ka phang ba ka College ka la buh, “A guiding Light to Crack UPSC exams".
Mynta u snem la rakhe ruh ïa ka sngi kha kaba 131 snem jong u Dr.S.R.Rangathan.
Shwa kane, u Bah B.Syiem uba long u Vice Principal bad u Convener jong ka Library Advisory Committee, Shillong College u la ïaiban ba ka Library ka long ka bynta kaba kongsan tam ha ka jingim jong ki shlem pule bad ïathuh ruh ïa ki jingshakri jong ki Library na ka jingïaid shaphrang jong ki digital ha kane ka juk mynta.
U IQAC Coordinator u Dr.S.Sharma, u la ai jingkren ruh halor ka jingim bad ïa u synñiang u bynhei jong u Dr.S.R.Ranganathan katba ka Dr.(Mrs.) Evakorlang Kharkongor, ka la ai jingkren kumno ban tei ïa ka jingmut jingpyrkhat jong ki samla kiba dang khie dang san.
Ki samla pule kiba la ïashim bynta ha kane ka sngi, ki la ïohlad ban buh shibun ki jingkylli na ki nongai jingkren ha kaba ïadei bad ki jingpynkhreh ïa ki eksamin Civil Services bad kiwei kiwei.
Ha kane ka sngi, la ai ruh ïa ka Best Library User Awards sha ka samla Bashai Matti Lyngdoh Nongbri bad sha ka nonghikai ka Kareen M.A.Kharsohtun kiba dei na ka Department of Sociology.
Jowai, Nailar 20: Ka lympung ïalehkai 3rd U Adelbert Laloo Memorial Trophy jong ka kyrdan 3rd Division Football Tournament 2023, ba la pynïaid da ka West Jaiñtia District Sports Association (WJDSA) kala poi sha ka jingïakhun Quarter Final kaba la long hynnin ka sngi Saitjaiñ ha madan Kiang Nangbah Stadium, Dongmihsngi Jowai.
Haba phai sha ka jingïakhun ka kynhun ïalehkai jong ka Mukhla Umlangchor kala pynliem da 1-0 kol ïa ka New Hill, ïa katei ka shikol na ka Mukhla Umlangchor la thep da u Rynkat Sumer haka minit ba 84.
Ha ka jingïakhun kaba ar ka Moodop Royal kala pynliem da 2-0 kol ïa ka Pateinki Sabah, ïa kitei ki kol na ka Moodop Royal la thep da u Harvestar Dhar haka minit ba 53 bad kawei ka kol la kum thep bakla da u Lakhon Shylla (own goal) haka minit ba 75.
Katba ha ka jingïakhun kaba lai ka Madan kynsaw mawkyndeng kala pynbliem da 1-0 kol ïa ka Da-i-hi Mynsngat, ïa katei ka shikol kol na ka Madan kynsaw Mawkyndeng la ïoh ban thep da u Danechan I Sayoo haka minit ba 63.
ïa ka jingpynïakhun na ka bynta ka Semi Final jong kine ki saw kynhun ba dangsah kan long mynta ka sngi, ka 21 tarik u Nailar, 2023.
Shillong, Nailar, 20: Ka Meghalaya State Kickboxing Association (MSKA) ka la pynkut noh ia ka jingjied bad ka jingai jinghikai ïa kaba la tip kum ka Meghalaya State Level Selection Trial cum Training Camp for Cadets and Junior cum Training Camp kaba la sdang naduh ka 14 tarik haduh ka 19 tarik, Nailar, 2023 shwa ba kin leit ïashim bynta ha ka rynsan ïakura jong ka WAKO India National Kickboxing Championship 2023 ka ban sa long ha sor Ranchi, Jharkhand naduh ka 23 tarik haduh ka 27 tarik, Nailar2023.
Ki don 20 ngut ki rang bad ki thei iakura ba kynthup ruh ïa ki khynnah rit kiba la shah jied ban leit iashim bynta ha kane ka lympung iakura ryngkat ka jingsynran lang jong ki Team Coach, Team Manager, u Referee nalor ki Official ka Meghalaya State Kickboxing Association.
Ha ka jingpynkut noh ïa kane ka jingai jinghikai ba la pynlong ha Aiom ksiar Martial Arts Academy kaba don ha ka shnong Nongrah Nonglum, Shillong la sakhi lang da u Secretary jong ka TMC Nongthymmai Constituency u Bah Teddy Kharshandi uba la long kum Kongsan, u Vice President u Bah Ksanbok Nongkynrih, u Working President jong ka Meghalaya State Kickboxing Association u Bah Larry Warjri, ki kmie ki kpa jong kine ki nongiakura, u Team Coach u Jezerel Sangma, ka Assistant Coach ka Indahun Iawphniaw bad u Team Referee Coach u samla Shaiborlang Lyngdoh bad kiwei kiwei.
U Bah Larry Warjri haba kren ha kane ka sngi, u la ïathuh ha kaba iadei bad ka kam Refree ha kane ka jylla ki dang duna bha bad ïa mynta ka la long ka jingkyrkhu ïa ka Jylla Meghalaya ba ka la lah ban sei 7ngut ki Refree bad kiba la poi haduh ka kyrdan International Level ha ka Kickboxing.
U la ïathuh ruh, naduh ba la sdang ia ka Kickboxing ha u snem 2017 haduh mynta bun tylli ki takam kiba ka MSKA ki la wanrah kum ka burom sha ka Jylla Meghalaya.
Kane ka juk ka dei ka juk saïan kaba ngi tip shai ha baroh ki bynta la treikam kita ki saïan bad teknoliji ha kaba lah ban ong ba kat shaba phai ki don tang ki jingïaleh suda ban poi sha ka thong jong ka jingim.
Ka jylla jong ngi ka dei ka jylla kaba rit paid bad kaba don ruh hapdeng ka jingma kaba khraw ba ïoh ka shah tyllep ha ki mynder.
Hynrei ha kum kane ka juk ba mynta la ïohi shai ba bun ki samla ki dang ïoh thiah lyngngai bad kim pat poi pyrkhat kaei kaba ban jia ha ka pateng ban sa wan jong ka jaid bynriew.
Ngim lah ban len ha kino kino ki kam kiba ngi trei mynta la donkam ban don kita ki computer ne ki kor saïan kiba pyntyllun ïa ki jingdonkam jong ngi ha baroh ki bynta, hynrei haba phai pat sha ka pule ka puthi la ïohi ba wat lada ngi la sdang ban kiew hynrei ngi dang duna pat ha kiba bun ki liang.
Kane ka sngi kaba mynta la donkam ban peitngor ïa ki khun samla jong ka jylla ba kin nym jah lynti ha ka jingim, namar bun na ki samla ki ngop ha ki ba bun ki jingsniew kiba lah ruh ban ktah ïa u thied snam ka jaid bynriew lada kum ki samla ngim ïohi ïa kane ka bynta.
Haba phai ha ka liang ka ïoh kam ïoh jam ngi dang duna kita ki ophis kiba hakhlieh duh kiba lah ban shakri ha baroh ki bynta ha ka jyllaLah ruh ban ong hangne bun na ki samla ki jah noh ha shiteng lynti jong ka jingïailynti ban poi sha ka thong dei namar ba ym don kita kiba btien lynti bad ban pyni ïa ki ïa ka lynti kaba ki ïaid.
Ha kane ka juk ba ïa beh rongphong lei leit bun na ki samla ki la klet wat ïa la ka jingim, namar ki ïa muja ha kata ka beh rongphong, hynrei la jin ba don kita ki nongïalam ban btin lynti kan long ka jingkyrkhu ïa ki ruh ba kin tip ban ïaid ha kata ka lynti kaba ki dei ban ïaid ban poi sha ka thong.
Haba ïa nujor ba kiwei ki samla jong ki jylla ka ri, ngi lah ban ong ba ngi dang duna ha baroh ki bynta jong ka jingim namar kiwei ki samla ki la kiew shaphrang ha baroh ki bynta jong ka jingnang jingstad, hynrei ngi pat ngi pat ngi dah sahdien ha ba ïa nujor bad ki.
Balei ba ki samla ki jot ka jingim bad ki poi sha ka jingjot, ka jingkylli ka mih.
Haba pyrkhat bad pynshong dor bha ka dei hi na ka daw ba ym don tynrai ha la ing la sem bad wat ha ka jylla ruh.
Namar bunsien ngi klet ki samla haba ym don ba ïalam lynti naduh basdang ki poi noh sha ka jingjot jong ka jingim.
Haba tlot ki samla ban long kita ki nongkyrshan ïa ka imlang ka sahlang, ka ing ka sem ka jylla ruh ka tlot ha ki liang baroh.
Namarkata, ka dei ka por ïa ki riew proh jabieng ba kin kren sha ki samla ba kin hikai ïa ka lynti ba ki dei ban ïaid la ka long ha ka pule puthi, ha ka rep ka riang ha ka kam ka jam, khang ba kum ki samla ruh kin ïohi ïa ka jignshai bad kin bret ïa ki bor jong ka jingdum.
Haba phai ïa ki riti ki dustur jong u Khasi ha ki por hyndai ka long shisha kaba sngewhun bad sngewïoh jingkyrmen, namar kum u kni bad ki kmie ki kpa ki don ïa ka bor ban hikai ïa ki khun ban ïaid ha ka lynti kaba dei, hynrei ha kane ka juk ba mynta pat kam don shuh ka sneng ka kyntu, ka ïa thir ka ïa ksaid, namar ba la bud palat ïa ka rongphong, hynrei lada kum ki samla bad ki riew shemphang kin nym lah ban ïa mir jingmut ka long kaba eh ban ngain ïada ïa la ka jong ka ing ka sem bad ïa ka ri bad ka jaid bynriew.
Ka por ka la dei ruh ban gin hap ban bishar bniah ïa kiwei ki jaid bynriew kiba la kiew shaphrang ha baroh ki liang bad lah ruh ban ong wat lada ki don ki jingkylla ha baroh ki liang hynrei kim klet pat ïa la ka jong katynrai bad ki kloi ban long kita ki samla kiba peit phang kumno ban ïada ïa la ka jaid bynriew.
Ki la kiew ha ka jingnang jingstad, ki la kiew ha ki jingstad saïan bad kim klet pat ïa la ka jong ka tynrai, hynrei haba phai sha ki samla ha ka jylla ka long kaba ma haduh katta katta tang namar ka rongphong ki klet ïa la ka jong katynrai bad ki bud tynneng ïa jong kiwei khlem da sngewthuh shaei kan ïalam ïa ka jingim jong ki.
Dei halor kane ka nongrim, ki khmat ngi ïohi, hynrei ngi matlah, ki shkor ngi ïohsngew, hynrei ngi kyllut bad lada matlah bad kyllut sah, ka jingma kaba khraw ka ap ïa ka jaid bynreiw barit paid jong ngi ha kane ka jylla.
Namarkata, ka la dei ka por ba ki riew shemphang bad kiba proh ka jabieng ba kin kysiew thiah ïa ki samla ba kin kyndit bynriew noh khnang ba kum ki samla jong ka jylla ruh kin dang kiew shaphrang na ka por sha ka por bad haba kiew shaphrang ha baroh ki bynta jong ka jingim, ngi ïoh jingshngain bad ngi lah ban ïada ïa la ka jong ka jaid bynriew.
Kane ka ïa kaba mynta la donkam ruh ban kyndit bynriew ym tang ki khun samla jong ka jylla, hynrei wat ki kmie ki kpa, ki longkni ki longkpa ki dei ban kyndit bynriew kumno ban shim ïa ka jingkitkhlieh ha la ing la sem namar kiei kiei baroh ki sdang shuwa na la ing la sem bad kin sa paw pat sha bar ba ka pynthei kan sa ïoh ban bishar.
Shillong, Nailar 20: Ka Shillong Sports Association hynnin ka Sngi Saitjaiñ jong ka taïew ba ladep ka la ïoh ban pynkut noh ïa ka lympung lehkai phutbol jong ki khynnah ba dang hapoh 14 snem, bad ïa ka namlahduh la rah da ka Umphyrnai SC hadien ba ka la lah ban pynliem noh ïa ka PFR Football Accademy da 2-1 kol ha kane ka final kaba la sdang ha ka por 3:30 baje nohphaisngi.
Ka jingïakhun ka la long kaba shongshit ha kaba baroh arliang ki kynhun ki la ïoh mar kylliang ki kabu ban pynkhihjar hynrei ym shym la don ba lah ban thep haduh kaba kut jong ka kylla step.
Ha ka kylla kaba ar, ka Umphyrnai SC ka la ïoh ban lamkhmat lyngba ka kol ba la thep da u Vickyson Wankhar ha ka 40 minit.
Hynrei u Rafieldstar Nongkynrih jong ka PFR FA u la ïoh ban pynïakhaid shuwa ban kut ka por (58 minit) ban ïalam ïa kane ka jingïakhun sha ka extra time.
Dei hadien saw minit ba la ïaid ka por ha ka extra time ba u Damebantei kharkongor u la buh biang shakhmat ïa ka Umphyrnai ban lamkhmat ïa kane ka final da 2-1 kol.
Na ka liang jong ka PFR FA ka la pyrshang katba lah ban pynphai hynrei kam shym la lah satia wat hadien katto katne ki kabu kiba la wan bun sien lyngba ka free kick, bad haduh kaba kut ka extra time ka Umphyrnai ka la lah ban ïada khlem da shah thep bad ban rah syndon ïa ka namlahduh.
Ha kane ka sngi la ïoh ruh ban sam ïa ki certificate sha ki khynnah na baroh ar ki kynhun, bad ïa ka khusnam sha ka kynhun ba jop la ïoh ban aiti da u rangïalehkai phutbol ba kynsai jong ka jylla, u Eugeneson Lyngdoh u ba la don ryngkat ha kane ka sngi.
Mawkyrwat, ‘Nailar, 20: U Justice Sanjib Banerjee, u Chief Justice jong ka Meghalaya High Court uba long ruh u Patron-In-Chief, Meghalaya State Legal Services Authority (MSLSA) ha ka sngi saitjaiñ jong ka taïew u la plie pyrda ïa ka Mega Health Camp-cum-Awareness Programme kaba ïa dei bad ka National Legal Services Authority (NALSA) Schemes bad kiwei pat ki skhim sorkar kaba halor ka phang, “Bridging the Gap" kaba la pynlong ha Nolikata Higher Secondary School, Ranikor Civil Sub Division.
U Justice Sanjib Banerjee, Chief Justice jong ka Meghalaya High Court haba kren ha ka jingïalang u la ïaroh ïa ki nongpynïaid kiba la pynlong kum ïa kane ka prokram ka ban ai jingmyntoi ïa kito kiba dei hok ban ïoh jingïarap bad ba kin tip ïa ki hok jong ki.
U la ong ba hapdeng ka jingkiew bad ka roi ka par ha kine ki 76 snem, hynrei dang don shibun kiei kiei kiba kim pat lah ban pynduh kum ha ka liang ka koit ka khiah, ka pule puthi bad ka don ruh ka jingïapher hapdeng ki briew kiba ‘riewspah kiba sah ha ki jaka sor bad kito ki briew kiba duk kiba don ha ki thaiñ nongkyndong.
Shuh shuh u la pyntip ba ka sorkar ka la mang ïa ki skhim na ka bynta ka jingmyntoi jong ki briew kiba donkam shisha ka jingïarap hynrei namar ka jingbym tip, kiba bun na ki skhim bad program ki bym shym la lah ban pyntreikam la hap ban pynphai noh.
U la pynshlur ïa ki briew ban leit wad ïa kiba kum kita ki skhim lyngba ki department bapher bapher bad ha kajuh ka por ula ai jingmut bad hikai ïa ki kynthei ba kim dei ban shu sngap khlem da ujor sha ki bor ba dei peit lada ki shah leh tohmet lada dei ha ka met ne ki jingmut jingpyrkhat.
Ha kajuh ka por u la kyntu ïa ki khynnah ban kiar na ki jingmlien ba sniew bad ban ym ngop ha ka bor jong u drok.
Namarkata, u la hikai bad ai jingmut ïa ki khynnah skul ban sam lem ïa ki jingnang jingtip ha ki shnong ki thaw khnang ba ki briew kin tip ïa kiba kum kita ki lad jingïarap kiba ïa dei kham, tam bad ka koit ka khiah bad ka pule puthi.
U la ïathuh ba la thaw ïa ka National Legal Services Authority (NALSA) hapoh ka Legal Services Authorities Act, 1987 da ka jingthmu ban pynsngewthuh ïa ki briew halor ki hok kiba ki dei ban ïoh bad ban pynthikna ba kiba kum kita ki briew kin ym duh ïa ka hok jong ki.
U Justice W.Diengdoh u la ong ba ka jingthmu ba kongsan jong kane ka prokram ka long ban pynsngewthuh paidbah halor ki lad jingïarap ba ki dei ban ïoh kum ki nongshong shnong bad lyngba kum kane ka jingïalang kan long kum ka jingkieng ka ban kdew lynti ban ïoh kum kita ki lad jingïarap ha ka por ba ki donkam.
U la ong ba ka sorkar ka la mang bun ki skhim kum ka skhim 100 sngi ne MGNREGS, ka PMJAY, National Rural Livelihood Mission kiba long ki skhim na ka bynta ban rat ïa ka jingduk jingkyrduh da kaba pynshlur ïa ki ban wan shakhmat ban shim ïa kiba kum kitei ki skhim lyngba ka jingïarap jong ki Para Legal Volunteers bad ki plidar.
U Justice H.S.Thangkhiew u la ïathuh ba ka sorkar ka la pynmih shibun ki skhim ki ban ai jingmyntoi ïa u paidbah bad ba lah ban ïoh lyngba ki department bapher bapher kum na Social Welfare Department, Veterinary, Education, PMAY, MHIS, Agriculture etc.U Dr.F.R.Lartang, District Medical & Health Officer, South West Khasi Hills District u la batai bniah halor ki skhim kiba ka health department ka ai.
Hadien kane u Justice Sanjib Banerjee, Hon’ble Chief Justice, High Court ka Meghalaya & Patron-In-Chief MSLSA u la sam ïa ki tiar jingïarap Assistive Devices sha ki briew kiba don jingduna ki dkhot met.
Ki lad jingshakri kiba la ai ha kane ka Mega Camp ki kynthup ïa ka Health Check Up & MHIS Enrolment, Aadhaar and Epic Card Registration, E-Shram Registration, Labour Department Scheme, Agriculture/Horticulture Scheme, Food & Processing Units, Tourism, Commerce & Industries, Fisheries, Social Welfare bad kiwei pat ki skhim sorkar.
Ïa kane ka prokram la pynlong da ka Meghalaya State Legal Services Authority (MSLSA), Shillong ryngkat ka jingïatreilang bad ka ophis District Legal Services Authority (DLSA), Mawkyrwat, ka Sub Divisional Officer (C) Ranikor, Ranikor Civil Sub Division ha ka jingïadonlang u Justice H.S.Thangkhiew, Judge ka Meghalaya High Court & Executive Chairman MSLSA, u Justice W.Diengdoh, Judge ka Meghalaya High Court & Chairman High Court Legal Services Committee, u bah T.Lyngwa, IAS, Deputy Commissioner, South West Khasi Hills District, Mawkyrwat bad kiwei kiwei.
Kham ha shwa, u bah M.Skhemlon, MHJS, District & Session Judge-cum-Chairman, DLSA, South West Khasi Hills District, Mawkyrwat u la ai ïa ki kyntien pdiang sngewbha katba u bah T.Lyngwa, Deputy Commissioner ka South West Khasi Hills District u la ai ïa ki kyntien khublei.
La pynkut ïa ka prokram da ka National Anthem ba la ïalam da ka Meghalaya Police Cultural Troupe.
Nongstoiñ, Nailar, 20: Ka samla Rishababiang L.Nonglait ka la ïoh ïa ka kyrdan Doctor of Philosophy (Ph.
D.) ha ka History na North Eastern Hill University Shillong, halor ka thesis “Women Organisation and Activism in Khasi Jaiñtia Hills: A Historical Study.
"Kane ka samla kaba la pass ïa kane ka kyrdan hapoh ka jingpeit jong u Prof.Amena N.Passah, ka dei ka khun ba lai jong u H.H.Marweiñ bad kong V.L.Nonglait, kiba shong ba sah ha Upper New Nongstoiñ, West Khasi Hills District.
Jowai, Nailar 20: Ban wanrah biang ïa ka jing-jyrngam jong ka mei mariang, ka kur Pde, Chilliang Raij hapoh ka jingïalam u Waheh Shnong ka Chilliangraij u Ma D.H.Pde ha ka sngi Saitjaiñ ki la thung da ki dieng ha ka jaka ba la tip kum ka Thlumu-sniang Trepariat, Jowai.
Ka Kur Pde ka la ïoh ban thung kumba 130 tylli ki tynrai dieng ba kynthup ïa ki dieng Champa, Puma bad dieng Sohphan.
U D.H.Pde u la kyntu ïa ki wei ba kin sumar ïa kitei ki tynrai ba ladep thung khnang ba kin heh kin san bad pynlong ïa katei ka jaka ba itynnad.
U kyntu ruh ïa ki rawon kiba ju smat leit khwai bad ïa ki nongshangkai sha ki lum ki wah ba kim bit ban pom pathar ne pynjulor ïa kitei ki tynrai dieng.
Nongstoiñ, Nailar 20: Watla ka election ban jied ïa ki nongmihkhmat sha ka Ïing dorbar jong ka Khasi Hills Autonomous District Council ka dang kham shim por, hynrei u bah B Iskarland Nongsiej u samla rangbah u ba long ruh u nonghikai skul ha ka shnong Mawdet Rambrai, u la sdang mynta ban pynkhreh ba un ïakhun ïa ka election MDC kum u kyrtong shimet na katei na ka Rambrai Jyrngam Constituency.
Ka jingpynkhreh ka jong u ka la sdang naduh ki bnai ba la dep bad ha ka sngi saitjaiñ u bah Nongsiej u la lum ïa ki nongkitkam bad ki dkhot jong ka Independent Group ha rambrai, ha kaba ki nongkitkam bad ki nongïalam na kylleng ki jaka ki la wan poi.
Ha katei ka sngi la pynlong ïa ka jingïalang ha ïing dorbar jong ka shnong Rambrai, ha kaba la pynïaid da u bah Bullman Marbañiang sordar jong ka shnong Rngi Lower Ïew Rambrai.
Ha katei ka jingïalang la ïadonlang ruh da u bah R.G.Momin MLA shimet jong ka Rambrai Jyrngam u ba don mynta ha ka sorkar MDA II, kiwei pat ki nongïalam jong ka Independent Group kiba la mih madan ban ïaleh election ha ki snem ba mynshuwa, kum u bah Chenang Marak na Rangsahpara, bah Alfred Kharbani na nong Umkap, u bah Lurshai Kharbani Dkhot ka District Selection Committee jong ka West Khasi Hills bad kiwei kiwei.
Ha katei ka jingïalang la ïoh ïa ka jingkren lyngkot na u bah Alfred Kharbani, u bah Lurshai Kharbani bad na u bah R.G.Momin MLA ka thaiñ.
U bah Momin haba ïakren bad ki lad pathaikhubor hadien ba la wai ka jingïalang, u la ong ba hadien ba u ban B.I.Nongsiej u la pyntip ba un lum ïa ka jingïalang ha katei ka sngi, u la pyllait por bad u la don ruh ka jingthmu ba un wan ban ïakynduh ïa ki paitbah, namar naduh ba u la jop kum u MLA um shym pat la ïoh lad ban wan ïakynduh ïa ki paitbah ha Rambrai.
Haba kylli pat ba u la pynthikna ne em ba u bah B.I Nongsiej, un ïakhun kum u kyrtong shimet na ka Independent Group ha ka election MDC ha u snem ban wan, u la ong ba haduh mynta ym pat don kiwei pat kiba wan ban ïakynduh ïa u ban pan kyrpad ba un kyrshan lem ha ka MDC, hynrei dei tang u bah Nogsiej marwei uba la kyrpad ïa u ba un ïarap lem ha ka MDC Election.
Haba kylli pat ba naduh ba ki paitbah ki la pynjop ïa u kum u kyrtong shimet ban long nongmihkhmat, hato ki don ne em ki seng saiñ pyrthei kiba wan khroh ba un rung noh sha ki party, u la ong ba ki don bun ki party kiba la wan khroh ïa u hynrei um sngew donkam eh, namar ba mynta u don lang ha ka sorkar.
U la ong ba u bah B.I.Nongsiej u dei u nongkyrshan ba radbah jong u ha ka election ba la dep.
Haba kylli pat ba kum u nongmihkhmat un ïaineh beit kum u kyrtong shimet ne u don jiigmut ban rung ha kano kano ka seng saiñ pyrthei, u bah Momin u la ong ba ïa mynta ka por ka dang kloi than ban ong ïa kata, hynrei u dang pyrkhat bad mutdur da kano ka sienjam un shim.
Na ka la liang u bah B.I Nongsiej pat haba haba ïakren hadien ba la wai ka jingïalang, u la ong ba ka jingpynkhreh jong u ban ïakhun ha ka Election MDC kam dei da ka mon jong u shimet, hynrei ka dei ka jingkwah jong ki paitbah ka constituency.
Haba kylli pat la u don ne em ka jingkyrmen ba u MLA un ai ka jingkyrshan ba pura lada un ïakhun kum u MDC na ka Independent group, u bah Nongsiej u la ong ba u MLA u bah R.G.Momin u la dep pynthikna ha u, ba un ïarap bad kyrshan pura ïa u, namar ha kane ka election MLA ba la dep dei tang ma u ba la ai ka jingkyrshan ba radbah ban pynjop ïa u bah Momin.
U don ka jingkyrmen kaba skhem ba lada u MLA un ai ka jingkyrshan ba pura um don jingartatien ei ei ba un jop.
Shillong, Nailar 20 : Ki Pulit ka West Garo Hills, ki la ïoh ban kem ïa uwei u nongkhaïi droks ha ka sngi Saitjain bad ïoh ban kurup ïa u drok (heroin) ba shongdor haduh T.2 klur na ka met jong u.
ïa une u drok la thep ha ki 24 tylli ki synduk sabon.
Haba pyntip ïa kane ka khubor lyngba ka social media u Myntri Rangbah ka Jylla u Conrad K Sangma ula ong “Ki Pulit ka Meghalaya ki la pynpulom sa ïa kawei ka jingpyrshang jong ki mafia drok ban pynjot ïa ka jingim ki samla jong ngi! Ha ka jingkhynra kaba sted, ki pulit ki la ïoh kem ïa uwei u nongkhaïi droks ba nabar Jylla bad ïoh kurup ïa u drok heroin ba shongdor T.2 klur".
Ka jingkhynra pyrshah ïa u droks ka dang ïai bteng kum ka jingïaleh ba hakhmat eh jong ka Tnad Pulit.
Khliehriat, Nailar, 20: Ka jinglong jimgman ka surok national highway 6 ha East Jaiñtia Hills District khamtam ha ka thaiñ Narpuh, ka dang long hi kumjuh, ha kaba ka National Highway Authority of India (NHAI) kam pat shym la shim khia eiei ban maramot thikna ïa ka surok ha Narpuh kaba la jot rathai bad buh jingeh ïa ki nongliet nongwan.
Ki thymmei kubor ki ïathuh ba ki don ki jaka ba la maramot tangaba ki nongtrei ka NHAI ki la shu wan ban theh tang da ki maw bad ka khyndew, kane ka la nang pynjyrsieh shuh shuh ïa ka surok bad buh jingeh ïa ki kali kiba ïaid.
Dang myn ha ka 8 tarik mynta u bnai ki paidbah jong ka thaiñ Narpuh hapoh ka jingïalam ki waheh shnong bad ka KSU Narpuh Circle, ki la ïa mih paidbah ban pynlong ïa ka jingpakhang surok kaba hynriew kynta kum ka dak ban pyni ïa ka jingbitar jong ki ïa ka sorkar bad ka NHAI kiba la shu leh mynthi bad leh byn salia ban maramot ïa ka surok, ha katei ka sngi ki paidbah ki la khang tala ruh ïa ka jaka lum pisa ka NHAI ka Toll Gate Plaza kaba don ha Lumshnong bad kat haduh mynta la jan dap ar taïew katei ka jaka lum pisa ka NHAI ka dang shah khang tala, ka sur jong ki paidbah ka mih bad sawa ba ym bit ban plie ïa ki tala ha katei ka toll gate lada ka sorkar nad ka NHAI kim pat maramot bha ïa ka surok.
La lap bad la sakhi ruh ba ki don bun ki bynta jong ka surok ha ka shnong Mynkre, Lumshnong, Tongseng, Sonapydi ter ter shaduh Ratacherra kiba la jot bad julor shaba palat bad kiba la buh jingma ïa ka jingim briew bad ïa ki kali kiba leit na wan.
La lap ba ki jingkieng ki ladap da ka um ktieh bad paw sa tang ki nar rot shabar.
Kine ki nar rot ba paw shabar ki buh jingma bha ïa kali ba ïaid bad ki lah ruh ban wanrah ïa ka jingjulor ki kali khamtam ki kali rit ki ba hap ban shu ngam na ka um ktieh.
Kane ka jingjot rathai jong ka surok ka la pynsyrtok haduh katta katta ia ki paidbah kiba la ngiah hi shoiñ haduh ryndang.
Ki nongïalam jong ka Khasi Students Union na Narpuh , ki Waheh Shnong na Narpuh bad ki paidbah ki la byrngem ba lada ka sorkar bad ka NHAI ki dang leh mynthi kin hap ban mih madan biang ban pynlong ïa ka jingiakhih paidbah na ka bynta ka surok.
Kum ban shu phai dien, u Manager technical jong ka NHAI, u Biswa Jyoti Lahkar, myn ha katei ka 8 tarik u la kular hakhmat ki paidbah jong ka Narpuh ba ki nongtrei jong ka NHAI kin sa sdang noh mardor ïa ka jingmaramot ïa ka surok, hynrei mynta la jan dap ar taïew ruh ym pat shym la ioh dak eiei ban maramot ïa ka surok ha Narpuh.
Kum ban shu bynrap, kane ka jinglong jingman ka surok ha Narpuh, ka buh jingeh ruh wat ïa ki kali kit nongpang ha kaba ki hap ban iaid na kaba kum kane ka surok da kaba hap ban ngam na ka ktieh, na ki thliew bad na ka jyrsieh ha surok bad don ruh ki por ba jia ka jingdheng kali ba khah khah ha ka thaiñ, na ka daw ka surok ba sniew, kane ka buh jingeh bha ïa ki kali kit nongpang.
Na ka liang u President KSU Narpuh Circle, u bah K.S.Suchiang u la ong ba ki paidbah ki sah ha ka umdum namar kane ka jingleh mynthi ka sorkar bad ka NHAI ban maramot ïa ka surok bad bynrap ruh ba ïa ka toll gate hap khang beit mynta haduh ban da maramot bha ïa ka surok ha Narpuh.
U la ong ruh ba man la ka por, wat ha ki snem kiba la leit ruh, ki nongtrei ka NHAI ki ju ai daw ba ka dei ka aiom slap ym lah ban maramot, hynrei haba la kut ka aiom slap slap ruh ka NHAI kam ju shim khia ban maramot ïa ka surok, mynta ka kynti na ka liang ka seng bad ki waheh shnong kin bud dien ïa kane ka jingmaramot ïa ka surok, kata ynda la kut bha kane ka aiom slap.
Shillong, Nailar, 20: Ka Raid Mukertila Upper Primary School, ka skul kaba don ha Umsyiem ka shnong ha khappud bad ka ri Bangladesh, ha ka sngi Saitjaiñ ka la plie pyrda ïa ka jingrakhe Jubili Ksiar ne ka jingdap 50 snem ka jingshakri ïa ki paidbah ha ka pule puthi.
Ïa katei ka jingrakhe la wan ban plie pyrda da ka MDC ka thain ba dei ruh ka Executive Member ka KHADC Kong Grace Kharpuri kum ka Kongsan ryngkat ka jingdonlang u Bah P Kongwang Sirdar ka Raid kum u Symbud Kongsan nalor u Rangbah Shnong Bah SL Kongwang, President ka Managing Commitee, Headmaster, ki nonghikai, ki Rangbah Shnong na ki shnong ba marjan kumjuh ki paidbah bad ki khynnah skul na katei ka shnong.
Ïa katei ka skul la sdang ha u snem 1973 bad katkum ka jingïathuh da ki nongpynïaid skul kumjuh da u Rangbah Shnong, ka skul ka la kiew arted da ka jingkylluid mynsiem ki nonghikai kiba ha ka tulop kaba rit ki la aiti met bad mynsiem.
Kane ka jingrakhe ka dei ha ka snem ba ka shnong ka la kynjoh sha ka 107 snem.
Shwa kane, u Rangbah Shnong u la pyntip ruh ba dei ha u snem 2020 ba ïa katei ka skul Upper Primary la kyntiew kyrdan noh sha ka Secondary bad ka sien ba nyngkong ba ki phah ïakhun ïa ka eksam SSLC kadei ha u snem 2021 bad mad ïa ka jingpass kaba palat 90persen.
“Nga ai khublei ïa ki nongshong shnong kiba la kyrshan borbah ïa ka skul da kaba noh kylluid mynsiem," u la ong da kaba pynpaw ruh ka jingsngewnguh ïa ka MDC kaba la ju don syndah syndah ha ka jingdonkam ka shnong bad ka skul.
U Symbud Kongsan pat u la ïathuh khana lyngkot shaphang ka jingseng ïa katei ka skul bad kumno ki poi ban seng ïa ka ha ki 50 snem mynshwa.
Na ka liang ka Kongsan pat ha ka jingkren ka la ong ba 50 snem kim dei satia ki jingïaid lynti kiba suk ban pynïaid ïa ka skul.
“Ngi ai burom kyrpang ïa ki nongseng ïa kane ka skul bad ñiewkor ïa ki da kaba buddien ïa ki dienjat jong ki," ka la ong.
Ha kawei pat ka liang ka la ong ba kane kajuk mynta kadei ka shyrkhei bha namar kiba bun ki jingeh khamtam haba ki samla pule ki shah pynbiej ha ki jingsniew kiba harukom khamtam eh u drok.
Katkum ka jingong jong ka, ka jingmih kitei ki jingdih ba shyrkhei ki pynkhia jingmut bad pynsyier pyntieng ïa ki kmie ki kpa kiba don ïa ki khun kiba dang khie dang san.
“Ka jingïaid lynti kum ka Kmie kam dei kaba suk ban peit ïa ki khun namar nga ïalade kum ka kmie bad kum ka nongmihkhmat nga sngewthuh ba kam dei satia ka kam kaba suk," ka la ong da kaba khot ba wer ïa baroh ban ïakhun ryntih kawei ka buit kawei ka bor pyrshah ïa kitei ki jingdih ba sniew.
La ïoh ruh ïa ka jingkren na u Headmaster, President ka managing committe, Rangbah shnong bad Secretary Shnong na ki nongïalam shnong na ki shnong ba marjan bad ruh ki jingrwai jingshad na ki khynnah skul jong ka Mukertila bad ruh na ka Umsyiem Government bad Lovely Garden English School.
Shillong, Nailar, 20: Ka jingpang saw khmat (conjunctivitis) ne pang Bangla ba ju ïakhot hangne ha Ri-lum Khasi, hadien ba ka la saphriang ha Ri Bhoi District mynta ka la pur sha kylleng ki jaka ha Meghalaya bad tang mynta ka sngi Saitjain, da ki phew ngut ki briew ki la wan phah khmih ïa kane ka jingpang hapoh ka Mawlai Mawroh Community Health Centre (CHC).
