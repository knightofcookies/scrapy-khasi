U myntri rangbah u la ong ruh ba ka sorkar jylla kam lah ban khang ia ka jingwan jong ki briew kiba dei na ka ne ka jylla ban wan phai sha ka jylla, wat lada ka kiew ha ka jingbun ki nongpang; hynrei ka sorkar jylla ka la khang ia ki briew ki ba dei ki bar jylla ban wan rung sha ka ne ka jylla.
U Myntri rangbah u la ong ruh ba ki briew kiba wan ha kane ka jylla ki dei ban bud pyrkhing ia ki kyndon jong ka tnad ka koit ka khiah ban ym pynsaphriang ia kane ka jingpang ha ka jylla.
Shillong: Ka Sohra, hynnin ka sngi, ka ioh slap haduh 523.4mm bad katei ka dei ka jingkhein kaba naduh 8.30 mynstep, haduh 8.30 mynmiet.
Ha katei kajuh ka por, ka nongbah Shillong, ka ioh slap 148.5mm, katba ka Umiam, ka ioh 73.4mm.
Mynta ka sngi, ka Sohra, ka ioh slap 114.8mm, kaba sdang naduh ka por 8.30 mynstep haduh ka por 5.30 mynta ka janmiet, katba ha katei kajuh ka por, ka Shillong, ka ioh 3.7mm bad ka Umiam, ka ioh 2.2mm.
Ka tnat peit mariang, ka maham ruh ba lashai ka sngi, kan dei ka sngi, kaba don ka jinghap slap, kaba jur bha ha ka ki bynta jong ka Jylla bad kan don ruh ka tied pyrthat bad ka jingthaba leilieh.
Haduh mynta, ka tnat peit mariang jong ka sorkar India, ka don ia ka jingthew slap tang ha Umiam, Shillong bad ha Sohra, katba kam pat don satia sha kiwei ki jaka kum ha Mawsynram, kaba dei sa kawei pat ka jaka, kaba jur bha ka jing hap slap bad kam don ruh ka jaka thew ha ki bynta jong ka Jaintia Hills.
Shillong: 95 percent kiba ioh ia ka jingpang khlam corona virus, ki dei na ka nongbah Shillong, ong u Conrad K Sangma, myntri rangbah ka Jylla.
Ka jingshyrkhei jong katei ka jingpang, ka dei ba ka khlain bha ban ia bit bad nangta, ba ka dei ruh ka jingpang, ka bym paw pyrthei satia, ong U Sangma bad kumta ka donkam ia uwei pa uwei u briew shimet, ba un sngewthuh ia kitei ki ar tylli ki daw jong katei ka jingpang.
La ong shuh shuh ba ka pakhang shnong, ka ban long ha ka 13 bad 14tarik mynta u bnai, kan ha kaba ki ar tylli ki komiti jong ka sorkar, kin shim ia ka bynta kaba khraw bad kitei ki long ka  Community Covid Management Committee bad nangta sa ka  Behaviour Change Management Committees bad kitei kin shim ia ka bynta ban lei sha ki shnong ki thaw ban pyn sngewthuh ia ka jing kitkhlieh jong u briew shimet shimet ban iakhun pyrshah ia katei ka jingpang.
Ha kitei ki ar sngi, la iathuh shuh shuh ba yn thwet ruh ia kito kiba don ia katei ka jingpang, khnang ba kan nym saphred sha kiwei pat ki jaka.
Shillong: U Bah Ernest Mawrie, President ka seng BJP ha ka Jylla, ula iathuh mynta ka sngi, ba ka skhim jong ka sorkar India, na bynta ki karkhana rit, lane kiba la tip ki MSME, ka dei ban ailad ia ki duk ki raitoi, ki nongrep bad ki nong bylla.
Ki don 16 tylli ki skhim, kiba la pyntreikam lyngba ka MSME bad katei ka dei halor ka mat, kaba la ai kyrteng  ‘Vocal for Local and Make it Global’ bd la iathuh ba halor kane ka skhim, la ai ram kaba shongdor  T.106.84 klur, sha ki 4460 tylli ki karkhana trei kam ha ka Jylla bad kitei ki hap ha ka  Emergency Credit Line Guarantee Scheme.
Shillong: 76 ngut ki briew, ki ioh pang Covid 19, mynta ka sngi, ong ka khubor na U Conrad Sangma, myntri rangbah ka Jylla.
Haduh mynta, ki la poi sha ka 215 ngut kiba ioh ia katei ka khlam Covid ha ka Jylla bad 45 ngut kiba la jem na katei ka jingpang.
“Hooid ia kata nga la sngewthuh.
To ngin ia thiah noh ioh man thma pynban hangne…" La phai ktien u myn kpa“To kata sa ia bteng …" La ong sa ka myn KmieKumta hi ki ia sangeh noh.
Ka Rida na kawei ka kamra ka la nang sngap siar namar ym ju kham ioh sngew koit ba kin ia kren bnom shi bnom kumne; hynrei kam sngewthuh.
Ka ruh watla kam sngewthuh ka mutdur ioh dei namar ka daw ba ka shah kynhed ha kata ka janmiet ha la ka Kmie.
Ki sngi ki nang iaid ka taiew ka leit bad ka wan.
U Panah u la nang leh jan leh jan bad la ka Khun ruid.
U la ju mlien ban ialam iew bad pynthied riam thymmai ia ka.
Ka Rida ruh suki suki kam sngew pher shuh ia u ka la sngew shngain la kum u kpa lajong kat shaba u wer ban leit kam ju ai daw ne don kano kano ka jingsngew tieng.
Katba u Panah pat u la nang theh jingieid tylli ia ka bad u la thmu ruh ba lada ka treh un iashong noh bad ka.
Ha kawei ka sngi hadien ba la pynlang pisa kham bun u la wer ia ka ban leit shang kai pyngngad bad u sha police bazar hadien ba ka la wai klas.
Ia lade u la shong sngi khnang ha iing hadien ba la riam bha jriang u la khreh mih na iing.
Ka lok jong u ka la i phylla bad ka la kylli“Shano kumne kpa ow da i leh samla bha mynta…"“Ngan leit donkam Kmie bad ki paralok …" U la jubab“O to sa da wan kloi kein…" Ka la ong pat“Hooid ym slem.
" U la jubabU mih na iing bran u leit ap ia ka Rida ha Motphran.
Dngong u peit khmih lynti iaka jingwan ka Rida na klas.
Hadien shiteng kynta eiei ba u la ap iaka u sa iohi ba ka la wan.
Marsien iohi ia ka u la kmen ka mynsiem bad kyndeh da ka jingieid.
“Phi la ap slem.
? " ka la kylli“Hooid la kham shiphang …" La jubab u Panah“Ia noh ngin leit ….
" U la ong“Ia … Shano…?" ka la kylli…“Ale shu bud ia nga….
" La ong u PanahKa Rida ruh ka la bud sia ia u khlem kylli shuh haduh ban da poi Police Bazar.
Ynda la poi ha Police Bazar nyngkong eh u ialam ha kawei ka dukan ban thied jingbam khutia.
Nangta bran u ialam na khmat na khmat…“Shano Pa…?" La kylli biang ka Rida“Ale …" U la ong patHangta ka Rida ka la sdang kem sheptieng hynrei kam nud pat ban ong da kumwei namar ka la kular ban leit bad u.
Haduh ban da poi ha Nan polok u sa rung hangta.
“Hangne kein ngin leit kai bad phi….
" La ong u Panah“O kumta mo…!" La ong ka RidaMynta ka Rida ka la sngewthuh ia kaei ka ba u Panah u don ha ka dohnud kumba ka la ju mutdur bad kumba ki paralok ki la ong.
Hynrei watla katta ruh ka la shu pynhun la ka pynhun ia u.
Kumta la kum shijur ki ia shongkai ha trai jong kawei ka dieng kseh ka baheh ha kham kyndong duh.
“Rida nga ngeit phi sngewtynnat bha mynta ka sngi…" La ong u PanahKa Rida ka shu sngap.
“To kren seh balei phi shu sngap…?" U la kylli“Hooid Pa nga sngewtynnat… " La ong ka RidaHangta ki la sdang ban iathuhkhana shaphang bun kiei kiei… U Panah u la pynpaw ha ka ba u ieid ia ka haduh katta.
Ka Rida ka la shu rkhie.
U la kular ruh ban sumar hok ia ka bad ban ai katba ka donkam.
Dei hangne ba ka Rida ka la tip briew ban sheptieng ia u bad ka la khohreh tang ban leit noh.
“Pa ia ngin leit noh…" La ong ka Rida.
“Ap shuwa seh…" u la ong bad bat ia ka kti jong ka…“Shuh Pa wat leh kumne…" La ong ka Rida“To seh haba nga ieid ia phi ruh…" U la ong patKumta hi ka Rida ka la ieng noh na jaka shong….
Sa 141 ngut, ki don kiba ioh pang khlam ha Tripura, hynnin ka sngi.
U Biplab Deb, myntri rangbah ka Tripura, u iathuh hynnin ka sngi, ba ki don sa 141 ngut kiba ioh pang thymmai.
Kumta baroh kiba ioh pang covid ha ka Jylla, ki la poi mynta sha ka 1,931 ngut.
Ha Nagaland, ki don sa 11 ngut kiba ioh pang covid 19 bad baroh kiba ioh pang ha ka Jylla, ki la poi sha ka 743, katba kiba la jem, ki long 304 ngut bad kiba dang shah sumar, ki long 439 ngut.
Ka shnat trei kam jong ka World Health Organisation (WHO), kaba don ha  Geneva, ka pdiang ba ka jingpang khlam  coronavirus, ka dei kaba her ha ka lyer bad katei ka dei hadien ba ki don palat 200ngut ki stad, kiba la kynthah jur ia ka WHO, ba kam lah ban husiar bad hikai ia ki paidbah, halor ka jingma jong kane ka khlam.
“Ka jing suki trei kam jong ka WHO, halor kane ka mat, ka la pyn suki shibun ia ki lad jingiada ia kane ka khlam" ong U  Jose Jimenez, u stad jong ki lain dawai ha ka University of Colorado.
U Jimenez lem bad kiwei ki stad, ki kren shai, ba ka WHO, ka iai bteng ban ngeit ba ka jingpang ka iabit na ka jing saham lane ring mynsiem jong uwei u briew uba don jingpang sha uwei pat bad u ong ba katei ka dei ka jingngeit ha ka por hyndai lane ka jingngeit jong ka juk maw, ha kaba na ka jingsma iewtung, ka jingsma ia kaba pyut bad kaba iap, ka lah ban pynmih ia ka jingpang pynhiar kpoh lane kaba ki ju ong mynshwa ka  Black Death.
“Kane ka dei ka jingstad jong ka spah snem kaba 20 bad kumta, ban pdiang ba ka dei ka jingpang, kaba her ha ka lyer, ka dei kaba kongsan bha" ong sa U  Dr.Donald Milton, na ka University of Maryland.
U ELON Musk, uwei na ki heh spah jong ka pyrthei, u pynbna, ba un sa pynmih shen ia ka jingstad, ka ban pyn treikam ia ka jabieng jong u briew bad katei kan sdang wad bniah naduh u bnai u ban wan.
Ha ka jingthoh ha ka kotkhubot The Sun, U Musk, u iathuh ba katei ka kompeni jongu, ka  Neuralink, kan lah ban pyndep ia katei ka jingtih bniah hapoh shisnem eiei.
U Musk, u iathuh ba ka jingthmu, ka long ba kan don ka jing pyntrei kam thymmai ia ka jabieng, ha ki 25 snem ki ban wan bad kata ka long ba ka jabieng, kan ia snoh bad ka jingtrei kam jong ki apps ha ki snem ban sa wan.
Ka Neuralink, ka dei ka kompeni, kaba la seng ha u snem  2016 bad katei ka dang wad ia ka jingstad ban buh ia i kynja ksai iba rbit bha ha ka jabieng jong u briew bad katei kan pynduh noh ia ka jingthut ia kiba don ka jing bym trei kam bha ka bor jabieng.
Ka jingbuh ia itei i kynja ksai, kan donkam ban weng khyndiat ia ka shynrong khlieh jong u briew bad katei ka tiar, kan trei kam ha ka jabieng bad hadien kata, yn sa suh ksai ia ka shynrong khlieh bad hadien kata, yn nym iohi shuh satia la u briew, u don ne em ia katei ka tiar ha ka jabieng jongu.
U Musk, u iathuh ba ia mynta, kin pynleit jingmut shwa ban sumar ia kito kiba don jingpang jabieng bad ka jingheh jong katei ka tiar, kan long kumba  shi inshi antad ha ka diametre bad kan long malu mala kum ka jingheh jong ka  smartwatch bad hangta, yn pyntrei kam da u robot u ban iasoh bad katei ka tiar, kaba don ha ka jabieng jong u briew.
Ka jingpang khlam  Covid-19, ka kiew da  69,000 ha ka shisngi ha  United States, ha ka sngi thohdieng bad katei ka dei ka jingkiew kaba jubor bha, ha kine ki lai sngi kynthih ba ladep.
Ki don phra tylli ki jylla, kiba ka jur bha kane ka jingpang bad kitei ki kynthup ia ka  Alaska, Georgia, Idaho, Louisiana, Montana, Ohio, Utah bad ka Wisconsin, kiba ka jingpang ka kiew shi katdei.
Ka Texas, ka dei kawei na ki jaka, ha kaba ka jingpang, ka nang kiew jubor bha bad U Governor jong katei ka Jylla, U  Greg Abbott, u pynpaw, ba ka Jylla, kan hap ban leit biang sha ka jing pakhang shnong, lada ka jingleit sha ki hospital, kam hiar kyrkieh noh ha ki sngi, ki ban wan bad ka jing deng ia ki mask bad ka jing ia jngai iwei ia iwei kam trei kam bha satia.
Ka California, ka pynbna hynnin ka sngi, ba kan pyllait noh ia ki phra hajar ngut ki koidi, kiba don ha ki phatok bapher jong ka Jylla, ban khanglad ia ka jing saphred ka jingpang Covid 19.
La iathuh ba ha ka patok ha San Quentin, kaba don shabar jong ka  San Francisco, na ki  3,300 ngut ki koidi, ki don mar shiteng kiba ioh ia ka jingpang khlam Covid 19.
Ha India, ka jingpang khlam Covid 19, ka la nang kiew stet shibun eh, ha kaba ki don haduh 27,114 ngut kiba ioh ia katei ka jingpang ha ki 24 kynta ba ladep bad mynta kiba don ia katei ka jingpang, ki la poi sha ka  8,20,916 bad kiba iap, ki la poi sha ka 22,123 ngut.
Mynta kiba ioh ia katei ka jingpang, ki long baroh  8,20,916 bad kiba dang shah sumar, ki long  2,83,407 ngut bad sa  5,15,386 kiba la jem na ka jingpang.
Shillong: Ka la don ka jingtwa khyndew kaba jur hynnin ka miet ha ka surok kaba leit na Shillong sha Dawki.
La iathuh ba katei ka jingtwa, ka dei harum Laitlyngkot.
Ki don bun bah ki kali, kiba iaid sha katei ka jaka, ki sahkut naduh mynstep, ong ka khubor.
Kat haduh ba thoh ia kane ka khubor, la sngewthuh ba ki puh shilum, ki la trei bor bah, ban weng ia ka khyndew bad ki maw kiba hap ha katei ka surok bah bad ki kali, ki la nang lait suki ban jam sha shiliang jong ka jingtwa.
Shillong:Ka JAC Mawshynrut, ha ka jingialang jong ka kaba long mynta ka sngi, ha ophis FKJGP ha Riangdo ha ka jingiadon lang ki sengbhalang kiba kynthup ia ka HNYF, FKJGP, UHM bad ka WKSU Mawshynrut Circle, ryngkat bad ka synjuk ki nongsynshar shnong Umdang area ka la rai ba kan iai bteng beit ia ka jingpyrshah iaki coke factory kiba don ha ki Thain shallang.
Ka JAC ka ka shim ia ka rai ba ia mynta shipor yn don shwa tang ka HNYF, FKJGP, UHM, WKSU bad ka synjuk ki nongsynshar shnong ban pyntyllun ia ki kam ba dang sah.
Ka JAC ka pynpaw ruh ba ka sngew lyngngoh bad sngewsih ia kiei kiei kiba dang shu dep jia kaba pynthohbria ia ka jac baroh kawei bad ka jac ka ka shim ia ka rai ba kan dang iai buddien ia ki kam ba sah teng, bad ka kwah ruh ban pynshai sha ki paidbah ba kam dei ba ka lah shong thait hynrei ha u bnai Lber ka dang shu dep wan mih bad u S.D.O.civil Mawshynrut ban dawa ia ka magisterial inquiry bad u S.D.O u la kular ba un pyndep ha u bnai March 2020, hynrei kaba sngewsih ka long ba ka lap noh shwa ka lock down bad ki kam ki lah sahteng.
Ha kane ka jingialang, ka JAC ka la rai ba kan leit mih biang sha ki bor sorkar ha kaba iadei bad kane ka kam.
Ha kane ka jingialang la jied ia u bah Rishai mawlong kum u vice chairman uba dei ruh ha kajuh ka por u president ka WKSU mawshynrut circle bad ia u Steven Nongsiej, kum u asst secretary uba dei ruh u president ka uhm mawshynrut circle.
Nongpoh:Ba la nangkiew ka jingdon ki briew kiba ioh ia u khning jingpang COVID-19 hapoh ka jylla, na ka liang ki nongkitkam ka HYC Nongpoh Circle, ka kyntu ia ki paidbah kiba shong dukan ha shilynter ka surok NH-6 ha Ri Bhoi, kiba shong ha ki dukan die jingdie bapher bapher, ba ki dei ban phikir bha ialade bad ruh ba ki dei ban kiar na kaba pynjan bad ki briew kiba dang shu wan na kiwei ki jylla.
Ha ka kyrwoh kaba la phah da u Samla Tony Shylla, General Secretary ka HYC, Nongpoh, la ong ba ka nongrim kaba la pynlong ia ki nongkitkam ka HYC Nongpoh Circle, ba kin kyntu ia ki paidbah ba kin husiar, ka dei hadien ba ki la iohi ba ka jingdon kiba ioh COVID-19, ka la nangkiew katba nangmih ki sngi bad namarkata ka donkam bha ia ki paidbah ba ki dei ban nang kumno ban iada ialade, khnang ban iada na ka jingsaphriang u COVID-19.
Ka seng ka kyntu ia ki paidbah ba ki dei ban ai ka jingiatreilang bad ka sorkar bad ki dei ban kohnguh ia ki jingbthah ka sorkar, hynrei ka kham ban jur ia kito kiba shong dukan harud ka surok bah, ba ki dei ban sangeh shwa ka ia die ia thied bad ki bar jylla khamtam na ka jylla Assam, pynkut ka kyrwoh.
Nongpoh:   Ki nongialam na ki 7 tylli ki shnong kiba don ha ka thain Sohkhwai, ha ryngkat ki nongialam ka HNYF, Northern Region, myn hynnin ka sngi, ki la leit ban jurip ia ki bynta ba sniew ka surok na Sohkhwai sha 20Mer Pahammawlein bad lyngba katei ka jingleit jurip, kitei ki nongialam shnong bad ki HNYF, ki la pynpaw ia ka jingsngewkhia kaba jur halor ka jingsniew kaba palat pud katei ka surok.
Kiba la donlang ha katei ka jingjurip surok, ki kynthup ia u Bah Marcus Marten, President ka HNYF, nangta u Bah Brister Sylliang, Rangbah shnong ka Sohkhwai, u Bah Diang Namsaw, rangbah shnong ka Nongtyrlaw Sohkhwai lem bad kiwei ki nongialam na ki shnong bapher bapher.
Haba kren halor ka jingsniew katei ka surok, kitei ki nongialam shnong, ki la ong ba ka la wanrah jingeh ia ki paidbah kiba sah ha katei ka thain, namar katei ka thain ka dei kawei na ki jaka kaba bun ki nongrep bad kaba dei ruh ka thain, kaba ki nongrep ki lah ban pynmmih ia shibun ki Soh ki Pai bad ki jhur ki jhep.
Kitei ki nongialam shnong, ki la pynkynmaw ruh ba ia katei la dep ban buh ia u mawnongrim bad kaba la dei ruh ban shna noh, hynrei ka jingpynslem ban shna ia katei ka surok, ka la pynjynjar ia ki paidbah ba kin pyndonkam ha ka leit ka wan bad khamtam eh ha ka por ba ki kit ia ki mar rep mar riang bad ruh ha ka por ba don kiba pang ba shitom.
Lyngba katei ka jingleit jurip, na ka liang kitei ki nongialam shnong bad ruh ki nongialam ka HNYF, ki la shim ia ka rai ba kin buddien halor ka jingpynslem ban shna ia katei ka surok bad ruh ban dawa na ka sorkar ba ka dei ban hukum ia u Kontraktor ba u dei ban pynkloi noh, ha kaba shna ia katei ka surok, khnang ba kan nym wanrah jingeh ia ki paidbah kiba sah ha kitei ki 7 tylli ki shnong kiba don ha katei ka thain.
Shillong:Ka KSU Mawlai Circle mynta ka sngi, hapoh ka jingialam U Samla Mac Iver Thabah Vice President bad u Samla Rapborlang Nongrum General Secretary, ka la leit ban ia kynduh ia u Myntri ka tnat pynroi Sor u Bah Hamletson Dohling ban leit pynsngew ia ka jingud jingnam jong ki paid nongshong shnong jong ka Shnong Mawlai halor ka jingwan bret ñiut jong ki kali jong ka Municipal, kaba ki la lum na ka ktem jong ki shipai BSF kaba don ha Umpling, kaba ka Sorkar ka ladep pynbna kum ka Containtment Zone.
Ha katei ka jing ia kynduh na ka liang ka seng, ka la pynpaw ba ka jingkiew jong ki nongïoh ïa ka jingpang Covid 19 kumba 3pawa hapoh ka jylla jong ngi ki dei ki shipai bad kito kiba trei ha katei ka ktem shipai kaba la kdew haneng,kumta ka jing wan bret ia kitei ki ñiut kan buh ka jingma ia ki nongshong shnong jong ka shnong Mawlai, namar hadien ba la pynhap ia ki ñiut ki don ki briew hangto kiba trei ha ka ban ban jied bad ban lum ia ki tiar kiba i long ban pynïaid ïew ha kaba die scrap,kumba ka long kitei kiba lum ki dei kiba shong ba sah hapoh ki kyntoit bapher bapher jong ka shnong Mawlai; kumta na ka liang ka seng, ka la kyntu ia u Myntri ba ia mynta ki dei ban pynsangeh shwa ia baroh ki kali bret ñiut kiba wan na ki ktem shipai BSF ban wan bret ñiut hangthie ha Marten.
Kaba ar ka jing pynsngew jong ka Jylli hakhmat u Myntri ka long ba ia mynta ha kum kane por ba ka khlam ka par sted bha hapoh ka Jylla, kan bha ban ym shah bad ban pynsangeh shwa ia kito ki Trok Assam kiba shu wan kit ia kitei ki mar scrap ba ladep lum thup, namar ba kitei ki trok ki ju leit pynhap ia kitei ki mar sha Guahati kaba dei ka jylla kaba la ñiew kum ka Red Zone na ka jing saphriang sted jong utei u khñiang jingpang Coronavirus,sa kawei ruh kitei ki trok kim dei kiba kit ia ki marbam mardih ne kino kino mar kiba kum ki paidbah ki donkam manla ka sngi.
Ha katei ka jing ia kynduh na ka liang jong u Myntri ula phone mardor ia ki ophisar kiba dei peit ia katei ka tnat ba kin pynsangeh noh ia ki kali Municipal kiba kit ñiut na kitei ki jaka bajan bad katei ka ktem shipai bad kumjuh ban pynsangeh shwa ia ki kali Assam ban wan thied ia kitei ki tiar scrap.
Nongpoh: Ka Deputy Commissioner (Supply), Ri Bhoi District, ka la pyntip paidbah ba ki khaw paidbah kiba hap hapoh ka NFSA & NON-NFSA jong u Naitung bad ruh u shana hapoh ka Atma Nirbhar Bharat (Migrants & Non-PDS) jong u Bnai Jymmang bad Jylliew, la dep ban pyllait paidbah sha baroh ki dukan rashon kiba don ha Ri Bhoi.
Ka DC ka la pynshai paidbah ruh halor ka dor ka mur jong kitei ki mar bam kaba la pynmang kyrpang sha ki paidbah, kata ka long ba u khaw (Atma Nirbhar Bharat) yn sam ei sha 5 kilo sha uwei ne kawei ka briew ha ka shi bnai bad u shana (Atma Nirbhar Bharat) yn sam ei 1 kilo ha kawei ka longiing na bynta u bnai Jymmang bad Jylliew, kata ka long katkum ki kyrteng ba la pynbiang da ka ophis u BDO.Haba iadei bad ka dor jong ki khaw baduk kiba don ha ki skim bapher bapher, la pyntip ba u Khaw AAY yn sam 35 kilo sha kawei ka Card ha ka dor T.3 shi kilo, nangta u khaw PHH yn sam 5 kilo shi khlieh briew ha ka dor T.3 shi kilo, u khaw uba hap hapoh ka Non-NFSA yn sam 7.215 kilo kawei ka Card ha ka dor T.10.82 paisa shi kilo.
La pyntip ruh ba kito ki longiing ki bym pat don ia ki rashon card, hynrei ki paw kyrteng ha ka thup jong kiba dei hok ban ioh, katkum ka list kaba la phah da kito ki briew kiba la ioh jingbit na kiba deipeit ia ki Fair Price Shops, ki lah ban ioh ia kitei ki jingmyntoi kaba la pynmang da ka sorkar.
La bthah ruh ia kito kiba dei ban sam khaw sha ki paidbah, ki dei ban leit sam sha kawei pa kawei ka iing, kata katkum ka section 24 jong ka National Food Security Act, 2013.
Ha kajuh ruh ka por la maham ruh ia kito ki nongsam khaw Rashon, ba kin dei ban die beit ha katei ka dor kaba la buh da ka sorkar bad lada lap ba don kiba lehtam, kin sa ngat ha ka section 7 jong ka Essential Commodities Act, 1995 bad ruh ha ka section 3 jong ka Prevention of Black Marketing and Maintenance of Supplies of Essential Commodities Act, 1980.
Ka result jong ka Higher Secondary School Leaving Certificate (HSSLC) 2020, ia ki sobjek Science bad Commerce, ka long kaba pynduh jingkyrmen shi katdei, ia ki kmie ki kpa bad wat ia ki samla, kiba ialeh ia katei ka eksamin.
Ha ka sobjek Science, na ki 12 ngut kiba wan ha khmat duh, ki don tang lai ngut ki samla Khasi, katba ha ka sobjek Commerce, na ki 11 ngut kiba wan ha khmat duh, don tang kawei ka samla Khasi.
Kaei ka daw, ngim tip shuh, ka dei na ka jingbieit ka bor jabieng, lane ka jingleh sting jong ki khun lane ka jingleh sting jong ki kmie ki kpa ruh kumjuh?Ha kiba bun ki khep, kiwei ki jaitbynriew, ki ju kitkhia bha, ia la ki jong ki khun, ia ka leit ka wan skul jongki, ka por khreh kot bad la ju pynngam ia ka jingmut jing pyrkhat jong ki khun, ba ka por leit skul, ka dei ka por pule bad kam dei satia ka por ban lapmiet ia kiwei pat ki jait kam.
Ki samla Khasi, kiba bun, ki don ki kmie ki kpa, kiba heh ba khraw, kiba bun spah bun phew, hynrei ka jing shakri jongki, ia ki khun, ka duna shi katdei bad kawei ka dei na ka daw, ba ki kmie ki kpa, ki dei kiba bieit ialade lane lah ban ong ba ka dei ka pateng kaba nyngkong jong ka jingleit skul bad kumta, ki khun ki iaid mon bad ki kpa ruh kim da phikir bha satia.
Sa kawei ka phang, ka long ba ki don bun ki khynnah, kiba wan hi sha sor ban wan pule, don kiba sah hostel, don kiba sah iing wai bad kitei ki ioh ban iaid mon, leh mon bad katei ka dei ka daw bah, ba kim lah ban leh bha ha ki eksamin bad sa kiba bun, ki don ha ki nong kyndong bad kitei lei, ki bunkam ha ka trei ka ktah bad kumta, ka jing pule, ka long tang ka rukom.
Ngi ju iakren ia ka jing jyllei jong ki briew kiba nabar, hynrei, ban ialeh pyrshah ia katei, ngi donkam ia ki briew lajong, kiba don ha ki kam ophis, ki kam ophisar, ki kam karkhana, ki kam politiks bad ha ki kam bylla bad shibun kiwei de ki jait kam bad lada ngi lah ban trei hi dalade, kumta ka jing wan tuid ki briew kiba nabar, kan nym mih satia ha ki kam bapher.
Kane ka result, kaba mynta, ka la dei namarkata ban pynkyndit bynriew ia ki kmie ki kpa, ia ki khun samla jong ka ri bad ka la dei ruh, ban ai jingmut ia ki kynhun seng bhalang, ba kin ailad ia ki samla pule, ba kin pule bad ba kin nym ia  milai than, ha kiwei ki kam, kiba pynthut ia ka pule puthi jongki.
Guwahati: Hynnin ka sngi, ka Assam, ka don 936 ngut kiba ioh pang khlam ha ka shisngi bad baroh kiba ioh pang ha katei ka Jylla, ki la poi sha ka   15,536 ngut.
Na kitei ki don 521 ngut kiba ioh pang, tang ha ka sor bah Guwhati.
U Himanta Biswa Sarma, myntri ka koit ka khiah, ka Assam, hynnin ka miet, u thoh ha ka twitter jongu, ba ki don sa 936 ngut kiba ioh pang ha ka Jylla baroh kawei bad sa 521 ngut kiba na ka nognbah Guwahati.
Haduh mynta, kiba ioh ia katei ka jingpang baroh, ha ka Jylla, ki la poi sha ka  15536; kiba la jem na ka jingpang, ki long  9848; kiba dang shah sumar, ki ong  5650 bad kiba iap ki long 35 ngut.
Tang ha ka sngi thohdieng, ki don 8 ngut kiba iap na Guwahati bad hynniew ngut na kitei, ki dei kiba iap ha  Guwahati Medical College Hospital (GMCH), katba uwei u iap ha ka Covid care centre ha Indian Institute of Technology-Guwahati (IIT-G).
Tang ha ki saw sngi, ki don 21 ngut kiba iap ha Assam bad baroh ki la poi sha ka 35 ngut.
Kiba la mih na ka jaka sumar ha ka sngi thohdieng, ki long 701 ngut bad baroh kiba la ioh jingkoit ki long  9,848 ngut ha Assam.
Shillong: Hynnin ka sngi, ki don 94 ngut kiba ioh pang khlam covid 19 ha ka Jylla bad kitei ki kynthup ia 70ngut ki shipai BSF.Haduh mynta, ki don 189 ngut baroh kiba ioh pang ha ka Jylla.
Hynnin ka sngi, ka dei ka sngi kaba bun tam kiba ioh pang ha ka shisngi.
Kumta baroh kiba la ioh ia kane ka jingpang, naduh kaba sdang ki long 234 ngut.
U Dr Aman War, DHS (MI), u iathuh ba kitei kiba ioh pang khlam ha ka sngi thohdieng, ki kynthup ia 70 ngut ki BSF, nangta sa 18 ngut ki riew paidbah na East Khasi Hills District, 5 ngut na Ri Bhoi bad uwei na East Jaintia Hills.
Baroh na ki 189 ngut, ki kynthup ia 161 ngut na East Khasi Hills, ha kaba 132 ngut ki dei ki shipai BSF, 2 ngut ki shipai suin, 27 ngut ki riew paidbah, 20 ngut na Ri Bhoi, 6 ngut na West Garo Hills bad 2 ngut na East Jaintia Hills bad 45 ngut na kitei ki dei kiba jem na ka jingpang.
Shillong: Sa shiphew ngut ki briew, ki ioh jingpang khlam covid 19 ha Shillong.7 ngut na kitei ki dei kiba wan na Delhi, Kolkata, Guwahati, Chennai.2 ngut na kitei ki dei kiba don jingiadei bad uba la don ia katei ka jingpang Covid 19 bad uwei pat, u dei u nongpang ha NEIGHRIMS, Shillong.
Baroh kiba pang, ki la poi sha ka 139 ngut bad kiba la jem ki long 45 ngut, ong ka jingthoh U Conrad Sangma, myntri rangbah ha ka peij jongu ha facebook.
: U Symbud myntri rangbah ka jylla, u bah Prestone Tynsong, u la iathuh ba hadien ka jingkyrpad jong ka sorkar jylla ban pynsangeh shuwa ia ka jingwan jong ki shipai ha kane ka jylla, na ka liang ka sorkar pdeng ka la pdiang ia kane ka jingkyrpad bad pynsangeh shuwa shipor ia ka jingwan jong ki shipai ha kane ka jylla.
Haba iakren bad ki lad pathai khubor u bah Prestone u la iathuh ba ka sorkar pdeng ka la pynsangeh shuwa shipor ia ka jingwan jong ki shipai kiba hap ban wan bteng ia ka kam ha kane ka jylla, lait noh tang ia ki ba la don lypa ha lynti ban wan phai.
Ha kaba iadei bad ka jingpang Covid-19 ha ka jylla u myntri ba dei peit ia ka tnad ka koit ka khiah, u bah Alexander L Hek, u iathuh ba mynta ka sngi la test Covid positive ia ki 29 ngut ki shipai BSF, kata 26 ngut ha East Khasi Hills District bad 3 ngut ha Tura bad haduh mynta ki shipai BSF kiba dang don ia kane ka jingpang ki long 90 ngut.
Ha East Khasi Hills District ki don 105 ngut ki ba pang Covid -19 kynthup ia ki 90 ngut ki shipai BSF bad kawei ka kurim jong u shipai BSF; ki shipai Air Force 2 ngut bad 9 ngut ki don ha Civil Hospital 5 ngut ki shynrang bad 4 ngut ki kynthei,ha NEIGRIMHS hospital ki don 2 ngut bad ha Military Hospital don uwei.
Ha  Ribhoi District ki don 15 ngut ki briew kiba ioh ia ka jingpang Covid-19, na kine 9 ngut ki dei ki shynrang bad 6 ngut ki dei ki kynthei, ha East Jaintia Hills ki don uwei, ha West Garo Hills ki don 6 ngut,5 ngut ki shynrang bad iwei i kynthei.
Ki sample kiba la dep ban phah test ki long 22924, kiba long negative ki long 22520 ki result ki ba dang ap ki long 253 bad ki nongshong shnong ki ba la wan phai ha ka jylla ki long 21,184 ngut.
Shillong: Kum shi bynta ban pynthikna ba kan ym don kano kano ka jingsaphriang sha ki paidbah (Community Spread)  ia ki shnong kiba iajan bad ka ktem shipai BSF, kaba don ha Umpling ki briew jong ka tnad ka koit ka khiah, kin pynlong da ka jingtest naphang ia ki nongshong shnong jong ki 3 tylli ki shnong kata ka kynthup ia ka Rynjah-Umpling,ka Nongmensong bad ka Mawpat bad katei kan sdang naduh lashai ka sngi.
Haba ia kren bad ki lad pathai khubor u Symbud Myntri rangbah ka jylla u bah Prestone Tynsong u la iathuh ba kane jingtest naphang (Random testing) ia ki nongshong shnong, ka long kum shibynta ban iada bad ban pynthikna ba kan ym don kano kano ka jingsaphriang sha ki paidbah (Community Spread).
Kane ka long ruh hadien ba 91 ngut ki shipai BSF ki don ia ka jingpang Covid-19  bad na ka liang ka Sorkar jylla, ka la pynbna Containment Zone ia ka jaka ba sah ki shipai BSF ha Umpling bad kam shah shuh iano iano ruh ban iarung ne ia mih na kane ka ktem  jong ki,hynrei ban pyntikna ba kan ym don ka Comunity spread ka tnad ka koit ka khia kan sdang ia ka jingtest naphang (Random testing).
U la iathuh ruh ba la shai ka sngi ki briew jong ka tnad ka koit ka khiah, kin leit ban pynlong shuwa ia ka jingialang bad ki nongialam jong kine ki shnong bad hadien kane kan sa sdang ka jing test  (random testing) ia baroh ki nongshong shnong jong kine ki 3 tylli ki shnong da u Anti-gen kits test.
Ka jingong ba ka rep ka riang ka long u budlum ia ka ioh ka kot ka long da shi sha kaba dei.
Halor ka jingkren kaba dei donkam ruh ia ki lynti trei kam kiba ba dei.
Baroh u briew u kwah ban leh ia kiei kiei kiba dei ki ban pynbha ia lade,ka yieng ka sem,ka kur ka jaid,ki kha ki man,ka shnong ka thaw,bad kiwei.
U briew uba iai ap khmih lynti ban ioh ei ei kaba bha na ki wei u buh ia lade ha ka jingsahdien.
Namar kata u briew uba smat uba sting,uba minot uba tista,uba durut bad am dngong hala ka kam u dei u briew uba jop watla um lah ban pynpaw nam ia lade.
Ban pyndap ia ka yieng ka sem kam da donkam ruh ia u briew ban long uba paw nam.
Ka yieng ka sem ka dei ka tlong ne thymmei jong ka imlang sahlang.
Ka jingbun jong ki longyieng longsem kiba tlot ka wanrah ruh ia ka imlang sahlang kaba tlot.
Ban pynkhlain ia ka imlang sahlang donkam ban pynkhlain shwa ia ki yieng ki sem.
Ban pynkhlain ia ki yieng ki sem donkam ia ka ka kamai kajih bad ka jingnang jingtip kaba biang watla kim lah ban long pura.
Baroh ki briew kim ialong ryngkat ha ka pyrkhat pyrdain namar kata ka jingsam lem ia ka jingnang jingtip da kiba la tip sha ki bym pat tip ka long kaba donkam tam na bynta ban pynkhlain ia ki longyieng longsem khnang ba ngin ioh ia ka imlang sahlang kaba khlain bad kaba skhem ha baroh ki liang.
Ka kam bad ki lad kamai ki dei ki dei ki ar tylli ki dieng shan ne mawdong ban kynshan ia ki jingdonkam ka longyieng longsem.
Hangne ka kam ka mut ka jingtrei ba u briew u trei manla ka sngi ne barabor ban pyndap ia ki jingdonkam ba kyrkieh kum ka bam ka dih,ki Jain ki nep,bai dawai bad kiwei; katba ki lad kamai ki long kum ka ri syiar,ri sniang,ri dohkha ne ka rep soh rep jhur kiba dei ki kam bynrap ban ioh kunai na bynta kiwei pat ki jingdonkam.
Kumta ka kam bad ki lad kamai ki long kum ki ar tylli ki liang jong kajuh ka pisa.
Ka jingjied ia kano kano ka kam ka shong ruh ha uwei pa uwei.
Don pat kiba shim ia ka rep ka riang kum ka kam bad haba la dep ka puh ka dain,ka bet ka thung bad kiwei ki leit bylla tengkhat kum ka lad kamai ban ioh kunai bad ban bynrap ia ki jingdonkam ha yieng.
Haba phai sha ka rep ka riang,don ki jaka ba ka la nang kiew; don pat ki jaka ba ka nang hiar.
Ki mar rep ba ngi kham ia rep paidbah la jan baroh kawei ka jylla dei u kba.
Ka ri bhoi district ka dei kaba khlain tam ban pynmih kba hynrei ngim tip la ka tam ne em ban die sha kiwei pat ki district.
Ha kane ka juk, ki briew kim da khein kor shuh ia ki jaka rep bad wat ka sorkar ruh namar kito kiba don pynthor kba ki ia khana ba ka bai buria na bynta kawei ka yieng rit ka kham heh ban ia ka jong ka pynthor kba kaba shi teng acre mynba pyntrei ia ka national high way Umdiengpun – Riangdo.
Da ka jingdon ki stad ka rep ka riang,ka jingpynmih kba ka la kiew da ar shah ban ia ki symbai tynrai ba ngi ju thung bad kane ka dei kaba ai mynsiem bad pynshlur shi bun ia ki Nongrep.
Watla u kba u dei u mar rep ba bun ki Nongrep kim tam ban die hynrei u dei u nongkyrshan ba radbah ia ka yieng ka sem.
Nalor u kba, ki Nongrep ki thung ruh sa ki jhur na bynta ban bam ia lade bad ban die ruh.
Ki Iew ki ioh ban lum ia ka khajna ba ngi ju ong ka bai musur na ki nongdie jhur.
Kine ki khajna kham bun sien ki leit sha ki Hima namar ba bun ki Iew heh dang dei hi ki Iew Hima.
Ki sorkar ruh ha ki snem ba la leit noh ki la pynbijai ei da ki spah klur na bynta ki jingtei ban shna Iew ba la iarap da ka sorkar India bad kane ka dei ka jingduh nong ba khraw eh ia ka jylla namar ba la shu ai ei pynban ia kum kita ki lad kamai pisa sha ki Hima khlem da don kino kino ki jingiateh ban ia bhah ia ka khajna ne bai musur ba mih na kum kita ki Iew.
Ka sorkar ba mynta ka la dei ban pynduh noh ia ka rukom pyrkhat bad rukom trei kam ki sorkar barim.
Ka sorkar ka la dei bad bat lut noh ha lade ia baroh ki project ba ia dei bad ki Iew ba ioh jingiarap na ka sorkar India.
Haba don ka pisa, kam long ruh kaba eh ia ka sorkar ban ioh jaka shna Iew.
Ka jingiaroh ia ka shnong Mawryngkneng kaba la kloi ban ai jaka haduh 10 akar ban pynlong Iew die lang na bynta ki mar rep.
Kaba dang donkam ia ka sorkar mynta ka long ban pynioh jaka shuh shuh sa na bynta ki nongrep  ki ba wan lyngba ka thain sepngi jong ka Shillong bad  ka lad Mawreng ka dei kaba kham biang lada ka cold storage hangto ka dei kaba longtrai da ka sorkar.
Ka jingdon ki Iew die lang sha bar na Shillong kan iarap ban weng ia ka jingkhap ngiah ka Shillong.
Ka por ka dawa ba ka sorkar kan shim hi noh ha lade ia ka jingkitkhlieh ban pyllait ia ka jingshah ban bein ki nongrep.
Ka sorkar ka hap ruh ban pyrkhat ba ki regulated market nangne sha khmat kim dei shuh ban long kum ha ki por ba la dep.
Ka Iew die lang ha Mawiong kam dei shuh ban long ka Iew  ba nion bein ia ki nongrep ha kaba ki nongrep synsar,nongrep phan,nongrep sla tyrpad ki shah khniot dor bad shah khate kilo;hynrei ki nongrep ha kum kine ki Iew ki dei ban tip shwa ia ki dor -ka dor ba rit bad dor ba heh – kat kum ka jingiapher bad jingbha jong ki mar bad dei ban thoh bad pyni paidbah ruh.
Kyrmen ba ka sorkar ba mynta kan lah ban leh kham bha kat kum ka Meghalaya State Agricultural Produce & Livestocks Marketing  ( P & F ) Act 2020 watla ngi ki paidbah ngim pat iohi ia ki pasoh jong kata ka act ruh.
Ka jingpyrshang ka sorkar ban kham pynbun ia ki Iew kan kyntiew ruh ia ka jnglah kamai pisa jong ka sorkar bad ka donkam ia ki paidbah ban ai jingkyrshan ia ka sorkar na bynta ka jingmyntoi hi jong ki paidbah.
Ngi don mynta ha ka juk jong ka jingiakop,ka donkam namar kata ia ka sorkar ia ki rukom trei kam ba iadei ne iahap tar bad ka jingangnud u paidbah.
Ka jingtei ia ki yieng bun mala ba ju iarap ka sorkar pdeng ban pynlong Iew kan plie lad ia ka sorkar jylla ban bynrap sa kiwei pat ki kam, nalor ki mar rep , ha kum kita ki Iew bad ka shong ha ka sorkar jylla ban pynsngewthuh ia ka sorkar pdeng ba ia kum kine ki project dei ban aiti beit sha ka ka commerce department jong ka sorkar jylla ym kumba long ha ki snem ba la dep imat na ka N.E.C ka leit sha sha ki D.C bad maki pat ki ai kat ia kiba sngew ieit sngew jan ba sa ioh pynban ki Hima , duh ka sorkar (shu antad,lada kam dei wat ia thew ia ka jingbym tip,hynrei ia pynshai lem).
Ka rep ka riang ka don bun jingmut.
Ka rep ka mut naduh ka por prat por puh,por bet por thung,por pynkhuid por sumar haduh ka por kheit por ot.
Ka riang ka don ar jingmut,kawei ka mut ban sumar ia ki symbai na bynta ka snem ban wan;nangta kaba ar pat ka mut sumar mrad , sumar sim ,bad sumar doh.
La ju don kiba pynlong kam kai ia ka kyntien " Riang " bad bun ruh kiba ong ba ki kyntien khasi hana ki suk namar ki don tang shi jingmut.
Kane ka dei tang ka jingkren ban pynhiar dor ia ka ktien lajong.
Ka donkam namar kata ba kin ngam jylliew ia ka rukom iakren iakhana (ne kramar).
Nangta ka kyntien " Riang " ka mut ruh ki jingeh.
Te lada uno uno u kwah ban thoh kot ban pynkylla na ka khasi sha ka english kan bha shi bun ba un/kin thoh kumne ( Riang -(verb – ( 1 ) ri, ( 2 ) sumar ( 3 ) tyngkai ( 4 ) pynrkhiang ; nangta noun (1 ) ka jingri (2 ) ka jingsumar ( 3 ) ka jingtyngkai ( 4 )ka rukom sumar ia ki symbai da kaba shu sdien ha jrong kum ia u riewhadem bad kiwei( 5 ) ki jingeh.
Kumta lada ngi ong ka rep ka mut tang ia ki jhur bad tang shi samoi lait noh ki symbai,lada ngi ong ka “rep ka riang "  ka mut na kane ka snem sha kawei pat bad ka rep ka riang ka kynthup ia ki jingthung bad ka ri mrad , ri sim ,ri doh bad ki jingeh ba ngi ia kynduh haba ngi leh ia kane ka kam.
Ka kyntien riang ka lah lehse ban wan na ka kyntien english " rearing " hynrei ki longshwa jong ngi pat ki kynnoh " riang " kumba ngi ioh sngew ba ki kynnoh ia kiba bun ki kyntien english kum " Christmas – krismat, rich men – ri men, bad kiwei “.
Ki briew kiba im ja na ka rep ka riang ki dei ki bym ju kham ap ia ka jingkyrshan na kiwei , hynrei ki hun hala ka jong ka jingkot bor na lade hi bad kaba pynlong ia ki kumta ka dei na ka jingbym tip bad ka jingduna ki lad ai jingkyrshan na kiwei ne na bar.
Ka jingshit jingsyaid ka dei ka bynta ba kongsan eh na bynta ki jingthung.
Ka jingshit  jingsyaid hapdeng ka Sohiong,Mairang ,Markasa bad Myriaw ki jan ia long kumjuh; lada ngi hiar na Mairang sha Nongkhlaw kan kham kiew bad ha Mawiong kan nang kham kiew shuh shuh da kumba 6 ne 7 dikri ban ia ka Mairang.
U juh u symbai phulkubi,tyrso,kubi lada ngi thung ha Mairang bad Mawiong ; una ha Mawiong un khia ar shah ban ia uba ha Mairang.
U tyrso bym ai sboh ei ei ha Mawiong,Dongki ingding u kham heh kham khia ban ia u tyrso ha Mairang ba da ai sboh.
U symbai biskot,symbai kba uba long ha Mairang,lada rep ha ki jaka ba kham syaid kum ha Mawiong ne Dongki ingding um iahap satia.
Dang don shi bun ki symbai ba ki nongrep ki donkam ia ka jingkyrshan na ka sorkar.
Ka surok Nongkhlaw – Dongki ingding ba ju tip kum ka lawbah lawsan ,mynta ka kylla sanium, hynrei ynnai kynnoh ia ka sorkar namar kam dei ka khlaw sorkar.
Tangba ngi dei pat ban pyrkhat ia ki briew kiba shong ha kito ki thain.
Ka jingshit jingsyaid ka mariang ka iapher katkum ki jaka,kumta ruh ki lad ai jingiarap ka sorkar la dei ban pyrkhat kat kum ki jaka.
Ka Mairang Civil Sub Division ka don tang kawei ka Sub Division Agriculture ha Mairang, la idonkam ban don sa kawei ha them Mawiong ka ban shakri ia ki paidbah ka thain shi liang Khri.
Ka kper Sara diengsoh ha Umwiehsup (Pyndengumipng) ka I pynban kum ka kam kai ban shu pynlut ksan ia ka pisa sorkar.
Lada long kaba lah, kan jin da la bha ia ka sorkar ban buh noh kawei ka Sub Division Office Agriculture ha Mawiong ryngkat ka jaka sara ia ki mar rep ba iadei bad ka thain shi liang Khri bad thain Kynrud.
Ia ki ophis kam rep kam riang la I donkam ban peit bad pynbiang kat kum ki jaka.
Ka shong pat sa ha ka sorkar la ka kloi ne em ban btin ne ialam lynti lem ia ki nongrep.
Shillong: U Symbud myntri rang bah ka jylla u bah Prestone Tynsong, u la iathuh ba ki ar tylli ki rel kyrpang ki ba ka jylla ka la pynkhreh ban wan buh ia ki briew kiba sah kut ha Nongbah Delhi bad Kerala ka la mih mynta ka sngi na kine ki jaka, kine ki rel kin wan buh ia palat 1000 ngut ki briew ki ban wan phai sha ka jylla.
U bah Prestone u la iathuh ruh ba haduh mynta  10,000 ngut ki briew ki la dep wan phai sha ka jylla, ki artylli ki rel, kawei na Rajasthan bad kawei na Andra Pradesh ki la don ha lynti ban wan buh ia ki briew ki bas ah kut shabar ka jylla.
Ka rel na Rajasthan kan wan buh ia ki 150 ngut ki briew, bad na Kerela kan wan buh ia ki 317 ngut ki briew.
Ha ka ba iadei bad ki briew ki ba dang sah kut ha kiwei ki wei ki jylla na ka liang u Myntri rang bah ka jylla u Conrad K Sangma u la dang iakren bad ki myntri rang bah kine ki jylla ban lah ban pynpoi kham kloi ia ki baroh ki nongshong shnong ka jylla.
Ka leit mih sa kawei ka jingpang ba khyllah ha Kazakhstan, kaba la tip kum ka jingpang shit, kaba dang trei jur bha ha kine ki sngi ha ka Ri Kazakhstan, ha kaba la shim, ba ka dei ka jait jingpang khlam Covid, kaba ym pat don ba lap sabut satia haduh mynta.
Ka Chinese embassy, ka kam ba katei ka kynja jingpang shit, ka dei kaba kham triem shi katdei, ban ia ka khlam coronavirus.
Ka tnat ka koit ka khiah jong ka Kazakhstan, ka iathuh ba ka la lap ia ki 32hajar ngut ki briew, kiba don ia katei ka jingpang khyllah, naduh ka 29tarik Jylliew haduh ka 5tarik Naitung bad kiba iap, ki la poi sha ka 451 ngut.
Ka jingpang coronavirus, haduh mynta, ha katei ka Ri, ka la poi sha ka   53,021 bad sa 296 ngut kiba iap na katei ka jingpang.
U myntri khynnah ka tnat ka koit ka khiah jong ka Kazakhstan, U Azhar Giniyat, u iathuh ba ki don 28,000 ngut ki briew, kiba ioh pang shit kiba don ha ki hospital bapher, tangba kitei kim don satia ia ka jingpang coronavirus.
Mynta katei ka Ri, ka don ha ka jing khang shnong, ha kaba U President jong katei ka Ri, u la bthah ia ki paidbah, ba kim dei satia ban tieng.
Ka ophis jong ka China, kaba don ha  Kazakhstan, ka kam ba ki don  1,772 ngut kiba iap, tang ha ka shiteng jong une u snem, kaba kynthup ia 628 ngut ha une u bnai Jylliew, ha kaba ki don na kitei kiba dei ki nong China.
U Saule Kisikova, uba dei u heh duh jong ka tnat ka koit ka khiah, ha ka nongbah  Nursultan, u iathuh ba ki don 300ngut man ka sngi, kiba ioh pang shit bad kiba leit shah sumar ialade.
Shillong: Hynnin ka sngi ruh ka don ka jinghap slap kaba jur shi katdei ha Sohra, ha kaba ka jinghap slap, ka la poi sha ka 243.6mm hapdeng ka por 8.30 mynstep haduh ka por 8.30 mynmiet.
Ha katei kajuh ka por, ka jinghap slap ha Shillong, ka long 25.9mm, katba ha Umiam, ka long 28.8mm.
Ka tnat peit mariang jong ka sorkar India, ka ai jingmaham ba lashai ka sngi ruh kan don ka jinghap slap kaba jur shi katdei ha ki bynta jong ka Jylla.
Shillong: Hadien ka jing bthah ka All India Congress Committee (AICC), ka Meghalaya Pradesh Congress Committee (MPCC) ruh ka la rai ban lum jingkhein lyngba ka ‘online’ ha ka 28 tarik Jymmang 2020 naduh 11 baje mynstep haduh 2 baje nohphaisngi na ka bynta ban tip halor ka jing duhnong ki paidbah namar ba don ka jingpakhnag shnong lane ka lockdown ha baroh ka ri India bad ka jylla Meghalaya baroh kawei.
Lyngba kane ka jing lum jing khein ka MPCC kan phah ia ka kaipjhod sha ka sorkar kmie bad ban dawa ruh ba dei ban siew 10000 tyngka sha ki long ing kiba duna haba dei bad ka iohka kot.
Ka MPCC ka la pynshai ruh ba bun ki nong bylla hapoh ka ri India kila shah ktah jur bha ha ka lockdown ha kaba ki hap iaid da ki spah kilometer ban poi sha ki long ing namar ka jing bym biang ka jing pynbiang kali ka sorkar.
Ka MPCC kala pynpaw ruh ba bun ki nongrep, ki nong kwai dohkha, ki nong seng kam ha ki tnat bapher bapher ki shem jing jynjar bha namar ka sorkar kmie kam pynsngew iaka jing dawa ki paidbah haba dei bad ki lad jing iarap haka jing shah ktah haka lock down.
Na ka liang ka MPCC ka la kyntu ia baroh ki MP, ki MLA, MDC bad ki nong kitkam ka MPCC ban ia shim bynta ha kane ka jing lum jingkhein ban ioh jign tip halor ka jign duhnong ki paidbah namar ka lockdown.
Kum shi bynta ban ai lad ia ki nongshong shnong ka jylla ba kin ioh ban sdang noh ia la ki kam ki jam ka sorkar jylla, mynta ka sngi ka la shah ban plie ia ki katto katne ki dukan kiba don shabar ka iewduh ba kin plie noh.
Haba ia kren bad ki lad pathai khubor na ka liang u Symbud Myntri rang bah ka jylla u Bah Prestone Tynsong, u la iathuh ban a ka liang ka sorkar jylla ka la shah ban plie noh ia ki dukan ki ba don shabar ka Iewduh kine ki dukan ki kynthup ia ki dukan Jain, dukan Die Shatri, ki dukan die tiar shet jingshet (kitchen shop), ki dukan die tiar light.
Ka sorkar ka la shah ruh ban plie noh ia ki Travel Agency bad ki showroom jong ki kali.
U bah Prestone u la iathuh ruh ba hadien ka jingialang ba la long mynta ka sngi bad u CEM ka KHADC, ka Deputy Commissionor, bad u syiem ka Hima Mylliem ki la shim ia ka rai ba ki dukan ki ba don hapoh Iewduh, yn ym pat shah ban plie haduh ban da pynbna pat da kumwei.
Leh kumno ia ki dukan tim pat?Lah dei ban plie shijait shijait shi sngi, kum sngi nyngkong marbam mardih, sngi vaar jain bad juti, sngi balang, stationery bad kumta terter.
Toite ym lah maintain social distancing.
Guwahati: Da ka jingdon ki 60 ngut kiba ioh pang COVID-19, kumta ka jingdon kiba ioh pang ha ka Jylla Assam, ka la poi sha ka  774 haduh mynta.
Na kitei ki 60 ngut, la iathuh ba ki don 41 ngut na Kamrup Metro, 9 na Hojai, 5 na  Morigaon, 4 na Darrang bad 1 na Kamrup.
Haduh mynta, ki don 92 ngut kiba ioh pang Coronavirus ha katei ka Jylla.
Nangta ki don sa 116 ngut kiba ioh pang ha ka  26tarik Jymmang 2020, nangta ha ka 25tarik Jymmang 2020, ki don 147, ha ka 24tarik, k don 46 ngut, ha ka 23tarik Jymmang ki don 67 ngut bad ha ka 22tarik Jymmang ki don 49 ngut.
Shillong: U Myntri rangbah ka jylla u Conrad K Sangma mynta ka sngi u la iathuh ba ka sorkar jylla ka la shim ia ka rai ban ym bat shuh ia ka tulop jong ki nongtrei sorkar na ka bynta u bnai Jymmang2020, ia ka ne ka pisa kin sa ioh ha u bnai Jylliew.
Ha ba iakren bad ki lad pathai khubor na ka liang u Myntri rangbah u la pynshai ba ka rai ka sorkar jylla ha u bnai ba ladep ban bat ia ka tulop jong ki nongtrei sorkar na ka bynta u bnai Iaiong bad Jymmang, ka long na ka jingwan lynshop ka khlam Covid -19 ha ka jylla.
U la iathuh ruh ba ka jingioh lum ia ka khajna jong ka jylla  ha kine ki arbnai ka long ka ba duna na ka pakhang shnong ban ia leh pyrshah ia ka Khlam Covid -19 bad ka ladon ruh ka jingantad ba ka bhah ka ba wan na ka sorkar pdeng na ka bynta ka jylla ruh ka long ka ba duna, dei na kane ka daw ba ka sorkar ka la shim ia ka rai ban bat shipor ia ka tulop jong ki nongtrei na ka bynta u bnai Iaiong bad Jymmang.
U myntri rangbah u la iathuh ruh ba,wat la ka jingioh bhah jong ka sorkar Jylla na ka sorkar Pdeng ka long ka ba duna, hynrei kam shem la duna pat kumba ki la pyrkhat, na ka liang u Myntri rang bah u la ai khublei ia ka sorkar pdeng ha kaba ia dei bad kane ka jingai ia ka bhah sha ka sorkar jylla.
Haba ia dei bad ka jingioh lum khajna jong ka sorkar jylla u la iathuh ba ka la duna ka jingioh lum ha kine ki 2 bnai hynrei ka don ka jingkyrmen ba ha kine ki ar bnai ban sa wan kan sdang ban kiew biang namar la plie bun na ki kam ki jam ha ka jylla.
Kumta na ka liang ka sorkar jylla ka la shim ia ka rai ba kan ym bat shuh ia ka tulop jong ki nongtrei sorkar na ka bynta u bnai Jymmang.
U la ong ruh ba  na ka bynta ki bnai ki ban dang wan ka shong ha ka jingkylla jong ka por, ka shong ha ka jingioh ia ka bhah na ka sorkar pdeng.
Shillong: Namar ka jing bym lah ka liang pyrshah ka United Democratic Forum (UDF) ban pynieng kyrtong naka bynta ka shuki Chairman, mynta ka sngi u MDC ka Sohryngkham u bah Pyniaid Sing Syiem na ka kynhun United Democratic Alliance (UDA) u la shah jied kum u Chairman ba thymmai ka Khasi Hills Autonomous District Council (KHADC) khlem ka jing ia tynjuh bor.
Haba kren hadien ba u la shimti kum u Chairman ba thymmai ka KHADC, u bah Pyniaid Sing Syiem u la ong ba ka kamram jong u mynta kum u Chairman ka District Council kadei ban pyniaid beit ryntih iaka jing ia syllok hapoh ka KHADC naka bynta ban thaw iaki ain naka bynta ban iada iaka riti dustur ki paidbah ka jylla Meghalaya.
“Nga ai khublei ia baroh 30 ngut ki MDC khamtam naka liang pyrshah kiba la shaniah ha nga ban shimti kum u Chairman ba thymmai ka KHADC bad nga ngeit skhem ba ngan shakri hok iaka District Council naka bynta ka jing myntoi ki paidbah ka jylla" la bynrap u bah Pyniaid Sing Syiem.
Na ka liang u bah Pyniaid Sing Syiem u la kyntu ruh ia baroh ki MDC ban puson bha ia ka nongrim kaba ka District Council ka ieng bad ia ka nongrim ha kaba ki MDC ki ieng ban shakri iaki paidbah ka jylla.
“Nga kyrpad ia baroh ki MDC ban iatreilang na ka bynta ban pynneh ia ki 3 tylli ki maw nongrim kata ka ‘Legislative’, ‘Executive’ bad ia ka ‘Judiciary’ jong ka District Council na ka bynta ban pynneh ia ka bor jong ka KHADC ban iada ia ka hok tynrai ki paidbah ka jylla" la bynrap u bah Pyniaid Sing Syiem.
Na ka liang jongka All Meghalaya School’s Parents Association (AMSPA) ka pynpaw ka jingsngew lyngngoh kaba khraw halor ka jingkhot pynrung skul (Application Form) jong ka St.Anthony’s Higher Secondary School na bynta ki khynnah pule jong ka Class XI (Science, Commerce bad Arts) wat la pylleiñ la tip shai ba na k aliang jongka Sorkar Jylla kam pat ailad ban pynmih ia ka Result SSLC namar ba ngi dang don hapdeng ka jingiakhun pyrshah ban iada ia ka jingsaphriang jong u khñiang jingpang Covid-19 (Corona Virus).
Bun na ki kmie ki kpa ki la phone ianga mynnin ka sngi ban pynpaw ka jingkhuslai halor kane ka bynta ha kaba nakaliang jongkatei ka Skul ki la leh.
Ki la pynpaw ruh ka jingkhuslai kaba khraw ha kaba katei kajuh ka Skul ka la kyntu jur ia ki kmie ki kpa baroh ba ki dei ban siew lut noh ki bai skul (School Fees) hapoh jong ka 1 tarik jong u Bnai Jylliew (June).
Ki la buh ki jingkylli kiba bun ba lada lah ban long kumtei kaei kaban jia ia ki paidbah kiba sah sha ki thaiñ nongkyndong ne wat kiba sah ruh hapoh Shillong lada ki kwah ban buh skul ia la ki jong ki khun hapoh katei ka skul haba kim iohlad ban wan sha katei ka jaka ne khlem da ioh ruh iaki jingtip kiba pura ne wat ban siew ruh ia ki bai skul haba kum kane ka jingjia ka dang don mynta.
Mar mar mynne ka sngi nga la leit mih shapoh katei ka Skul ban sakhi da la kijong ki khmat ia kane ka jingjia bad pylleiñ nga la iohi ba ki la thoh hapoh ka Notice Board ban khot application ia ka Class XI wat hapdeng jong kane ka Covid-19 Lockdown ngi dang don.
Bad la ong ruh ba yn ai form tang 50 tylli man la ka sngi ha manla kawei pa kawei ka kyrdan pule.
Nga la kwah ban iakren bad ki nongpyniaid jongkatei ka Skul hynrei nga khlem iohlad pynban nga la ioh ban iakren bad ki katto katne ngut ki kmie ki kpa kiba don ha katei ka jaka bad kiba la pyrshang ban wan shim Form iala kijong ki Khun bad nakaliang jongki ruh ki la pynpaw kumjuh ka jingsngew lyngngoh bad buh ki jingkylli ba balei katei ka Skul ka la nud ban ialeh pyrshah ia ki rai kiba nakaliang jongka Sorkar ka la buh.
Kumta hi mar mar nga la phone sha u Education Minister jongka Sorkar Jylla, Ma Lakmen Rymbui ban pyntip ia kaba kum katei ka jingjia bad nakaliang jong u ruh u la pynpaw ka jingkyndit bad sngewlyngngoh ban ioh sngew ia katei ka bynta bad u la ai khublei shikatdei eh ia kane ka jingpyntip jongnga bad u la kular ba nakaliang jongka Sorkar kan shimkhia ia kane ka bynta khamtam ha kaba iadei bad ki paidbah kiba donkam iaka pule puthi.
Kumta ha kaba khatduh nga sngew ban pynpaw ba ka jingkhot application jongkatei ka skul kalong beit thik tang na ka bynta ki khynnah pule jong ka Class XI bad la ong ruh ba yn ai form beit tang 50 tylli manla ka sngi naduh ka Science, Commerce bad Arts streams.
Lada kumne man la ka sngi 50 tylli yn ai form, katno shuh yn die ki form bad katno ruh yn pynmih noh ka pisa kaba la dep noh synniang (Donation) shapoh ka CMRF tad haduh ynda la pynmih ka result matrik (SSLC).
Kane pylleiñ ka paw shai ba kadon ruh ka lad khaïi pateng ha kaba iadei bad ka pule puthi.
Nakaliang jongka AMSPA ka pyrshah jur ia kane ka bynta bad kumta hi ruh ngi ban jur ia ki bor ba dei peit jong ka Sorkar Jylla ban sngaplem ia ka jingud jongki kmie ki kpa bad ruh ngi kyntu jur ban shimkhia mar mar ia kaba kum katei ka bynta bad lada ka Sorkar Jylla ka ailad ia katei ka Skul ban pyndep pura ia kane ka jingthmu jong ki, kumta hi ruh kaladei ban ailad ia baroh ki Skul ba kin khot noh ia ki Application Form jong ki Calss XI bad Class XII kumjuh hi ruh ba kin lum noh ia ki bai skul jong ki (School Fees) khnang ba kan ym pynsah umdum ia baroh kiba angnud ban ioh ia ka jingpule kaba pura.
Ka AMSPA kam kwah da lei lei ruh em ba ki skul kin pyndonkam ia ka pule puthi kum ka lad khaii pateng.
Ngi kyntu jur ia baroh ki kmie ki kpa kiba don ka jingthmu ban phah pule ia la kijong ki khun hapoh katei ka skul ne ha kiwei pat ki skul, ba kin ai lang ka jingkyrshan kaba pura iaka AMSPA na ka bynta ban ioh lad ha kaban wanrah ia ka jingkylla kaba paka ha kaba iadei bad ka pule puthi hapoh ka Jylla bad ruh ban ym ailad ia ka jingpyrshang ban shim kabu da mano re mano khamtam ha kaba iadei bad ka pule puthi khnang ba lada dei kiba duk ne kiba riewspah ruh kumjuh ngin iohlang ia ka pule puthi kaba paka hapoh la kajong ka Jylla.
Khublei ShibunBa burom iaphiSd/-Bah Banshai MarbaniangPresidentAll Meghalaya School’s Parents Association (AMSPA)Meghalaya-India.
Shillong: Mynta ka sngi u myntri rangbah ka jylla u Conrad K Sangma, u la long u myntri rangbah ka jylla Meghalaya ba nyngkong eh ban wan sha poh ka Khasi Hills Autonomous District Council (KHADC) ban sakhi ia ka jing ia jied Chairman ka District Council.
Naka liang ki dkhot ka KHADC, u Chairman ba thymmai ka KHADC u bah Pyniaid Sing Syiem, u la shim iaka lad ban ai khublei ia u Conrad K Sangma u ba la wan ban sakhi ha ka jing ia jied Chairman hapoh ka hapoh ka District Council.
Ia u myntri rangbah ka jylla la leit ban pdiang sngewbha da u CEM jong ka KHADC ha phyllaw ryngkat bad ki EM bad la ialam ia u sha iing dorbar namar ka iing dorbar ka dang iaid ha kane ka por la pynshong ia u Myntri Rangbah ka jylla ha Official Gallery bad u mytnri rangbah u la shong kumba 15 minit ei ei hapoh ka ing dorbar ka district Council.
New Delhi: Ka sorkar India, ka lah ban dang pynjlan shuh ia ka pakhang shnong sa ar taiew, hadien jong kane ka 31tarik Jymmang, na ka bynta ban khanglad ia ka jing pur jong u khniang jingpang Coronavirus.
Haduh mynta, la iathuh ba ka sorkar India, kan pyntrei kam ia ka pakhang shnong ba thymmai, ha ki 11 tylli ki nongbah, kiba jur bha katei ka jingpang bad kitei ki kynthup ia ka   Delhi, Mumbai, Bengaluru, Chennai, Ahmedabad bad ka Kolkata, nangta ka Pune, Thane, Jaipur, Surat bad ka Indore.
Kiba ioh pang ha India, haduh mynta, ki la poi sha ka 1.5 lak bad kiba iap, ki la poi sha ka 4,337ngut.
Shillong: Ka National Student Union India (NSUI) mynta ka sngi ka la leit ban ai iaka dorkhas sha u ‘Comptroller of Examination’ ka skulbah North Eastern Hill University (NEHU) ban pynshai halor ka jing pyrshah ka seng ban pynlong eksamin ‘Online’.
Ka NSUI lyngba ka shithi ka la pynpaw bun ki jingeh iaki samla thoh eksamin khamtam haba dei bad ka ‘network’ bad ka jing bym lah ki samla ban pyndap pisa na ka bynta ban ‘recharge’ ha ki mobile phone jong ki bad ki komputer naka bynta ban thoh eksamin ‘Online’.
Na ka liang ka NSUI ka kyntu ia ka skulbah NEHU ban da kiwei ki lad na ka bynta ban pynlong eksamin.
Guwahati: Kiba ioh pang  COVID-19 ha Assam, ki la nang kiew shuh shuh bad mynta ki la poi sha ka 714 ngut.
Na kitei ki don 9 ngut na  Charaideo bad sa uwei na Sivasagar.
Ki don shuh sa 62 ngut kiba la jem na katei ka jingpang bad 645 ngut kiba dang don ia katei ka jingpang, ong U Himanta Biswa Sarma, myntri ka koit ka khiah ka Assam.
Ha shwa jong kata, ki don 18 ngut kiba ioh ia katei ka jingpang bad kitei ki dei kiba wan na  Ahmedabad sha Guwahati, jong ka Kamrup (Metro)  bad sa 14 ngut na  Golaghat, 2 na  Karbi Anglong bad uwei na  Lakhimpur.
Parari, kane ka khubor jong nga kan leit sha ki paidbah ha Meghalaya in general bad sha ki paidbah ka Ri Lyngngam in particular.
Kiba don ki shkor to kin sngew bad kiba don jabieng to kyndit bynriew.
Shuwa ba ngan ong eiei ia phi, to ngin ia phaidien khyndiat sha ka jingiathuhkhana shaphang u Masi lur bad ka Masi lyngki.
Shisien, katba u masi lur u dang dem ngun ban lur lyngkha, ka masi lyngki kaba sngaid kum ban sa bthei noh ka dang bam phlang kynjai harud lyngkha, ka la kren beiñ ia u masi lur ba kat ka kyrdan jong u u dang shah teh mraw ha u khun bynriew ban lur lyngkha.
Uta u masi lur ba um sngewphoida ban pynphai nia, u la sngap la ka sngap.
Ha kawei ka sngi, u trai u la pyllait shuti ia u ba un leit bam phlang.
Hangta u la iohi ba u briew u la ñiah ia ka masi lyngki sharud wah ryngkat bad ka wait shuri bad ka dabor ban ot doh noh ia ka masi.
Te uta u masi lur u la ong ia ka masi lyngki ba ka kham lah kaba sohkhliang u ryndang ban ia kaba pynap da ka shuri ha u ryndang.
Ka jingsneng na kane ka jingiathuhkhana ka ong, “Don ka ma haba la than eh ka suk.
"Don bun ki briew ha kine ki sngi jong ka Lockdown kiba kmen bad kiba la sngaid la kum kata ka masi lyngki, namar ba ki shu shong ha ïing, shu bam, shu eit bad shu thiah khlem trei khlem ktah eiei ruh.
Don kiba ong, “Aiu ngin khuslai, ngi shu shong khlem trei khlem ktah, pynban ia u khaw la wan ai ei ka sorkar ha ïing, ngi ioh ruh ia u dai, u phan, ka pisa ruh ioh.
Kum kane ka jingsuk te naei shuh ngin ioh.
" Don kiba kwah ba kane ka lockdown kan dang bteng sa 6 bnai, sa shi snem, sa ar snem.
Hynrei ka jingkylli ka long – Hato u Modi bad u Conrad kin dang lah ban bsa ei ia ki paidbah kiba shu shong khlem trei khlem ktah? Kine ki dei tang ki briew.
Te sa katno bnai keiñ ba kin dang lah ban bsa? Khlem artatien kine ki 2 ngut (Modi bad Conrad) kin sa sangeh noh ban bsa.
Hato phi tharai lada ka khlam kan neh tang 2 snem, kine kin dang bsa ia ngi? Ynda kine kim lah shuh ban bsa, hangta ka jingkordit bah kan sa wan lap ia ngi.
Kumta, nga don katto katne ki jingai jingmut kyrpang ia ki paidbah ka Ri Lyngngam bad kyllum ia ki paidbah ka Meghalaya kumne:1)Ban pynim biang ia ka rep ka riang:-Ko ki paidbah ka Ri Lyngngam bad jong ka jylla Meghalaya, balei ba ngin dang pynlehnohei ia ka khyndew kaba seisoh ba U Blei u la ai kyrpang ia ngi? Ka khyndew ha ka ri jong ngi ka biang lut ban rep bad thung la jan baroh ki jait jingthung.
Ha ka jingsngew jong nga te kane ka khlam ka pynkyndit bynriew ia ngi ba ngin pynim biang ban thung ia u sohriew, u riewhadem, u kba, u raisoh, u raitruh, u pathaw, ka shriew, u phandieng bad kiwei kiwei khnangba lada ka khlam kan dang neh sa shi snem ne ar snem ngim khuslai shuh wat lada u Conrad bad u Modi kim lah shuh ban bsa ia ngi.2)Ban pynim biang ia ka ri jingri:-Bun na ngi ngi la shu shaniah beit ia ki syiar, ki dohkha bad ki masi ba wan nabar jylla ban bam.
Ngi la pynduh noh ia ki jingri ba ki kpa tymmen jong ngi ki ju ri mynshuwa.
Mynshuwa te ki ju ong, “U khaw na ïing, ki jhur na lyngkha bad ka doh na sem.
" Hynrei mynta te la kylla ym shuh kum mynshuwa.
Ïa kita baroh ngi la shu ap ia ka jingwan ai ki dkhar bar jylla.
Ha Ri Lyngngam ia u ñiangryndia ba ai pisa jubor ia ki Lyngngam mynshuwa mynta bun kiba la pynduh.3)Pynim biang ia ki dawai kynbat:-Ha Ri Lyngngam jan man ki jaka kiba don ka khyndew ba biang bha ban thung ia ki dawai kynbat.
Ha ki por mynshuwa lada don ba mynsaw, ba ioh khñiang bad ba ioh pang khlam ym donkam ban leit thied dawai na jngai, namar ki dawai ki don bun byllai ha jaka la jong.
Hynrei mynta pat lada khlem ki dkhar ba wan supply dawai naei shuh ngin ioh?4)Pynim biang ia ka thaiñ jingthaiñ:-Ki tymmen jong ngi mynshwa ki kamai pisa ban pyndap ia ka ïing ka sem bad ban kyrshan skul ia ki khun da kaba thaiñ shylliah, thaiñ star, thaiñ jaiñ bad kiwei kiwei.
Mynta pat ki longdien kim nang shuh ban thaiñ wat tang ia ka shang ne kriah.
Ka la dei ka por ko parari ba ngin pynim biang ia ka thaiñ jingthaiñ khnang ba ngim donkam shuh ban ap ia ki jong ki dkhar.
Ko para Khasi, khynriam, u pnar, u bhoi, u war, u maram bad u lyngngam, to ngin kyndit bynriew noh ha kane ka khlam ba ngim dei shuh ban dang ap ia ka jingbsa jong ki dkhar na Assam, na Bihar, na Punjab bad kiwei kiwei, la ia u khaw, ki jhur, ki shylliah,…Kane ka jaka jong ngi ka biang lut nadong shadong.
Ngim ioh tang ia ka mluh, lait nangta ngi ioh lut kat kiba ngi donkam.
Kane kaba ngi shu shaniah tylli tyllan ia kiwei ki jaitbynriew ka buh jingma ia ngi.
Ma phi ki samla pule wat sngewpoh bad wat lehraiñ ho ban bah wait, ban puh khyndew, ban ri sniang, ri syiar…ban thaiñ jingthaiñ bad kiwei kiwei.
Lada phin kyndit bynriew ha kane ka khlam, to leit tynruh noh ia ki ophisar Agriculture, Horticulture etc ba kin ym ioh shuh ban shong suk kynjai ha ki shuki jong ki ryngkat ka heh kpoh bad ka ksem.
Hynrei lada ma phi baroh phi rai ban pynim biang ia kitei kiba nga la kdew, kita ki ophisar sorkar kin hap tur sha ki shnong ki thaw ban ai jinghikai ia phi.
Ban sdang ia kita baroh ka shong ha phi ki nongshong shnong.
Lada phim sdang ma phi, iano heit kin hikai?.
Guwahati: Ki la don sa 16 ngut kiba ioh pang thymmai ha Assam.
Na kitei ki kynthup ia 6 ngut na Hojai, 6 ngut na  Golaghat, 2 na Darrang bad uwei na  Kamrup Metro bad Kamrup.
Mynta ki la poi sha ka 682 ngut kiba ioh pang Covid 19 ha Assam bad kiba dang don ha ka jingpang, ki long 613 ngut.
Ka Assam, ka don 116 ngut kiba ioh pang ha ka 26tarik Jymmang, nangta 147 ngut h aka 25tarik Jymmang, 46 ngut ha ka 24tarik Jymmang, 67 ngut ha ka 23tarik Jymmang bad 49 ngut ha ka 22tarik Jymmang 2020.
Ha India, ki don 6,387 ngut kiba dang shu ioh pang thymmai ha ki 23 kynta ba ladep bad baroh kiba ioh pang mynta ki la poi sha ka  1,51,767 bad kito kiba dang don ia katei ka jingpang, ki long  83,004, katba kiba iap ki la poi sha ka  4,337ngut bad kiba la jem na ka jingpang, ki don  64,425.
Shillong:Ki pulit Home Guard, kiba rah lathi, la iathuh ba ki la leit poi sha ki katto katne ki shnong jong ka East Khasi Hills bad ka War Jaintia ruh kumjuh.
Ha Pynursla Civil Sub Division, la iathuh ba ki la leit poi ha Nongtyngur, ha Umsyiem.
La iathuh ba ki la leit ruh sha Muktapur jong ka War Jaintia.
Ha kawei pat ka khubor, la iathuh ba kiba bun ki Rangbah Shnong, ki sngew pyrshah jur, halor katei ka rai jong ka sorkar, ban leit buh ia ki pulit Home Guard sha ki shnong, namar ba ka jingthmu, ka long ba kin leit ap sha khappud ban peit ia ka iaid ka ieng beain jong ki briew lane kiba rung ba mih na shiliang sha shiliang u pud.
Shillong: Myn hynnin ka sngi ka briew jong ka Shillong Municipal Board ha ka por 1:00 Pm nohphai sngi ki la jynrat naphang ia ki dukan ba shu shna hi da ki briew ki ba die jingdie ha kine ki jaka ba don ka jaka pynieng ki kali arshaka ha Motphran.
Ka jingshna dukan jong ki briew ka la pynlong ia kane ka jaka ban sahkut ki jaboh jabain, bad mih ruh ka jingsma iwtung kaba shyrkhei na ka jingsah kut ki jaboh ha kine ki jaka.
Nongpoh: Kawei ka iing kaba don hapoh ka shnong Lumdaitkhla Bhoirymbong, ka la ingkhong bad julor lut khoit, hadien ba ka la shah pom ha u pyrthad hynnin ka step ha ka por 7 baje eiei mynstep.
La ioh jingtip ba katei ka iing kaba la shah pom ha u pyrthat ka dei ka iing ai wai jong u Bah Dikos Rani bad hapoh katei ka iing ki la don lai ngut ki nongshongwai, kiba kynthup ia u Bah Pynshailang Myktieh, ka Kong Iitbha Muktieh bad ka Kong Marlinna Lyngdoh.
La iathuh ruh ba ha ka por ba jia katei ka pom Pyrthad, la don arngut ki khynnah ha kitei ki iing sah wai, hynrei donbok kitei ki khynnah ki la lait na ka jingshah tied ha u Pyrthad bad ki khlem mynsaw ei ei ruh em.
Na katei ka jingtied u Pyrthad, ka la don tang ka jingjulor jong katei ka iing, lait nangta ym shem la don mano mano ba mynsaw.
Haba iadei bad katei ka jingjia u George B.Lyngdoh, MLA ka Umroi tang mar ia tip u la leit ban jurip ia katei ka iing kaba la julor na ka jingshah pom ha u Pyrthat.
Shillong: U Chief Executive Member (CEM) ka Khasi Hills Autonomous District Council (KHADC) u bah Titosstarwell Chyne, u la ong ba ka sorkar haduh mynta ka sorkar kam pat phah sha ki District Council ia ka jingpynbna ka sorkar ba la ithuh ia u synsar sla tyrpad bad soh mrit kum ki mar rep, wat la ia ka hukum ban ithuh ia ki kum ki mar rep la pynmih naduh u snem 2019.
Kumban shu pynkynmaw u CEM ka KHADC lem bad ki MDC na ki konstitwensi ba pynmih ia u synsar, u la lum ka jing ialang ha ka jing ia donlang ki ophisar jong ka tnat khlaw ha badei bad ka jing shah khniot dor ki nong rep ka jylla ban die ia u synsar, sohmrit bad kiwei de sha ki nongkhaii, khamtam ki Marwari ha iew dielang kaba don ha Mawiong.
Na ka liang u bah Titosstawel Chyne u la ong ba namar ba ka sorkar kam shym la phah ia ka jingpynbna ban ithuh ia u synsar, sla tyrpad bad sohmarit kum ki mar rep, ka KHADC ka la aiwai ia ki khyrdop ha u bnai Lber bad ka KHADC ka la buh ia ka dor ‘Transit Pass’ (TP) haka dor 36 naia n aka bynta 1 kilo kum ba ju long ha ki snem ba la dep.
“Watla ka KHADC ka buh tang 36 naia na ka bynta 1 kilo, na ka liang ki Marwari pat ki la shim ia ka kabu da kaba khniot bein iaka dor ki mar rep kumba 5 haduh 10 tyngka da kaba kynnoh ba ki hap siew khajna shaka sorkar bad sha ka KHADC" la bynrap u bah Titosstarwell Chyne.
Na ka liang u CEM ka KHADC u la ong ruh baka KHADC kan hap ban ia shong jing ialang bad ka sorkar kynthup ia ka tnat ka rep bad ka tnat khlaw ha ka jing don ryngkat ka DC ka East Khasi Hills, na ka bynta ban ia kren shai halor ka jing eh ki nongrep ka jylla namar ka jing shah khniot dor beain ha ki nongkhaii.
Nongpoh:Myn hynnin ka janmiet ka la don ka jingkhie ka eriong ba jur ha kiba bun ki bynta jong ha Ri Bhoi District bad halor katei ka jingkhie kynsan ka Eriong, ka la don ka jingshah ktah ia ka iaid ka ieng jong ki paidbah, namar lyngba katei ka jingkhie Eriong, ki la don ki diengbah kiba la khyllem noh bad ki jingjia kiba la sakhi shai, ka dei na ka jingkhyllem ki diengbah hapdeng ka Surokbah NH-6 ha Ri Bhoi.
La ioh jingtip ba tang ha Ri Bhoi, ki la don ki jingkhyllem dien ha 17 bad 18Mer, ha kaba ka la wanrah ruh ia ka jingdkoh ha ka leit ka wan jong ki paidbah, kiba pyndonkam ban iaid lyngba katei ka surok.
Tang mar ia tip halor katei ka jingkhyllem ki diengbah hapdeng ka surokbah NH-6, ki Pulit ka Ri Bhoi kata na Byrnihat Police Outpost, ki la leit mar mar sha katei ka jaka na ka bynta ban pynkhuid ia kitei ki dieng bad ban pynsuk ia ka leit ka wan ki paidbah.
Shillong:U symbud myntri rangbah ka jylla u bah Prestone Tynsong myn hynnin ka sngi u la iathuh ba 2 tylli ki Rel bala mang kyrpang ka sorkar Meghalaya ki la mih napoh ka jylla Andhra Pradesh bad Rajasthan kiba wankit iaki samla ka jylla.
Naka liang u bah Prestone Tynsong u la iathuh ba ka rel kaba mih na Andhra Pradesh kan pynpoi 317 ngut ki samla katba ka rel na Rajasthan kan kit 150 ngut ki samla ka jylla.
Nalor kane u Bah Prestone Tynsong u la iathuh ruh ba sa 2 tylli ki Rel na Delhi bad na Kerala kin mih haka 27 tarik jymmang 2020 bad la kyntu iaki samla ka jylla ba kin phone haki nomber 011-23014341, 011-23014451, 011-23015130 bad 9968262299 naka bynta ban ioh jing iarap ban wanphai sha Meghalaya.
Kumban shu pynkynmaw kila don kumba 10,000 ngut ki samla kiba sahkut sha kiwei pat ki jylla ka ri India kiba la wanphai sha Meghalaya.
U symbud myntri rangbah u bah Prestone Tynsong u la iathuh ruh ba haduh mynta kila don kumba 6553 ngut kiba la phah eksamin bad 5599 ngut kidei ‘Negative’ bad sa kumba 939 ngut ka kaiphod kam pat mih re.
Naka liang u myntri rangbah ka jylla u Conrad K Sangma u la iathuh ba baroh ki samla ba wanphai sha Meghalaya kidei ban shah eksamin naduh ka ‘Thermal Testing’ ka ‘Rapid Test Kits’ bad lyngba ka ‘PCR Test’ naka bynta ban pynthikna iaka jing don ka jing pang’corona virus’hapoh ka met jong ki.
Shillong: Ka dorbar shnong Muktapur myn hynnin ka sngi ka la thoh sha u myntri rangbah ka jylla u Conrad K Sangma, ban pynioh biang ia ka jaka napoh ka shnong Muktapur kaba hap hapoh ka Adverse Possession Land (APL) sha u pud u sam ka jylla ne ka ri India.
Ka shithi lyngba u general secretary ka dorbar shnong u bah Banediction Buam, na ka liang ka dorbar shnong Muktapur ka la pynpaw ba ka jaka ha (Muktapur APL) naduh u snem 1947 ka hap hi ha ka ri India ne hapoh u pud u sam ka jylla Meghalaya ha kaba ki nong shong shnong ki ju leit ban khwai dohkha ha ki wah ba don ha kane ka jaka, hynrei naduh u snem 2010 ki khar Bangladeshi ki la sdang ban tur sha APL Muktapur.
Na ka liang u bah Benediction Buam lyngba ka shithi sha u myntri rangbah u la pynpaw ruh ba naduh ba sdang mynta u snem 2020 ki khar Bangladeshi, ki la sdang ban kam trai ia ka jaka bad ki la don ruh katto katne ngut ki khar Bangladeshi kiba la sdang rep, ruh sha kane ka jaka kaba la jan poi ruh sha jan ing briew jong ka shnong.
Ka dorbar shnong ka la pynpaw ruh ba ki shipai ka BSF ki la pynpaw ba ia ka APL Muktapur kaba don kumba 55.3 acres la ai sngewbha ia ka ri Bangladesh khlem ka jing pyntip sha ki paidbah ka shnong Muktapur kiba ju pyndonkam ia kane ka jaka ban khwai bad ban thung iaki mar rep.
Na ka liang u Secretary, ka Dorbar Shnong Muktapur, u la ong ruh ba ka sorkar ka dei ban pynioh biang ia kane ka jaka namar ka dei ka jaka ba don jing myntoi shibun bha iaki paidbah ka shnong Muktapur.
Ngi ki khasi sha Mumbai, ngi ia don lang ha kawei ka group whatsApp ha ka ba bun ngut na ngi, ngi ia share ki story bad kiwei ki jing jia, ne wat ki jingeh ruh.
Bun na pdeng jong ngi ngi dang ap ia ka rai lane ia rel jong ka sorkar meghalaya ban wan shaw, man ka sngi ngi peit khubor hynrei ngim ju da kham ioh sngew ne iohi ba ka sorkar jong ngi kan jer kerteng lang iaka Mumbai, at least lada kim pat don shisha kita ki rel ruh la dei ban shu ai mynsiem lang iangi daka ba pynpaw lang ha ka meeting lane khubor.
Hynrei kum ba iohi mynta don ki jaka ba ki train ki la iaid lyngba arsien, ne ar round kum sha Tamil nadu bad delhi lada ym bakla, ia kata ngim ong hynrei ka sorkar jong ngi kala dei ban shu kynmaw lang iangi.
Ki train na Manipur, Nagaland, Assam ki la dep mih nangne na Mumbai.
Hoid ngi sngewthuh ba lada ka sorkar ka don jingeh ne ka duna kita ki jaka quarantine hynrei ki khlem ong ei ei.
Donbok ba ki briew na meghalaya ki ba trei bad pule habar ki duna.
Ngi iohsngew ruh ba ka train ba mih na Goa kan kit tang 200 tam ki briew na Meghalaya, ka jin da la bha lada ka kan wan shaw lang sha Mumbai ruh, iakata ruh ngam lah ban ong ka shong ha ki nong pyniaid, hynrei ngi shu kwah ban pynpaw ba haka ba khatduh ngi hap ban wan hi dakano kano ka lynti ruh, bad ngim kwah ban leit rah ia u ta u khniang jingpang, namar kan sa ktah lang ia ka imlang sah lang ruh, hynrei ngim lah ban tikna lano lano bad mano, kumba nga ioh jingtip don bun ngut ki khasi jong ngi ruh ba sah ha kijaka ne building ba la dep seal dak saw.
Bad ka sor Mumbai khamtam ka lah jan long kum ka sor NewYork haka jingbun bad jing kiew sted u khniang jingpang, hakine ki shi sngi ar sngi balah leit palat 7000 tam haka shi sngi man ka sngi ki kiew.
Nga kyrpad  Iaka sorkar ba kan pyntip iakine baroh khnang ba ngi ngin tip, kumno ban leh, bad ban iaid hi nalajong ka lynti, ban Shu ap sah Kam long Kaba Bha eh OK thank-you.
Shillong: Hadien 48 snem, mynta ka sngi, la plie ia ka ophis jong ka Meghalaya Public Service Commission (MPSC) mynta ka sngi ka la ioh ia la ka jong ka ophis, na ka bynta ban treikam hapoh Lower Lachumiere, Shillong.
Ia kane ka ophis thymmai la plie paidbah da u myntri rangbah u Conrad K.Sangma ha ka jing ia don lang u Chairman ka MPSC L.M.Sangma, u Chief Secretary M.S.Rao bad ka Additional Chief Secretary ka sorkar R.V.Suchiang lem bad kiwei kiwei de.
Haba kren ha ka jing plie paidbah, naka liang u myntri rangbah u la ong ba ka thong jong ka sorkar ka dei na ka bynta ban kyntiew ia ka jing iajan hapdeng ki paidbah, khamtam ki samla ban thep kam ha ki tnat bapher ka sorkar Meghalaya naka bynta ban pynsuk bad ai jing iarap iaki paidbah.
“Naka liang ka sorkar nga ai khublei ia baroh kiba don bynta ban pyndep ban tei ia ka Building thymmai jong ka MPSC bad nga kyntu ruh ia ki ophisar ka MPSC ban ai jing iarap iaki samla ka jylla ba kin ioh ban thep kam haki tnat ka sorkar" la bynrap u Conrad K Sangma.
Naka liang u myntri rangbah u Conrad K Sangma, u la ong ruh ba shen ka MPSC kan sa pyntreikam noh ia ka IT Cell na ka bynta ban pynsuk iaka jing treikam bad ruh ban kham pynsting ia ka jing thep kam ki samla hapoh ki tnat ka jylla.
Lah ban pynkynmaw ba ka sorkar Meghalaya ka dang iai pynkhreh ban kham pynbha shuh shuh ia ki tnat ka MPSC kiba la wanrah hapoh ki Disctrict ka jylla kynthup ha Tura, Jowai, Nongstoin, Nongpoh, Williamnagar bad ha Baghmara.
Shillong: Sa san ngut ki don kiba ioh pang Coronavirus ha ka Jylla.
Kitei ki dei kiba wan phai da ka rel na Delhi Haryana, ong U Conrad Sangma, myntri rangbah ka Jylla.
Kitei ki don ha ki jaka shah sumar ha Shillong bad ki dei ruh ki bym shym la pyni dak satia, ba ki don ia katei ka jingpang.
Baroh kiba don ia katei ka jingpang ha ka Jylla, ki long 7 ngut.6.
Kine kidei ki jait sha bala shna na u symbai syntiew.
Kidei ki jait sha kynbat kiba khlain kiba treikam shibun bad ki iarap bha hapdeng ki aiom slap.
Ki don kyrhai haki ka Beta-Carotene kaba kylla sha ka VitaminA ha u klongsnam kiba lah ban sumar ia shibun jait ki khniang jingpang kiba mih haka met bad ki kyntiew iaki jingkoit jingkhiah jongki bynta ba shapoh jongka met hapdeng kine ki aiom slap da kaba iada bad ialeh pyrshah bad bun ki jingpang iabit.
Haba shit met haka por slap, kine ki jait sha ki pynaram bad pynpjah iaka jingshit met bad iarap pynduna iaka jingkiew ka temperature haka met.
Kilah ruh ban pynkoit iaka jingtyrha ha u ryndang, ki jing at kuda haka met bad mih khniang haka durkhmat naka daw ki khniang jingpang kiba ktah iaka jingkoit jingkhiah jongphi.
Bun ki briew ki don jingshitom ha ki khmat ha ka por slap, kine ki jait sha ki iarap bha ban pyllait naka jinglang um ki khmat, saw kyrang ha ki khmat, ka jing dait ki khmat bad ka jingtyrkhong ka khmat.
Namar kata ban lait na kine ki jingshitom pyrshang ban dih da ka sha chrysanthemum ban ioh iaka met kaba koit ba khiah.
Shet pynthnam iaka um bad ber khyndiat kine ki slasha haka jingkhluit kaba 90°C naka bynta 3 minit haduh ba ka umsha kan kylla rong stem malu mala.
Ba kan kham bang, ber khyndiat ka shini ne ka ngap haki.
Ka sha saw kadei kaba biang tam haba ka por slap ka wan.
Ka jingshisha ruh kadei namar ki sha saw ki duna ka jinglut bad kiba lah ban pyndonkam da baroh.
Ki don haki kyrhai ka antioxidants kum ki sha jyrngam (green tea) bad ki iarap bha ban pynsyaid iaki bynta ba shapoh jongka met hangto hangto hi.
Bad ruh bun ki nongwad bniah ki ai jingmut ba ka sha saw ka lah ban pynbha bad pynkhuid iaka sniehdoh na ka jingmih ki khniang jingpang kum ki bacteria, UV Rays bad kiwei kiwei de.
Shet pynthnam iaka um kumba 158°F haduh 167°F bad ber khyndiat ki slasha kat ban biang bad sa dih hadien katto katne por.
Pyrshang ban dih khlem da khlehlang iaka shini haki bad kynmaw ban ym dih umpjah mar ia dep dih iaka sha saw namar kalah ban nang ktah iaka jingkoit jingkhiah jongka met jongphi.
Ka World Health Organization (WHO), ka la pynsangeh shwa ia ka jing pyndonkam ia ki dawai kiba la shna na India bad kitei ki kynthup ia u  hydroxychloriquine, uba ki sumar ia kiba pang  COVID-19.
Ka rai jong ka WHO, ka dei hadien ka kaiphod, ba la pynmih ha ka taiew ba ladep, da ka  Lancet, kaba pyni ba ka jing pyndonkam ia utei u dawai, ka pyniap kloi iau briew, ong U  Tedros Adhanom Ghebreyesus, uba dei u khlieh duh jong ka WHO.U Tedros, u iathuh ba ia mynta, la rai shwa ban pynsangeh shipor, ia utei u dawai  hydroxychloroquine.
La ong shuh shuh ba u dawai Hydroxychloroquine, u dei uba ju sumar ia ka jingpang kaba ju ktah bha ha ki mat, hynrei na ka liang jong U President ka America, ula ai jingmut ban pyndonkam ia katei ka dawai bad ka US, ka la thied shibun bha ia utei u dawai.
Ka jingpule ka Lancet, ka iathuh ba ka jingdih ia utei u dawai, ka lah ruh ban pynmih ia kiwei pat ki jait jingpang bad katei ka kynthup ia ka jingpang kaba ktah ia u klongsnam.
Ka Lancet, ka ong shuh shuh ba utei u dawai, um shym la iarap eiei satia ia ki nongpang bad katei ka long haba ki la wad jingtip, na ki  96,000 ngut ki nongpang ha ki bun spah tylli ki hospital.
Guwahati: Sa 50 ngut ki don kiba ioh jingpang Covid 19 ha Assam bad mynta, kiba don ia katei ka jingpang, ki la poi sha ka 643 ngut.
U Himanta Biswa Sarma, myntri ka koit ka khiah  ka Assam, u iathuh mynta ka miet, ba 27 ngut na kitei kiba ioh pang, ki dei na Golaghat District, katba sa 23 ngut ki dei na Kamrup Metro, Nagaon bad Darrang District bad 21 ngut na kitei ki dei na Kamrup Metro.
Lyngba katei ka jinglap, ki don mynta 574 ngut kiba dang don ia katei ka jingpang ha ka Jylla.
Shillong: Ka jingther u slap ba jur ha ki bynta jong ka West Jaintia Hills District, ka la pynlong ia ka jing kiew jong ki wah kiba don ha ka thain.
Mynta ka sngi 10 ngut ki briew kiba sah ha ki jaka rep ka ba don ha  Sahbesain West Jaintia Hills, ki la sahkut ha kane ka jaka hadien ba ka um kaba heh ka la kiew kynsan bad kerkut sawdong ha kane ka jaka.
Na ka liang u  Deputy Commissioner jong ka West Jiantia Hills District u bah Garod LNS Dykes u la iathuh ba hadien ka jingioh jingtip, ia kane ka jingsah kut kine ki 10 ngut ki nongrep ha kane ka jaka u la phah ia ki pulit jong ka 3rd MLP Battalion ban pyllait ia kine ki briew.
Na ka liang jong ki pulit ka 3rd MLP Battalion, ki la shna ia ki bull (Raft) da ki siej bad leit sha ka jaka ba sahkut kine ki 10 ngut ki briew bad da kaba pyndon kam ia ki bull(Raft) ki la ioh ban pyllait im ia kine ki briew baroh shiphew ngut.
U Deputy Commissioner ka WJHD, u la iathuh ruh ba ha kane ka jingshah lynshop u slap mynta ka sngi haduh mynta ka  jan miet kam shym la don kano kano ka jingjia ba sngewsih.
Mynta ka sngi ka West Jaintia Hills District, ka la mad ia ki ba bun ki jingjulor na ka jingther u slap ha ka ba ka la wanrah ia ka jingtwa ka khyndew bad ki maw ha ki surok bad ka jingjulor ki ing ki sem na ka jingtwa ka khyndew bad ka jingshlei ka um.
Shillong: Ha kine ki khyndiat sngi ka jylla baroh ka wei ka la sakhi ia ki ba bun ki jingjulor bad ka jingduh nong ha ka ba iadei na ka jingther u slap ha ka ba ka la ktah jur ia ka jylla baroh kawei,ka jingjulor ka ba shyrkhei ka long ia ki ing ki sem ki surok, ha kaba ka la wan rah ia ka jingeh ha ka leit ka wan bad kumjuh ia ki jaka rep ki ba la shah tap bad pynjulor ia ki jingthung jingtep ha une u slap u ba jur.
Mynta ka sngi ka rilum Jaintia ka la shah ktah jur ha kane ka jinghap u slap u ba jur ha ryngkat ka eriong ha kine ki 24 kynta ka la wan rah ia ka jingjulor ki surok, kiba bun na ki ing briew ki la julor na ka jing twa ka kyndew bad kum juh ka jingshei ka um na ka wah Myntdu ka la ktah jur ia ki markhap shnong ki ba ka ne ka wah ka iaid lynti.
Ki surok ki ba la shah ktah jur na ka jingtwa ka kyndew ka long ha ka surok Amlarem, Dawki, bad ka surok ha ka shnong  Moosyiem Shangpung ki ba don ha ka West Jaintia Hills District.
Ka jingtwa ka khyndew ka ba khamjur ha ka ba ka la pynjulor ia ki ing ki sem ka long ha Riatdiengling ha jan jong ka Government Boys.
Katba ka jingshlei jong ka wah myntdu ka la tap lut ia ka Syntu Ksiar bad Yalong, na ka ne ka jinghap jong u slap u bala neh 24 kynta ka la wan rah ia ki jing julor ki ba bun ki shnong ki ba hap ha ka West Jaintia Hills District ka ba kynthup ia ka Chilliangraij,ka Tympang, Iawmusiang,Caroline Colony, Riatsiatsim bad ka Khliehiongriang na ka jing shlei ka um bad ka jingtwa ki khyndew.
Ha kane ka jing lynshop u slap bad ka eriong ym shem la don ka no kano ka jingmynsaw hynrei ka jingjulor ka long ka bakhraw ha ka Rilum jaintia.
Shillong: Ka Lympung ki Hynriew Shnong mynta ka sngi ki la pynpaw sha ka ophis treikam ka Deputy Commissioner (DC) ka East Khasi Hills ban ieng pyrshah jur ia ka jing thmu ka sorkar ban plie noh ia ka Iewduh bad Khyndai Lad.
Kum ban shu pynkynmaw, dang shen u symbud myntri rangbah ka jylla u bah Prestone Tynsong, u la ong ba ka sorkar ka la aiti sha ka ophis treikam jong ka DC bad U Chief Secretary, na ka bynta ban wad ki lad lynti naka bynta ban plie noh ia ka Iewduh bad Khyndai Lad.
Na ka liang u President ka Lympung ki Hynriew shnong u bah Paul Sawian u la ong ba ka Lympung ka shim ia ka rai ban pyrshah ia ka jing thmu ka sorkar ban pliew ia ka Iewduh bad Khyndai Lad ka dei ha ka nongrim ba ka jing pang corona virus hapoh ka ri ka dang kiew man ka por, bad ka Iewduh bad ka Khyndai Lad ka dei ka jaka ba jur bha ka jing iakhleh lang ki briew napoh ka jylla bad na bar bad kane kan buh ia ka jing ma halor ka jing khiew biang ka jing pang ‘Corona virus’ hapoh ka jylla bad namar kata la dawa na ka sorkar ba kam dei ban plie shwa ia ka Iewduh bad Khyndai Lad.
“Ka Iewduh ka don 26 tylli ki jaka ban rung shapoh Iew bad haduh katno ka sorkar Meghalaya ka don kita ki ‘Magistrates’ ba kin lah ban long phikir iaka jing rung jing mih ki paidbah ha Iewduh" la bynrap u bah Paul SawianHaba dei bad ka rai jong ka ophis treikam ka DC, na ka liang u president ka Lympung ki Hynriew shnong u la iathuh ba hadien ka jing ia kynduh jong ki ia ka DC ka East Khasi hills ka la mynjur ban nym pat plie ia ka Iewduh bad Khyndai Lad.
Shillong: Ka Deputy Commissioner jong ka East Khasi Hills District ka kong Matsiewdor W Nongbri, mynta ka sngi ka la khot ia ka jingialang ia ka KHADC, ka Hima Mylliem bad ka Superintendent of Police u ban iamir jingmut ha kaba iadei bad ka jingplie ia ki dukan ha Iewduh.
Ha kane ka jingialang   la shim ia ka rai ba ia mynta ym pat long ban plie ia ka iewduh, kham tam  ha kum kane ka por ba ka jylla ka dang don hapdeng ka jingialeh ban teh lakam na ka jingsaphriang ka khlam Covid-19.
Mynta ka sngi ka  Deputy Commissioner ka la pyniaid ia ka jingialang, ha ka jingiadon ryngkat u CEM ka KHADC u bah Titostarwell Chyne, u majistor, ki myntri na ka Hima Mylliem bad ka  Superintendent of Police.
U CEM jong ka KHADC, u la iathuh ba hadien ka jing iamir jingmut ha pdeng ka Deputy Commissioner, ka  Superintendent of Police, ki myntri  jong ka Hima Mylliem, la shim ia ka rai ba ia mynta hi kam pat long ban plie ia ka iewduh.
Kum ban shu kynmaw u symbud myntri rang bah ka jylla hynnin ka sngi u la iathuh ba ka rai ban plie ia ki dukan badon ha  iewduh bad Khyndai lad long hadien ka  kaiphot ba la ioh na ka Deputy Commissioner.
Guwahati: Ki don sa 19 ngut kiba dang ioh pang thymmai ha Assam bad baroh kiba ioh Covid 19, ki la poi sha ka 616 ngut ha katei ka Jylla.
U Himanta Biswa Sarma, myntri ka koit ka khiah ka sorkar Assam, u iathuh ba kitei kiba ioh pang, ki dei na   Karimganj, Goalpara, Guwahati, Dhubri, Hailakandi, Udalguri bad Lakhimpur district.
Shillong: U slap uba jur, ula ther tyngeh mynta ka sngi ha Sohra, ha kaba ka jingkhein, ba la ioh, ka pyni ba naduh ka por 8.30 mynstep haduh ka por 5.30 mynta ka janmiet, u slap, ula poi sha ka 133.4mm, katba hynnin ka sngi, naduh ka por 8.30 mynstep haduh ka por 8.30 mynmiet, u slap ula hap 194.9mm.
Mynta ka sngi, ka nongbah Shillong, ka duna slap, kaba long tang 1.0mm, katba ha Umiam, ka long tang 0.4mm.
Ka tnat peit mariang, ka maham ruh ba lashai ka sngi, kan dei ka sngi, ba ka jinghap slap, kan jur bha ha ki bynta jong ka Jylla.
Shillong: Ka kynhun jong ki nongkhaii, ki nongrep Khasi & Jaintia, hapoh ka jingialam jong u MDC ka Mawhati Constituency u bah Charles Marngar myn hynnin ka sngi ki la leit ban ia kynduh ia u CEM ka Khasi Hills Autonomous District Council  u bah Titostar well Chyne ban ia kren halor ka jingphah siew ia ka bai Transit Pass jong ka District Council ia ki mar rep, kiba ka sorkar jylla ka la dep ban ithuh kum u mar rep.
Na ka liang ka sorkar jylla la 11 bnai mynta ka la pyllait ia u synsar, u latyrpad bad u sohmrit khlaw na ka jingsiew ia ka bai Transit Pass namar ba ki la ithuh ia kine  kum ki mar rep, katba na ka liang ka KHADC, ha kine ki 5 sngi, ka la shim biang ia ka bai Transit pass na ki nongkhaii ki ba wan thied ia kine ki marrep.
Na ka liang u bah Charles Marngar bad ka kynhun ki Nongkhaii, ki nongrep Khasi & Jaintia mynta mynstep ki la leit ban jurip ia ka jaka ba ju pyniaid iaid iew ia u latyrpad bad u synsar kaba don ha Mawlai Mawiong MECOFED ban sngap ia ka daw ka jingbym treh jong ki nongkhaii ban thied  ia kine ki mar rep.
La iathuh ba haduh 50 tylli ki trok ki dang sah kut ha MECOFED, Mawiong na ka jing bym treh ban siew  ki nongkhaii  ia ka bai Transit Pass kaba long 4500 tyngka shitrok bad kane ka wan rah ia ka jingeh ia ki nongrep ki ba rep ia kine ki marrep, khamtam ha kum kane ka por lockdown.
Haba iakren bad u bah Charles Marngar, u la iathuh ba kane ka jingphah siew jong ka KHADC ia ka bai Transit Pass  ia ki mar ki ba kynthup ia u Synsar , u latyrpad bad u sohmrit khlaw, ka wan rah ia ka jing eh ia ki nongrep ki ba im jakpoh na kane ka kam, namar ba ki nongkhaii kiba wan thied ia kine ki mar rep kim treh shuh ban thied, na ka jing phah siew ia ka bai Transit Pass.
Hadien ka jing ia kynduh, U CEM ula mynjur ban lum ia ka jingialang bad ki MDC jong kito ki jaka ki ba pynmih ia kine ki mar rep ban iakren halor kane ka phang.
Shillong: Ka Khasi Hills Autonomous District Council (KHADC) myn hynnin ka sngi ka la rai ban ai jing iarap pisa ia ki ‘Quarantine’ centre kiba la pyniaid da ki dorbar shnong.
U Chief Executive Member (CEM) u bah Titosstarwell Chyne,   u la iathuh ba ka KHADC ka la rai ban ai jing iarap pisa sha ki ‘quarantine’ centre kum shi bynta ban pynshlur ia ki dorbar shnong ban ai jaka leh quarantine ha ki shnong na ka bynta ki samla ba wanphai na bar jylla.
“Na ka liang ka KHADC kan ai bor ia ki Dorbar shnong ban phah ia ka kaiphod haba dei bad ki jaka ba leh quarantine hapoh ki shnong kiba pyniaid ruh da ka dorbar shnong na ka bynta ban ioh ka jing iarap pisa na ka KHADC" la bynrap u bah Titosstarwell Chyne.
Na ka liang u CEM ka KHADC u la ong ruh ba ki dorbar shnong kin hap phah ia ka kaiphod sha ka KHADC lyngba u MDC jong ki.
Haba jubab halor ka song pisa ba ka KHADC kan iarap pisa, na ka liang u CEM u la ong ba ka District Council kan hap ban eksamin bha ia ka kaiphod na ki dorbar shnong ha shwa ban ai jing iarap shaki Dorbar Shnong.
Ha kawei pat ka khubor, ka Khasi District Council, ka dawa ia ka sorkar ban ai jingiada ia ki samla kiba wan phai sha ka Jylla bad katei ka jingkren, ka wan hadien ba la iohi ha ki kotkhubor bad ki ‘social media’, na ka liang ka Khasi Hills Autonomous District Council (KHADC) mynta ka sngi ka kyntu ia ka sorkar Meghalaya ban ai jing iada ia ki samla kiba thmu ban wanphai sha Meghalaya na kiwei pat ki jylla ka ri India.
Lah ban pynkynmaw ha ka miet 23 tarik jymmang 2020 ki samla ka jylla kiba wanphai lyngba ka rel ba la mang kyrpang ka sorkar jylla ki la shah thombor haki staion rel jong ka jylla Bihar.
Na ka liang u Chief Executive Member (CEM) u bah Titosstarwell Chyne Dkhar mynta ka sngi u la ong ba ka sorkar Meghalaya ka dei ban shim ka jing kitkhlieh ia ka jing shngain ki samla ka jylla kiba wanphai sha Meghalaya na kiwei pat ki jylla ka ri India.
Agartala: Sa saw ngut, ki don kiba dang shu ioh ia ka pang khlam Covid 19 ha Tripura.
Kitei ki saw ngut, ki dei kiba wan phai na Mumbai, da ka rel, ong ka khubor.
La pynthikna ia katei ka khubor, da U Biblab Deb, myntri rangbah ka Tripura mynta ka sngi.
Nongpoh:Hadien ba la iohbor na ka sorkar jylla bad ruh hadien ba la dep ban katkum ki kyndon bala bthah da ka sorkar, ki bor pyniaid ka Bethany Hospital Outreach Nongpoh, ki la plie noh mynta ka sngi, kata hadien 1 bnai tam ba ki la khangdam naduh ba la khlad noh u Dr.John Sailo Ryntathiang (Bam kwai ha dwar u Blei), uba la ngat ia ka jingpang khlam COVID-19, u Doctor ba Rangbah ha ka jylla bad uba dei ruh u trai katei ka Hospital.
Ia katei ka Hospital kaba la plie myn hynnin ka sngi, kan treikam ha ryngkat ki kyndon bad katkum ka jingiathuh u Dr.CM Pohshna Deputy Medical Superintendent katei ka jaka sumar, u la ong ba katei ka Hospital kan plie naduh ka por 9 baje haduh 3 baje janmiet bad kumba ka long mynta kam pat treikam lut baroh, hynrei kan kan leh shwa tang ia ki katto katne ki jingsumar, kiba kynthup ia ki jaka test, ki jingai dawai, ki jingsumar ba kyrkieh (Emergency), ka jingsumar bad ai dawai khyllung (Paediatric), namar kumba ka long mynta wat ki nongtrei kiba kynthup ia ki Doctor bad Nurse kim pat wan ban bteng ia ki kamram.
U la ong ruh ba ynda la biang ki Doctor, ki Nurse yn sa shnong pyrkhat biang, na ka bynta ban ai ka jingshakri ia ki paidbah bad ruh yn sa plie lut ia baroh ki jaka treikam kumba ju long ha ki por ba la dep.
Kiba la donlang ha ka jingsdang ban plie biang ia katei ka jaka sumar, ki kynthup ia u Bah Mayral Born Syiem MLA ka Nongpoh, u Bah Balajied Ranee MDC, ka Kong RM Kurbah Deputy Commissioner ka Ri-Bhoi District, nangta ki bor pyniaid ka Bethany kiba kynthup ia u David Sailo Ryntathiang Chief Financial Officer, Peter Sailo Ryntathiang CEO, Dr.CM Pohshna ryngkat kiwei kiwei ki riew rangbah, ki Doctor, ki Nurse bad ki nongtrei katei ka Hospital.
Na kiba la ai jingkren ha katei ka sngi, naduh u Bah Mayral Born Syiem, ka Kong RM Kurbah lem bad kiwei, kiba la pynpaw ka jingsngewsih halor ka jingjia ia u Dr, John Sailo Ryntathiang, uba la khlad noh hadien ba u la ioh ia u khning jingpang COVID-19 tad haduh ba un da khlad na pyrthei.
Ha kawei pat ka liang, kitei ki nongialam ki la ai mynsiem ia kitei ki nongtrei bad ki bor pyniaid katei ka Hospital ba kim dei ban duh mynsiem ba kane ka jingwan ka jingpang khlam COVID-19 kan long ruh kum ka jinghikai bad ka jingsneng ha kiba bun ki liang.
Imphal: 3 ngut ki briew, ki la ioh jingpang  COVID-19 biang ha Manipur, hynnin ka miet, ong ka khubor.
Kitei ki lai ngut, ki dei rangbah suda.
La iathuh ba kitei ki 3 ngut, ki dei kiba na Imphal West District suda.
Mynta kiba ioh ia katei ka jingpang, ki la poi sha ka 39 ngut.
Shillong: U Symbud myntri rangbah ka jylla u Prestone Tynsong mynta ka sngi, u iathuh ba na ka liang ka sorkar jylla ka la bthah ia ka Deputy Commissioner jong ka East Khasi Hills District ban ujor da ka ejahar ia ki 41 ngut kiba la leit ban shim bynta ha ka jingkhawai iathoh shong kurim ha Greenwood Resort,Khanapara Assam.
Haba iakren bad ki lad pathai khubor na ka liang u bah Prestone, u la iathuh ba ka jingbthah jong ka sorkar ban ujor da ka ejahar ia kine ki 41 ngut kiba kynthup ia ki nongiathoh shongkurim, ka long  hadien ka jingtohkit  kaba bniah halor ka jing ioh jingbit jong ki ban leit ban shim bynta ha ka jingkhawai iathoh shong kurim kaba la long ha ka 27 tarik u Jylliew 2020 ha Greenwood Resort kaba don ha Khanapara,Assam.
U bah Prestone u la iathuh ruh ba ia kine ki 41 ngut la lap ruh ba ki la pynkhein ia ka kyndon jong ka koit ka khiah, ha ka ba ki la iaid lait na ki testing Center bad ba ki khlem shong quarantine mar sien wan na Assam, hynrei ki la pynlong ruh ia ka jingkhawai kaba rit ha jaka ba ki sah.
Kum ban shu pynkynmaw ki 41 ngut, ki la leit ban shim bynta ha ka jingkhawai iathoh shong kurim ka ba la long ha Greenwood Resort Khanapara,Assam ha ka 27 tarik u jylliew 2020 bad na kine ki 41 ngut 2 ngut ki briew la test Covid positive bad haduh 62 ngut ki dei ki highrisk contact.
Shillong: Ka Deputy Commissioner jong ka East khasi Hills district, mynta ka sngi, ka la pynmih ia ka hukum ban phah khang noh shipor, ia ka iew dielang kaba don ha jaka ieng kali ha  Iewmawlong.
Kane ka long kat kum ka kyndon kaba 3 jongka Meghalaya Epidemic Disease Covid-19 regulation 2020.
Na ka liang ka Deputy Commissioner jong ka East Khasi Hills, ka iathuh ba kane ka jingphah khang shipor ia ka ne ka iewdielang ha iew Mawlong, ka long hadien ka jingioh jingtip ba kane ka iew ka la khapngiah palat ha ka jingbun briew bad ba ki briew kim shem la bud ia ki kyndon ba la bthah da ka tnad ka koit ka khiah.
Na ka liang ka Deputy Commissioner ka la pyntip ba kan sa thung da kawei ka kynhun ban ioh ba kin ban wad ia ki jaka bad kine ki kynhun kin peit ruh ia ka paidbah ba kin bud ia ka kyndon ba la pynmih da ka tnad ka koit ka khiah ban iada na ka jingsaphriang jing ka khlam Covid-19.
Uwei u rang samla, ula ia poi kha bad ar ngut ki thei samla, ha Madhya Pradesh, ha kajuh ka jaka, ha kajuh ka sngi bad ha kajuh ka por ruh.
La sakhi, ia katei ka jing iathoh da ki nongshong shnong, ha ka Jylla Madhya Pradesh, ha ryngkat ka jinglehniam leh rukom.
U Sandeep Uike, u dei uba shong ba sah ha Betul, jong ka  Madhya Pradesh bad ula ia poi kha bad arngut ki thei samla, ha ka shnong Keria, kaba hap ha  Ghodadongri block, ha ka 8tarik Naitung 2020.
U Uike, u dei u khynnah rit paid (tribal) bad u la ia poi kha bad ar ngut ki thei samla, kawei kaba na  Hoshangabad district bad kawei pat kaba na  Koyalari jong ka  Ghodadongri block.
U Uike, u ia kynduh bad ka samla, kaba na  Hoshangabad, katba u dang leit pule ha Bhopal bad hangta, ula ia ieid bad iajuh ia jan bha, hynrei, ynda ka la dei ka por, ba un iathoh ki kmie ki kpa jongu, ki la dep jied da kawei ka samla na ka shnong Koyalari bad hangta, ka mih ka jing ia pher jingmut bad ka la poi sha ki bor Panchayat, ba ki hap ban ia pynbeit ia katei ka kam bad ki lai tylli ki long iing.
La poi ka rai, ba lada baroh ar ngut ki kynthei, ki treh ban ia shonglang bad U Uike, kumta baroh arngut ki dei ban ia poi kha bad u bad kumta, kitei ruh ki la ia mynjur da ka mon sngewbha.
La pynlong ia ka jing ia thoh ha ka shnong Keria bad utei u rang samla, ula pyndep ia ka jing iathoh ia ki  baroh arngut, ha kaba la pyn bam smai haduh hynniew sien ia u, da ka ding.
La iathuh ba ka dei ha ka sien, kaba nyngkong ha katei ka Jylla, ba un don u shynrang, u ban iathoh ha kajuh ka por, ia ki arngut ki kynthei.
Shillong: Hynnin ka sngi, ka jinghap slap ha Sohra, ka la jubor bha, ha kaba ka la poi sha ka 555.14mm.
Ha katei kajuh ka por, ka jinghap slap ha ka nongbah Shillong, ka long 120.1mm bad ha Umiam pat ka long 62.4mm.
Mynta ka sngi, ha ka jingkhein, kaba sdang naduh ka por 8.30 mynstep haduh 5.30 janmiet, ka Sohra, ka ioh slap 133.0mm, katba ka Shillong, ka ioh 35.2mm bad ka Umiam, ka ioh 14.2mm.
Ka tnat peit mariang, ka iathuh ba lashai kan don ka jingmeh leilieh bad tied pyrthat lem bad ka jinghap slap, kaba jur bha ha ki bynta jong ka Jylla.
Shillong: Ka result jong ka HSSLC Examination (Arts), kan mih ha ka 13tarik mynta u bnai, ong ka kyrwoh ba la pynmih da ka Meghalaya Board of School Education (MBOSE), Tura.
Ia ka result lem bad ki mark sheet, yn lah ban ioh na ka website jong ka Board, ka www.
mbose.
in.
Shillong: Sa 26 ngut ki shipai BSF, kiba don ha Umpling, ki ioh jingpang khlam Covid 19, ong u Conrad Sangma, myntri rangbah ka Jylla.
Baroh kiba ioh pang, ki la poi mynta sha ka 121 ngut bad 45 ngut kiba la jem na ka jingpang.
Nongpoh: Ka la long shisha ka jingkmen kaba khraw ia ki Nongkitkam ka Ri Bhoi District Cricket Association (RBDCA), namar myn hynnin ka sngi ki la ioh ban plie paidbah noh ia ka ophis treikam kaba pura, kaba don ha shnong Umbuda, Nongpoh Ri Bhoi District.
Ia katei ka ophis treikam ka RBDCA, la wan ban plie da u Bah Sosthenes Sohtun, MLA ka Jirang bad uba long ruh kum u Adiviser ka RBDCA, ha ryngkat ka jingdon u Bah Rayonald Kharkamni, President ka RBDCA, nangta u Bah Gedion Kharkongor, Secretary ka Meghalaya Cricket Association lem bad kiwei de ki Nongkitkam ba hakhmat ka kriket ym tang na Bhoi, hynrei wat na kiwei ki district ruh kumjuh.
Ha katei ka sngi, shwa ban plie Ia katei ka ophis treikam ka RBDCA, ki Nongkitkam ka RBDCA ha ryngkat ki MCA, ki la leit ban jurip ia ki artylli ki Net Practice Ground bad kumjuh ruh Ia kawei ka madan kaba don ha shnong Nongkhrah, ia kaba ka RBDCA ka angnud ban pynkylla ia katei ka Madan sha ka madan ialehkai Kriket kaba paka.
Lyngba katei ka jingleit jurip, ki nongkitkam ka RBDCA bad ruh na ka MCA, ki la hun palat ia katei ka jaka kilan met kaba la shna kyrpang na bynta ki rangialehkai ha ka Kriket bad khamtam eh ia katei ka madan ialehkai, kaba lah ban ong ba kan dei kawei na ki madan ialehkai kriket kaba nyngkong hapoh ka Distrik Ri Bhoi.
Haba kren ha katei ka sngi, u Bah Sosthenes Sohtun, u la pynpaw ia ka jingkmen ban iohi ba ka RBDCA, ka la ioh ia la ka jong ka ophis treikam kaba pura, khnang ba kin nanglah ban nangpyniaid shakhmat ia ki kam ki jam, kiba iadei bad ka jingkyntiew ia ki kam ialehkai Kriket hapoh ka Distrik.
Ka jinglong  jingim  kaba khuid  ka long kaba ha khlieh tam eh.
Ka jinglong  ba pyrshah ia  kane ka dei ka jinglong jingim bym khuid.
Ka jinglong bymkhuid ka pynwit ka pynthud ka lah ruh  wat ban khanglad ia ki bor  ba pynkhlaiñ ne ia ka jingiaid shaphrang   ha kiei kiei  baroh.
Shisien ha kawei ka  por katba ngi wan na kawei ka jaka  bad ngi ia shong da ka Truck, kyndit  khlem poi pyrkhat  kata ka kali ka la sangeh noh bad ka khlem start shuh.
Ngi la ia khuslai namar ka jingleit  kaba dang jngai.
U nongñiah  ia kata ka kali, u  la peit  ula la khmih bniah shapoh bad  u shem ba u pipe petrol u don ka jingbymkhuid, na kata ka daw  ka kali  ka khlem lah shuh ban iaid.
U la pynkhuid, u la pynkhuid  haba  u la start kata ka kali ka la im.
U  thied tynrai ka jingngeit jong kiba ngeit u dei  ka jinglong jingim kaba khuid.
Haba  don ka jingkhuid hangta u don U Blei; haba don U Blei hangta ka jingkhuid ka paw.
Ka jingkhuid  ka dei ka jingshai, Kaba lam lynti sha  bneng sha U Blei.
“Suk kiba khuid ha ka  dohnud  kin iohi ia U Blei".
Ngin ia kynjih bad jngoh, ngin ia thew bad ia woh ban  khun tyngeh ban pynwan sha lade, la ngi la don  ne em ha kata ka jinglong jingim kaba khuid.
Ngam thoh ban pynshit lane pyniashrut jaitbynriew ha ba nga kren ia kane, hynrei nga kren ia ka jingshisha kat kumba ka paw.
Kat kum ka khubor kaba la mih ha ka 8 tarik Naitung 2020 la ong ba: Kiba shah shoh ha Lawsohtun ki la pynkhein ki kyndon, ia kane la ong da ka kyrwoh khubor u Bah P Marbaniang (Assistant Director ka tnant Sport and Youth Affair ka Meghalaya.
U Bah Marbaniang ha ka kyrwoh jong u ba u la kren shai da kaba ong ba ki la pynkhein ia ki kyndon jong ka Sorkar haba ia dei bad u Covid-19, khamtam ha ka jingialehkai ba ia tyngkhuh (contact sport) bad ia kane ka jingialehkai ka sorkar kam pat shah ban plie haduh mynta.
Kumba ka la dep pynbna baroh shikatta khnang ban lah ban teh lakam ia ka jingpang khlam ha ka jylla.
Hynrei wat hapdeng ka jingpang kaba nang kiew sted bha ha ka jylla kine samla bar jylla ki la ialeh pyrshah bad pynkheiñ ia ki kyndon jong ka Sorkar.
Kumta ka sorkar ka dei ban dain kuna ia ki katkum ki kyndon ba la pynkheiñ.
Namar ka Sorkar hi ka la kren shai ban daiñ kuna ia kino kino kiba pynkheiñ ia ki adong jong ka, la ka long ia ki bym biang ki Mask lane ki bym iengjngai (Social distancing).
Ki bym biang ia kine ruh ka sorkar kan dain kuna 500 bad 1000 marwei kat kum ka kyndon ba la pyllait da ka sorkar.
Hynrei mynta pat ka shong sa ka kti ka Sorkar ba kan leh la ka nud ne em ban daiñ kuna ia kine ki bar jylla kiba pynkheiń ia ki kyndon, bad ia kane hi na ka liang jong ngi, ngin ap ia ka rai bad ka jubab na ka Sorkar hato ka nud ne em ban leh eiei bad ban pyntrei kam ia ki kyndon kumba ka la pynbna sha ki paidbah ka jylla.
Ki don sa 26,506 ngut kiba ioh pang coronavirus ha India, hynnin ha ka shisngi bad baroh kiba ioh pang, haduh mynta, ki la poi sha ka 7.93lak ngut baroh.
Kiba iap ki long 475 ngut bad kiba ioh ia katei ka jingpang, ki long  7,93,802.
Ka India, ka don mynta 2,76,685 ngut kiba dang shah sumar bad sa  4,95,513  kiba la jem bad kiba iap, ki la poi sha ka  21,604 ngut.
Ka Maharashtra, ka dei ka jylla, kaba bun tam kiba ioh pang, ka la poi sha ka  2.30 lak ngut kiba ioh pang bad kiba iap, ki long 9,667ngut, katba ka  Tamil Nadu, kaba dei ka jylla, kaba wan ba ar, ka don  1.26 lak ngut kiba ioh pang baroh, katba ka Delhi, ka don  1.07 lak ngut kiba ioh pang.
Ka India, ka wan ha ka kyrdan ba lai, ha ka jingbun kiba pang coronavirus ha ka pyrthei hi baroh kawei, hadien ka  US bad ka Brazil.
Mynta kiba pang ha United States, ki la poi sha ka 31lak ngut bad ka ka Brazil, ka don mynta 17lak ngut.
Ka jingiap briew ha ka pyrthei baroh kawei, ka la poi mynta sha ka 5.54lak ngut.
Ka jingbun kiba ioh pang ha America, hynnin ha ka shisngi, ka la poi sha ka 60 hajar ngut, kaba long ka jingkiew kaba stet shibun ha ka shisngi.
Guwahati: Sa 568 ngut ki don kiba ioh pang  COVID19 ha Assam bad baroh kiba ioh pang, ki la poi mynta sha ka  14,600 ngut ha ka Jylla, haduh hynnin ka miet.
U Himanta Biswa Sarma, myntri ka koit ka khiah ka Assam, u iathuh ba na kitei ki don 355 ngut kiba ioh pang iabit tang ha ka sor bah Guwahati.
Haduh hynnin ka sngi, la iathuh ba ki don 9,147 ngut kiba la mih na ki jaka sumar bapher ha ka Jylla bad kiba dang shah sumar, ki long 5,423 ngut, katba kiba iap ki la poi baroh sha ka 27 ngut.
Ki nong pyniaid Cable tv ha Nepal, ki la khang  naduh hynnin ka sngi, ban pyni ia ki khubor telebishon kiba na India bad yn shah tang ia ka Doordarshan.
Katei ka dei ka jing pyniaid jong ka   Multi-System Operators (MSO) jong ka Nepal bad katei ka rai, ka wan hadien ba nongkren jong ka Nepal Communist Party (NCP), kaba dei ka seng synshar ha katei ka Ri, ula ujor ia ki telebishon channel na India, ba ki pynmih ia ki jing kynnoh pyrshah ia kane ka sorkar, kaba la iala da u KP Sharma Oli, myntri rangbah duh ba mynta bad ba ki kwah ban pynhap noh ia kane ka sorkar, ong U Narayan Kaji Shrestha, uba dei ruh U Deputy Prime Minister barim jong ka sorkar Nepal.
Shillong:Ban plie lad ia ki  805 ngut ki briew, ki ba khlem siew ia ka khajna sha ka sorkar, mynta la bun bun snem, u Myntri Rangbah ka jylla u Conrad K Sangma u la ia thuh ba ha ka jingialang jong ka Kabinet kaba la long mynta ka sngi, la shim ia ka rai ban wan rah ia ka jingpynbna sorkar ia ka ba la tip kum ka Meghalaya Amnesty Taxation Ordinance.
Katum kane ka Ordinance, ka long ba lada kito kiba khlem siew ia ka khajna jong ki,  la bun bun snem lada ki wan ban ia pynbeit kin ioh ia ka jingmap  30% na ka khajna bad ka sorkar kan ai por 6 bnai na ka bynta jong ki bad lada kim wan sha khmat ka sorkar kam banse ban ujor da ka ejahar pyrshah ia ki.
U myntri rangbah ka jylla u la iathuh ruh ba haduh mynta baroh ka pisa kaba ki briew ki khlem siew sha ka sorkar kum ka khajna, ka la kot sha ka T.152.92   klur tyngka.
Kine ki khajna kiba khlem siew ka long ha ka VAT, CST, Meghalaya Luxury Taxation, Meghalaya Sale Tax kine ki khajna kiba dei ban siew ka long shuwa ba kan wan ka GST, hynrei ia kitei baroh ka pynwan lang hapoh ka GST.Kiwei pat ki rai ba la shim ha ka kabinet  mynta ka sngi ka long  ban pynkylla ia ka kyndon trei kam jong ki nongtrei hapoh ka tnad Metrological, ban pyntrei kam ia ka bhah kam ka ba 40% ia kiba don jingduna ha ki dkhot met.
Haba pynshai halor kane ka bynta u myntri rangbah u la ong ba ka bhah kam kaba 40% ka la rai ba man ka 25 tylli ki kam sorkar kiba lait kawei kan leit sha kiba don ka jingduna ha ki dkhot met, ia ki kam ba lait yn khein lang ban ioh ia kane ka jingkhein baroh.
Haba ia dei bad kiba duh ei jong ka  jingim na ka daw jong ka jingshah bat ha ka ding elektrik ka sorkar ka la shim ia ka rai ban pynkiew noh ia kane ka jingsiew na ka T.1,00,000/- tyngka sha ka T.2.5 lak tyngka.
Ha ka kabinet myn hynnin ka sngi ka la shim ruh ia ka rai ban thung noh ia u Colonel M M Singh hapoh jong ka Sainik Board ha Tura.
Ha kaba iadei bad ka jingpynsted ia ka jingtrei kam ban pynkhreh ia ka national games na ka bynta ki kam kontrak kiba kot T.50 klur sha neng la thaw ia ka committee kaba kyrpang ha kaba u Chief Secretary un long u Chairman bad u Secretary ka tnad PWD un long u secretary bad kiwei ki dkhot kin don lang kane ka long ban pynsted ha kaba pyniaid ia ka kam.
Shillong:Ka Khasi Students’ Union War Jaintia Circle ha ryngkat bad ka Hynniewtrep National Youth Front Southern Riwar Circle, myn hynnin ka sngi ha ka por 8 baje mynstep, ki la leit sha Tamabil Check Point kaba dei kawei na ki Kad Khaii pateng ha ka thain War Jaintia ban pyrshah jur halor ka jingkhreh plie ka Sorkar ia kane ka kad khaii, namar ka jingkiew sted une u khniang jingpang COVID 19 bad ioh u wan rung sha ka thain War Jaintia.
Ha katei ka jingleit pyrshah, la wan ban synran lang bad kyrshanlang da ki Rangbah Shnong bad Secretary shnong jong ki shnong bapher bapher jong ka thain jong War Jaintia, Ka FKJGP War Circle bad kumjuh ruh ka HYC War Jaintia Circle ka wan lang ha kane ka jaka khaii ka la pynpaw lang  ia ka juh ka sur.
Tang kawei hi ka sur kaba mih ha ryngkat ki Rangbah Shnong bad ki kynhun  sengbhalang,  ki la pynpaw ka jing pyrshah jur ba ban ym ailad ba kane ka kad khaii ba kan plie katba ym ibiang ia ka jinglong jingman ha kaba ia bad kane ka jingpang khlam.
Na ka liang u Extra Assistant Commissioner, Bah Jonathan Shylla uba don ha kane ka jaka ula pynjaijai bad ban iakren da kaba iasngewthuh jingmut.
Te na ka liang ki  Sengbhalang bad ha ryngkat ki Rangbah Shnong bad nongialam shnong bapher bapher ki la shim kawei ka rai ba ka Sorkar ne ka office jong u Deputy Commissioner ka dei ban khot ia baroh ki Nongialam Shnong ha ryngkat ki Sengbhalang ban iakren bad iatai sani bha halor kane ka kam khaii pateng, namar ban shu plie kulmar kan buh jingeh ia ki nongshong shnong jong ka War Jaintia bad mano ban bahkhlieh, lada une u khniang jingpang COVID 19 un poi ha ki shnong khappud.
Ha ka jingiakren bad u EAC ula ong bad kular ban pynsngew ia kane sha ki bor ba halor bad ai ka report ia kaei kaba jia hangne bad ula ong ruh ba ia mynta ka sngi ne lashai kane ka kad khaii kam pat plie, namar ki bor district ruh kim pat dep ki kamram ba dei ban leh.
Na ka liang ki Nongialam Shnong ki la pynpaw  ha khmat u EAC ba mynta ki dang wan tang ki nongialam shnong bad kim pat ia mih paidbah, hynrei lada ka sorkar kam khot ia ka jingiakren bad lada ka iaid shakhmat ia kane ka kam, kim banse ban pyrta shnong ban ia mih paidbah wat lada ka long kumba pynkhein ia ka protocol jong ka sorkar.
Shillong:Ka Synjuk ki Nongsynshar Bri Hynniewtrep (SNSBH), ka la thoh myn hynnin ka sngi, sha U Conrad Sangma, myntri rangbah ka Jylla, ha kaba ki la pynpaw ia ka jingsngewkhia, halor ka jingkiew ka khlam Covid 19 ha ka Jylla.
La kdew ruh halor katei ka jing ia thoh shong kurim, kaba la jia ha ka 27tarik Jylliew 2020 ha Greenwood Resort, Khanapara, kaba la pyn kyndit ia kiba bun, ha kaba ki don 40 ngut ki briew, kiba na Shillong, kiba leit sha katei ka jing khawai iathoh, haba ka jingai jingbit, ka long tang ia ki 5 ngut ki briew.
Ym tang katta, la ong shuh shuh ba ha kano ka dur, la shah ba kin pynlong ia ka jing khawai iathoh ha Khanapara, haba ka Guwahati, ka dei kaba hap ha ka red zone bad la kylli, ba ha kano ka dur, ym shym la wad jingtip shwa kaba biang, ha shwa ban ai jingtip.
Ym tang katta, la ong shuh shuh ba kumno, la ai jingbit ba kin pynlong sa kawei pat ka jing khawai ha Shillong, ha ka 2tarik Naitung, kaba long tang hadien saw sngi, ba ki la wan phai na Khanapara.
La kynnoh namarkata, ba kitei ki kdew shai, ba ka don ka jingdkoh, na ka liang ka sorkar Jylla.
La ong shuh shuh ba katei ka jing iathoh, ka pyni ia ka jing bym salia jong ki katto katne ki briew, kaba buh jingeh ia ka jingim jong ki riew paidbah bad la ong ba kane ka dei kaba jia bha ha kane ka jylla, ha kaba kito kiba kham don lad don lyti, ki iaid ki ieng katba mon, katba dei tang kiba duk, kiba ha ban phikir ialade, na kane ka jingpang khlam.
La dawa namarkata, ba dei ban pyn shitom ia kine ki riew pynkhein ain bad ba dei ban dain da ka kuna kaba khia bha, namar ba ki la pynkhein ia ki kyndon ba la buh da ka sorkar Jylla.
La ai jingmut ruh ba ka sorkar, ka dei ban teh kyndon ba kino kino kiba pynkhein ain, ki dei ban mad ia ki jing pynsaja kiba tyngeh, ong ka kyrwoh na U bah R.L.Blah, Gen.
Secy, SNSBH.Nongpoh: U Superintendent of Police ka Ri Bhoi, u Bah Nazaroius Lamare, myn hynnin ka sngi, u la hiar sha kiba bun tylli ki shnong kiba don ha ki thain khappud bad kata ka long ban leit jurip ia ki surok ka Meghalaya kiba pyniasoh bad ka Assam, kumta ha katei ka jinghiar jurip da utei u Heh Pulit, u la khangdam lut ia baroh kitei ki surok kiba la pyniasoh hapden ka Meghalaya bad Assam.
Ka nongrim kaba la pynlong ia utei u Heh pulit ka Ri Bhoi, ban hiar jurip sha kitei ki surok khappud, ka long ban lap ia ka jingshisha bad ba baroh kitei ki surok kim dei ban long kiba laitlan, hynrei ki dei ban long kiba pyrkhing ia ka rung ka mih ki briew, khnang ba yn lah ban tehlakam ia ka jingsaphriang u khning jingpang Corona Virus ne u COVID-19.
Haba iadei bad katei ka jingleit khangdam ia kitei ki surok khappud, u Bah Nazarious Lamare, u la ong ba katei ka jinghiar ki Pulit ban khangdam ia kitei ki surok ba pyniasoh sha ki shnong khappud hapdeng ka Ri Bhoi District bad ka Assam, ka long kum shibynta ban khanglad na ka jingsaphriang u COVID-19, namar da kaba khangdam ia kitei ki surok, ka la iada na ka jingiarung iamih kaba pathar hapdeng ki briew na Meghalaya bad Assam.
Shuh shuh, u la iathuh ruh ba kitei ki shnong kiba ki Pulit ki la leit ban khangdam ia kitei ki surok, ki kynthup ha ki thain Khulia, Marmain, ka Shnong Umsiang, ka shnong Amdubighat, ki shnong khappud ha Block II ba hap ha ka thaiñ Mawlasnai bad kynthup ruh ki shnong khappud ba hap ha ka Jirang Constituency kum ha ka thain Ranibari, Skurbaria, namar kitei ki shnong ki dei kiba la pyniasoh bad ki surok ka Assam.
Haba leit ban khangdam ia kitei ki surok, utei u Heh Pulit ka Ri Bhoi, u la iathuh ruh ba na ka liang ki Pulit, ki la pynsngewthuh ia ki nongialam shnong, ki VDP bad ruh ia ki paidbah kiba don ha kitei ki shnong khappud, namar kum ki Pulit ki kwah ban don ka jingiatreilang hapdeng ki Pulit bad ki paidbah ha ki shnong kiba don ha khappud ka Meghalaya-Assam, khnang ba yn lah ban iada na kane ka khlam covid.
(Na ka bynta ki Class X)(Ba bteng)Ha ka lynnong kaba xxxiii pat,u nongthoh u iai ban ba dei ban da thew bad pyrkhat bha shwa ban kren,ban iaid bad ban leh namar tang na ka rukom kren,rukom iaid bad rukom leh,la lah ban bishar ia ka jinglong bad ka jingdon akor bad jingdon burom jongno jomgno.
Ka spah ka phew ne ki jingdon jingem baroh kim lah ban neh sah kum ka akor bad ka burom ha kane ka pyrthei.
Ha ka liang ka kamai kajih pat, u nongsneng u kyntu baym bit ban shu leh than hynrei ‘ da kunai ban ym khuslai’.
Ha ka liang ka bam ka dih ruh,u symboh khaw u long uba kordor shibun uba ioh ne thied na kaba kamai hok.
Kumta,ym ju bit ban shu leh lut phut ne lutsha ha ka bam ka dih ba ioh wan lap ka jingshipa ne ka jingjynjar bad jingkordit hadien habud bad ba ioh shu iap thadlad ei sha lum sha khlaw kum ki bym don ba ha ing ha sem ne ki kur ki kha.
Ym ju bit ruh ban tuklar ne lorni ia ka kam kiwei ba ioh shisien ka sngi phin ngat pynban ia lade.
Kynmaw ban nym kwah rhah ia ka jong kiwei hynrei ban kamai bad leh tang ia la ka jong ka hok.
Ia ka hok kiwei te sang ban tuh ne tamti tam jat.
Lada phi im sngi ia la ka hok lajong,phin ioh hi ia la ka jingkyrkhu wat ha ka por ba phi dang im ne wat hadien ba phim don shuh na kane ka pyrthei.
Kano kano ka ktien ruh wat ju lam ler ne laplah ne wat ia lir.
Wat ju khap nap ne khap bit ne buh nud ne bukhir ia kiwei pat ioh sah sniew bad sah budnam ei ha ka pyrthei.
Wat ju pynshong niangkuhiw ruh la ka dohnud ne ne wat ju kwah rhah ne iathan ia kiwei hynrei dei ban iarap bad leh bha ia kiwei da ka mynsiem kaba sbun,kaba kylluid bad kaba isynei lem ia kiwei kiba donkam ka jingisrap jongphi.
Kine ki dei ki jingkyntu u nongsneng ia ki samla kynthei ne shynrang bad ki longdien mandien ba kin kynmaw bha dngong hadien ha bud.
(yn dang bteng).
Da thew la jingkren jingiaid bad jingleh,Ba Kan long kum ka jingkynshew ba neh.
Batai ia ka jingsneng Jong Ki trip Ki laiñ haneng.
U  Vikas Dubey, u snar nonglute ba triem jong ka Uttar Pradesh, ula shah pyniap mynta ka step ha ki pulit.
Katei ka jingjia, ka dei ha ka por, ba la shimti da ki pulit jong ka Special Task Force (STF) ban leit rah ia U Duey na Ujjain, kaba ha Madhya Pradesh sha Shivli, ha Uttar Pradesh; hynrei la iathuh ba katei ka kali, ka la kylla ha Kanpur bad ha katei ka por, U Dubey, ula pyrshang ban phet krad bad ha katei ka jingjia, ula shah shah siat iap noh ha katei ka jaka.
U Dubey, uwei na ki snar nonglute, uba triem bha, ula shah kem ha khmat jong ka Mahakal Temple, ha Ujjain, ha ka sngi palei bad utei u don ia ka dor kaba T.5lak, ha kaba ki pulit ka Uttar Pradesh, ki la tyrwa ia kito kiba iohi ia u.
U Dubey, ula lait phet naduh ka sngi thohdieng mynmiet, haba ki pulit, ki la leit ban kem ia u, na ka iing sah jongu ha Bikru, ha ki bynta jong ka  Chaubeypur, ha Kanpur, hynrei hangtei ki pulit ki la shah siat naphang bad 8 ngut ki la iap ei ha katei ka jingjia.
U Dubey, u don ha ka jingshah kynnoh ha ki 60 tylli ki kam tuh, kam lute bapher bad ula shah kynnoh ruh ba u pyniap ia uwei U MLA jong ka seng BJP, la arphew snem mynshwa, tangba ym shym la lap ia ki sabut kiba biang.
Ka jing iathoh kaba kham phylla, kaba la jia ha ka 27tarik Jylliew ha Guwahati, namar ba (i) ka long ka jing iathoh jong ka thei khasi ia u bar Jylla (ii) ka dei ka jing iathoh, kaba hap pynlong sha Guwahati (shabar Shillong), nangta (iii) ka jingiathoh, kaba hap ban iatip paidbah pynban ha kine ki sngi bad (iv), sa ka jing ia thoh, kaba  wan rah ia ka khlam coronavirus.
Ki bor District, ki la pynlong ia ka jing tohkit, halor ka jing leh beain ha katei ka jing iathoh bad ka jing beain jongka, ka long ba kiba dei ban leit ki long 5 ngut lane san kali, hynrei ki leit poi pynban sha ka 41 ngut bad ka dei ka jingjia kaba phylla shibun, ba kumno ia ka jingleit kaba mang ia ki 5ngut, kin leit poi pynban sha ka 41ngut bad hangtei kan dei ka jingkylli, kaba naduh na kti jong ka Deputy Commi ssioner jong ka East Khasi Hills, nangta jong ka Ribhoi District, ba kim lah satia ban thet kti, namar ba ki don ia la ki jong ki briew ha madan bad khamtam, haba ki iaid lyngba ka khyrdop ha Byrnihat, bad kumta kitei ki briew, ki dei ban pynshisha, ba ki wan ialade na kaei ka jaka bad ki dei ruh ban pyni ia ki pass kiba biang.
Na kaei kaba paw ha ka jing phah tohkit jong ka Deputy Commi ssioner jong ka East Khasi Hills, la pyni, ba ka jing pan pass, ka dei ha ki  kam kiba kyrkieh bad  la pyni ruh hangto, ba la iathuh shaphang ka jingleit iathoh bad hangne, ka wan mih ka hukum jong ka sorkar Jylla, ba ka jing iathoh, ka dei lyngba ka jing ai jingbit jong ki bor District bad lehse, lada ka dei makna sha kawei pat ka Jylla, hynrei ha kaba kum kane ka saw ka sian bad haba leit ruh sha ka jaka kaba ki jubor bha ki nongpang, kumta ka la dei ia ki bor jong ka East Khasi Hills District, ba kin teh da ki kyndon kiba pyrkhing bha.
Ngin dang ia peit ia kaei kaba ki bor District kin leh, hynrei katei ka jing iathoh, ka la pyntieng koh tympan ia u paidlang ka Ri Khasi Jaintia bad ka don ka jingshah khang jong ki iing shong iing sah jong ki briew, ki dukan bad ka jingshah pyndik jong kito kiba don jingiadei bad kitei kiba wan kit ia ka khlam na Guwahati bad kumta, lada ka dei ban wan ka jing bishar hok, kumta ka dei ban sdang naduh na ka miej jong ka Deputy Commi ssioner jong ka East Khasi Hills District bad ia ka jing pynkhein, na ka 5ngut sha ka 41ngut, kaba dei ka jingleh pyrshah kaba pyllein pyllein.
Shillong: Uwei u shipai BSF, ula ioh ia ka jingpang Covid 19, hynnin ka sngi, haba leit shah sumar ha NEIGHRIMS, Shillong.
La iathuh ba utei u nongpang, u dei uba la sah ha katei ka hospital, naduh ka 4tarik Naitung 2020.
Namar ba utei u shipai, ula don bun sngi, ha ka jaka shah sumar ha ka tnat Orthopedics, kumta ki la don bun ki briew, kiba u ia kynduh bad ki jaka kiba ula iaid bad na katei ka daw, la khang shwa shipor ia ka jaka peit nongpang, ia kiba wan na shabar (opd) bad kiwei de kiba leit shah sumar kyrkieh, ong ka khubor na U Dr P Bhattacharyya, Director, NEIGHRIMS, Shillong.
Ha kawei pat ka khubor, la pyntip hynnin ka miet ba ka Deputy Commissioner, East Khasi Hills District, ka la pynbna ia ka jaka sah jong ki BSF ha Umpling, ba ka dei ka jaka, kaba don ka jingpang khlam Covid 19.
Lyngba katei ka hukum, kumta la khang ia baroh ki kam ki jam ha katei ka jaka bad kumjuh ia ka jing ia rung ia mih jong ki briew ha katei ka jaka sah ki shipai BSF.Shillong: Ki don sa 28 ngut ki shipai BSF, kiba ioh pang Covid 19, hynnin ka miet.
Baroh kiba don ia katei ka jingpang haduh hynnin ka miet, ki la poi mynta sha ka 95 ngut.
Kiba ioh ia katei ka jingpang, ki la long 142 ngut bad kiba dang shah sumar, ki long 95ngut bad kiba la jem, ki long 42 ngut.
Hynnin ka sngi, ki don baroh 38 ngut ki shipai BSF, kiba ioh ia ka pang khlam Covid 19, ha kaba 10  ngut, ki dei kiba la lap ha ka por mynsngi bad sa 28 ngut, ha ka por shiteng synnia mynmiet.
Shillong: U myntri ba dei peit ia ka tnad ka koit ka khiah, u bah Alexander L Hek, mynta ka sngi u iathuh ba la test covid positive ia ki 12 ngut ki briew,10 ngut ki dei ki Shipai BSF bad 2 ngut ki dei ki riewpaidbah kiba dang shuwan phai na bar Jylla.
U la iathuh ruh ba haduh mynta ka jylla ka la don haduh 66 ngut kiba don ia ka jingpang covid-19 bad 45 ngut ki dei ki ba la koit pura.74 ngut ki dei ki High risk contact bad 130 ngut kidei ki low risk contacts.
Ha East Khasi Hills District ki don 47 ngut, kiba pang Covid -19,ha Ribhoi 15 ngut,ha East Jaintia Hills District uwei bad ha West Garo Hills District 3 ngut.
U bah Hek u la iathuh ruh ba haduh mynta ha ka jylla, kam pat don kano kano ka jing ia bit jingpang bad kumta na ka liang ka sorkar kan ym pat shim ia kano kano ka rai ban pyntrei kam ia ka jingpakhang shnong, namar kiba ioh ia kane ka jingpang ki dei beit tang kiba wan phai na shabar ka jylla.
Ki briew ki ba la test Covid-19 mynta ka sngi ki dei ki 10 ngut ki Shipai BSF ha East Khasi Hills District bad 2 ngut ki riew paidbah uwei u dei u ba pule shabar bad kawei ka dei kaba sah ha Keeting Road.
Ha ba batai shaphang ka briew ba la test Covid positive na Keating Road, u bah Hek u la iathuh ba kane ka briew ka dei kaba leit jingia thoh sha Bihar, ha shuwa ka lockdown bad wan phai ha ka 1 tarik u Naitung bad katei ka briew lem bad kiwei kiba wan lang, ki don hapdeng ka jingleh quarantine bad mynta ka sngi la test positive ia ka.
Ki sample ki ba ladep ban phah ki long 22540,ki ba long negative ki long 22141 ki ba dang ap ka result ki long 295 bad ki briew ba la wan phai ha ka jylla ki long 20,923 ngut.
Shillong: Ka Seng Samla Shnong Nongmensong, ka sngew khia hadien ba la mih ha kawei ka khubor, lyngba ka Social media (Facebook) ba la thoh ba u nongiathoh shynrang u dei na Shnong Nongmensong, u ba iathoh ha Greenwood Resort Khanapara Guwahati ha ka 27tarik Jylliew 2020.
“Mar ia mih katei ka khubor ka la pynkulmar thlim ia ki paid nong shong shnong ka Nongmensong.
Kumta lyngba kane ka kyrwoh ngi kwah ban pynshai ba kane ka khubor kam dei ka ba shisha.
Bad ruh ngi maham ia kino kino ki briew shwa ban thoh eiei halor ka Shnong Nongmensong ba kin wad bad tih bniah ban tip ia ka jingshisha bad sa pynmih khubor khnang ban ym wanrah ka jing kulmar ha ki paidbah" ong ka kyrwoh na U bah P Warjri, President bad U bah C Kharmawphlang, Secretary.
Mynne ka sngi ha kapor janmiet nga la iohlad ban phah da ka jingthoh sha u Myntri jong ka Tnat Pule Puthi u Bah Lakmen Rymbui kumjuh ruh nga la ioh ban phah lang sha u Myntri Rangbah jongka Jylla u Conrad Sangma bad sha u Principal Secretary jong ka tnat pule puthi halor ka jingpyndonkam jong ka skul St.Anthony’s da kaba khot pynrung skul noh ia ki khynnah pule jong ka Klas XI na bynta ka snem 2020 da kaba die ia ki Admission Form, watla na kaliang jong ka Sorkar Jylla lyngba ka Meghalaya Board of School Education (MBOSE) kam shym pat la pynmih ia ka result Matrik (SSLC) jong une u snem 2020.
Katkum ka jingpyntip jong kiba bun ki kmie ki kpa kiba kwah ban phah pule ia la kijong ki Khun hapoh katei ka skul kila sngewdiaw haduh kata katta ba ha kano ka rukom katei ka skul ka la khot pynrung klas lypa naka bynta u snem 2020 watla ym shym pat la pynmih iaka result matrik SSLC bad nakaliang jongki ruh kila don hapdeng ka jingsngew diaw bad buh ialade hapdeng ka jingartatien ba kumno kin phah shim Form lypa iala kijong ki khun haba dang don hapdeng kane ka jingjia namar ka jingiakhun pyrshah iaka jingsaphriang jong u khniang jingpang Covid-19.
Kumta hi ruh nakaliang jongnga kum uwei na ki nongtrei mon sngewbha hapoh ka Jylla, kumba ar sien kynthih nga ioh ia kaba kum kane ka jingpynsngew jongki kmie ki kpa kiba don ka jingthmu ban phah pule iala kijong ki khun hapoh katei ka Skul.
Kaba nyngkong ka la jia ha u Bnai Jymmang (May) 2020 bad nga la iohlad ban iakren bad ki nongpyniaid katto katne bad nga iohi kumba ka la sangeh noh shipor, hynrei kumjuh mynta ha une u Bnai Naitung (July) nga la ioh biang ia kajuh ka jingpynsngew jong kiba bun halor kajuh ka jingjia bad nga la pyrshang ban leit iakynduh ia ki nongpyniaid jong katei ka skul hynrei nga khlem da iohlad satia.
Pynban da kaba nga la pyrshang ban wat ki lad ki lynti ban tohkit bniah halor kane ka jingjia nga la iohsngew lyngba ka jingiakren bad iwei I Kong iba trei ha katei ka skul da kaba nga la buh ka jingkylli da kaba ong ba lada jia ba U ne Ka khynnah skul kiba ladep shim form bad siew lypa ia kador ha katei ka skul ki khlem shah jied ban kyntiew kyrdan sha kawei ka klas lyngba ka SSLC Result kumno pat kin leh, hynrei ka jubab kaba nga la ioh da kaba ong kalong ba kito ki khynnah kiba ladep shim form lypa kiba khlem shah jied kimlah leh eiei shuh bad lait satang lada ki die noh iaka form shawei pat ne ruh da kaba ki lah ban kylliang pat iaka kyrteng jongki sha kiwei pat ki khynnah.
Haba kum kane ka jingjia nga la iohi lyngba ki skul kiba don hapoh ka Jylla da kaba ki iohlad ban pyniaid katba mon katkum kaba ki sngewbit, nga la phah da ka jingthoh sha u Myntri ka Tnad Pule Puthi jong ka Sorkar Jylla ba un tuklar lem ia kaba kum kane ka bynta khnang ba kiwei kiwei pat ki skul kin nym lah ban shim kabu ne wat ban pyrshang noh kum ka lad khaïi pateng lyngba ka pule puthi.
Balei nga ong kumne namar lada ia ki Admission Form lah ban die shawei kam don jingeh iano iano ruh ban thied shibun tylli ha ka dor jongka skul bad ban die pat kylla iaka ha kador kaba rem sha kiwei pat ki khynnah skul.
Lada ka skul ka don tang kumba 30 (laiphew) tylli ki seat jong manla kawei pa kawei ka bynta (stream) hynrei kamdon jingeh ia katei ba kan print wat kumba 1000 (Shihajar) tylli ruh ki form namar ban die ia ki bad ruh ban ioh lad kum ka kam khaïi pateng na bynta ka pule puthi.
Kaei ka ban jia ia kiwei pat ki khynnah kiba kwah ban pule ha katei ka skul lada ia ki seat kumba la bynta ladep mang lypa noh shawei pat bad ruh kumjuh wat ia ki khynnah pule kiba stad kiba wan napoh ki thaiñ nongkyndong kalong ka jingduh nong kaba khraw lada ki skul kiba paw kila pyrshang lypa da kum katei ka lynti.
Kumta nga kyntu jur iaka Sorkar Jylla lyngba ka Tnad jong ka Pule Puthi ban shim khia ia kaba kum katei ka jingjia ban ym ailad da lei lei ruh em khnang ba kanlong ka bynta kaba iaid beit iaid rynti lang ia baroh katkum ka hok jong manla iwei pa iwei I khynnah pule lada kidei ban ioh ne em ruh kanlong beit katkum ka lynti kaba shai naka bynta khnang ba kan ymktah mationg iano iano ruh.
Kumjuh ia kiwei kiwei ruh ki skul kiba la pyrshang lypa kumtei ne wat ki bym pat pyrshang ruh ba kimdei ban pyni kum kane ka lynti namar kane ka la long lypa ka jingialeh pyrshah ia ki bor jong ka Sorkar khlem da kheiñ snep shuh wat iaka Tnad Pule Puthi tang namar ba kam shym pat la pynmih iaka Result Matrik (SSLC).
,,.
Shillong: Namar ka jingkiew sted jong ka jingpang Covid -19 ha ka jylla, u myntri rangbah ka jylla u Conrad K Sangma, u iathuh ba ka sorkar jylla mynta ka sngi ka la shim ia ka rai ba kan dain kuna T.500/-, lada lap ba ki nongshong shnong ka jylla ki pynkhein ia ka kyndon jong ka tnad ka koit ka khiah.
Kine ki kyndon ki long ban  deng ia ki jingda khmut bad shyntur (mask) ha ba ki don ha ki jaka  paidbah, ym dei ban biah pathar ha ki jaka paidbah bad ban bud ruh ia ki kyndon ba pyn ia jngai iwei na iwei ka ba la tip kum ka “Social Distancing".
Haba ia kren bad ki lad pathai khubor, u la ong ba mynta ka la don ka jingkiew ha ka liang ka jingbun ki nongpang Covid-19 ha ka jylla, hynrei ki paidbah kim dei ban tieng, namar kine ki ba ioh ia ka jingpang Covid-19 ki don ha ki jaka sumar bad kin ym lah ban iakhleh bad ki paidbah.
U la ong ruh ba ka jingkiew jong ki nongpang Covid ha ka jylla ka dei na ki shipai BSF, hynrei ka jingioh pang jong ki shipai BSF, ka long kaba lah ban iada  namar ki shipai BSF ki shnong shi jaka bad kumjuh ha ka ba iadei bad ki briew kiba wan phai ruh kan ym don kano kano ka jingsaphriang ia ka ne ka jingpang namar ba kiba wan phai na kiwei ki jylla ki hap ban bud ia ki kyndon baroh kiba la buh da ka tnad ka koit ka khiah.
Ha kaba ia dei bad ki briew ki ba la leit ban shim bynta ha ka jingkhawai iathoh ha Guwahati u Myntri rangbah u la ong ba ka long ka ba sngewsih ba ki briew ki la pynkhein ia ki kyndon ba ka sorkar ka buh bad leit ban shim bynta ha ka jingiathoh shong kurim sha Greenwood resort ha Assam.
U la ong ruh ba na ka liang ka sorkar jylla kan dang ioh ia ka kaiphot mynta ka miet, na ki Deputy Commissioner bad ha dien kata ka sorkar kan sa lah ban ai ka jingpynshitom kaba kumno kan shim ia kine kiba pynkhein ia ki kyndon jong ka sorkar.
Na ka liang u Myntri Rangbah, u la iathuh ruh ba ka sorkar kam banse ban shim da ka rai ka ba kham tyngeh ia ki briew kiba shim sting bad pynkhein ia ki kyndon ba la buh da ka sorkar, namar ba ha bun ki jaka ki paidbah kim ju bud ia kaei kaba ka sorkar ka la bthah.
Ia kito ba leit iathoh Sha khanapara pat phin fine katno Kam pat biang ban fine tang ia ki trai ing.
Ngi ki Nonghikai ki ba dang shu pass ïa ka MTET, ngi ai ka jingkhublei kyrpang ïa ka sorkar kaba la shimkhia ban pynkloi noh ban advertise ïaki post Assistant Teachers ha ki Govt LP/UP Skul ha kylleng ka jylla jong ngi, hynrei, ngi dap da ka jingsngewlyngoh halor ka jingleh thurmur jong ka sorkar ïa ka rukom pynmih advertisement na ka bynta ki post Asst Teacher ha ki Upper Primary Govt School.
Ha kane ka advertisement la kdew ba la shah tang ïa ki Graduate with 50% for General candidate bad 45% for ST/SC candidates with B.E.d ban apply ha ki Upper Primary skul bad ha kane ka advertisement la kdew ruh ba la leh ïa kane kat katkum ka NCTE Notification dated 23/08/2010- SL 1 and NCTE Notification dated 28/06/2018.
Hynrei haba ngi khmih bad pule bniah ïa baroh ar tylli ki tei ki Notification jong ka NCTE la batai shai ba na ka bynta ki post Asst Teacher ha ki Upper Primary Govt School ka qualification ka ong ba ki nonghikai UP ki dei ki ban pyndep ïa ka Graduation bad 2-years Diploma in Elementary Education (DElEd) OR Graduation with at least 50% marks and B.Ed, hynrei, ha ka advertisement pat ka Sorkar kala weng noh ïa ka kyntien D.El.
Ed.
bad buh tang B.Ed.
Nangta, haba ngi phai ruh sha ka Advertisement jong ka Meghalaya Teachers Eligibility Test (MTET) Letter No.DERT/TET/2012/PT/1122.
Dated Shillong, the 29th October 2019, la thoh shai ba ka minimum qualification ïa kiba kwah ban apply naka bynta Cl VI-VIII ka dei ban long B.A/ B.Sc with atleast 45% for ST/SC and 50% for General Candidates and 2- year Diploma in Elementary Education in accordance with NCTE (recognition norms and procedure), regulation 2002.
Kumta, kat kum kane ka MTET Advertisement ruh, la kdew shai ba ki DElEd ki long eligible ne lah ban apply ïa ki post Asst.Teacher ha ki UP Skul.
Hynrei mynta ynda ngi la pass ka sorkar ka khlem shah shuh ïa ngi.
Halor, kitei ki jingshisha haneng, ngi kwah ban buh kine ki jingkylli harum ïa ka sorkar.
Shuwa ban pynkut, ngi kum ki Nonghikai kiba don lem ka jingkitkhieh halor ka pule puthi haka jylla jong ngi, ngi kwah ban buh ka jingkyrpad ïaka sorkar shuwa ba kan ïaid shakhmat ïa kane ka recruitment, ba ka dei ban da pynshai shuwa ïa kine kiei kiei baroh, lada dei ka jingbakla dei ban pynbeit noh mardor.
Lada dei ba leh khnang ne leh kyrpang ïano ïano ka dei ban da batai shai.
Namar kane ka advertisement ka ba mynta ka khlem bud bniah kat kum kitei ki NCTE Notifications kiba la kdew haneng kiba ka Sorkar ka la kam.
Ha kajuh, ka por ngi kum ki Nonghikai, ngi sngewsih ruh ban pynpaw hangne ba ka Education Department ha ka jing shisha ka dei ban long kaba hakhmat eh ïa baroh ki Department ha baroh ki liang, hynrei haka Jylla jong ngi kane ka Department ka dei kaba don ha ha trai eh bad ha man ba don kano kano ka exam thung kam la ka dei ka kam Contract ne Permanent kan dei ban don beit ki kynrum kynram.
Ngi kwah ïa ka sorkar ba ka dei ban da shim khia bha ïa kane ka recruitment kaba mynta ban da pule bad sngewthuh bha shuwa ïaki kyndon ba ka NCTE ka buh bad ban pyntrei ruh thik pathik kum ba ka bthah khnang ba kan lait na kino kino ki jing eh bad kynrum kynram kum ba la ju jïa ha ki por ba ladep.
Lada ka Sorkar ka kwah ba ki khynnah kin ioh shisha ïa kata ka jinghikai ba janai ha ki Skul Govt.
ka dei ban pyntikna ban jied beit ïa ki Nonghikai ki ba tbit shisha bad ba ki ba kynsai, bad kam dei ban ai lad ban don kano kano ka jingtuklar na ki Politicïan, kum ba ka la jia ha ki por ki ba la dep.
Khatduh, khatwai ngi ai ka jingkitbok kitbok kitrwiang ïa baroh ki para Nonghikai ki ban sa ïa khun ïa kane ka interview, ai ba ki ba tbit shisha bad ki la lah shisha kin ioh ïa ka kam khnang ba ka pule dangle kan kiew stet ha jylla jong ngi.
Kiba burom ïa phi,.
Shillong: Ka Sohra, ka mad ia ka jinghap slap kaba 231.8mm, hynnin ka sngi, ha kaba la khein naduh ka por 8.30 mynstep haduh ka por 8.30 mynmiet.
Mynta ka sngi, ka tnat peit mariang jong ka sorkar India, kam shym la ai jingkhein satia ia ka jingjur slap ha Sohra, katba ha Shillong, la pyni, ba ka long 55.8mm, katba ha Umiam, ka long tang 11.2mm.
Ka tnat peit mariang, ka maham ruh ba lashai ka sngi, kan don ka jingmeh leilieh bad ka jingtied pyrthat ha ki bynta jong ka Jylla bad nangta sa kan don ka jinghap slap, kaba jur shi katdei.
Shillong: Sa uwei u briew, uba wan na Delhi, sha Shillong, ula ioh ia ka jingpang khlam  COVID19.
Baroh kiba don ia katei ka jingpang khlam, ki long mynta 67 ngut bad kiba la jem, ki long 45 ngut, ong u Conrad K Sangma, myntri rangbah ka Jylla, ha ka peij jongu ha facebook.
Hadien ba la mih ha ki kot khubor bad ba la saphriang ha ki social Media ba ki lai seng (HYC.HANM.WYF) ki la weng bad pyndam noh ia ka jingpyrshah ia ka Karkhana thang dewiong (coke coal factory) ha Shallang.
Kaba sngewphylla pat la mih pyrthei sa kawei pat ka jingthoh ha kawei na ki facebook page ha ka TEI LA TYNRAI kaba ong, Paw pyrthei ba ioh mar 40 lak ki Nongialam HYC.HANM.bad ka WYF na ki trai jong ka Coke factory Shallang.
Kat kum kane ka jingthoh ba la pyllait ha katei ka page la ong ba ia kane la iathuh da u wei na ki dkhot ka HYC Mawthengkut Circle u ba la batai kham shai bha halor kitei kiei kiei baroh kiba la jia.
Ha katei ka page ki katto katne ki dkhot ka seng ki la ong ruh: Bunsien ngi iohsngew na kiwei ki para nongialam ba ka jur bha ka jingbam pisa da ki nongialam ka HYC sengkmie hynrei ngim juh ngeit, bad dei dang mynta ba ngi la ioh da ka jingpynshisha (proof) syndon.
Ngi la duh jingshaniah ia kane ka sengbam pisa.
Bynrap ki katto katne ki dkhot ka HYC Mawthengkut Circle ha katei ka page ba nga la ioh pule.
Hato kane ka long kaba shisha? Kumba ka la paw ha katei ka page ba la bynrap da kitei ki dkhot.
Lada ka long kaba shisha kane ka la paw shai ba ki Nongialam jong kitei ki lai seng kumba la kynnoh da kitei ki dkhot ki shukor noh ia ki paidbah tang namar ka jingmyntoi shimet jong ki.
Ki thom wat ia ka rain ka rem ka sang ka ma tang namar ka jingmyntoi shimet jong ki.
Ha ki por ba la dep ki la khot ia ki paidbah ban ia mih paidbah ban iaid rally pyrshah ia katei ka karkhana da kaba ong ba ka ktah ia ka mei mariang hynrei mynta pat kam ktah shuh ia ka mei mariang haba ka pla ka la biang.
Lada kane ka dei ka ba shisha kumba ka paw ha katei ka page ka paw shai ba ki shet kylla ia ka ri bad ka jaitbynriew khamtam eh ia ki paidbah ka shnong Shallang, ki pynlong jingkhaii bad kamai spah da ka kam iap kam im u paidbah Shallang.
Kum ki Nongialam ba shisha ki dei ban ieit bad bud ryngkhi ia ki dienjat u Mahatma Gandhi, hynrei ym ban ieit tang ia ka khlieh Gandhi (Tyngka) wat ia peiñ spah ha ki kti jong phi da ka jaitbynriew.
Wat long ki nongshukor ia u paidbah tang namar jingmyntoi jong phi shimet.
Kyntang ia wai ki tei ki Nongialam jong ki lai seng ki dei ban ai jingshai ruh ia ki paidbah halor katei ka 40 lak kumba la paw ha katei ka page.
Lymkumta phi la shukor ia ki paidbah.
Khublei Rangbah ia ka jingthoh ba shong nia jong phi haoid ka lah ban dei ne ka lah ban nymdei ruh ngim tip iakata ngi dang sah ha ka um dum.
Hanga hi ngam da sngew pher than ia ki ne kiei kiei baroh na mar kum ba nga ioh i ba ka don kaei kaei shalyndet ka jingthmu jong kane ka page facebook hanga hi nga shu peit nga i kum ba kato ka page facebook la pyndon kam dano re dano ki bymdei na ka jaitbynriew hynniewtrep  Ban pyn ia shuh ia ki ar tylli ki sengbhalang ba khampaw ha ka jylla namar kat kum ka jing pyrkhat u ne u page facebook ba lada ki ne ki Ar seng kin ia shun ne leh pyrshah I wei ia i wei ki riew shim kabu kin ioh lad bha ban shim kabuSa ka wei jin lada u to u page facebook un dei u page ba Ieid ia kajait bynriew jong ngi um don por hi ruh ban pyn iashrut kyntang iawai ngim dei ban shaniah tylli ia ki nong pynthoh bria ba dang rieh ha ki sla phesbook nakata kadaw u nong pynthoh bria um pat tip thikna nakata ka daw um nud ban kren pyrshah da ka dur ba shisha jong u khublei Tylli ka wei saphret ngin kyllonTo ngin ieit ia la ka Ri naduh ka mynsiem.
Jin lada ki la ioh Pisa ki sengbhabalang ka surok nongstoin – wahkaji to phlangdiloin ruh ka la dei ban dep mynta.
Ymlah leh eiei, Wei la mlien la myllen… Pynjynjar ia u paidbah ban jem ki nongialam, lada Kam dei balei Kim pyrshah shuh dei bala kdang bad biang bai bnai sa jah ka pyrshah.
Lait na KSU te wat iaka seng lajong ruh ngam shaniah….
Kin don bun kiba pyrshah bad ki jingkynthoh ia kane ka jingthoh bad jingkren jong nga khamtam eh kito ki longkmie khasi jong ngi kiba la pyrshah lypa ia kane ka shongkha khleh kiba ym kwah ba kan long aiñ ha ri Khasi jong ngi.
Hynrei ngan shu ong kita kiba pyrshah ki dei kiba ju ia boi lang ha ka juh ka jylli bad ki nongwei.
Namar bapli ki la shah pyn matlah noh ia ka jingmut jingpyrkhat jong ki da ka bor kynsha aiu re aiu kaba napoh, kumta kim sngewthuh shuh bad ki la klet noh syndon ba ka shongkha khleh ka long kum ka jingpang bampong (Cancer) ia ka ri bad ka jaitbynriew Khasi hi baroh kawei, namar na ka jingshongkha khleh ngi shah knieh noh ia ka hok riti synshar khadar ha ka jaitbynriew jong ngi.
Ka Issue shongkha khleh ka la dei kawei na ki Issue ba la kham slem ha kaba ka District Counsil ruh ka pyrshah ia kane bad khamtam eh ha ka por ba i bah Shylla i long kum CEM ka Counsil i la ieng rangbah shisha ban pyrshah ia kane ka shongkha khleh ba kan ym ioh suh thied ha ri jong ngi, hynrei wat hapdeng ka jingpyrshah bajur bha ka Counsil ia kane ka shongkha khleh.
Hynrei don katto katne ngut ki longkmie khasi kiba la tip bha ia ki aiñ ki la pyrshah kylla pynban ia kane ka aiñ da kaba ki leit ban dawa na u Lat ka jylla ha ka 31/7/2018 ba un nym soi (pass) ia kane ka aiñ shongkha khleh ba kan long aiñ ha ri khasi.
Haba ioh ban ia kren iatai bad ki katto katne ki riew khwan myntoi shimet ki ong, Hato ngim lah seh ban ieit ia u dkhar? Hato u dkhar um dei u briew? Balei phin shu pynbor ia ngi ban ieit ki Khasi? Katba ngi mon kein da ngi ieit iano iano ruh.
Don kiba ong kham lah u dkhar u bsa hok u ieit hok u leh hok bad bun kiwei kiwei ki daw ba ki ai.
Namar ba ki la long ki nongialeh pyrshah kumta ki sait ksan ha la ka jingsngewbha shimet.
Hynrei tang shikyntien nga kwah ban ong, Phi lah ban ieit ia uno uno u ba phi mon ban ieit, ia u briew ne mrad ruh, tangba kynmaw na ka bynta ka jingsngewtynnad jong phi shimet wat pynlong ka jingkhie thma ia kiba bun ba lang hadien ha bud.
Kumba nga la kren haneng ba kane ka long ka jingpang bampong ba shyrkhei tam ia ka jaitbynriew, namar dei na kane kein u nongwei u ioh ban knieh noh ia ka riti dustur ka synshar khadar jong ngi, haba la ioh knieh ki nongwei kynmaw ba riti dustur khasi baroh kin sa jah lut bad hangta ngin sa duh jait wat ia ka kyrteng Khasi namar kin sa knieh lut wat ia kiei kiei baroh kiba don hapoh ka ri khasi.
Kumta ia mynta hi ngam khang ia ka mon laitluid jong phi shimet ba phin ieit iano iano hynrei ngan shu buh tang ia kane ka kyntien ha khmat jong phi, ym tang ia ki kynthei hynrei kumjuh ruh ia ngi ki shynrang ka long: Lada phi ieit ia ka JAITBYNRIEW, kiar na kaba SHONGKHA khleh.
Namar ha ka shongkha khleh ka rieh ka bih seiñiong.
Wat die tad ia la ka jaitbynriew na ka bynta ka jingmyntoi shimet jong phi, U ta u bym kohnguh u long u ba isih, u ta uba kohnguh u long u ba ieit ia la ka jaitbynriew.
Khublei ShibunNga ieit ia ka jaitbynriew khasi jong nga bad jong ngi baroh, pynban kiba shong shaneng shato ki khlem ithuh ba ngi dei ki tynrai, ki kheiñ pynban ia ngi kum ki nong bulla sngi jong ki naduh ki lynti, surok, ter ter….
! Nga tea ngan lah shuh ban kiar nakane.
Ki paralok kiba pule ia kane ka jingthoh jong nga lehse phin sngewlyngngoh, balei ka don ka jingthoh kaba kum katei – balei ba ka mih ka jingsniew na ka jingbha.
Ban jubab ia kata to ngin ia peit na ka Bible.
Lk.10:38 – 42.
Ha kawei ka sngi, u Jisu u la leit rung ha ïing jong ka Martha bad ka Mari.
Ka Martha ka dei ka hynmen bad ka Mari pat ka dei ka para.
Ïa u Jisu la pdiang sngewbha da ka Martha.
Kum ka jingpdiang sngewbha ia u nongwankai, ka Martha ka la pynkhreh pynkhrum ia ka bam ka dih bad kam don por ban ia shongkai bad u.
Katba ka Mari pat ka la shongkhop ha ki kjat u Jisu.
Ha kine ki dkhot la iathuh shaphang ka jingbha jong ka Martha ba ka la pdiang sngewbha ia u Jisu bad ka la leh bha shibun ia u- da kaba ka la pynkhreh ia ka bam ka dih bad ka la sait bha ia ki khiew ki pliang.
Kaba pdiang sngewbha ban ai ja ai sha ia kiba wan kai ka long shisha kaba bha.
Ïa ka jingbha jong ka Martha la ithuh ha kaba ka pynkhreh ia ka bam ka dih.
Hynrei kaba la pynlyngngoh ka long ba na ka jingbha jong ka ka la mih pynban ka jingbakla bad jingsniew.
(1)Ka Martha ka la pdiang sngewbha ia u Jisu bad ka la leh isynei ia u ha ka bam ka dih.
Hynrei ka Martha ka la bakla da ki jingbunkam.
Kane ka long kaba sniew.
(2)Katba ka Martha ka dang bunkam, ka Mari pat ka nang shongkhop ha ki kjat u Jisu khlem iarap kam eiei ia la ka hynmen.
Te ka Martha ka la bitar ia la ka para.
Ka jingbitar jong ka ka long kaba dei hynrei ka mih pynban da ka jingsniew.
Kata ka long ba ka Martha ka la pyrta ia u Jisu ba un phah ia ka Mari ba kan wan iarap lem ha ka sait ka khlieng bad ka shet ka tiew.
(3)Haba u Jisu u la rung hapoh ïing, ka Martha ka la leh khuslai shaphang bun kiei kiei.
Ka jingpyrkhat khuslai jong ka ka long – u khaw u la lut, ka shini ka la lut, daei yn ai bam ia u nongwan kai? Hynrei u Jisu u pynrem ia ka Martha ba ka buh ha khmat eh ia kiei kiei kiba kynja pyrthei.
Hangne u jisu um shym iaroh ia ka jingbha jong ka Martha.
Paralok, halor kane ka jingjia, to ngin ia jngi sha ka thwei jong ka jingpyrkhat kaba iadei bad ka jingim jong ngi.
Te nga la kylli ia u trai iing, “Balei phim ot ia kane ka dohkha bad ban iasam lem ia ki paralok jong nga?" Uta u trai ïing u la jubab, “Kane ka dohkha ka long tang ia phi u Pastor.
Nga ju leh kumne te ia kiwei ki pastor ruh.
" Te nga la ong ia u, “Kane ka jinglehbha jong phi ia nga marwei ka long kaba sniew.
