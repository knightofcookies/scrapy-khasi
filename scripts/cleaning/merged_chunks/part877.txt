Ha ka dorbar jong ka State Legislative Assembly ngi la iohi ia ka jinglong arsap jong u Dr Mukul Sangma ha kaba u la ong ba ka sorkar jylla kam pat kyrkieh ha ka ban tih ia u uranium bad kan nym leh hi ruh ia kata khlem ka jing mynjur u paitbah phewse napoh napoh pat ka pyrshang kumno ban khlong ia une u marpoh khyndew u ban long ka jingtim iaka Jaitbynriew" ong ka kyrwoh na u General Secretary ka KSU SWKH u samla Forward Nongrem.
“Ngi dawa na ka sorkar.
ba ka dei ban pynshai paitbah halor ka jingialam bakla jongka ia u paidbah halor ka ishu uranium.
Ngi kyntu ruh ia ki sordar shnong bad ki trai khyndew jong kitei ki thain ban weng noh ia ka NOC ba kum kine ba la ailad ia ki briew UCIL ban sorbe uranium naduh u risaw 2015 haduh kyllalyngkot 2016 namar kane kan long ka jingtim iaka Jaitbynriew" ong shuh shuh katei ka kyrwoh.
Ka kyrwoh ka byrngem ruh ba katei ka seng kan ym ailad da lei lei ruh ban tih Uranium ha katei ka thaiñ bad ka seng ka long kaba la khreh ban ia kynduh ia ki jingiatyngkhuh, “Ngin ym ailad da lei lei ruh, ngi long kiba lakhreh ban ia tyngkhuh" ong ka kyrwoh na u samla Nongrem.
Ka kyrwoh khubor ka la pynkut da kaba ong “Ngi kyntu ruh ia ki paidbah katei ka thain ban long husiar namar ka jingpynbit pynbiang ban tih uranium da ka sorkar India ka iaid ryngkat bad ka jingshna ia ka surok Two lane lyngba ka SARDP na Nongstoin shaduh Mawthabah" ong katei ka kyrwoh.
Shillong, 25 Naiwieng:Ka Jaintia Students Union, Shillong Circle ka la sam khusnam sha 42 ngut ki samla bapher bapher naduh kiba la pass ia ka Matrik haduh M.ed ha ka kyrteng i Dr (L) B Pakem Award  , ia katei ka khusnam la sam ha ka taiew ba la dep ha Don Bosco Hall Laitumkhrah.
Ha katei ka sngi la pynlong ruh ia ka prokram ba shisien shisnem jong katei ka seng kaba la ju pynlong ia ka jingiakynduhlang shisien shisnem kaba la tip kum ka 4th Annual Freshers meet cum get together 2015.
La pyniaid ia ka prokram da u bah E C Dkhar President JSU Shillong Circle bad ioh ruh ka jingkren pdiang burom bad waiphang na u president ka seng.
Ukongsan ha katei ka sngi u dei u bah AL Hek myntri ka tnad ka koit ka khiah ka sorkar jylla bad u symbud kongsan u dei u ma PK Chullet Inspector jong electrical bad kiwei kiwei.
Shillong 26 Naiwieng:Ka Civil Society Women Organization (CSWO) ryngkat bad ka Avaaz, bad kiwei ki seng kan pynlong ia ka jingiaid paidbah pyrshah ia ka jingpynjot ia ka mariang ha ka 30 tarik Naiwieng ha nongbah Shillong.
Halor kane, ka CSWO ka wer ka khot ia baroh ki sengbhalang, ki nongialam shnong, ki nongtrei sorkar kynthup jong ka sorkar jylla bad sorkar pdeng, ki nong ialam niam bad kiwei kiwei ban wan iashim bynta ha kane ka jingiaid paidbah ha katei ka sngi ban sdang naduh ka por 11 baje mynstep na madan Iewrynghep haduh 2 baje janmiet ha phyllaw ka Additional Secretariat.
Shillong, 26 Naiwieng:Ki Myntri jong ka Hima Mylliem mynta ka sngi ki la hiar sha Umsning ban leit jurip ia katei ka Iew kaba ju long shisien shi taiew bad ha katei ka jingleit jurip ki la lap da la ki jong ki khmat ia ka jinglong jingman, kata ka jingkhuid jing suba bad ka jingkhapngiah jong ka Iew Umsning kaba hap hapoh ka jing peit jong ka Hima.
Ka jingthmu hi jong ka jingleit hiar ban jurip kyndit jong ki Myntri ba kynthup ia u Myntri K Langstieh ba dei peit ia ka Iewduh, u Myntri Kharbuki lem bad u Myntri MB Kharlukhi ka long ban peit bad lap hi da lade ia ka jinglong jingman jong kane ka iew kaba long ruh ka iew kaba la rim bad kaba heh ha ka dong Ri-Bhoi ha kaba ki briew na kylleng ki ju wan ban siew ban tda.
Ha kane ka jinghiar jurip la ioh ban sakhi ba kiba bun ki bynta jong kane ka iew ki long kiba khapngiah namar ka jingbun palat ym tang jong ki nongleit iew leit hat hynrei wat ki nongshong iew ruh.
Haba phai pat sha ka liang ka khuid suba, la lap ba kam da long than ka iew kaba jaboh hynrei ki don ki bynta khamtam sha kito ki jaka ba la shu ieh shrah kumto da ki dukan bym don shuh kiba shong, ba ki la kylla long ki jaka ba isaitmet ban peit.
Na ka liang jong ki Myntri hadien ka jingjurip ki la ong ba ia kane ka kam yn sa rah sha ka dorbar ban iakren kumno pat ban wad ki lad ki lynti ban kham pynitynnad ia kane ka iew.
U Myntri K Langstieh u la ong, ha kaba iadei bad ki bynta kiba jaboh jong kane ka iew, kata ha kito ki bynta ba la shu ieh shrah ia ki dukan khlem don nongshong die jingdie, yn sa iakren ban weng bad pynpra noh khnang ba kan wanrah pat ia ka jingkhuid bad jingitynnad.
Shillong, 26 Naiwieng: U bah Sylverster Majaw, u nongring dur khubor jong u T7 la shah shoh mynta ka sngi ha ki runar ki bym ithuh , katei ka jingjia ka la jia ha ka por 1 baje nohphai sngi katba u dang iaid swait na ka bynta ka kam khubor ha ka iew die Ganja bad ka iew die Kyiad Be-aiñ kaba don ha 9 Mer, Khanapara.
Utei u nongring dur khubor u la mynsaw jur na ki bynta ka khlieh jong uki runar ki la bom ia u da u maw na ka khlieh bad ki la byrngem pyniap ruh ia u.
Arngut na kitei ki runar ki dei ki bar jylla bad tang mar ia dep leh ia katei ka kam pyntriem ki la phet krad noh bak na katei ka jaka.
La  pynkit wut wut ia utei uba mynsaw sha Byrnihat PHC,hynrei kaba sngewsih ka long ba haba la poi ha katei ka jaka sumar um don tang uwei u Doktor ruh kumta la pynkit noh ia u mar mar sha Nongpoh Civil Hospital.
Halor katei ka jingjia ka Press Association of Jorabad bad ka journalist Federation of Assam ka la ai por 12 kynta ia ki pulit ba ki dei ban ioh kem mar mar ia kitei ki runar kiba la thombor ia u nongring khubor lym kumta kila byrngem ba kin shah thgnan khlem buh por.
Hynrei haduh ba thoh ia kane ka khubor ki pulit ki la ioh kem ia uwei na kiba donkti ha katei ka jingjia uba la tyip kyrteng kum u Babu Ali.
Ia ka daw ka jingshah shoh jong u haduh mynta ym pat lah ban tip hynrei la antad ba ki dei ki runar kiba kwah ban hiar thma ia utei u nongring khubor uba la leit swait ring khubor ha katei ka ktem die Ganja bad kyiad be-aiñ ha Khanapara.
Shillong, 26 Naiwieng: Ka Hynniewtrep Youth Council (HYC) Raid Nongtung Circle ka la pynrem jur ia ka jingleh kyllut u Myntri Rangbah u Dr.Mukul Sangma ia ka jingshah thombor ki paidbah ka shnong Madan Umwang ha ki bor pulit ka Assam kiba la pynpra ia ka jingtei ka tnad Sericulture dang shen.
Haba kren sha ki nongthoh khubor mynta ka sngi u President HYC Raid Nongtung Circle, u Bah H Suting u la ong “U Myntri Rangbah u don por phngar ban leit muja ha ka tamasa peit sim kbeit ha Sailyndong hynrei um don por ban wan peit ia ki briew ba shah pyndik ha ka Assam ha Block 2".
“Lada ka sorkar Assam ka leh ia ki kam, ka sorkar Meghalaya ka shu sngap jar jar", u la bynrap.
U la ong ba ki pulit ka Assam ki la thwet mynta ia u Rangbah Shnong ka Madan Umwang, u Bah Blikson Mukhim uba dei ruh u dkhot ka KSU.“Ngi kyrpad ia ka Khasi Student Union (KSU) Madan Umwang Unit bad kiwei ki seng ban iarap lem ia ngi pyrshah ia ka jingleh donbor ka Assam", la ong u Bah Suting.
Katba u President ka HYC Tyrso Unit u Bah Davidstar u la ong, “Nga la sngew lyngngoh ba u Myntri Rangbah u ieid pynban ia ki sim ban ia ki briew ka jylla bad um shym la leh eiei ban wad ia ki lad ki lynti ban pynbeit ia ka jingiakajia khappud ha Block 2.
" U la pynpaw ia ka jingsngew bitar ia ka jingkren jong u Myntri Rangbah ba ka Mawlasnai ka long kaba artatien ban don ha ka jylla Meghalaya katba ka jaka kaba don ka tamasa kbeit ka jngai tang 15 km na Mawlasnai.
“U Myntri Rangbah u la dei ban weng ia ka jingleit sha ka tamasa sim kbeit bad u dei ban wan jngoh ia ki jaka ba ki paidbah ki iakynduh jingeh ba la wan thombor ka Assam" u la ong.
U la ong ba ka sorkar jylla kam shym la shim khia eiei ia ki jingeh jong ki briew bas ah ha khappud bad ym pat ju don ki nongmihkhmat paidbah kiba wan jngoh ia kine ki jaka ba ki paidbah ki iakynduh jingeh.
U la ong ba ki pulit ka Assam ki la pynb or ia ki briew ha katei ka thain ban soi ia ka NRC, bad haba ki briew ki la leit ban ujor sha ka DC Nongpoh bunsien hynrei khlem poi shaei shaei ruh.
Ka seng ka la ong ba kan iashong pyrkhat bad ka HYC sengkmie ban iaid shakhmat ia kane ka kam.
Shillong, 26 Naiwieng:Ka Meghalaya Board of School Education (MBoSE) ka la niat bad sait met ia ka jinglait tuh ki jingkylli sha ki bor pyniaid skul bad ka la byrthen ban pynngat da ka jingpynshitom kaba tyngeh ia kiba donkti ha kane ka kam haba ki jingkylli ki la lait tuh ha ki skul ha Jowai bad ruh ha Shillong.
Haba kren mynta ka sngi sha ki nongthoh khubor, u Executive Chairman ka MBoSE u Bah EP Kharbhih u la kynnoh ba ka jinglait tuh ki jingkylli ka dei lehse namar ba don ki bor pyniaid skul kiba shet kylla bad na ka liang ka Board kan shim da ki lad ki lynti ba tyngeh ban pynshitom ia kito kiba donkti.
U la ong ba ka MBoSE kam dei ba ka pyniaid ia ka eksamin hynrei ka shu iarap ia ki skul da kaba pynkhreh ia ki jingkylli ia ki klas IX bad klas XI.“Ngi shu iarap ia ki skul ban pynkhreh ia ki jingkylli ia ki klas IX bad klas XI.Ka daw kaba ngi shim ia kane ka lynti ka long ba bun ki skul kila leh sting kim ju pyndep ia ka course bad lada ailad ban pynkhreh hi maki ia ki jingkylli, kin leh katba ki sngew mon", la ong u Bah Kharbhih bad bynrap ba kane ka jingleh ka dei ka jingpyrshang kaBoard ban pynbha bad pynjanai ban kyntiew ia ka pule puthi ha ka jylla.
Halor kane ka jingjia, ka MBoSE ka la dep ujor ejahar ruh lai tylli sha ki pulit nalor ka jingpynlong ia ka jingtohkit nalade.
“Ngi la ujor ejahar ha Jowai, Khliehriat bad ha Sardar Police Station halor kane ka jingjia", la ong u Executive Chairman.
Katba u Deputy Director ka MBoSE u bah M Marbaniang u la ong ba ha ka sngi Nyngkong, u la ioh iaka jingpyntip na u principal ka St Dominic Hr School u Fr Majaw halor kane ka jingjia.
“Nga la leit bran bran sha katei ka skul ban kylli na u khynnah.
Haba ngi kylli na u, u la iathuh ba u ioh ia ka jingkylli na ka khynnah na KJP Girls, haba ngi leit kylli na kane ka khynnah, ka iathuh ba ka ioh na u khynnah na Christian Academy bad haba ngi leit kylli na u khynnah na Christian Acdemy, u la iathuh ba u la ioh na uwei pat", la ong u Bah Marbaniang.
U Bah Marbaniang u la ong halor kane ka jingjia, ka Board ka la ujor ejahar wut wut ha ki pulit bad kan pynshitom da kaba tyngeh ia ki briew ba donkti khlem jingmap.
“Ngi kwah ban tangon tyngeh ia kiba donkti ha kane ka kam", la ong u Deputy Director.
Ha kawei ka liang, ki nonghikai ki la pynpaw ia ka jingsngew khia ia kane ka jinglait tuh khah khah ki jingkylli ka MBoSE bad kane ka la ktah jur ia ka burom ka ijot kaba pynlong ia ki ban duh jingshaniah ia ka Board.
“Ngi la sngew duh jingshaniah ha ka MBoSE namar ka jinglait tuh ki jingkylli kaba man ka por.
Ka MBoSE ka dei ban pyrkhat biang da kumwei da kaba buh ia ka jingshaniah ha ki bor pyniaid skul", la ong ki nonghikai skul.
Shillong, 25 Naiwieng:Wat hapdeng ka jingkmen jingsngewbha hadien ba u kyrtong jong ka, u la jop ia ka elekshon shiteng samoi ha Nong stoiñ konstitwensi, pynban don ruh ki nong ialam ka seng HSPDP kiba la sngewsih kthang ia ka jingkren paidbah u President Rangbah jong ki u bah Ardent M Basaiaw moit uba la kren ha Nongstoiñ tang khyndiat minit hadien ka jingjop jong katei ka seng.
Ka daw ba ki nongialam katei ka seng ki la sngewsih kthang ka dei namar ba u bah Ardent u la kren kynthah ia u MDC ka HSPDP na Nongstoiñ u bah LG Nongsiej, ha kaba u la ong ba u bah Nongsiej u la shet kylla ia katei ka seng da kaba leit kyrshan ia ka seng Congress ha ka minit kaba khadduh jong ka jingiakhun.
Haba ia kren bad katto katne ngut ki nongialam katei ka seng ki la ong ba ha ka jingshisha kim pat don sabut bad kim pat lah ban pynshisha haduh katno u bah Nongsiej u la shet kylla ia ka seng HSPDP, hynrei ki la ong ba katkum ka jingiohi jong ki, ki la ong ba naduh kaba sdang u la trei shitom bad trei radbah na ka bynta katei ka seng bad manla ka jaka ba leit ialap elekshon, ki la ong ba u donlang ha kti ha kjat hynrei ar sngi shuwa ka elekshon u bah LG Nongsiej u don hapdeng ka jingshitom ialade bad kumjuh ruh ka don ka jingshitom ki khun jong u bad ha kajuh ka por ka dei ruh ka por ba u para jong u u dang ia kren na ka bynta ka jingkyntiew kurim hangne ha nongbah Shillong.
“Kitei ki ar sngi ki dei ki sngi kiba ha ka jinglong briew um lah ban kiar shisha, ngi ruh ngi sngewthuh ia kata hynrei ban shu kren ha u paidbah kum kito ki jait jingkren ka dei ka bym ia hap kum u nongialam rangbah ka seng" ong uwei na ki nongialam ka seng HSPDP haba ia kren bad u Rupang.
“Ngi pynpaw ka jingsngewnguh ia u bah LG Nongsiej uba la trei shitom na ka bynta ka seng, ki jingkynnoh ia u ki long ki bym lah ban pdiang namarba ngim shym la iohi eiei ba utei u nongialam ka seng na Nongstoiñ un iaid kynriang na ka seng" la ong shuh shuh utei u nongialam u bym shym la kwah ban pynpaw kyrteng namarba u la ong ioh kan don pynban ka thma pohing hapoh ka seng HSPDP hynrei u la ong ba ia katei ka kam khlem pep ka Party kan hap ban ia kren janai bha namarba kam kwah ban mih kano kano ka jingiapher jingmut.
Haba la kylli bniah hato la ka seng HSPDP haduh mynta ka la ioh jingujor eiei ne-em pyrshah ia u bah LG Nongsiej, “Haduh mynta ngim don jingtip eiei ne ioh lehse u President Rangbah u la ioh jingujor pynban ne hynrei lada jia ba u ioh ruh kam dei ka rukom ban kren sha u paidbah khamtam ha kum katei ka sngi ka dei ka kam ing hap ban ia pynbeit hapoh ing, kum ki nongialam ngi hap ban bishar ym ban shu ther kulmar sha u paidbah" ong utei u nongialam.
Na katei ka jingkren utei u nongialam ka HSPDP la sngewthuh ba kumba ka long mynta ka la don ka jingiapher jingmut hapoh ka seng HSPDP tang na bynta katei ka mat, hynrei la ong ba ki la don kiwei pat ki nongialam katei ka seng kiba la kwah ban ia pynbeit noh mar mar bad ki la ai jingmut ruh ia u President ban khot jingialang noh shen shuwa ban mih kano kano ka jingiapher jingmut ne ka jingiapait hapoh katei ka seng.
Shillong, 26 Naiwieng:U MLA ka 19th Shillong South Konsti twensi u bah Sanbor Shullai u la ai jingkheiñ ia ka rukom pynlut jong u ia ka Discretionary Grant kaba T.4 lak tyngka bad u la ai jingkheiñ ruh ba ia ka tulop MLA jong u kaba 17 bnai u la theh sha ki kam jong ki paidbah da kaba ai jingiarap sha kiba duk,sha ki club bad ki seng bapher bapher bad kumjuh sha ka jingdonkam ki Dorbar Shnong.
Ka tulop ba u ioh ka long T.1,03000 tyngka shibnai bad haba kheiñ lang 17 bnai ka poi haduh T.17,50,000 tyngka.
Shillong, 26 Naiwieng:Hadien ba ki jing kylli jong ki khynnah klas IX, ki la lait tuh biang mynta u snem ruh, ka MBOSE ka la pynkynriah noh ia ka eksamin na ka bynta ka sobjek Science and Technology na ka 30 tarik u naiwieng sha ka 4 tarik u nohprah.
Ka la bthah ia baroh ki Co-Ordinating Officer kiba dei peit ba kin leit lum ia kitei ki jingkylli thymmai na ophis jong ka Board kaba don ha Tura bad Shillong ha ka 3 tarik u nohprah bad ki dei ban sam sha ki skul kiba hap hapoh la ka jong ka Deposit Centre ar kynta shuwa ban sdang ka por ia leh eksamin ha ka 4 tarik u nohprah.
Halor ka jinglait tuh katei ka jingkylli klas IX, ki bor ka MBOSE ki la ong ba kin thung ia ki bor tohkit ba kin tohkit bniah bad ki la byrngem ba yn pynshitom ia kito ki Co-ordinating officer bad ki heh jong ki skul bapher bapher lada jia ba ki lap ia ka jingshisha.
Ka Board ka la pyntip ruh ba ka la ujor ejahar pyrshah ia katei ka jinglait tuh ka jingkylli klas IX.Halor ka jingset jingkylli jong ka board ia ki khynnah klas IX, ka MBOSE ka la kam ba ka la leh ia katei khnang ban wanrah ia ka jingiaryntih ia baroh ki skul kiba la rejistar bad ka MBOSE bad ba kan long ruh ka jingpynkhreh ia ki khynnah na ka bynta ka eksamin Matrik katba ki klas XIpat ba kan long ka jingpynkhreh ia ka eksamin klas XII.Ka la pyntip ruh ba shuwa ba kan sam ia ki jingkylli sha ki Deposit Centre ka la buh ki kyndon kiba pyrkhing ia ki he jong ki skul bad ki co-ordinating officer ba kin shim ia ka jingkitkhlieh khnang ban ym mih kano kano ka jingjia kum ka jinglait tuh ki jingkylli, ka jingduna ki jingkylli sha ki khynnah bad ha baroh ki liang.
Shillong, 26 Naiwieng:Ka Ing bishar ba ha khliehduh ka ri ka Supreme Court ka la pynmih ia ka hukum mynta ka sngi ba la shah ban tih mawshun ha kane ka jylla hynrei hap ban bud beit bud ryntih ia ki kyndon jong ka Aiñ Mariang ka Environment Protection Act 1986.
Katkum katei ka hukum jong ka Supreme Court ka la ong ba ki trai mawshun ki hap ban pynbiang ia ka laisen lane ka Lease na ka State Environment Impact Assesment Authority (SEIAA) katkum ki kyndon ka Environment Protection Act 1986 hynrei shuwa ban ai ia ka laisen ki hap ban pynbiang shuwa ia ka rukom tih jong ki (Comprehensive Scheme) bad ka jylla ka hap ban buh ia ka mang tyngka kaba thikna ban pynlut na ka bynta ban pynbha ia ka mariang.
Nongpoh 26, Naiwieng:Ka Khasi Students’ Union (KSU), Eastern Border Area ka la byrthen jur ia ka jingwan pynpra ka Assam ia ka jingtei ka Sericulture ha madan Umwang ka Ri-bhoi district.
U President ka seng u Bah Banjop Maring u la pynpaw ia ka jingbynñiaw bad ha kajuh ka por ki la pynpaw ruh ia ka jingbitar kaba khraw ia kane ka jingwan thombor ki bor ka sorkar Assam.
Ha kane ka 25 tarik Naiwieng, ki nongialam seng bhalang bad ki nongshong shnong katei ka thaiñ ki la jurip ia katei ka jingjia, ba kynthup ia ka KSU bad ka CSWO (I).
Haba kren ha katei ka sngi u Bah Banjop u la ong ba ka jaka bad ka shnong Madan Umwang ka dei ha Meghalaya hapoh u Syiem Raid Nongtung.
U la byrthen ba ka sorkar Meghalaya ba kam shym la leh eiei ia kane ka jingthom bor ka Assam.
“Ka KSU ka la long kaba la khreh ban ieng ialeh ban iada ia la ki jaka puta hapoh ka Rilum Khasi ban tur shakhmat da ka thma pyrshah ia ki bor ba nabar jylla wat ban iaumsnam ruh “, la ong u Bah Banjop.
Katba ka Kong Christabel Wanniang, General Secretary ka CSWO (I) ba kane kam dei shuh ka sien kaba nyngkong ba ka Assam ka la wan thombor hynrei kiba la ju jia na ka por sha ka por bad kyntu ba ka sorkar Meghalaya ka dei ban shimkhia ioh mih ka jingjia umsnam.
“Shaei kata ka jingpynneh ia ka status quo hapdeng ki ar jylla haba ki paidbah ki dang mad ia kiba kum kine ki jingjia ba sngewsih", ka la ong.
Katba u Bah B Sohtun u President ka SRS Raid Nongtung u la ong ba naduh u snem 2013 haduh 2014, ka Assam ka dang bteng beit ia kiba kum kine ki jingpyndik bad ka long kumba hiar thma kynsan ki lehnoh ba shyrkhei.
U la ong ba dang shen u Myntri Rangbah, ka myntri kam pohiing ha ka jingialang ha Secretariat bad ki Rangbah Shnong ka thaiñ khappud la kdew ba ka Madan Umwang bad ka Block II hi baroh kawei ki dei kiba hap hapoh ka Meghalaya hynrei balei ka Assam ka dang bteng ia kine ki kam thombor.
Kumjuh u Rangbah Shnong ka Madan Umwang, u Bah Blikshon Mukhim uba la iam pait dohnud, u la ong ba ha ka 11 tarik Naiwieng, la bthah da ki bor ka Assam ban pynsngeh ia kane ka jingtei, ki la leit ujor sha ka Deputy Commissioner ka Ri-Bhoi district hynrei ha ka 20 tarik Naiwieng u Majistor ka Assam bad ki pulit ki la wan ban pyndik bad phah pynsangeh biang ia ka jingtei.
“Dei ha ka 24 tarik janmiet kumba 3 baje ei ei ki pulit Assam ki la pyni bor syndon da kaba wan pynlko pom ia katei ka jingtei", u la ong.
Shillong 26 Naiwieng:Ar ngut ki riew paidbah ki la iap ei hadien ba ki shipai ki la synreit kuli da kaba mut ba ki dei ki dkhot ka GNLA ha kane ka sngi Palei janmiet.
Ki shipai ha ka jingpynlait khubor ki la ong ba ki la kum siat bakla ia kine ki ar ngut da kaba mut dur ba ki dei ki dkhot ka GNLA.Kane ka jingjia ka la long ha kawei ka jaka ha Konchikol hajan Kharkutta ha ka por 8:40 baje janmiet katba ki shipai bad ki pulit ki dang pynlong ia ka jingkhynra bad sheking ia ki kali ba iaid ha katei ka jaka da ka jingsuba ba don ki dkhot ka GNLA ba iaid lynti.
Ki shipai ki la ong ki la ioh jingtip ba ar ngut ki dkhot ka Garo National Liberation Army (GNLA) kin wan iaid na katei ka jaka na Kharkutta sha Khilor ha North Garo hills.
Ki shipai ki la kam ba haba kawei ka bike ka wan iaid ki la phah sangeh hynrei ha jaka ban sangeh, kane ka bike ka la pynher pynban.
“Namar ba ka don ka jingpah na ka jingpyrsad lyer kaba kum ka suloi hapdeng ka miet, ki la suba ba dei ki dkhot ka GNLA bad ki la synreit kuli bad dei syndon ia kine baroh ar ngut haduh ban iap", la ong u Defence PRO Lieutenant Colonel Suneet Newton.
Kine kiba la khlad la tip kyrteng kum u Sweetbirth D.Marak, 30 snem bad u Alphius Momin 35 snem kiba dei na shnong Rajasimla ha North Garo hills.
U Momin u dei ruh u nonghikai skul.
Ki shipai ki la kam ba ka jingjia ka mih dei namar ba kitei ar ngut kim shym la kohnguh ia ka jingbthah jong ki shipai ban ieng ia ka bike.
La pynlong ia ka jingtohkit halor kane ka jingjia", la ong u Newton.
Shillong, 26 Naiwieng:“Ki Rangbah Shnong Khasi –Pnar ki la bu-aid Kyiad tang dap 3 baje janmiet" dei ki kyntien kiba u Lat ka jylla u la kren sha ki Rangbah Shnong ha ka jing iakynduh jong ki kaba la long ha ka 19 tarik mynta u bnai, ong ka kyrwoh na u General Secretary ka Synjuk Ki Nongsynshar shnong ka Bri U Hyn niewtrep u bah R.L Blah.
Ha ka kyrwoh khubor u bah Blah u la ong ba u Lat u la iathuh ha ki ba la don ba ai jing mut ia u ba ki Rangbah Shnong Khasi Pnar ki dei kiba la bu-aid kyiad tang dap 3 baje janmiet bad kate u la ong ka la pyn kthang shisha ia ka Synjuk bad u la ong ba ka Synjuk ka pynrem jur ia kitei ki jingkren u Lat bad ka buh jingkylli ruh kumno kat u khlieh duh jong ka jylla un kren ia kiba kum kitei ki kyntien kiba pynjem rngiew ia ka jaitbynriew.
U bah Blah u la ong ruh ba hangne ka mih ka jingkylli ba hato dei na kata ka daw ba u Lat u kheiñ dew thala ban ai jingmynjur ia ki ar tylli ki Bill kiba ia dei bad ki Riti ki dustur ka bri u Hynniewtrep?.
Ka kyrwoh ka la ong ruh ba ha ka 19 tarik mynta u bnai ki Rangbah Shnong ki la mih jew slew na katei ka jingiakyndh ia u Lat, naba u khlem ai kano kano ka jingkular kaba pynhun ia ki haor ka VAB jong ka KHADC kaba don mynta ha ka home Ministry.
Hadien katei ka jingiakynduh ia u Lat ki Rangbah shnong ki lashing jingialang biang ha ka 24 bad 26 tarik mynta u bnai ban ia pyrkhat sani bha ia kitei kijingkren jong u.
U bah Blah u la pyntip ruh ba ha kaba iadei bad ka bill jong ka JHADC u Lat u la kubur ba ka long kaba biang nadong shadong khlem kino kino ki jingwit la jar katta ruh u la kyntait pat ban kular ia ka synjuk ban ai noh ia ka jingmynjur bad u la ong pynban ba ki dei ban iai ap ia ka sngi ha kaba un ai ia ka jingmynjur jong u ia kitei ki bill.
Shillong, 27 Naiwieng:Ka FKJGP Central Body mynta ka sngi ka la leit ban iakynduh ia u Bah M.Marbaniang, Dy.Director jong ka Meghalaya Board of School Education (MBOSE) ban pan jingshai halor ki jinglait tuh ki jingkylli klas IX.Ha katei ka jing leit iakynduh ki nongialam jong ka Seng kila ban jur ia ki Nongpyniaid jong ka MBOSE ba ki dei ban thung noh da ka kynhun tohkit kaba kyrpang ban lap ia kiba donkti ha katei ka kam beain bad ban ai ruh da ka jing pyn saja kaba tyngeh ia baroh kiba donkti khnang ba kum kine ki jing jia kiba la pyn hiar dor ka pule puthi kin ym jia shuh bad ba kan long ka jing sneng ia kiwei pat nangne shakhmat.
Ki nongialam ka FKJGP ki la ong ba u Bah M.Marbaniang, Dy.Director jong ka Meghalaya Board of School Education (MBOSE) u la pyntip ba ki bor kiba dei khmih ka la dep thung ia ka kynhun tohkit ha kaba la khlieh da ma u hi ban pyndep ia ka jing tohkit kloi katba lah ia kaba la sdang ban pyn iaid shaphrang ia ka jingtohkit naduh mynhynnin ka sngiha kaba na ka liang jong ka MBOSE kala ujor ruh da ka ejahar ar tylli ha Jaintia Hills District bad kawei pat ka Sardar Police Station, East Khasi Hills District.
Ki nongialam ka FKJGP ki la ban jur ba ka MBOSE kam dei ban shu hun noh tang hadien ba la ujor ia ka FIR, hynrei ka dei ban pynlong ia ka jing buddien kaba tikna ban lap ia ki jingshisha baroh, shuh shuh ki la ong ba ka jingleh jong ar bad lai ngut kiba donkti ha kaba pyllait tuh ia ki jing kylli kala pynlong langkñia ia palat Hynriew phew hajar ngut tam ki khynnah pule kiba pule ha ka Class IX bad lyngba kine kiei kiei kiba la jia mynta kan pyn duh mynsiem ia ki khynnah pule kiba trei shitom bad kiba duriap ha ki jing pule.
Ka la maham tyngeh ruh ia baroh kiba donkti bad lada ki bor pyniaid kim lah ban pyn shitom ynda la kut ka jing tohkit, ka seng hi kam banse ban shim da kiwei pat ki lad ki lynti kiba katkum ka Ain ban rat diengkhong ia ki kruin kiba pyrshang ban pyn sniewdur ia ka pule ka puthi ha ka jylla.
Shillong, 26 Naiwieng:“Ngam sngew don ka jingsngewpher eiei ruh em watla nga long mynta kum u MLA ruh, hynrei nga sngew ba nga long kumba nga long hi, nga sngew ba nga dang dei u Draibar ruh hynrei ngan dang iai long kumba nga long, ngan long draibar bad ngan long ruh ha kajuh ka por kum u MLA" ong u bahduh Diosstar Jyndiang haba ia kren bad u Rupang mynhynnin ka sngi hadien shisngi ba u la long kum u MLA ka Nongstoiñ.
Haba la kylli pat de kaei ka jingsngew jong u shuwa ka sngi ban niew vote hato u ju phohsniew ne-em ban ioh ia ka jingjop, “Nga la ia kynduh bad phi wat ha ka por ba nga dang pan tiket ruh, nga la ong ia phi ba nga la sngew thikna ban jop bad shisha ka la long kumta" ong biang u bah Dios.
U bahduh Diosstar Jyndiang u la iathuh ruh ba lshai ka sngi ka 26 tarik u naiwieng un wan sha nongbah Shillong ban pynpoi ia baroh ki kot ki sla ba donkam sha u Secretary Legislative bad hadien kata u la ong ba yn sa pynbna ia ka sngi ba un sa bam smai kum u MLA ka Nongstoiñ.
La kylli biang hato ka 11,189 vote kaba u la ioh jingjop ka long kaba shngaiñ ia u ha ki sngi ki ban wan, “Katkum ka thong ba ngi la buh ka la pynhun ia ngi, hynrei kam pat da i shngaiñ pat ha ki sngi ki ban sa wan" u la ong.
Haba la kylli biang katno ka vote ka seng HSPDP ba la rong noh da ka kong Fenella L Nonglait , u bah Diosstar u la ong ba ka kong Fenella ka la rong kumba 2000 vote eiei kaba dei na ka seng HSPDP hynrei u la ong ba u Dr.Adviser Pariong u la wanrah kumba 1500 vote eiei sha katei ka seng.
Hynrei haba ia kren pat bad u bah Witting Mawsor, MLA ka Mawshynrut uba dei ruh u General Secretary ka seng HSPDP u la ong ba ka vote ba u kyrtong ka seng HSPDP u la ioh ha Nongstoiñ kam pynsyier shuh ia katei ka seng namarba ka vote ba u ioh ma u ka khamtam wat ia ka vote u Maieid Hoping ruh.
“Kam don shuh ka jingsngew syier, ngi shaniah ha u paidbah bastad" ong u bah Witting Mawsor haba ia kren bad u Rupang.
Maligaon, 26 Naiwieng:U Mohd Jamshed, General Manager jong ka NF Railway, ula ia kynduh ia U Chief Secre tery jong ka Meghalaya, U bah PBO Warjri, hynnin ka sngi bad ha ka jingiakren, ki la ia kynduh ia ki lain rel, kiba dei ban kynthup ha ka Jylla bad ki ban kynthup ia ka jing shim khyndew thymmai, ka jingleit ban jurip ia ka lain rel bad kitei ki kynthup ia ka lain kaba na Tetelia sha Byrnihat bad kaba na Byrnihat sha Shillong, ka ban shna thymmai.
U Chief Secretery, ula ai jingmut ruh, na ka bynta ban peit ia ka lain lynti rel ha ki khappud jong ka Meghalaya bad ka Bangladesh, kaba sdeng na South West Garo Hills sha Jaintia Hills bad nangta sa ka jingwan rung ka lynti rel na Meghalaya sha Badarpur, lyngba ka lad kaba iaid na Lumding sha Silchar bad halor katei ka phang, U General Manager ka NF Railway, u iathuh ia U Chief Secretery, ba ka tnat pyniaid rel, ka iai pyrshang ban poi sha ka Jylla, da kaba pyniaid ia ki hynriew tylli ki lad kiba kyrpang ban plie lad ia ka leit ka wan sha ka Jylla.
Shillong, 27 Naiwieng:Ka Deputy Commissioner ka Ri-Bhoi District ka Dr.Pooja Pandey ka la khot ia ka jingialang mynta ka sngi ha Nongpoh hadien ba la bthah da u bah D.D Lapang uba dei u nongaibuit ba rangbah duh ka sorkar jylla bad kumjuh ruh hadien ba la bthah da u Dr.C Lyngdoh Parliamentary Secretary ba kan lum ia ka jingialang mynta ka sngi.
Ha katei ka jingialang kitei baroh ar ngut ki la donlang bad la don ruh u DSP Ri Bhoi, DTO, Nongpoh, ki ophisat ka NAHAI, ophisar ka ILFS, ka Truck Owner Association, Jaintia Hills, Sumo Association Nongpoh bad Auto Association Nongpoh.
Ha katei ka jingialang la ia kren bad ia phylliew ia ka jingeh ba ki paidbah ka Ri-Bhoi ki ia kynduh bad hadien la shim ia ka rai ba kin dawa ba dei ba pynbun ia ki jingshna ban phiah pyniakhlad ia ka surok Gs Road ha kaba ki la pan kawei ha Byrnihat, 3 tylli ha Nongpoh,kawei ha Umnget, ha Umran Diary bad ha Sohbhala Nongthymmai mar kawei kawei.
La ia kren ruh ia kiba bun ki mat ha kaba ia dei bad ka ijngshngaiñ ha kaba niah kali naduh ki laisen niah kali haduh ka rukom thoh sign board ha rud surok.
La rai ruh ban thaw ia ka komiti ban peit ia ka jingshngaiñ ka iaid ka ieng kaba la tip kum ka GS Road Safety Committee ha kaba ia katei ka komiti yn khlieh da ka DC ri Bhoi kum ka Convener.
Nongstoin, 27 Naiwieng:Ka KSU Mawshyn rut Circle kala rai ban pyrshah jur ia ka jing thmu jong ka sorkar Assam ban shna ia ka ktem shipai hapoh ka shnong Mawlan kaba hap hapoh ka thain Langpih, bad kala  pynrem jur ruh ia ka sorkar jylla ka bym shym la leh ei ei halor katei ka jingthmu jong ka Assam ban wan buh ia katei ka ktem shipai hapoh u pud u sam jong ka jylla.
Ka kyrwoh bala phah da u nongialam jong katei ka seng u samla Armstrong Sohshang, President ka KSU Mawshynrut Circle u la ong ba ka seng ka ieng pyrshah halor ka jingthmu jong ka sorkar Assam ban shna ia katei ka jaka sah jong ki shipai hapoh ka shnong Mawlan bad ka dawa jur ia ka sorkar Assam ba ka dei ban pynsangeh mardor ia katei ka jingthmu kaba long pyrshah ia ka mon jong ki paidbah kiba sah ha katei ka thain.
Shuh shuh u la ong ruh ba kajingshlur jong ka Assam ban wan wan shna ia katei ka ktem shipai ha Mawlan ka dei namar ka jingdon ki katto katne ki khwan myntoi da ka jingthmu ban die duh ia katei ka jaka sha ka Assam, bad kane ka pynpaw ruh ia ka jingshah iai klun ki jaka khappud jong ka Meghalaya.
Na ka liang jong ka seng ka la byrthen tyngeh ba lada ka sorkar Meghalaya kam lah ban leh ei ei noh kloi halor katei ka bynta, naka liang ka seng kam banse wat ban iaid da ki lynti kiba kham tyngeh.
Shillong, 26 Naiwieng:Uwei pa uwei u khynnah pule klas IX u siew pisa T.150 tyngka sha ka MBOSE bad katei ka dei na ka bynta ka bai jingkylli, katkum ka jingkhein kyllum ba u Rupang u la ioh lum jingtip la iathuh ba mynta u snem ki don antad kumba 50 hajar ngut ki khynnah pule klas IX ha kane ka jylla kiba hap hapoh ki skul kiba peit ka MBOSE.Haba kheiñ kyllum ia katei ka T.150 tyngka ba ka MBOSE ka la lum na manla uwei pa uwei u khynnah klas IX , ka pisa ba ka ioh lum ia ki 50 hajar ngut antad ki khynnah tang mynta u snem ka la poi haduh T.75 lak tyngka.
Hynrei kaba pynsngewsih kthang ia ki kmie ki kpa jong ki khynnah pule bad kumjuh ia ki nonghikai ha ki skul bapher bapher ka long ba wat hapdeng ba la siew kat katei ka dor kaba haduh T.75 lak tyngka tang na ka bynta ka jingkylli kaba hynriew sobjek pynban ka MBOSE kam lah ban pyniaid beit iaid ryntih ia ka eksamin ha kaba la iohi ba ki jingkylli jong ki khynnah klas IX ka la lait tuh biang mynta u snem ruh.
Katei ka T.75 lak tyngka ruh ka dei beit tang na ka bynta ka bai jingkylli katba ban korek ia ki jubab ki khynnah pat la aiti beit ha ka jingstad jong ki nonghikai ki skul jong ki.
Ia katei ka T.150 tyngka shikhlieh na u khynnah klas IX, ka MBOSE ka la ju lum manla u snem kaba la sdang ha kine ki 3 snem ne ki lai snem tam, hynrei kaba pyndiaw ia ki nonghikai ka long ba la lai snem mynta ka MBOSE ka la set jingkylli ia ki khynnah klas IX hynrei kam ju don kawei ka sien ruh ba ka eksamin ki khynnah kan iaid beit iaid ryntih bad ha baroh lai snem, ki jingkylli ki ju lait tuh manla u snem bad ki khynnah ki hap ban ia leh arsien ia ka eksamin jong kito ki sobjek kiba lait tuh.
Kham mynshuwa ha u snem 2007 bad 2008 la iathuh ba ka MBOSE ka la pynlong ia kum katei ka eksamin da kaba set hi ia ki jingkylli ki khynnah klas IX, hynrei ha kitei ki snem ruh kam lah ban pynbiang ia ki rukom pyniaid jong ka bad ki jingkylli ki la lait tuh kumta la sangeh noh shipor, kumta ka la sdang biang ha kine ki lai snem da kaba pynmih ia ki kyndon kiba pyrkhing ba kan ym don shuh kano kano ka jingdkoh ha katei ka thong jong ka phewse kam shym la lah ban leh eiei ha kaba ha baroh lai snem ki jingkylli ki lait tuh hi.
Haba ia kren bad u Rupang u Publicity Secretary jong ka Khasi Jaintia School Teacher’s Association (KJTSA) u Babu Kular Khongjirem u la ong ba ha ki ar snem 2007 bad 2008 ka MBOSE ka la pheil kumta ka aiti noh ha kiskulba kin leh hi ia kaba donkam na ka bynta ki khynnah klas IX,hynrei lai snem mynta u la ong ba ka la shimti biang da ka jingmut ban wanrah ia ka jingiaryntih jong baroh ki skul bad ba kan don ka jingpyndep hok ia ka Course ki khynnah klas IX kiba hap hapoh ka MBOSE hynrei u la ong ba manla u snem ha kine ki lai snem ki jingkylli ki khynnah klas IX ki lait tuh.
“Ngi kum ki nonghikai ngi la duh jingshaniah ia ka MBOSE ba kan set jingkylli na ka bynta ki khynnah klas IX, ngim ia krem ia ki klas X ne ki Matrik" ong u Babu Kular Khongjirem uba la kyntu ia ka MBOSE ba ka dei ban aiti beit ha ki skul na ka bynta ki jingkylli jong ki khynnah klas IX kumba ju long manla u snem.
U Babu Kular u la ong ruh ba lashai ka sngi ka KJTSA kan leit ban buh sngi ban ia kynduh ia ki bor ka MBOSE bad lada iohlad ban ia kren lashai ruh kin ia kren noh syndon lashai ban ia kren halor ka jinglait tuh ki jingkylli klas IX mynta u snem bad u la ong ba ki nonghikai kin pynbor ruh ia ki bor ka MBOSE ba ka Board ka dei ban pynlong beit tang ia ka eksamin Matrik kumba ju leh ha kip or ba la dep katba ia ka klas IX pat ka dei ban aiti beit ha ki skul, “Ngi ki nonghikai ruh ngi tip ia ki khynnah kiba kumno ngin pyllait ne kyntiew klas na ka klas IX sha ka klas X hynrei ka jingibit ba kin pass ia ka matrik te ai ba kan shong beit ha ka Board" ong u Babu Kular uba la pynpaw ba kiba bun hi ki nonghikai ki dap da ka jingsngewkhia haba ki iohi ia kaba kum kane ka jingjia bad kaba kum kane ka jingpyniaid eksamin ka Board.
La kylli na utei u nonghikai hato ia katei ka rukom set jingkylli ia kikhynnah klas IX laleh tang ka MBOSE ne don kiwei ruh ki Board ne ki jaka ba la ju leh kum ka MBOSE “Hangne te tang ka MBOSE kaba ju leh kumtei ia ki klas IX, ka CBSE ka ICSE kam ju leh kumtei ki set beit ha ka Matrik" u la jubab.
Shillong, 27 Naiwieng: Ka shnong Laitlum ka la long kawei na ki shnong kaba paw bha ha kine ki khyndiat sngi hadien ba ki khlur ak phlim ka Bollywood ki la wan ring ia ka phlim jong ki hangne hapoh ka jylla Meghalaya.
Hadien ba ladep wan ring ia kane ka phlim, ka sorkar jylla ka la sdang ban pynbha ia ka surok ha kane ka thain, la iathuh ki nongshong shnong ka shnong Laitlum.
Haba iakren bad katto katne na ki nongshong shnong, la iathuh ba kham mynshwa ka surok ha kane ka shnong ka long kaba sniew bha  hynrei tad haduh ba ki wan ki khlur ak phlim.
Kane ka jaka ka la long shuh shuh ka jaka kaba paw ha kaba ka jingwan tuid jong ki briew ha kane ka jaka mynta ka la long arshah ban ia kaba kham mynshwa eh.
Katkum ka jingiathuh ki paidbah kane ka shnong, kane ka jaka mynta ka la kylla kum kawei na ki jaka jngoh kai pyrthei.
Ha kaba bun ki nongwei na ki shnong, ki jylla jong ka thain thain bapher bapher ki la iatuid ban wan peit ia kane ka jaka kaba la pynpyniap mat wat ia ki nongring phlim.
Shuh shuh la iathuh ba ka jingwan tuid jong ki briew kiba nabar ha kane ka jaka kam duna ia ki shispah tylli ki kali ha ka shisngi.
[bteng sla 7]Kham mynshwa ka jingwan jong ki briew ka dang bha kaba bun eh ka long tang kumba 30 tylli ki kali ha ka shi sngi.
“Ha ki sngi shuti da ki spah tylli ki kali ki wan ha kane ka jaka.
Katba ha ki sngi pohia kumba 50 tam ki kali ki wan ban jngoh ia kane ka jaka", la ong ki nongpeit ia katei ka jaka.
Kum shi bynta ban kyntiew ia kane ka shnong, ka Dorbar shnong Laitlum ka la shim ia kane kum kawei na ki lad kumno ban kyntiew ban khring shuh shuh ia ki nongjngoh kai pyrthei da kaba lum pisa bai rung na ki briew kiba wan ha kane ka jaka.
“Kawei kawei ka kali heh ngi lum 50 tyngka, katba ia ki kali rit ngi lum arphew tyngka ka bai rung", la ong ki nongap ia katei ia katei ka jaka.
Lyngba kane, kan iarap shibun ban kyntiew ia ka ioh ka kot ha kane ka shnong.
Shillong 27 Naiwieng:Ka National People’s Party (NPP) ka la pynrem jur ia ka jingshah siat iap ei ar ngut ki mynsiem briew ha ki bor shipai ha North Garo hills ha kane ka sngi Palei janmiet.
Ka la dawa ba dei ban thung da ka jingtohkit judicial halor kane ka jingjia bad ban pynshitom ia kiba donkti.
Ka kynhun jong ki nongialam ka NPP hapoh ka jingialam jong u Conrad K Sangma ki la iakynduh ia kiba haiing hasem jong ki longiing ba iakynduh ia kane ka jingjia bad u la kular ba un dawa ba ka sorkar ka dei ban ai ia ka jingbishar hok ia kine ki briew.
Ka NPP ka dawa ba dei ban thung noh mardor ia ka jingtohkit Judicial enquiry halor kane ka jingjia.
“Ngi dawa ba ka sorkar ka dei ban siew bailutksan mar T.10 lak sha ki longiing ba iakynduh ia kane ka jingjia ba sngewsih", la ong u James K Sangma.
U la ong ba ka NPP ka ieng pyrshah tyngeh ia ka jingpynjari ia ka Special Power Act (AFSPA) haGaro Hills bad kane ka jingjia ka dei kum ka jingkyrsiew thiah ban pynkyndit ia ki paidbah.
Ha kajuh ka por, ka CSWO ka la pynrem jur ia kane ka jingjia bad ka la kyntu ia ki bor shipai ban sei madan ia ki kyrteng ki shipai ba donkti ha kane ka jingjia.
Ka CSWO ka la pynpaw ruh ia ka jingsngew khia ia ka jingrahbor ba khah khah ia ki paidbah bad ia ki pulit da ki kynhun kiengatiar ha rilum Garo.
Ka la dawa ba dei ban thung da ka jingtohkit jong ka NIA ban pynlong ia ka jingtohkit halor ka jingdon kti jong ki briew na kane ka jylla bad ki kynhun kiengtiar namar ba ki paidbah ki la kylla long langknia.
Nongstoin, 27 Naiwieng:Ha kaba iadei bad ka jinglait tuh jong ki jingkylli MBOSE class IX kiba bun ki skul ha West Kasi Hills District kimda ioh tikna ia ka jingtip lane ioh ia ka jingthoh lyngba ki bor ba dei peit khamtam ki skul kiba don sha ki kyndong kynshrot jong ka District bad kiba bun hi ki sngewkyndit haba ki iohi ha ki kot khubor.
Na ka liang jong u nongthoh khubor u la pyrshang ban wad jingtip na ki katto katne tylli ki skul kiba don kham sha kyndong na sor Nongstoin kiba hap ban pynialeh eksamin ha ka Board ia ki khynnah pule klas IX, bad na ka liang jong ki bor pyniaid skul kila iathuh ba ki shu tip lyngba ka jingioh SMS ha ki mobile phun bad don pat kiba ioh jingtip lyngba ki bor pyniaid skul na ki skul kiba don ha sor Nongstoin lyngba ki phun.
Nalor kiba kum kitei ki skul don ruh kiba la shu tip lyngba ki kot khubor bad ruh da ka jingialap ki briew sharum sha neng ba ia ka eksamin klas IX la pynkynriah noh sha ka 4 tarik nohprah namar ka jinglait tuh ki jingkylli.
Shuh shuh u Nongthoh khubor u la iohlad ruh ban kylli ba ki don jingtip ne em ba katno tylli ki subjek kiba ki la ioh jingtip ba ki la lait tuh bad ba la pynkynriah ia ka jingthoh eksamin hynrei na ka liang jong ki kila ong ba haduh mynta ki dang sngew bad tip tang ia ka subjek science hynrei ia kiwei pat ki subjek kim shymla ioh jingtip ei ei ruh em.
Shillong, 27 Naiwieng:Ki nongtrei ka Mawmluh Cherra Cement Limited Employees Union (MCCLEU) ki la hap ban phet iam rem noh na Secretariat hadien ba u Myntri Rangbah u Mukul Sangma um shym la wan ban iakynduh ia ki hadien ba la dep iabuh sngi ban long mynta ka sngi por 3:30 baje janmiet.
Ha ka jingshisha, ki nongtrei jong ka MCCLEU ki la ap ha Secretariat naduh 3 baje duna eiei bad ki la ap khui ban wan u Myntri Rangbah haduh 4:10 baje janmiet haduh ba kynsan kynsan la pyntip ba um lah wan satia namar ba don ha ka jingsngew shitom ha ing.
Kane ka khubor ka la pynsngewsih noh ia ki nongtrei ka MCCLEU namar ba la shu pyntip kynsan kynsan ha ka khyllipmat ba khadduh.
Ha ka jingshisha, ki nongtrei ka MCCL ki la dep ia pynbeit sngi ban iakynduh ia u Myntri Rangbah hynne ka sngi ban iakren ban kyrpad ia u ban tuklar ban pynlait noh ia ka tulop jongki haduh 10 bnai mynta kaba la buh jingeh kaba shyrkhei ia ki nongtrei ban pyndap pynbiang ia ki jingdonkam ha iing ha sem.
“ngi hap leit noh namar ba u Myntri Rangbah um shym lah ban wan.
Ki ong ba u shitom", la ong ki nongtrei ka MCCEU.Ki nongkitkam jong ka MCCEU kynthup naduh u president Bah S Wahlang bad kiwei ki la wan sha kane ka jingiabuh sngi hynrei ki hap ban leit phai noh.
Shillong, 27 Naiwieng:Ki sengbhalang bad ki seng sain pyrthei bapher bapher ki la pynrem jur ia ka jingsiat iap ki shipai ia ki ar ngut ki riew paidbah mynshi sngi kaba la jia ha ka North Garo Hills.
Ka UDP, NPP bad CSWO ha ka jingpynlait khubor mynta ka sngi, ki la pynrem jur ia kane ka jingleh ki shipai pyrshah ia ki riew paidbah.
“Ka la dei ia ka sorkar ba mynta ka dei ban ai ia ka jubab sha ki paidbah balei kane ka jingjia ba shyrkhei ka la mih bad ka iai jia.
Hato ki shipai ki don ka ain ban leh ia kane ka kam ban shu siat iap ia ki briew khlem ka jingtip jong ki bor synshar district", la ong  u general secretary ka UDP u Bah A F Dkhar.
U la ong ka UDP ka phah ia ka kyrwoh sngewlem sha kiba haiing hasem bad dawa ba dei ban siew bailutksan da ka sorkar halor kane ka jingjia bad ka sorkar ka dei ban shim ia ki lad ki lynti ba kum kane ka jingjia kam dei shuh ban iai jia biang.
“Dei na kum kane ka daw ba ka UDP ka pyrshah jur ia ka jingpynjari ia ka jingpyntreikam ia ka ain shipai ka AFPSA ha Garo Hills  namar ba ka dei ka sorkar kaban leh ia kane ka kam.
Ka party ka pynrem jur ia kane ka jingleh riew khlaw jong ki shipai haduh ban duh ei ar ngut ki mynsiem briew", la ong ka UDP.Ha kajuh ka por ka UDP ka la pynrem ia ka jingwan thombor jong ki bor ka Assam ban pynpra ia ka jingtei ka Sericulture ha Madan Umwang.
Kane ka paw ba ka sorkar Congress ha Meghalaya bad ha Assam kim don ka jingiaburom bad ka sorkar Meghalaya ka denkam ban peit bha ia kane ka kam ban pynbeit noh ia u pud u sam", la ong ka UDP.Shillong, 29 Naiwieng:Ka shnong Pyrnai kaba don ha thain riwar sharum ka Pynursla ka la sakhi ia ka jingmih ka thup jingrwai na ki samla kane ka shnong kaba la pynlait paidbah da u rangbah SB Tariang ha ka jingialang ha ka janmiet sngi Saitjain ha kane ka shnong.
Ia kane ka thup jingrwai CD ba la ai kyrteng ka, “Lait Na Phi" (without you.
) la pynmih da ki samla kane ka shnong kynthup u Bah J Khongkhlad bad Bah Fartune Khongkrom bad la rwai da  8 ngut ki kaitor kane ka shnong kynthup u Bah Fartune Khongkrom, Bah Plesimai Khongsdam, William Khongsdam, Helon Binan, Tonic Khongtim,TR Khongkhlad, J Khongkhlad bad Realmen Nongrum.
Ka phang pdeng jong kane ka jingrwai ka dei shaphang ka jingieid samla bad kiwei kiba ktah ia ka jingshem mynsiem.
Haba kren lyngkot kum u kongsan u bah SB Tariang uba dei u president ka Riwar Mihngi Development Council (RMDC) u la ong ba ka tnad Arts and Culture ka don ka bynta ban ai jingiarap ia ki samla ba don sap ha ka siaw ka rwai bad kumjuh u nongmihkhmat ka thain u dei ban ai jingiarap ban kyntiew ia ki samla kiba don ka sap ka phong.
“Ki samla ki dei ban leit iit jingiarap na ka Arts and Culture bad ruh ka skhim MLA ka don kaba la mang kyrpang ia ki samla ba don sap ha ka liang ka put ka tem", la ong u Bah Tariang.
U la kyntu ia kine ki samla ban nym kynran dien ha ka lynti iaid jongki wat hapdeng ki jingeh jingtynjuh kiba bun.
“Pyndonkam hok ia ka sap ka phong jong phi kaba la ai da u Blei nongbuh nongthaw", la ong u president ka RMDC.U la ong ba ka ju don ka jingong ba ka thain Mawja ka dei kaba kham sahdum hynrei kumba ka paw mynta, ka dei kaba la kiew bha khamtam ha ka siew ka rwai kaba lah ban ong ba ki la iaryngkat bad kiwei.
U la kyntu ia ki nongshong shnong bad ki paidbah ba kin ai ka jingkyrshan ia kane ka kynhun nongrwai da kaba thied ia ka CD kaba shong dor tang T.90 kawei khnang ba kin lah ban bteng ia ka jingrwai kaba kham janai shuh shuh.
Ha kane ka sngi la ioh ruh ia ka jingkren na u Rangbah Shnong ka Pyrnai u Bah Centreson Khongsdam, bad ia ka jingialang la pynlaid da u Bah December Khongsdam.
Shillong, 27 Naiwieng:Wat la ki la don haduh 7 ngut ki MDC kiba la risaiñ noh na ka kam jong ki, namar ba ki bat ha kajuh ka por kum ki MLA pynban katei ka kam kam pat shym la pynsting ia ki bad ki long lem kumba long u bah Pynshngaiñ N Syiem, ha kaba ki dang hap hapoh ka jingbishar ka High Court namar ba ka la ong ba ka jingrisaiñ jong ki kam dei shuwa ban ujor mukotduma, hynrei ki la risaiñ hadien ba ladep ujor sha kashari.
La ong ruh ba kat kum ka jingujor PIL ka long beit ban mait kyrteng ia ki MLA kiba bat ha kajuh ka por kum ki MDC, bad ka jing mudui ka la ong ba kam dei ka jingrisaiñ jong ki, na kawei na ki kam ba ki bat hynrei ban mait kyrteng beit ia ki.
La ong ba wat la ka sorkar jylla ka la thaw ia ka aiñ ban iada ia ki MLA na ka jingshah mait kyrteng hynrei ka high Court ha ka jingtian bishar jong ka ka bishar beit ia ki 8 ngut kiba don kyrteng.
Ha kine ki khyndiat sngi ki tyllong khubor ba ka High Court ka shong bishar ia katei ka kam, la ong ba ka la don ka jingbyrngem ban mait kyrteng ia baroh kitei ki nongmihkhmat paidbah ba bat kam ar maloi wat ia kiba la risaiñ ruh.
La ong ba hadien katei ka la don ruh ka jingiakynduh lang jong kitei ki 7 ngut ki nongmihkhmat na Khasi Hills lait noh uwei na Jaintia ha kine ki khyndiat sngi ban pyrkhat na ka bynta katei ka kam.
Lah ban kdew ba hadien ba ka sorkar jylla ka la pass ia ka Aiñ ban iada ia ki MLA na ka jingshah mait kyrteng baroh ki MDC ba long MLA ki la risaiñ pynsted na ka jinglong MDC jong ki lait noh u bah Pynshngaiñ N Syiem u CEM ka KHADC uba dang pyneh haduh mynta ruh.
Nongpoh 27, Naiwieng:U MDC ka Umsning Konstituensi, Bah Don kupar Sumer, u la jurip ia ka CHC ha Umsning kaba don shibun ki jingduna ym kumba la khmih lynti ki paidbah.
U MDC u la leit ban peit ia ka hadien ka jingiohpdiang shibun ki jingud jingman jong ki paidbah ha kaba ia dei bad ka jingbym biang jong ki doktor bad kiwei ha kane ka CHC.U Bah Sumer u la pynpaw ia ka jingkyndit ban lap ia ki jingduna bapher bapher kiba don ha kane ka CHC ha Umsning kaba ju ai jingshakri ia ki phew hajar ngut ki paidbah ka thain Umsning bad Mawhati.
“Kane ka CHC kala ai jingshakri mynta da ki phew snem hynrei ka don mynta tang ar ngut ki doktor khlem doktor specialist", kren diaw u Bah Sumer.
Wat ka mashin X-Ray ha kane ka CHC mynta la palat 15 snem eiei kam pat lah ban pyntreikam ia ka tang namar ki daw ki bym lah ban tip bad u la ong ba un iakren bad ki heh sorkar jylla khamtam ruh ia u Myntri ba dei peit ia ka tnat ka Koit ka Khiah halor kane ka jaka sumar.
Shillong, 27 Naiwieng:Haduh mynta dei tang ka sobjek saian ne ka Science and Technology jong ki khynnah pule klas IX kaba lait tuh kaba ki nongthohkhubor ruh ki la ioh kopi ha kti hynrei ia katei ka eksamin kaba la pynbeit ban pynlong ha ka 30 tarik mynta u bnai la pynkynriah noh sha ka 4 tarik u nohprah, 2015.
Mynta pat ki la saphriang sa ki khubor ba ka sobjek Khasi ruh ka ban sa long ha ka 2 tarik u nohprah ka la lait tuh hynrei haduh mynta u nongthohkhubor um pat lah ban pynthikna, namar ba ym pat shym la ioh ban bat ha kti, hynrei kiba bun ki la artatien ba ioh katei ka jingkylli jong ka sobjek ruh ka la lait tuh pynban kumba long ka saian, bun ki la sah ha ka umdum la ka jingiakhun eksamin ki khynnah klas IX ia ka sobjek Khasi kan long kaba khuis kaba suba ne ka dei kaba la dep die pynban ia ki jingkylli shuwa ban long eksamin?.
Shillong, 29 Naiwieng:Ka sorkar jylla ka la ioh mynsiem hadien ba ka sorkar pdeng ka la kyrshan ban nym pynjari ain shipai Armed Forces Special Powers Act(AFSPA),1958, ha rilum Garo wat hadien ba la pynjari da ka Kashari High Court ka jylla.
Ka Myntri Kam Pohiing ka jylla Kong Roshan Warjri ka la iakynduh dang shen ia u myntri kam pohiing ka ri u Rajnath Singh bad ia u Myntri khynnah kam pohiing u Kiren Rijiju ha nongbah Delhi.
ka sorkar pdeng kham mynshwa, ka la pynpaw ba kam don mon satia ban pynjari ain shipai ha Garo Hills namar ba ka jinglong jingman kam pat dawa ban leh kumta bad ka la rai ban leit iasaid ha ka Supreme Court ia kane ka rai jong ka High Court.
ka jingpynmih hukum ka iing kashari High Court ban pyntreikam ia ka AFSPA ha rilum Garo ka la pynkthah khlieh ia kane ka sorkar ba ialam ka Congress hadien ba la mih ka jingpyrshah kaba jur na ki paidbah bad ki seng, bad ki seng sain pyrthei bapher bapher ha kane ka jylla.
Ka jingpyrshah ka la ioh bor shuh shuh haba ar ngut ki mynsiem briew ki la duh ei ia ka jingim ha ki ktang suloi jong ki shipai ha Kharkuta ka North Garo Hills kata ruh haba ia ka ain AFSPA ym pat shym la pynjari bad katno tam lada pyntreikam sa da ka AFSPA.Shillong, 27 Naiwieng:Hadien ba ki ki jingkylli jong ki khynnah klas IX ki la lait tuh khyndiat sngi shuwa ban long ka eksamin,ki nongialam ka Khasi Jaintia Deficit School Teacher’s Association mynta ka sngi ki la leit ban ia kynduh ia u Executive chairman ka MBOSE u bah E.P Kharbhih ban ia kren bad u halor katei ka phang.
Ha katei ka jing iakynduh ki nonghikai ki la dawa na ki bor ka MBOSE ba ka dei ban pynbeit ha ka rukom kaba dei lada ka kwah ban pyniaid dalade hi ia ka eksamin khynnah klas IX, hynrei lada kam lah ban pynthikna ba ka lah ban pyniaid beit iaid ryntih ka la bha ia ka ban aiti hi noh ha ki skul ba kin leh ia kaba donkam.
Ki nonghikai ki la ai jingmut ruh ia ki bor ka MBOSE ba lada ki kwah ban pyniaid ia ka eksamin dalade hi, kan jin da la bha ia ka ban pyniaid ia ka eksamin kumba leh ha ka Matrik ym kumba ka leh mynta.
Ki la ong ba kan bha ia ka MBOSE lada ka leit ban buh lypa ia ki jingkylli jong ki khynnah ha thanad pulit bad baroh ki khynnah klas IX ki dei ban ia khun ia ka eksamin jong ki ha ki jaka ba la jied ne ki Deposit Centre ym shuh ha ki skul jong ki, namarba ki don ruh ki khynnah klas IX sha ki jaka ba kyndong kaba ym lah ban pynpoi kali hapoh ka 2 kynta kumba la buh por ka Board ban lum ia ki jingkylli.
Katkum ka jingkren kitei ki nonghikai kiba la ialam da u Chairman jong ki u bah E.D Nongsiang ki la ong ba kumba long ha kane ka dur kaba la jia khlem pud la lai snem tam mynta , ki nonghikai ruh kim lah shuh ban shaniah ia kane ka rukom pynialeh eksamin ia ki khynnah klas IX da ka Board Ki la dawa ruh na ki bor jong ka Board ba ki dei ban pynshitom ia kiba donkti ha katei ka kam ban die tuh lane ban pyllait tuh ia ki jingkylli ki khynnah skul namarba ka jingleh jong kiwei ar ngut ka la pynjynjar sat ia kiba bun balang naduh ki khynnah skul, ki kmie ki kpa bad ki nonghikai ruh.
Shillong, 29 Naiwieng:Hadien ka jing ialang bad u Myntri Rangbah ka Jylla Dr.Mukul Sangma ha ka 05tarik Naiwieng 2015 bad ka jingpynmih khubor na ka liang u Chief Secretary, Bah PBO Warjri ha kaba u la kynthoh pyrshah halor ka jingai syrnod ki Rangbah Shnong kiba la don Sanad thymmai katkum ki Act bad ki Rule jong ka KHADC, ka SNSBH ka la leit ban ia kynduh ia u CEM KHADC ar sien arwat ha kaba la ka ioh jingpynshai na u halor ka jingpynkup bor ka KHADC ia ki Rangbah Shnong.
Ha ka jingiakynduh bad u CEM ha ka 27 tarik mynta u bnai ka SNSBH ka sngewkmen ban ioh pdiang ia ka Notification NO.DC.XXVII/Genl/ 89/2015/7 ba la pynmih da ka KHADC kaba pynkup bor ia ki Dorbar Shnong ban bteng ia ki kam kiba ki ju trei.
Kumta ka SNSBH ka kyntu ia baroh ki Rangbah/Nongsynshar Shnong kiba la ioh ia ka Sanad thymmai ban trei ia ki kam khlem ka jingartatien.
Khublei Rangbah Shnong ki Seng MawlaiKa KSU Mawlai Circle ka HNYF Mawlai Circle bad ki Seng Samla Dong bapher jong ka Shnong Mawlai, ki ai ia ka jing khublei ba kyr pang ia ki Nongkitkam jong ka Synjuk ki Rangbah Shnong, ha ka jing ia leh bad trei shitom ka jong ki ba ki la lah ban wanrah iaka jing jop ha ka ban pynlait noh iaka jing tam pud jong ka Sorkar Lyngba ka MUDA na ka Building Bye Law, iaka Shnong Mawlai, bad kiwei pat ki shnong ha ki khap sor khamtam ia ki jaka kiba hap hapoh ka sixth Schedule Area, namar kumba ka long mynta baroh ki briew kiba la dep shna iaki iing thymmai ki la lah pat ban ioh ia ki bor ding bad ia ka um bam um dih, bad ka la pynsuk bad weng noh ia ka jingeh kaba ki paidbah ki la kynduh ha kine ki khyndiat bnai bala dep.
Na ki samla jong ka Shnong Mawlai kaba kynthup ia ka KSU Mawlai Circle bad HNYF Mawlai Circle ka kitbok kitrwiang ia ki Nongkitkam jong ka Sunjuk ki Rangbah Shnong ba kin ioh iaka met ba koit ba khiah khnang ba kin lah ban trei kham bha shuh shuh naka bynta ki paidbah, bad ngi kitbok ruh ba ka jing ialeh halor ka VAB ruh kin ym shong thait haduh ba kin da ioh iaka jing jop, ong ka kyrwoh na ki seng bapher bapher na Mawlai.
Shillong, 29 Naiwieng:Ka Dorbar Shnong Mawlai Mawroh ha ka sngi Saitjaiñ ka la plie ia ka lynti ïaid kjat bad ka jingkieng ban pynsuk ia ki longkmie ba iaid ban kit ia ki jain ban leit sait bylla sha ka wah kaba don ha katei ka shnong.
Ka Dorbar Shnong ka la shim ruh ia ki lad ki lynti ban iada ban pynneh ia katei ka wah duid ha ka shnong.
“Nalor ka lynti ïaid kjat, ka shnong kan ai jingiada ïa ka tyllong um bad ïa ka jinglong jyrngam sawdong kane ka wahduid," ong u Bah Rangbah Shnong u Bah Peter G Lamare.
Ia katei ka jaka kaba la tap da ki sanium ki paidbah ki ju pyndonkam da ki dieng sawdong kum ka jingkieng ban iaid hynrei mynta ki la suk da ka jingkieng dewbilat ba 200 meter tam lyngba ka MLA skhim u Bah Embhalang Syiemlieh kaba T 3, 75, 000 lak.
Kane ka wahduid ka long kum ka tyllong um na ka bynta ki nongshong shnong ka Mawlai namar ka tuid shaduh ka dam ba don ha Umsohlang.
Ka dorbar shnong Mawroh ka kmen ruh namar ba ka dei ka jingrakhe ïa Dorbar Shnong ïa ka jingdap 75 snem.
Shillong, 29 Naiwieng: Katkum ki tyllong khubor ba u Rupang u la ioh lum la iathuh ba ha ka 25 tarik mynta u bnai ka la don ka jingiakynad hapdeng ki jaitbynriew Nepali bad ki Muslimkiba shong bas ah ha Jhalupara bad ha katei ka jingjia la ong ba la poi ruh u pud ba lamih ka jingiashoh bad ka jingiaktah kti ha kaba u paidbah u la ia lum lymbung ha katei ka jaka kaba don hajan Mahavir Park ha ka jaka ba don bunlad.
La iathuh ba ka daw ba nyngkong eh la ong ba la don katto katne ngut ki khynnah Muslim kiba ñiah saikil ha surok hajan katei ka jaka bad la don sa katto katno ngut ki khynnah Nepali kiba don lang ha katei ka jaka kiba la antad ba ki dei kiba hapdeng ka 16- haduh 18 snem eiei, ha katei ka por la ong ba ki khynnah Nepali ki la pan ñiah kai lang ia kata ka saikil ki khynnah Muslim hynrei kim shym la ai bad hangtei suki suki la mih sa ki jingiakren pyrshah jaitbynriew bad na katei ka jingiania ka la poi sha u pd ban ia kynnoh kawei ka jaitbynriew ia kawei pat ha kaba ki lad khubor ki la iathuh ba ki Nepali ki la kynnoh kylla ba dei ki Muslim kiba buh bom ha ka por ba dang ia lehkmen Diwali ki Hindu ha Jhalupara (u bom ba la kam ka HNLC) bad hadien ka jingiania kaba jur la mih sa ka jingiaktah kti bad ka jingiashoh.
Kham hadien katei la ong ba katto katne ngut ki Muslim ki laleit ban ujor da ka FIR ia ki katto katne ngut ki Nepali sha Jhalupara Outpost, ki Nepali ruh ki ujor kylla ia ki Muslim bad kumta shi kumta ki la ujor haduh ba la ong ba la don kumba saw ne san tylli ki jingujor ha Jhalupara Outpost.
Ki lad khubor ki la iathuh ruh ba ha katei ka thaiñ ka la sdang ban mih sa ka jingiakynad hapdeng kitei ki ar jaitbynriew ha kine ki khyndiat sngi.
Hynrei tang mar ia ioh jingtip ia kane ki pulit hapoh ka jingialam u bah Vivek Syiem SP (City) ki la lum kyrkieh ia ka jingialang hapdeng ki ar jaitbynriew ha Lumdiengjri PS ha kaba ha katei ka jingialang la donlang ruh ki bor Distrik ba la wan mihkhmat da ka kong Lawai, Majistor.
La iathuh ba na ka liang ki Muslim la wan mihkhmat da ki nongialam niam jong ka ba kynthup ia u Sayedullah Nongrum bad na ka liang ki Nepali la ialam da u Rangbah shnong ka Jhalupara u Prakash Bhandari.
Ha katei ka jingialang kitei ki ar ngut ki la hun la suk ban ia im suk im saiñ bad ki la kular ruh bay m pynmih kano kano ka jingjia ne ka jingiasngew jaitbynriew ha katei ka jaka.
La iathuh ba baroh arliang ki la don lai lai ngut na kawei ka liang kiba la shim ia ka lynti kaba hakhmat ban bah khlieh ia ka shongsuk shongsaiñ.
Kham hadien la ioh jingtip biang ba ka la don sa ka jingialang hapdeng ki nongialam jong kitei ki ar kynhun mynta ka sngi, bad la ong ba ki la ia bat kular ban tem ia ka shongsuk shongsaiñ bad ban kham pyrkhing ia ka iaid ka ieng ha Jhalupara ba kan ym long shuh kaba lait lan bad la ong ba ki la ia thaw ruh da ka komiti ia bat jingsuk ha kaba la ia rai ruh ba yn ym shah plie miet shuh ia ki dukan ha Jhalupara palat ia ka por 10 baje mynmiet.
Shillong, 29 Naiwieng:Hato ki pulit kim ler ban syntiat ia ki nongkhaii kynja haba ka seng HYC na Khanapara ka la ioh bat ia ki briew ba donkti ha kane ka kam khaii beain.
Ha kane ka sngi Saitjain,  ar ngut ki kyn thei kiba la tip kyrteng kum ka Nimai Rabha bad ka Jayanta Chetri kiba sah ha  8th Mile, Khanapara ka Ri-bhoi ki la shah bat ha ki dkhot ka HYC halor ka jingkynnoh ba ki donkti ban khaii kynja.
Nalor kine, ka HYC ka la ioh bat ruh sa ia ka Barlish Pushain na shnong Killing, u Vicky Pradhan bad u Biky Saha na 8th Mile.
Na kine ki briew la ioh kurup 10 kilo u kynja la ong u president ka HYC u Bah Amberligh Masharing.
Ia kine ki briew la aiti pat sha ki pulit ban leh ia kaba donkam katkum ka ain.
U bah Masharing u la ong ba ka seng ka la leh ia kane ban khynra ia ka jingdon jong ki briew ba khaii kynja hadien ba u nongring dur ka channel  T7 News u la shah tied ha ki runar ha Khanapara kiba leh ia kane ka kam beain.
“Hadien ba la ioh jingtip, ngi la phah ia ki dkhot ka seng sha katei ka jaka ban peitngor bad ngi la ioh bat syndon san ngut ki nongkhaii beain", u la ong.
Ia kine ki kynja la song bha bad la buhrieh ha nala, ha sad iing, bad la die pat sha ki briew ha katei ka thain Khanapara.
U la ong ba katkum ka jingiathuh jong ka Pushain, ki nongshalan kynja ki dei na thain Shillong bad kawei kaba ju wanrah ka dei kaba la tip kum  ka Eva.
Ha kajuh ka por, ki pulit ki la kem ruh ia uwei u samla ba 18 snem uba donkti ban shoh ia u nongring dur jong u T7 News.
Jowai, 30 Naiwieng:Ka Jaintia Students’ Union (JSU) Sengkmie haka jingpyllait khubor mynta ka sngi ka pynpaw iaka jingsngewkhia halor ka jingkylla rong Blue biang ka wah Lukha, kaba dei kawei na ki wah ba don nam hapoh ka Ri lum Jaintia bad kaba bsa ia bun tylli ki shnong kiba don ha baroh shi lynter jongka.
Namar ka jing kylla rong blue biang ka wah Lukha, ki nongialam jongka JSU Sengkmie bad ki nongialam jongka JSU Narpuh Circle kila ia kynduh mynta ka sngi hapoh ka ophis treikam jongka Seng ha Jowai ban ia pyrkhat sani bha bad wad iaki daw  halor kane ka jingiaikylla rong kane ka wah kaba la sdang naduh ki snem kiba la dep bad kaba iai bteng haduh mynta.
Na ka liang ka JSU sengkmie, hadien bala bishar bniah naki katto katne ki jingwad jingtip kiba la wanrah daka JSU Narpuh Circle kala suba jur ba kane ka jingkylla rong jongka wah Lukha ka lah ban dei na ka daw jongki Kharkhana Dew Bilat kiba don ha kine ki thain, ym shuh kumba la kynnoh haki por bala dep ha kaba la kynnoh na ka daw jong u Dewiong.
Ka JSU ka pynpaw ba ka jingkhangtih dewiong daka NGT mynta kala jan dap ar snem bad kaba lyngngoh pat ka long ba balei nalor ba la khang tih dewiong ka wah Lukha ka dang kylla rong blue? Nalor kata U slap lane ka umsaw kaba kit iaki jakhlia sha ka wah lukha ruh kala kut.
Kumta halor kane ka nongrim, ka JSU ka dawa naka MSPCB ba kadei beit ban pynshai paidbah khamtam hadien ka jingleit jurip ka jongki haka 24 tarik mynta u bnai khnang ba ki paidbah kin shai bad tip iaka jingshisha baroh.
Ha ka juh ka por ka JSU ka pynrem jur ruh iaka JHADC halor ka jingbym shimkhia halor kane ka wah namar ka JHADC ka nang tang ban lilam ia kane ka wah man la u snem katba ba ki lad ban iada iaka pat ka JHADC kam bna ei ei.
Shillong, 29 Naiwieng:U Chairman ka KHADC u Bah Man sturdy Nongrem u la ong ba ka elekshon shiteng samoi sha ka KHADC dei ban  pynlong kloi namar ba kito ki jaka bym don ki nongmihkhmat MDC kin shah ktah bha shano kin leit.
“Lada ka sorkar kan pynlong elekshon slem haduh 6 bnai ne shi snem kam don jingmut shuh.
Nga sngew ba ka elekshon shiteng samoi ha kito ki jaka ba lait dei ban pynlong kloi", la ong u Bah Nongrem haba iakren ha kane ka sngi Saitjain bad u Rupang.
U la ong ba ka long kaba shisha ba ka shong ha ka sorkar jylla ba kan shim ia ka rai lano kan pynlong ia ka elekshon namar ba kam don ka ain ne ka kyndon kaba kren shai ba ia ka elekshon shiteng samoi dei ban pynlong ha kano kano ka por.
“Watla kam don ain kaba ong ban pynlong elekshon ha kano kano por kumba long ia ki MLA hynrei lada pynlong slem kan long ka jingeh ia ki paidbah kiba khlem don MDC bad kan ktah ia ka jingtreikam ka Council namar ba ka shuki MDC kaba lait ka la bun", la ong u Bah Nongrem.
Kumba ia ka MLA, haba don kano kano ka jingiehkam ne khlad u MLA, ka Election Commission kan hap ban pynlong noh ia ka elekshon hapoh hynriew bnai hynrei ha ka elekshon MDC kam don satia ka ain kaba ong kumta.
Hynniew tylli ka shuki MDC ka la lait kawei ha JHADC bad hynriew tylli ha KHADC hadien ba ki MDC kiba long MLA ha kajuh ka por, ki la iehnoh namar ka jingtieng ioh khyrwait ka ain.
Kham mynshwa, u Commissioner & Secretary ka tnad District Council Affairs (DCA) u Bah Jopthiaw Lyngdoh u la ong ba ka jingpynlong ia ka elekshon shiteng samoi jong ki district council ha ka jylla kan shong ha ka sorkar jylla ba kan rai bad kam don ka ain kaba kren ba dei ban pynlong ha kano kano ka por.
Haba iakren bad u Rupang, u Bah Lyngdoh u la ong, “Ka shong ha ka sorkar jylla ba kan rai ban pynlong ia ka elekshon shiteng samoi",.
Ki hynriew ngut kiba iehnoh kam MDC ki long Bah HDR Lyngdoh na Sohiong, Bah Ardent M Basaiawmoit na Nongkrem, Bah Sanbor Shullai na Laban, Bah Brolding Nongsiej na Mawthadraishan, Bah Metbah Lyngdoh na Mairang, Bah K Plasting Pangiang na Rambrai-Jyrngam bad u Bah Stephanson Mukhim na Amlarem ka JHADC.Katba u Bah Pynshngain N Syiem uba long ruh u CEM nalor ba u long MLA/MDC na Mawsynram u la kyntait ban iehnoh ia ka kam bad u la rai ban iakhun pyrshah ia kane ka ain ha ka iing ka kashai.
Haduh mynta u khlem iehnoh ia kano kano ka kam kum u MDC/MLA.Nongstoin, 29 Naiwieng:Myn ha ka sngi thohdieng jong ka taiew ba la lah ka la don ka jingiather kuli kaba jur hapdeng ka kynhun kaikhlaw ba la ialam da u Jimmy u ba dei u snar jong ka GNLA bad ka kynhun jong ki pulit ka Shallang PS bad ki BSF kaba la jia ha ka Shnong Riangud ha ka por 12:30 mynmiet, ka shnong kaba jngai tang kumba 25 KM na Shallang PS.Katkum ka khubor ba la ioh lum na ki bor pulit ka Shallang PS, la iathuh ba ha katei ka jingiather kuli, ym shym la don mano mano ba iap ne mynsaw.
Hadien katei ka jingiather kuli kaba jur bha na ka liang jong ki pulit ka Shallang PS, ki la leit sha katei ka jaka bad na katei ka jaka, ki la ioh ban kurup ia ar tylli ki mobile phun bad kawei ka pla ka ba dei jong ka kynhun GNLA.Shuh shuh la ioh jingtip ba mynta ka sngi ka 29 tarik ka la don biang ka jingiather kuli hapdeng ka kynhun pulit SWAT  ka Shallang PS bad katei ka kynhun kaikhlaw jong u Jimmy ha kawei ka khlaw kaba la tip kum ka khlaw Mawmluh ha jan jong ka shnong Riangud.
Ha katei ka jingiakhun ka kynhun pulit SWAT ka hap ban sngeh noh ia ka jingiasiat namar ka jingdon jong ki riew paidbah ha katei ka khlaw bad la ioh jingtip ruh ba ha katei ka jingiasiat ruh khlem don ba iap ne mynsaw bad ki kynhun kai khlaw ka GNLA, ki la lait noh ban phet krad na katei ka jaka.
Na ka liang jong ki pulit ha ryngkat ka kynhun SWAT ki dang ia pynlong ka jingthwet kaba jur ia katei ka kyhun jong u Jimmy bad na katei ka khlaw ki pulit, ki la ioh biang ban kurup ia u wei u kynjri teh kti ba pyndonkam da ka GNLA.Shillong, 29 Naiwieng: Hadien ba la siat iap da ka jingbakla ia ki 2 ngut da kaba mut ba ki dei ki lehnoh ki shipai ki la phet krad na ka jaka ba ki siat bad ki la ieh ruh ia ka metiap ha katei hi ka jaka khlem da pyntip sha ki pulit.
Ka jingtohkit ia katei ka jingjia kan dang iaid shakhmat ha kaba la bthah ia u Deputy Commissioner ka North Garo Hills u Ahri Sibi Sadhu, IAS ban ba un tohkit ia katei ka jingjia bad ha kajuh ka por u DC u la thung ia u Shri David D Sangma, MCS Addl.District Magistrate ba un khlieh ia katei ka jingtohkit.
Katkum ka kyrwoh na u IGP u GHP Raju u la ong ba ha ka miet 25 tarik mynta u bnai ha ka por 9:30 baje eiei u Incharge ka Kharkutta Out post u shri SI N.Ray u la pyntip sha u SP ka North Garo Hills u Ramesh Singh ba ha ka por 8:40 baje eiei u nongniah kali jong u –u la pyntip ba u la ioh sngew ia ka jingriew suloi ha Rajasimla kaba jngai kumba 2 kilomitar na Kharkutta OP.Hadien katei la ong ba u SI N Ray ryngkat bad ki pulit kiba don ha katei ka por ki la mareh wut wut sha Rajasimla bad haba la poi ha Konchikol u la ong ba u la iohi ia kawei ka thuk thuk Yamaha RX-100 ka bym don nombar plate kaba la thiah lyngkrang ha madan bad tang kumba katto katne kilomitar na katei ka jaka ba don ka thuk thuk u la ong ba ki don ar ngut ki briew kiba la thiah lyngkrang ha madan.
Kumta mar mar la pynkit ia kitei ki ar ngut sha Kharkutta PHC hynrei haba la poi ha katei ka jaka sumar u la iathuh ba u Medical Office rba don hangtei u la ong ba ki la iap lypa shuwa ban poi ha PHC.Hadien ba la ioh jingtip ia katei ka jingjia u GHP Raju u la ong ba u SP ka NGH u la hukum ia u Addl.SP bad ia u SI G.M Momin uba dei u O/C ka Mendipathar PS ban leit bak bak sha Kharkutta ban leh ia kaba donkam.
Haba la poi ha Kharkutta u la ong ba la ithuh ia kitei ki ar tylli ki metiap , ha kaba uwei na ki u dei u Elphius Momin,35 snem uba dei u nonghikai skul bad uwei pat u dei u Sweetbirth D Marak uba ju khot sin u Belbong, 30 snem ,kitei baroh 2 ngut ki shong ki sah ha Rajasimla.
Katkum ki jingtip ba kipulit ki la ioh lum na ki paidbah katei ka jaka u Raju u la ong ba la rejistar case ha Mendipathar PS (Mendipathar PS Case No.258(11)2015 u/s 302 IPC r/w Sec 27(3) Arms Act).
Ha katei ka por ka kyrwoh na u Raju ka la iathuh ba ka la mih ka jingkynnoh na ki paidbah ba ia kitei ki metiap la dei beit ba siat iap ki pulit, ki shipai lane ki dkhot ka ANLA, namar ba shuwa ban jia katei kitei ar ngut ki dei kiba shim bynta shitrhem ban pyrshah ia ka ANLA kaba la pynlong dang shen ha ri lum Garo.
Hynrei tang hadien katto katne por u la ong ba ki ophisar rangbah ki shipai ki la wan ia kynduh ia u SP NGH ha Resubelpara bad ki la batai ia katei ka jingjia ha kaba ki la iathuh ba ki shipai kila leit pahara ha ki thaiñ ka Kharkutta bad ka la jia pynban katei ka jingsiat bakla, bad u SP u la bthah ia ki shipai ban ai ia ka kaiphod jong ki namarba ki shipai ki khlem kynjoh ktien ia ki pulit ha ka por ba ki leit pahara ruh.
Ka kyrwoh na u Raju ka la iathuh ruh ba ha ka step kaba bud kata ha ka 26 tarik ha ka por 6 baje mynstep ki ophisar shipai ki la wan sha Kharkutta OP bad ki la buh ia ka FIR jong ki ha kaba ki la ong ba ki bor syntiat jong ki ki la ioh jingtip ba ki don ki dkhot ka GNLa kiba shang ha katei ka ka thaiñ da ki thuk thuk bad kumta ki shipai ki la pynlong ka jingkhynra ne ka Motor vehicle check post (MVCP) hajan Rajasimla ha ka por 815 baje mynmiet bad ki la ioh ruh ban talasi ia ar tylli ki thuk thuk ba iaid lyngba katei ka jaka bad sa shiphang u la ong ba la wan sa kawei ka thuk thuk bad la don ar ngut ki briew hangtei katei ka thuk thuk ka die ka bym don ba thang ding bad katei ka dei ka por 8:40 baje mynmiet.
Ki shipai ha FIR jong ki ki la kam ba ki la pynsangeh ia katei ka thuk thuk hynrei ka la pyrshang pynban ban phet shawei, ha katei ka por u la ong ba la iohsngew ia ka kynja jingbthei bad la iohi ia ka ding ba thaba na katei ka thuk thuk kaba iohi kumba ka dei ka jingsiat kuli kumta ki shipai ki la ther kuli sha katei ka thuk thuk, bad ki la kam ba katei ka jingjia ka dei tang na ka daw ka jingithuh bakla.
Ki shipai ki la bynrap ruh ha katei ka jingthoh sha ki pulit ba ki la bakla namarba ki khlempyntip sha ki pulit mar-mar hynrei ki la ieh pynban rynghang ia kitei ki ar ngut ki metiap ha katei hi ka jaka bad phet noh ialade.
Ha ka por 8 baje mynstep jong ka 26 tarik kibahaing hasem ki tei kiba iap bad ki paidbah ki la wan sha thanad pulit ha Kharkutta OP ban ujor FIR ia katei ka jingjia.
Kham hadien ia kitei ki metiap la phah ban leh Post Mortem ha Mendipathar PHC ryngkat ka jingring dur video kumba la bthah da ka National Human Right Commission.
Ki sengbhalang, ki bahaing hasem ki paidbah ki la pynrem jur ia katei ka jingjia bad ki la pynbna ba ha ka 30 tarik mynta u bnai kin iaid paidbah ha Kharkutta ban dawa bai lutksan bad ban pynrem ia katei ka jingjia.
Rambrai, 28 Naiwieng:  Ka Rambrai ka dei kawei na ki MLA Constituency kaba dang shu mih thymmai ha kane ka MLA Election kaba dang shudep ha u snem 2013 ha kaba u Bah KP Pangniang u la ong u MLA jong kane ka jaka, hynrei ka jingsniew jong ka surok na Nongstoin sha Rambrai ka long kaba la palat.
Haba u SP News Agency u la poi sha katei ka thain la shem ba ka  jingsniew jong ka surok na Nongstoin sha Rambrai ka long kaba la palat bad ki paidbah kiba leit ba wan sha kane ka thain kila shem jingeh shibun.
Haba kren ha u nongai khubor bun ki  iathuh ba na ka liang jong ka PWD kam shym la maramot ia kane ka surok la bun bun snem.
Haba peit ia ki surok saw dong jong ka shnong Rambrai kiba don ha man ki dong kila jot la pei  bad ka long ka jingeh ia ki paidbah ha ka leit ka wan ka jong ki, kumba kalong ka shnong  Rambrai ka dei ka pdeng jong ka thain baroh kawei ka constituency kaba thymmai ha kaba ki paidbah na ki shnong bapher bapher ki wan iew ha kane ka shnong shisien shitaiew.
Ki paidbah kiba don ha ki shnong bapher bapher jong ka thain Rambrai ki dei kinongrep bad ia ki mar rep jong ki la pynpoi ha kane ka iew, hynrei ka jingsiew jong ki surok kala buh ia ki paidbah ha ka jingeh hakaliang jong ka kit kabah ban pynpoi  ia ki mar rep ki jong ki.
La ong ba na ka liang jong ki nongmih khmat na ka por sha ka por kila juh ia Kren ia ki jingeh jong kane ka thain hynrei kaba shem jing eh ka long ba na ka liang jong ka PWD kam shym leh ei ei haduh kine ki sngi da kaba ai dawa ba ka tand PWD kam don pisa.
Na ka liang jong ki paidbah ki kwah ba ka sorkar ka dei ban maramot ia kane ka surok khamtam eh na Nongstoin sha Rambrai.
(SP News).
Nongpoh, 30 Naiwieng:Ki pulit ka Assam ha ka 29 tarik mynta u bnai ki la pynphai noh ia ki tiar ki tar kiba la kurup na ka jingtei ba la pynpra jong ka Eri Worm Building bad ruh ia ki tiar ki tar jong ka jingtei ia ka surok na Umjaknieh-Jatalong.
Kane ka la jia hadien ba ka Deputy Commissioner ka Ri Bhoi District ka Dr.Pooja Pandey ka la iakren bad u Deputy Commissioner ka Karbi Anglong,Ki bor pulit ka Assam ha ka 24 tarik mynta u bnai ki pynpra thombor da kumba 5 ne 6 kali ia ka jingtei ka Eri Worm ba la pynmang lyngba ka tnat treikam jong ka Sericulture ha ka shnong Madan Umwang.
Ki bor pulit Assam ki la pynphai sha ki trai kiba dei hok ia ki tiar ba dei jong ka jingtei ka Eri Worm la pynphai sha ki bor shnong jong ka Madan Umwang bad ia ki tiar kiba dei jong ka jingtei ia ka surok na Umjaknieh-Jatalong la pynphai sha u kontraktor.
Ka DC ka Ri Bhoi District, ka Dr.Pandey ka la iathuh ha ki nongthoh khubor mynta ka sngi ka la ong ba ka long kaba sngewkhia kaba jur halor kane ka jinghiar thma jong ki bor Assam ia ki jingtei kiba dei ki lad pynroi hapoh ki thain khappud khamtam hadien ka jingiakren sngewthuh para DC jong ka Ri Bhoi bad ka Karbi Anglong, hynrei watla katta, wat hadien ka jingwan ban pynphai ia kitei ki tiar ki tar, na ka liang ki bor sorkar ka Meghalaya kan nang pynlong ia ka jingtohkit halor kine ki jingjia ha Madan Umwang bad ruh halor ka surok rong jong ka Umjaknieh-Jatalong.
Ha kajuh ka por ka KSU, North Khasi Hills District bad ki nongialam shnong ka Madan Umwang bad ka Jatalong ki la leit ban iakynduh ia ka DC, Ri Bhoi.
U Rangbah Shnong ka Madan Umwang Bah Bliksion Mukhim bad u Secretary Shnong ka Jatalong Bah Aloysius Bina, ki la pynpaw ia ka jingsngewkhia kaba jur halor kane ka jingshah thombor ki paid khasi khara kaba na ka por sha ka por ha ki bor sorkar Assam bad ki la kynthoh ruh, ba kane ka jingthombor jong ki bor sorkar Assam ka la nang iai jia tang na ka daw ka jingmynthi jong ka Sorkar Meghalaya kaba la long khawpud ha kaban shim ia ki lad ki lynti pyrshah ia ka Assam.
U President ka KSU, NKHD, Samla Ferdynald Kharkamni, u la pynrem jur ia ka sorkar Meghalaya kaba la shu peitkai ia kine ki jingeh jong ki paidbah khlem da shimkhia ban leh eiei pyrshah ia ka jingpynkhein jong ka Assam ia ka jingiateh soskular lyngba ka Status Quo bad ruh halor ka jingthombor jong ka ia ki lad pynroi kiba la mang kyrpang na ka bynta ki shnong khappud.
U la ong, ba ka seng hi ka la dawa jur na ka sorkar Meghalaya bad ruh na ki bor district ba ki dei ban shimkhia ban leh eiei halor kane ka jinghiar thma ka Assam ia ka Madan Umwang bad ruh ia ka surok Umjaknie-Jatalong da kaba kem ia kito kiba donkti bad ruh ban siew ia ka bailutksan jong ki jingshah pynjulor jong kitei ki jingtei bad khamtam eh ruh, ban pynbiang noh ruh ia ki bor pahara ha ki thain khappud bad ruh ban pynurlong noh ia ka jingdawa buh police outpost ha Umlaper bad ha Umthlieh khnang ba lyngba kine ki police outpost kin lah shisha ban peitngor ia ka shongsuk shongshngain ki paidbah ha kane ka thain.
Shillong, 30 Naiwieng:Ka Khasi Disabilities Association (Ka seng jong ki briew kiba don ka jingduna ha ki dkhot met) Central Body, kan shong kyllain myngngor, ha ka 03tarik Nohprah 2015 por 10 baje mynstep haduh 02:00 janmiet, ha jaka pynieng kali parking lot hajan Addl.Secretariat kaba don mar pyrshah bad ka ophis bsnl.
Kumta ka seng KDA ka iawer ia baroh ki briew kiba don ka  jingduna ha ki dkhot met ban iapoi lang ha katei ka sngi bad ka dei artad ka sngi kyrpang jong ngi, ba la tip kum ka WORLD DISABLED DAY.Kadaw kadei halor ka jingkuman ka sorkar ban pyntreikam ia ki mat jingdawa, ki jingeh, ki shkim, khamtam ka iohkam iohjam kaba dei ka bhah  jong ngi ki briew kiba don ka jingduna ha ki dkhot met hapoh ka jylla, katkum ka ain the Persons with Disabilities (Equal Opportunities Protection of Rights and Full Participation) Act, 1995.
Shillong, 30 Naiwieng:4 ngut ki lehnoh A’chik Matgrik Elite Force (AMEF) mynta ka sngi ki la wan ban pyndem ialade hakhmat ki pulit ka Rongjeng Police Station ha East Garo Hills.
Kitei ki 4 ngut ki dei kiba la tip kyrteng kum u Niksrang ba ju khot sin kum u Rarik, Chiseng ba khot sin kum u Guare, Basrang ba ju khot kum u Asilang, bad u Sudrakar uba la tip da ka kyrteng sin kum u Mikjrao.
Kitei ki 4 ngut ki la wan pynde ryngkat ki tiar ia leh ba kynthup ia ka AK – 56, AK-81, carbine, pistol, 78 AK rounds, 9 mm rounds,.32 rounds bad ki sahithi dawa pisa ryngkat ki kot ki sla ka AMEF.Ka khubor pulit ka la kam ba kitei ki 4 ngut ki la ngiah la jlep ia ka kam kaikhlaw bad ki la thmu ban im noh da ka jingim thymmai.
Katba ha kawei pat ka khubor ki pulit ki la ioh kem ia u dkhot katei ka seng uba la tip kyrteng kum u Neujal A.Sangma na ka shnong Gabil Bisa, North Garo Hills.
Shillong, 29 Naiwieng: Ka Living Roots Eco Challenge ba la pynlong da ka NEHU Alumni Association ryngkat bad ki nongshong shnong ka Wahlyngkhat bad Nongblai ka la leit ban iaid kjat bad peit ia ka jingitynnad ka mariang ha ka 21 tarik mynta u bnai da kaba hiar ia ki riat ki ram naduh na Wahlyng khat lyngba ka lynti ban leit sha Nongblai.
La sdang ia katei ka jingiaid kjat na Wahlyngkhat naduh ka por 8 baje mynstep.
Ha katei ka jing iaiaid kjat pyngngad ki la don haduh kumba 600 ngut ki nongwan ia shim bynta na kylleng ka nongbah bad na thaiñ Ri-War ruh kumjuh bad ki khynnah pule ka NSS, la wan ruh ban ia shim bynta da u MLA ka Nong thymmai u ba Jemino Mawthoh bad ki khun jong u, la donlang ruh ka kong RM Kurbah Director Border Areas Development bad kiwei pat ki nonghikai jong ka skulbah NEHU.Shuwa ban sdang ia ka jingiaid kjat lapdiang sngewbha ia baroh ki nongwan ia shim bynta da u rangbah Tony Khong shun na Wahlyngkhat ryngkat ka jingdonlang u Sordar Raid Nongblai,u Rangbah Shnng Wahlyngkhat.
Ha katei ka jingiaid kjat kaba la tip kum ka Eco Challenge la wan ruh ban ia shim bynta da u Vinnie Tortorich uba dei u Hollywood Celebrity Fitness Trainer ryngkat ka Aktres ka Hollywood ka Serena Scott Thomas kiba la hiar sha Nongblai bad kiew ia ka riat Ryngaiñ.
Ki nongiaid kjat ha katei ka sngi kiba don haduh kumba 600 ngut eiei ki la hap ban iaid ia kikynrum kynram bad ki riat ki ram kiba jngai haduh 10 kilomitar bad ki la iaid lyngba 10 tylli ki jingkieng jri.
Ha katei ka jingiaid don kiba lalah ban pyndep haduh ba kut bad don ruh ki bym lah shah shuh ia ka jingthait jingjrem bad la don ruh bun ngut kiba la kiew dohksah bad kim lah ban pyndep ia ka jingiaid kjat.
Don kiba lah ban pyndep ia ka jingiaid hynrei kila ong ba kim lah ban mutdur kumno ki lah ban pyndep hapdeng ka thait ka jrem, don napdeng kiba la kiew dohksah kiba la par dohiap ban kiew ia ka riat Ryngngaiñ haduh ban da dep ka jingiaid kjat.
“Kane ka jingiaid kjat ka dei kaba eh napdeng kiba eh tam ba nga la mad" ong u Vinnie Tortorich u nongpynwan dur ia ka met ka phad ki khlur ak phlim ka Hollywood.
U Emphius Nongrum ula wan nyngkong na ka liang ki shynrang uba la pyndep ia ka jingiaid 1kynta 20 minit bad ka Enifer Nongkynrih napdeng ki kynthei kaba la pyndep 2kynta 38minit bad ki la khung ia ka khusnam kaba mar T.10 hajar tyngka.
Ki nong iashimbynta ba Rangbah tam la khur da I D.Nongrum 65 snem bad kiba khynnah tam 8snem ka rta da I Renee Crisstel Nongrum bad I Hope Isabel Syiem ki kynthei baroh arngut.
Ki don shibun ki khusnam ba la ai ia kiwei ruh kiba wan sha khmat ha ka thong.
Katei ka jingiaid kjat kam shym la dei eh tang na ka bynta ka khusnam ban ioh pisa ne ban ioh prize hynrei la ong ba ka dei ka jingtynjuh jong ki nongiashim bynta ialade shimet haduh katno ki don ka mynsiem ia leh bad iaishah ia ka thait ka jrem ban pyndep ia ka lynti jingiaid kaba kim pat ju tip kumno kan long bad lano kin poi shaba kut.
Ka dei ka jingiaid ka ban sah kynmaw shirta ia bun bun ngut ki nongiashimbynta kiba ym pat ju bna ia ka Nongblai bad ki riat ki ram bad khamtam ia ki um ki wah bad wahduid ba khuid khlir khlir jong ka Nongblai kaba ki ia dih lynti lynti man ba ki iaid lyngba.
Shillong, 30 Naiwieng:Mynta ka sngi ka la don ka jingialang jong ka Executive Committee ka KHADC bad ha katei ka jingialang la ia shong pyrkhat na ka bynta ban jied ia u MDC shu sieh ha katei ka District Council.
Ha katei ka jingialang ka PDF ka la aiti beit ia katei ka kam ha ka jingstad u Chief Executive Member ka KHADC u ba Pyn shngaiñ N Syiem ban jied ia u MDC shu sieh.
Hynrei katkum ki lad khubor kiba la ioh lum la iathuh ba u bah Pynshngaiñ u noh ka mon ban jied MDC shu sieh da uwei na ki nongialam jong ka Synjuk Ki nongsynshar Shnong, hynrei haba wad jingtip kaba kham bniah la iathuh ba u bah C.B Syiem, CEM barim ka KHADC u lah ban dei u MDC shu sieh ha kane ka kynti ba mynta.
Shillong, 29 Naiwieng:Ka Hynniewtrep Achik National Movement (HANM) Jaintia Hills District kham mynshuwa ka la pynbna ban tur sha Secretariat ha ka 30 tarik mynta u bnai, ban pynbor ia ka sorkar ba ka dei ban sei noh ia ka jingshisha kaba ki bor tohkit ki la lap ia ka jingjia kaba la jia ha Mookhep, ha kaba ar ngut ki mynsiem briew ki la iap, katba kiba bun ngut pat ki la mynsaw.
Haba ia kren mynta ka miet bad u President Rangbah katei ka seng u bah Lamphrang Kharbani u la iathuh ba katei ka jingpynbeit katei ka seng na Jaintia Hills kan iaid beit kumba la pynbna hynrei shuwa ia kane kan don ka jingiapyrkhat bad ka jingiakynduh lang ha madan Malki ha ka por mynstep bad ki dkhot katei ka seng kin mih na katei ka madan ha ka por 11:30 baje mynstep.
U bah Kharbani u la iathuh ba katei ka seng, kham mynshuwa ka la leit ban pan jingbit na u Deputy Commissioner ka East Khasi na ka bynta ban pynlong jingialang paidbah ha khmat khyrdop ka Main Secretariat; hynrei u la ong ba ki bor District kim shym la ai jingbit bad katei ka seng ka la kren shai ba kin tur beit sha Main Secretariat bad lada jia kaei kaei kaba sniew ne lada mih kino kino ki huri hura ki bor Distrik ki dei ban shim ia ka jingkitkhlieh.
Hynrei u la ong ba mynhynnin ka sngi ha ka por 12 baje mynsngi ka la poi ka jingthoh na ki bor Distrik, ha kaba ki la ai jingbit ha Addl.Secretariat.
Haduh mynta ym pat shym la thikna la katei ka seng kan hun beit ban pynlong jingialang paidbah tang ha Adl.
Secretariat ne kan tur beit kumba la thmu sha Main Secretariat bad ka rai kan dei lashai ka step na Madan Malki.
Utei u nongialam rangbah katei ka seng u la ong ruh ba ia katei ka ishu yn pyndep hi tang ki dkhot na ri lum Jaintia ki ban ia wan kumba 300 ngut eiei bad ym shym la khot satia ia kiba na kiwei pat ki jaka ne na Shillong.
Na madan Malki sha Secretariat ne Addl.Secretariat u bah Kharbani u la ong ba ki dkhot katei ka seng kin deng lama iong kum ka dak ka jingpyrshah ia ka sorkar.
Shuh shuh u la iathuh ba ha kine ki sngi ba la dep ki bor Distrik ka East Khasi Hills ki la ai jingshai sha katei ka seng ba ia ka jingtohkit ia ka jingjia ha Mookhep la pyndep bad la dep ban aiti sha ka sorkar jylla , hynrei ka sorkar haduh mynta ruh ka dang buhrieh ia ka kaiphod tohkit.
Shillong, 30 Naiwieng:Ka la mih ka jing lyngngoh ha kiba iaid ba ieng bad kumjuh ha ki myntri jong katei ka Hima, haba ia ka ophis jong U Syiem ka Hima Mylliem, la pahara da ki pulit bad katei ka la pynmih ka jingiakren, ioh ba ka don pynban kano kano ka jingjia ha katei ka ophis, hynrei ka jing shisha, ka long ba la pynap ia ki pulit, namar ba ki don ki kynhun myntri pyrshah Syiem, kiba leit sha katei ka ophis mynta ka sngi, na ka bynta ban leit iakren halor ka jinglong jingman jong ka synshar khadar ha katei ka Hima, ha kine ki sngi.
Na ka liang jong ki myntri, kiba don sha ka liang pyrshah, kiba don kumba 30ngut eiei, ki la leit ban ia kynduh mynta ka sngi bad u Syiem Khynnah u Paiem Thwelson Manik Syiem, hynrei ki la kyndit, haba ki iohi, ba ki don pynban da ki pulit kiba pahara ha katei ka ophis jong U Syiem.
“Ngi pynpaw ia ka jinglynngoh kaba khraw ban iohi ba wan ap ki pulit sorkar haba ngi wan ban iakynduh ia u Syiem, ngi sngewsih namar ba ngi wan hangne kum ki myntri ban iakren ia ka kam ka Hima, ym ban wan thaw jingkulmar ne leh kano kano ka kam beain", la ong u Myntri BN Shanpru haba kren sha ki nongthoh khubor hadien ba la wai ka jingiakynduh bad u Syiem Khynnah ka Hima.
“Na kano ka daw phi pynap pulit nga kylli na u Paiem, hynrei u ong um tip.
Kane ka dei ka sien ba nyngkong ba ka Hima Mylliem, ka la leh ia kane ka kam ban pahara pulit", la ong u Myntri J Nongkhlaw.
Kumjuh u Myntri C Kharkongor u la pynpaw ia ka jingsngew kyndit ba ia ka iing dorbar ka Hima Mylliem la shim khia ki pulit sorkar kumba don eiei.
“Ngam tip shuh kaei kane ka jingleh.
Ngi ba wan hangne ngi don ka hok kumba la jied da ka kur ban wan ban iatai ia ki kam Hima Hima", la ong u Myntri Kharkongor.
Halor ka jingdie jaka ha lum Mawpat, u Myntri Shanpru  u la kynnoh ba ka dei ba shu leh sop sop da u Syiem bad ki katto katne ngut ki myntri khlem ka jingiatip lang ka Hima.
“Naduh u 2009, la rai bym bit shuh ban ai jaka ban shna lum jingtep, hynrei kane ka ka rai ka long lehnoh ei", la ong u Myntri Shanpru.
U la ong ba ki Myntri kiba bun ki kwah ban pynshai ba katkum ka ain wad jingtip, ba la ioh,  don saw tylli ki kot ki sla ba ka hima ka la ai jaka ban shna lum jingtep ha lum Mawpat.
“Haba ngi leit peit ia ki jaka, ngi lap ba bun ki lum jingtep kiba thymmai kiba lah ban dang shu ai dang shen ha kine ki snem.
Ngi sngewsih ia kane ka jingleh sop sop jong u Syiem bad ki katto katne ngut ki myntri khlem ka jingiatip lang",la bynrap u Myntri Shanpru.
U Myntri Shantru u la ong ba katkum ka jingkylli na u Syiem kumno u ai jaka ban shna lum jingtep sha ki Balang;  la iathuh ba la shu ai ei bad shim tang ka bai nguh dorbar, hynrei sngew lyngngoh kumno na ka bynta  10 hajar sq ft ka jaka, ka bai nguh haduh T.5 lak kaba ai sha ka Balang u Khrist na Jaiaw.
Nangta ia ka Balang St Dominic, Mawlai kaba la siew T.19.50 lak na ka bynta ia ka 45 sq ft kaba shi akar tam.
“Ia kane ngi la lap lyngba ka jingtip ba la ioh da ka RTI na ka ophis jong u Syiem.
Ki la buhrieh ia ka jingshisha", u la ong u Myntri Shanpru bad bynrap, “Haba ngi khein kyllum, ka jingdie ia ka jaka ha lum Mawpat kam duna shuh ia ka T.1 klur ka jingkamai".
U la pynpaw ia ka jingsngewsih ia ka jingleh jong u Syiem bad ki katto katne ngut ki myntri khlem ka jingiatiplang jong ka Hima.
“Ngin sa iaid shakhmat ban leh ia kaba donkam nangne shakhmat halor kane ka law Mawpat", u la ong.
U Myntri J Nongkhlaw u la ong, “Katba dang slem ngi dang lap ia ki kam jyrsieh jong u Syiem bad ki katto katne ki myntri ka Hima.
Ngin iakhun ban ioh biang ia ka jingsynshar kaba hok".
Kumjuh u Myntri C Kharkongor u la ther ba ki myntri kiba bun kim don shuh ka jingshaniah ha une u Syiem namar ba ka jingtreikam ka long kaba tang ia jingkhwan myntoi.
“Ngim shaniah shuh ia une u Syiem uba treikam beit tang ban kamai pisa.
Kumba ju long ka jingiatreilang ka long ha ryngkat ka dorbar bad haba pynmih ia kano kano ka jingpynbna hynrei mynta ka rai shimet", la ong u Myntri Kharkongor.
Kumjuh u myntri K Wartynghah u la ong ba u dei u dkhot ka Executive Committee ka Hima hynrei ym ju don ba khot ban iashong jingialang.
“Ki dkhot ka Executive Commttee ki la shu trei donbor.
“Ki dkhot ka Executive Commttee kim ju iathuh ki leh hi, kim ju iathuh kim ju pyntip", la ong u myntri Wartynghah.
Shillong, 30 Naiwieng:Ka HANM Jaintia Hills ryngkat bad ka East bad West Jaintia National Council mynta ka sngi, ki la pynlong ia ka jingiaiaid paidbah mynta ka sngi na madan Malki haduh ha Secretariat.
Shuwa ban sdang ka jingialang paidbah, ka la don ka jingialang lyngkot jong kitei ki ar seng ha khyrdop ban rung sha madan Malki, ha kaba la kren ha katei ka jingialang lyngkot da u President jong ka Seng HANM Sengkmie u bah Lam phrang Kharbani, uba la iathuh shaphang ka jingmut katei ka jing ialang bad hadien kata la ioh sa ka jingduwai na kawei na ki dkhot ka HANM Women’s Wing bad hadien kata ha ka por 1:45 minit eiei kitei ki ar seng ki la sdang ban mih na katei ka jaka ban pyndep ia ka jingiaid Rally jong ki.
Katba kum ka jingpynbeit bad ki bor pulit, la bthah ia ki dkhot jong kateika seng, ba kin sdang ia katei ka jingiaid paidbah naduh ka por 11:30 baje mynstep bad ki hap ba pynkut tad haduh ka por 1 baje noh phai sngi.
Hynrei namar ka jingjur palat ka jingdheng kali ki dkhot jong kitei ki ar seng kim shym la lah ban poi ha ka por kaba biang bad ki la wan poi ha madan Malki ha ka por 1 baje eiei kaba dei ruh ka por ba la kut, kat kum ka jingioh jingbit jong ki na ki bor ka distrik East Khasi Hills.
Wat la hadien ba la kut katei ka por bad ba kim shym la lah ban poi ha ka por kaba biang, hynrei la ailad ia ki ba ki pyndep ia katei ka jingialang paidbah, kaba ki la thmu.
Ki la don kumba 50 ne 60 ngut ki dkhot jong kitei ki ar seng kiba la ia shim bynta ha katei ka jingiaid paidbah bad la iohi ba ki la deng bad rah ia ki lama iong bad ki la pyrta ba ki pyrshah ia ka jingjia ha Moohkep ha kaba ar ngut ki mynsiem briew ki la duh ei ha ki kuli ki pulit.
Ter ter ka jingiaid jong ki la iaid beit khlem kano kano ka jingpynthut haduh ba kin da poi ha Addl.Secretariat bad haba la poi ha katei ka jaka ki la pynlong ia ka jingialang kaba lyngkot ha kaba ki la don katto katne ngut ki nongkren na ka liang ki ar seng kiba la ai jingkren ha katei ka jaka kynthup u nongialang rangba ka seng HANM u ba Lamphrang Kharbani bad ka nongialam kynthei ka seng HANM ka kong Bity Jyrwa.
Haba kren ha katei ka jingialang u Chairman ka Jaintia National Council uba dei u Chairman jong katei ka Seng ha ki ar Distrik ka EJNC bad WJNC u bah Sambormi Lyngdoh u la ong ba ki kwah ban ioh ia ka bishar hok bad ban ioh ia ka kaiphod kaba shai halor ka jingshah siat iap ki ar ngut ha Mookhep kata u bah Deresmont Siangshai bad ka kong Setmon Phawa bad u la ong ba ki la ai por hapoh ka 1 tarik ia ka sorkar ba kan sei madan ia ka kaiphod jong ka jingtohkit bad lada jia ba ka sorkar kam lah ban sei madan u la ong ba kitei ki ar seng ryngkat bad ki bahaing hasem kin shim da ki lynti ba tyngeh ban ia khih, “Hadien ka 10 tarik lada ka sorkar kam lah ban sei ia ka kaiphod, ngin pynkhreh bad pynbna da ki jingialeh" ong u bah Sambormi Lyngdoh.
Shuh shuh u la pynpaw ia ka jingsngew diaw mynsiem halor ka jingjah klep ka MIPRL kaba dei kawei na ki seng kaba ialam ia katei ka jingiakhih tang khyndiat sngi hadien ba la jia ka jingshah siat iap ki ar ngut, “Shaei kita ki MIPRL kiba lam khmat ia ka jingiakhih" u la ong.
Lah ban kdew ba ha katei ka jingiaid Rally ka HANM bad JNC naduh mynstep ha ka por 10:30 baje la iohi ba ki pulit ki la ap lypa ha Malki Point bad ki la pynhkreh ia ki kali siat um ,ki kali siat lyer pynsat khmat bad ki la khang lynti sbak sha ka phang ban tur sha ka liang ka Barik point, bad la iohi ba ki pulit ki la khang lynti sbak ruh ia ka lynti ban iaid na Addl.Secretariat sha Main Secratieriat.
Hadien ba la wai ka jingialang ha Addl.Secretariat la iohi ba ki pulit ki la tur shakhmat ban ia kren ia ki nongialam kitei ki seng ha kaba ki la khanglad ia ki ba leit phai biang sha ka jaka ba ki mih ba ki la pynieng kali ha ka dur jong ka Rally hynrei la bthah ba ki dei ban ia pra noh la ka jong na katei ka jaka.
Shillong, 30 Naiwieng:Ki MDC ka NPP ka GHADC mynta ka sngi ki la wan ban ia kynduh ia u Lat ka jylla u V.Shan muganathan bad ha katei ka jingiakynduh ki la wan ban khot sngewbha ia u Lat ba un pyllait por ban wan jngoh ia katei ka Council bad kumjuh ruh ba un ai jingkren hapoh Dorbar kyrpang jong ka Council kaba kim pat shym la buh sngi.
Ha katei ka jingiakren ki la ia kren ruh ia ka shongsuk shongsaiñ ha ri Lum Garo ha kaba ki la ia kren ruh ia ka jingjia ba dang shu jia dang shen ha kaba ar ngut ki samla kila shah siat iap ha ki shipai.
Hynrei ka jing iakren kaba kham kongsan ha katei ka jingiakynduh ki MDC ia u Lat ka jylla ka dei halor ka phang ka jingkyrduh pisa ka GHADC ha kaba ki la pyntip sha u ba kumba ka long mynta ka Council ka ia kynduh ia ka jingeh kaba khraw namar ka jingbym don pisa bad haduh mynta ki laong ba la san bnai ki nongtrei katei ka Council kynthup ki MDC kim shym laioh tulop bad ki la pynpaw ruh ha u ia ka daw ka jingkyrduh pisa ba ki la ong ba ka dei namara ka Council kam donlad shuh da kumwei pat ban pynmih pisa khamtam namarba la khang ia ki marpoh khyndew.
Shillong, 01 Nohprah:U Bah P.T Saw kmie MDC Mawlai Constituency u Bah Process T Sawkmie mynta ka sngi u la kynduh ia ki nongkitkam shnong ka Durbar Shong Umshing ha kaba la iadon lang u Secretary Shnong Bah A.Snaitang lem kiwei kiwei de ki nongkitkam shnong.
U Bah Sawkmie ula ong ba ka jingleit jong u shapoh ka Shnong Umshing kalong halor ka jingiaseng Synod kaban long haka Balang Presbyterian Mawlai ha u snem 2017 u bnai March, namar ka jingiaseng ha ka sngi u Blei kan long hapoh ka Shnong Umshing katba kiwei pat ki jingiaseng kin long hapoh ka Balang Mawlai.
Kum u nongmihkhmat uba don iaka jingkitkhia bad kitkhlieh nakabynta ka constituency bad ia ka shnong ka thaw kadei ka bynta jong u ban leit peit bad leit khmih bad iatynrong lem ia ki jingdonkam baroh.
Kane ka jingleit peit jong u ryngkat ki nongkitkam shnong kila iapeit lang ia baroh ki jingdonkam naduh ka surok, ki lynti iaid kjat, ki nala, ka electricity bad kiwei kiwei ki jing donkam kiba dei nakabynta ka jingdonkam ba ki paidbah kin suk ha ka sngi ba long jingiaseng naduh basdang ka Synod haduh bakut.
U Bah P.T.Sawkmie u la ong shen un sa leit ia kynduh ia u Chief Minister Dr.Mukul Sangma halor ka jingdonkam kiba dei na kabynta kane ka jingiaseng Synod kiba kynthup baduh ka PWD, PHE, Electricity, Home, Health bad kiwei kiwei de ki Department kiba iadei na kabynta kane ka Synod bad ban pynbiang ia ki jingdonkam kiba iadei hapoh ka shnong Mawlai Iewrynghep, Nonglum, Nongkwar, Nongpdeng bad ki main road naduh jingkieng Mawlai petrol pump Datbaki shaduh Kynton Massar, Mawkynroh, Umshing, Mawroh bad baroh ki jaka kiba ki paidbah kin pyndonkam haba ki leit sha kane ka jingiaseng.
U Bah P.T.Sawkmie u ong ba u don ka jingkyrmen ba na kaliang ka Sorkar kan iarap lem ban pynbiang ia ki jingdonkam ka Synod Mawlai kumba kala ju pynbiang ha manla ki Synod hapoh Ri Khasi bad Jaintia.
Shillong, 30 Naiwieng:Ka Iamonlang Self Help Group Kemrang (Mawkliaw) kaba hap hapoh ka Hima Sohra, lyngba u Chairman jong ka u bah Harlin Khriam ka la pynpaw ia ka jing sngewnguh ia ka tnad Horticultur ka sorkar jylla kaba la iarap ia katei ka seng ban pynioh jingiarap da kaba noh synñiang da ka lai shiteng dor kaba la pynioh lyngba ka scheme Post Harvast Marketing -2013-2014 kaba la pynioh na ka ophis jong u District Horticulture Officer ka East Khasi Hills, ha kaba la ai jingiarai da ka jingsiew kaba shiteng dor ban thied ia ka kali kit mar-rep kaba shiteng la siew da katei ka tnad bad shiteng la siew hi da ki nongrep jong katei ka SHG.Na ka liang u Chairman katei ka Group u la ong ba katei ka jingioh jingiarap na ka ophisi ka tnad Horticulture ka la ai jingiarap shi katdei ia katei ka kynhun synropki nongrep ha kaba ki la lah ban pyniaid shaphrang ia ka kam kaba ym tang katei ka Group hynrei kaba ki nongrep katei ka thaiñ baroh kawei ki donkam.
Bah Monarch ShabongNga ioh peit tang shiphew minit eiei, hynrei, nga shu iohi, ba kawei ka thei samla, kaba kyrteng ka Tracy, ka la ioh tam narud jong kawei ka wah ia ka lyngkhot kot jingrwai.
Ha katei hi ka por, ka la iohsngew pynban sa ki sur kiba bang bad kiba ih, kiba mih na tyngkhap maw ba ka ieng bad ka tang shu phai dien liak, ka leit iohi pynban ia uwei u samla, uba dang rwai ih ryndang bha, hynrei uba kam ithuh (uba kyrteng Phira).
Kitei ki la shu kum ia kynduh, ha kawei ka wah, katba ka Tracy, ka dang ia bam khana bad ki paralok jongka, katba utei u samla Phira, u dang rwai marwei.
Ki sur jingrwai jongu, kiba u rwai, ka la shoh jadu ia katei ka samla, haduh ba kan leit tur hi shajan jong utei u samla, ba kan kren hi ia u bad kan sdang ban pyn ithuh ithaw ialade bad ka sa pynbor ba un leit rwai ha katei ka jaka ia bam khana jongki bad ba kin sdang ia ithuh ithaw bad ba kan pan number phone ruh, na u; ha kaba ka phla artad, ba ka sngewtynnad bha ban iadei paralok bad ki nongrwai bad ka ong ruh ba ki paralok jongka, kiba bun ki dei ki nongrwai suda.
Katei ka dei ka bynta jong ka jingsdang jong ka phlim “Sa Shisien", kaba la thaw bad pynmih da U Bah Commander Shangpliang bad kaba la pyllait paidbah ha ka sngi hat majai, da U Bah HM Shangpliang Director Information & Public Relations, Meghalaya, Shillong.
Nga ioh peit tang ia kitei ki bynta khyndiat, hynrei, nga iohi, kumba ka phlim, ka sdang da ka mariang kaba itynnad bad wat ka khana ruh, kaba dei pleng shaphang ka jingieid jong kitei ki arngut ki samla.
Ka rukom ring bad ka rukom thaw ia katei ka phlim, ka pynshohbiej ianga, ha kaba nga la kum pyrkhat ia ka jingkhraw jingmut jong u nongthaw ia katei ka phlim.
Namar ka khana, ka dang bun, kaba sah shadien bad nga la dei ban mihnoh na ka kamra pyni nyngkong ia katei ka phlim ha Shillong Club, nga shu mih da ka jingsngew sahnud bad ka mynsiem jongnga, ka kwah brai than, ba ngan ioh ban leit phyrnop ia la ka jingmut ban pyndep lut ia ka khana kaba sah.
Halor ka jingpynmih ia ka phlim –U bah HM Shangpliang, haba kren, ula ai mynsiem ia ki nongpynmih phlim, ba kin don ia ka thong, na ka bynta ban pyni ia ki phlim, kiba lah ban ia hap kyrdan bad kiwei de ki phlim jong ka Ri India bad u ai jingmut ba kin thaw ia ki phlim, kiba lah ban long ki Feature Film, ki Documentary Film bad u iathuh ruh ba ka tnat Information & Broadcasting jong ka sorkar India, ka ju ai jingiarap ia ki phlim kiba pynmih ha ki ktien kmie jong ka Ri India.
Utei u rangbah, u sngew dei ban pashat jingmut, ba kan don ka jingpyni ia ki phlim Khasi Jaintia, ha kaba yn ia snohkti lang da ki nongthaw phlim jong ka Jylla baroh kawei.
U kongsan, u iathuh ruh ba nangne shakhmat, ki nongthaw phlim, kim lah shuh ban shu pynmih lymmuh ia ki phlim, namar ba ka la don ka komiti, kaba peit ia ka rukom thoh, ka rukom thaw ia ki phlim ba la khlieh da ki Deputy Commissioner, ha shwa ban shah ban pyni paidbah.
Ka phlim Sa Shisien, ka dei ka phlim, kaba saw jong U Bah Commander Shangpliang.
Shillong, 01 Nohprah: Ka shnong Mawlyngbna ka thain Mawsynram kan dei ka shnong kaba ar ha ka jylla hadien ka Mawlynnong ban ioh ia ka skhim ding surok ba tan na ka bor jong ka sngi.
Ia kane ka skhim ding sngi la plie da u Myntri khlaw ka jylla u Bah Prestone Tynsong bad ruh ia u mawnongrim jong ka jaka pynlang um ka Umkhakoi Multipurpose Reservoi mynta ka sngi ha katei ka shnong.
Ka Mawlyngbna ka la shah jied ban ioh ia kane ka skhim kaba palat T.1  klur ka jingkyrshan pisa na ka Infrastructure Development Finance Company (IDFC) ba la pyniaid da ka State Institute of Rural Development.
Haba kren ha kane ka sngi, u Bah Tynsong u la ong ba ka shnong ka la ioh ia kane ka skhim ban pynkylla dur ia ki briew kaba long ruh ka jing kyrkhu ia ki.
Namar ba kane ka shnong ka dei kaba jur slap bha, u Bah Tynsong u la kular ba ka sorkar  ka,n pynbha noh ia ka surok sha ka iing sah pynngad ban pynsuk ia ki briew haba ki wan sha katei ka shnon.
Haba shim nuksa na ka shnong Mawlynnong u la ong, “ki paidbah ka Mawlynnong ki kamai T.2000 shi sngi, ki briew ki dei ban shim kabu ia ka jingitynnad ka shnong ban long ka lada kamai ban wan ki briew".
U la ong ba ka sorkar kan ai jingiarap ia ki briew ban pynlong ia ka prokram kaba jop.
Katba u K.N.Kumar u CEO ka National Fisheries Development Board u la ong ba  "ngi khmih lynti ia ka jingkyrshan jong ki paidbah bad ka sorkar ban pynlong ia kane ka shnong kaba paw shuh shuh.
lah ban kdew ba ia ka Mawlyngbna Multipurpose Cooperative Society la thaw ban peit ia ka jingwan bad ka jingmih jong ki nongwankai pyrthei sha ka jaka peitkai ka Umkhakoi Multipurpose Reservoir.
Ka IDFC Foundation kan iatreilang ban buh ia kane ka ding sngi ha katei ka jaka.
Nongstoin, 30 Naiwieng:Hynnin ka sngi ha ka por 5.30 janmiet; ar ngut ki nongtrei jong uwei u heh spah khaii dewiong, uba la ju tip kyrteng kum U Vincent, ki la shah rahbor; ha ki katto katne ngut ki briew ki bym shym la tip satia.
Ka tyllong khubor ka iathuh ruh ba kitei ki briew ba la suba ba ki dei ki kaikhlaw, ki la wan rung jubor sha ka jaka sah jong u tei u heh spah, da ka jingthmu ban rah bor ia u; hynrei na ka liang jong u tei u heh spah, u la lait phet noh na ka kti jong ki suba kaikhlaw bad ula ioh lad ban leit pyntip sha ki pulit jong ka Shallang.
Ki pulit ka Shallang,  mar ia ioh jingtip ia katei ka jingjia ki la hiar mar mar sha katei ka jaka, hynrei ha shuwa ba ki pulit kin poi, ki tei ki kynhun kai khlaw ki la ioh ban rahbor noh ia ki ar ngut ki ba kynthup ia u Johnstarly Lyngkhoi 26 snem ka arta u ba dei ruh u ba haiing jong u Vincent bad u wei pat u John Paul Kharsyiemiong 25 snem u ba dei u nongniah kali jong u Vincent.
Na ka liang jong ki pulit haduh mynta ki dang iai pynlong ka jingthwet kaba jur khnang ban lap ksai ia ki tei ki  kynhun kai khlaw bad ruh ban ioh pyllait ia ki tei ki ar ngut na ka kti jong kitei ki kynhun kaikhlaw.
Shillong, 30 Naiwieng: Ha ka jingialang ba ki ar seng ka JNC bad HANM ki la pynlong ha Parking Lot ka Addl.Secretariat hadien ba la kut ka jingiaid paidbah, la ai lad ruh ia ka kmie jong uwei na kiba shah siat iap ha ka jingjia ia khih dewiong ha Mookhep ba kan kren sha ki paidbah kiba la wan jingialang.
Haba kren ha katei ka jaka ka kong Biang Siangshai, ka kmie U Derestmon Siangshai ka la kren pangnud halor ka jingduh noh jong ka ia u khun uba ka ieit thep mynsiem.
Ka la kren pyrsha ia ki pulit ha kaba ka la ong ba u khun jong ka um shym dei u bat uh ne lute hynrei u la iap ei ha ka jingsha siat ha ki pulit, “U khun jong nga um dei uba tuh ne lute" iam pait dohnud ka kmie u Derestmon Siangshai ha katei ka jingialang ha ka por ba ka kren, “Um shym la lute hynrei ki dei ki pulit hi kiba lute lute pisa, ha Lad Rymbai lada ai shispah ne ar spah kim pat dap ki pulit ki dawa T.500 tyngka shajrong na u paidbah" ka la ong.
Katei ka longkmie ka la pynkut jubor noh ia ki jingkren jong ka namarba kam lah set shuh ia ki ummat kiba tuid bad ka jingpait dohnud jong ka, ha ka jingkren jong ka kala kynthah jur ia ki pulit kiba la siat iap ia u khun jong ka.
Shillong, 1 Nohprah:Ka Joint Action Committee (JAC) Against Meghalaya Agrovet kaba dei ka kynhun kaba la thaw da ka HNYF Northern Region, KSU Umsning Circle bad ki Rangbah Shnong Nongjri, Umsning bad kiwei ki shnong ba marjan kaba la ju pyrshah ia ka jing treikam ka pham ri syiar ka jong ka kompeni Meghalaya Agro-vet Private Limited kaba don ha Mawthei bad Khlieh Umtrew Tdoh Umsiang mynta ka sngi ka la phah da ka jingthoh sha u CEM ka KHADC ban kyrpad ia u, ba ka Distrik Council kam dei ban ai laisen khaii ia katei ka kompeni ba kan dang bteng ia ka jing treikam ha kitei ki jaka.
Ha katei ka jingthoh ba la soi da u Chairman bad Secretary ka JAC u Bah Ban Kharnaior bad u Bah Peterson Kylla ki la ong ba ka jingdon katei ka kompeni ha ka shnong Mawthei bad Khlieh Umtrew Tdoh Umsiang ka wanrah ka jingjaboh ia ka tyllong umdih kiba ka shnong Umsning, Nongjri Town Durbar, Syad, Umrnong, Nongkya bad kiwei ki shnong ba marjan kiba pyndonkam, ia kaba mynta kam long shuh kaba bit ban dih bad kaba ktah ia ka jingim briew, katkum ka jingpynbna da ka ophis PHE hadien ba ka la tes ia ka um kaba la pynjaboh da katei ka kompeni.
Shuh shuh katei ka jingthoh ka la ong ba ka jingdon katei ka kompeni ka buh jingma ruh ia ka jaidbynriew, namar ka jingkharoi ki mynder ri.
Ki la kynnoh ruh ba ka jingkynran dien ka Synjuk Lum Manik Raitong ban iatai nia halor ka jingkyrshan jong ki ia katei ka kompeni ha ka jingiatai ba lapynlong da ka HNYF bad KSU ha ka 7 tarik u bnai ba la lah, ki la ong ba ka pyni ba kim don ka jingkitkhlieh ia la ki khun ki hajar hynrei ki shu kyrshan matlah tangba ki ioh kam kontrak hapoh katei ka kompeni khlem da pyrkhat shuh ia ka lawei hadien habud.
U Bah Kharnaior bad u Bah Kylla ki la ong, ka jingmih na katei ka jingiatai nia watla u Bah James Sylliang EM ka Trade um shym la wan ban ia shim bynta, ka jingiatai ka la long kaba jop bad jingpyrshah kala nangjur da ki Rangbah Shnong Umsning, Nongjri, khamtam na ka liang ki paidbah nongshong shnong.
“Kumta kum ki sengbhalang, ngi kyntu bad kyrpad ha phi ban ym ai shuh ia ka lisen khaïi ia katei ka company na ka bynta ka bha ka mait jongu babun balang bad ngi ngeit bad kyrmen ba ka EC hapoh ka jingialam ka jongphi kan ym pynkheiñ ia ka mon u paidbah pyrshah ia katei ka company," la ong u Chairman bad Secretary ka JAC.“Hooid kumba ngi iohi hapoh ki kot khubor ba kawei ka sengbhalang ki kyrshan ban plie noh ia kane ka company, ia kaba ngim don eiei ban kynthoh namar ki don la ka jingiohi ne jingshem jongki bad ngim sngew phylla ia ka jingkiew skong jong ka Synjuk Lum Manik Raitong lyngba ka jingkyrshan kawei na ki sengbhalang namar ngi la iohi ba naduh ki por bala leit kane ka Synjuk kala kwah ban plie noh ia kane ka company bar Jylla.
Kumjuh halor ka jingkynthoh jong u Bah James Sylliang ba u iohi ba kawei na ki seng na Ri-Bhoi ka ai ka jingkyrshan ban plie noh ia kane ka company bad na ka liang ka jong u, un pyntyllun noh shakhmat ia kane kam, ngi sngew dei ban ong ha u ba ka shong ha ka jingstad jong u ban leh ia kata, namar kumba ngi la iaid bad u paidbah kaba khatduh ruh kan shong ha ka rai u paidbah ba pyndonkam ia kane ka um ym ki bym pyndonkam ia ka, ia kaba na ka liang jong ngi da lei lei ngin ym pyndem ia ki jingshisha ba ngi la ioh," la bynrap shuh kitei ki nongialam ha ka jingthoh sha u CEM.Ia katei ka jingthoh nalor u CEM, ki la ai kopi ruh sha baroh ki EM jong ka KHADC ba kin leh bad pyrkhat ia kaei kaba bha.
Shillong, 1 Nohprah:Ki pulit ki la pyntip paidbah ba ka don kawei ka kompeni thok kaba la tip kum ka NACS Ltd kaba la pynbna ba ka jaka ba ka don ka dei Udham Singh Nagar, Dehradun, Uttarakhand ki pulit ki la ong ba katei ka kompeni ka la pynbna ba ki lait haduh 7000 tylli ki kam bad ka la pynbna lyngba ki website jong ka ‘.
Kipulit ki la ong ba katei ka kompeni thok ka buh khnang kum katei ka jingpynbna ban pynbiej khamtam eh ia ki samla ka dong shatei lam mihngi.
Katei ka kompeni ka la kam ba ka la rejistar hapoh ka Public Sector Undertaking Act (PSU) Government of India, hynrei kam shym la don satia kaba kum katei ka Act ha ki kot Aiñ ka ri India bad ka ophis katei ka kompeni ruh kam don satia ha katei ka jaka kumba ka la pynbna.
Katei ka kompeni ka la buh ruh ia ka dur u myntri rangbah duh ka ri ha ka website jong ka bad ka la kam ba ka don bun ki ophis jong ka kylleng kylleng.
Ki pulit ki la kyntu ia ki samla ba kim dei ban sha pynbiej ha kum katei ka kompeni.
Shillong, 1 Nohprah:Kumba 3000 hajar ngut ki paidbah ki la wan ban ia shim bynta ha ka jingialang paidbah kaba la long mynta ka sngi ha Kharkutta, North Garo Hills kaba dei ka jing ialang ban pyrshah ia ka jingshah siat iap ki 2 ngut ki briew kiba lui lui ha ki shipai.
Ha katei ka jing ialang ki paidbah ki la deng da ki lama iong ban pyni ia ka dak ka jing pyrshah jong ki.
Katei ka jingialang paidbah ka la long ha Kharkutta Mini Stadium, ki paidbah ha katei ka jaka ki la dawa na ka sorkar ba ka dei ban pynshitom ia ki shipai kiba la siat ia ki ar ngut bad ki la pynpaw ba kim kwah ia ka jingtohkit Majistor namarba ia katei ka jingjia la kam hi da ki shipai bad ki dei ruh ki shipai kiba la leh ia katei ka kam.
Kipaidbah ha katei ka jingialang ki la ai por 15 sngi ia ka sorkar ba kan pynshitom ia ki shipai ba donkti lym kumta ki la pynbna ba kin pynlong da kiwei pat ki jingiakhih kiba kham tyngeh.
Lah ban pynkyn maw ba ha ka sng balang jong ka taiew ba la de par ngut ki samla u Alphius Momin uba dei u nong hikai skul bad u Sweetbirth Marak baroh ar ngut na ka shnong Rajasimla ki la shah siat iap ha ki shipai ha ka shnong Konchikol kaba don hajan Kharkutta namarba kim shym la sangeh ia ka thuk thuk jong ki ha ka por ba ki shipai ki dang talasi , bad ki shipai ki la kem ba ka dei tang ka jingbakla.
Haba kren sha ki nongthohkhubor ha katei ka jingialang u nongialam ka GSU u Rupa Marak u la ong ba kam donkam ia ka jingtohkit Majistor namarba ia katei ka jingjia la dep tip shai ba la leh da ki shipai kaba ki la kam hi –hi ruh hynrei kaei kaba ki paidbah ki kwah mynta ka dei ba kito ki shipai kiba donkti ban siat ki dei ban sha pynshitom.
Katei ka jingialang ka la dawa ruh ba ka sorkar ka dei ban siew bai lutksan mardor kaba mar T.10 lak tyngka sha ki bahaing jong kitei ki 2 ngut.
Ki la dawa ruh na ka sorkar jylla ba ka dei ban weng noh ia ki shipai na khappud ka Assam bad Meghalaya.
Haba kren paidbah ha katei ka jingialang u MLA ka Kharkutta u Cherak Momin u la ong ba wat ka AFSPA ruh kam ai bor ia ki shipai ba kin thom naphang ha kane ka jylla khlem da pyntip sha ki pulit , “ Kane ka dei ka sien kaba ar kaba la jia ha Kharkutta mynta u snem" u la ong bad u la pynkynmaw ruh ba dang ha u bnai lber mynta u snem ki shipai ki la siat iap 2 ngut ki lui lui ha Kharkutta.
Ka jingdawa ba la pynsngew paidbah ha katei ka jingialang ka long ban pynshitom ia ki shipai ba donkti bad ka T.10 lak tyngka ka bai lutksan sha kiba haing.
Halor katei ka juh ka phang ka Garo Hills state Movement Committee ( GHSMC) ka la dawa ba u myntri ka sorkar pdeng uba peit ia ka kam iada ri u dei ban tuklar ia ka jingshah siatiap ki ar ngut ha ri Lum Garo bad ban thung da ki bor tohkit ba laitluid ia katei ka jingjia bad ban pynshitom ruh ia ki shipai kiba donkti katkum ka aiñ.
Shillong, 2 Nohprah:Hadien ba la thylli noh ki 7 tylli ki jaka jong ki MDC ha district Council, kawei ha JHADC bad 6 tylli ha KHADC u bah HDR Lyngdoh myntri ka tnad District Council Affairs ka sorkar jylla u la ong ba ia ka elekshon shiteng samoi hap ban pynlong beit hapoh ka 6 bnai katkum ka rukom bad iaken u la ong ba shen un sa ia kren noh ha ka jingialang ki kynhun myntri na ka bynta ka elekshon shiteng samoi ha ki 7 tylli ki MDC konstitwensi.
Haba la kylli pat na u aiu un leh namarba dang shen u CEM ka KHADC u ba Pynshngaiñ N syiem u la pynpaw sha ki kotkhubor ba ka KHADC ka don hapdeng ka jingkyrduh pisa na ka bynta ban pynlong elekshon bad donkam ia u Lat ban ia syllok bad ka Council shuwa ban pynbna ia ka elekshon shiteng samoi, halor kane u bah HDR u la ong ba um don jingtip eiei ia ka jingkyrduh pisa ka distrit Council , “Nga khlem ioh jingthoh eiei na ka Executive Committee ka KHADC ba ka kyrduh pisa" ong u bah HDR Lyngdoh.
Ha kaba iada bad u MDC shu sieh ha KHADC kaba la thylli noh hadien ka jingrisaiñ u bah Gabriel Wahlang , u bah HDR u la ong ba ka don ka jingiapher ha ka rukom sieh MDC ha GHADC bad ha KHADC, ha GHADC u la ong ba ka AD Rules ka kren shai bay n sieh ia u MDC katkum ka jingai jingmut jong ka Council, katba ha KHADC pat ka la kren shai ba ka shong ka mon u Lat.
Ha kaba ia dei bad u MDC shu sieh ha KHADC u bah HDR u la ong “Ka sorkar kan hap ban shong bishar ia ka kyrteng u MDc shu sieh ba ka ioh pdiang".
U bah HDR Lyngdoh u ba ju ia paralok bha bad u bah Pynshngaiñ ha ka por ba ki ia donlang hapoh District Council u la kynthoh ba um shym la iohi tang shisien ruh ia u bah Pynshngaiñ ba un wan iarap ne ban kanbas na ka bynta u kyrtong ka seng Congress ha ka elekshon shiteng samoi ha Nongstoiñ konstitwensi.
Ha kaba idei bad ka jingkynnoh ba u bah Pynshngaiñ kyrshan ia ka kong Fenella L Nonglait u bah HDR u la ong um don jingtip eiei ia kata.
“Nga dei u dkhot ba shisha bad uba shimkhia jong ka seng bad haba ka seng ka pynieng ia u kyrtong ka dei ka kamram jong nga ban leit iarap ia la u dkhot" pynkut u bah HDr Lyngdoh haba ia kren bad ki lad khubor.
Shillong, 1 Nohprah:Ka Corporate Social Responsibility initiative of Rural Electrification Corporation Limited bad ka Artificial Limbs Manufacturing Corporation of India kaba hap hapoh ka projek RECL kan pynlong ia ka Camp ba ar sngi ia kiba duna dkhot met kaba la tip kum ka “Assessment Camp for the Differently Abled" ha ka jingiatreilang bad ka Meghalaya Parents Association For Disabled, Shillong.
Ha kitei ki ar-sngi yn sam ia ki tiar ka bynta ki briew kiba don jing duna dkhot met ha kaba ha ka 5 tarik mynta u bnai yn sam ha Science Hall , ophis DC nongpoh –Ri-Bhoi Distrik katba ha ka 7 tarik pat yn sam ha Ladies Recreation Center, Dwar Jingkyrmen, Dhan kheti, Shillong.
East Khasi Hills District naduh ka por 9:00 baje mynstep shaneng.
Baroh kiba don ki jingduna ha ki dkhot met la kyrpad ba kin wan iashim bynta ha kane ka camp ryngkat bad ki kot ki sla kum ka Disability Certificate/ ID original ryngkat ki dur, ki sertiphiket jaka shong jaka sah, BPL Card bad kiwei ban rejistar khnang ban ioh ei ia ki tiar Aids and appliances na NRL.La kyrpad ia kito kiba la ioh jingiarap na kino kino ki Ophis Sorkar/NGO/ Semi Government ia ki tiar Aids and Appliances hapoh kine ki ar snem ba la dep  kin sngewbha ban ym wan shuh, ong ka kyrwoh na ka kong Bellbora Wankhar General Secretary MEPAD.Shillong, 1 Nohprah:Ha ka 3 tarik u nohprah yn pynbam smai ia u MLA ba dang shu shah jied thymmai na Nongstoiñ u bah Diosstar Jyndiang , yn pynbam smai ia u ha ka por 11:30 baje mynstep ha Megha laya Legislative Assembly kaba don ha Rilbong.
U bah Diosstar Jyndiang u la jop ia ka elekshon shiteng samoi na Nongstoiñ hadien ba la khlad noh u bah Hopingstone Lyngdoh.
Shillong, 02 Nohprah:Mynta ka sngi 23 ngut ki samla pule ka William Carey University, Shillong ki la shah pynkup burom ban pyndep ia ka kyrdan Master Degree (MD) jong ka Master of Arts ha ka sobjek Education, Environmental Management, Sociology, Social Work, English bad Political Science katba 3 ngut ki ioh ia ka kyrdan  Diploma degree ha ka sobjek Integrated Research Programmes.
Ha ka jingkren kum u kongsan u Bah DD Lapang u la niew tang ia ka jingim jong u  William Carey uba dei tang u nongshet hynrei  u la kiew sha ka kyrdan kum u riew khraw.
"Nga don ka jingshaniah kaba pura ba ka William Carey University kan sa tyngshain bad kiew ha ki sngi ban wan", la ong u Bah Lapang.
Haba pynkynmaw ia ki saw tylli ki jingiohi jngai jongu, u Bah Lapang u la ong ka pule puthi, ka ioh ka kot, ka mariang bad ka roi ka par ba iadei bad ka imlang sahlang ka long kaba donkam ia ki samla pule.
U la ong ba kane ka skulbah kan pyni sha ka pyrthei ba ka dei ka skulbah kaba pher na kiwei.
U la kyntu ia ki samla pule ban trei minot khnang ban pynlong ia kane ka pyrthei ka jaka kaba bit bad kaba biang ban im ban sah.
“ Angnud, long ka spah, ka ram, long u nongialam, ym u nongbud, long u nongpyni lynti, ym u nongsahdien.
Long kumno mano mano, ha kano kano ka sngi, hangno hangno" la ong u Bah Lapang.
Katba u Chairman ka Mizoram Board of School Education, u Dr.Lalchungnunga u la pynshlur ia ki samla pule ban bud ia ki dienjat jong u  William Carey.
“Pyrkhat ia ka pyrthei, leh na jaka ba phi don.
Bun bah ki briew ki pyrkhat, hynrei kim leh", u la ong.
U la kyntu ia ki bor pyniaid ka WCU ban trei shitom ban kyntiew ia kane ka skulbah.
U Dr.Ken Gnanakan u  Chancellor  ka University u la ong ba ka long kaba donkam ban kyntiew ia ka jingstad ha ka lynti kaba iasoh lang.
Shwa ia kane, u  Vice-Chancellor u Dr.Paul Mohan Rai  u la ai ia ka kaiphod lyngkot jong ka skulbah ba la leh naduh ba la sdang.
Mynta kane ka WCU ka don 79 ngut ki samla pule bad 29 ngut ki nongtrei bad ka don ka jingiatreilang bad ka  Grace City kaba dei ka nongprat lynti kaba la buh ia ka William Carey University College ha Umsning ha ka jingheh kaba 40 akar ka jaka.
Ha kane ka jingialang la don u Bah Robert  G.Lyngdoh u Vice-Chancellor ka Martin Luther Christian University, Shillong bad u Dr.E.R.Tongper u dkhot ka WCU bad u Director, TESPRO.Nongstoin, 01 Nohprah:Kawei ka longkmie kaba la tip kyrteng kum ka Gracefully Marwein kaba na katei ka shnong, kala shah pyniap dusmon hala u jong u tnga haduh ba ia ka metiap ym shymla ithuh ithaw shuh namar ka jingsaphret kaba la I shyrkhei, katei ka jingjia kala jia ha kawei ka shnong Nongshillong West Khasi Hills District.
Katkum ka khubor na ki pulit la iathuh ba katei ka jingjia kala jia naduh u bnai October mynta u snem ha kawei ka khlaw kaba la tip kum ka khlaw Nongrim kaba don ha Nongshillong, bad u tnga ba pyniap ia katei ka longkmie la tip kyrteng kum Arful Kharbani u ba dei na ka shnong  Maw dum dum Rambrai.
Katkum ka jingujor bala wan ujor da ki ba ha iing sha ki pulit ka Nongstoin PS la iathuh ba utei u Arful Kharbani u la poi kha bad I kong Gracefully Marwein ha u  bnai January 2015 bad la ia kren ar liang kur ar liang kha kumba dei ka rukom bad ha katei ka por ki kime ki kpa jong u Arful ki la pan ia ki ba ha iing jong ka Gracefully  ban shah  ia ka ban wan sumar iing ha Maw dum dum  namar  ba kim don khun kynthei.
Hadien ba I kong Gracefully I la leit ban sah bad la u tnga sha Mawdumdum ha u bnai Naitung 2015 kala wan phai sha la ka jong ka Shnong, namar ba ka shitom bad leit ruh ban phah sumar sha Civil Hospital Shillong, hadien nangtei u tei u kurim jong u la wer biang ia ka ba kan leit biang sha Mawdumdum hynrei kam leit shuh bad kala aid aw da kaba ong ba kam sngew ia dei met.
Hynrei katba hala ki ba ha iing ka la iathuh ba kam dei ka jingshitom hynrei ka dei ka jingshoh kaba man la ka por  ha la u jong u tnga bad wat haba ka kong Gracefully ka la don ha la ka jong ka shnong bad la ki ba ha iing ha sem hynrei ha kaba kum katei ka por u tei u Arful u nud ruh ban shoh ban dat bad byrngem pyniap ia la kajong ka kurim ha khmat ki ba ha iing jong ka kong Gracefully.
Ha ka 28tarik Nailur 2015 u Arful u la leit phai noh  marwei sha Mawdum dum bad ha ka miet 8 tarik Risaw 2015 u la khot bad khroh biang ia la ka jong ka tnga ba kan wan biang bad u kumta ma ka ruh kala leit ban bud biang ia u, hynrei kyndit kaba sngew lyngngoh kalong ba u  Arful bad la ka kurim ha ka sngi ka ba bud kila phun da u juh u phun Number sha ka nongdie sha ka kong  Letisha Marngar da kaba ki phah wan rah ja sha ka khlaw Nongrim bad hadien ba I kong Letisha I la phun sha u tei u Nomber jong ka Gracefully ym don ba jubab shuh ia ka phun.
Hadien shitaiew u Arful u la phun  biang ia I kong Letisha Marngar da kaba u ong to leit ia thuh sha ki kmie ki kpa jong I kong Gracefully ba kin ia pynbeit kloi ia ka tarik ban ia pyllait noh bad u namar ba u, um mon shuh ban dang ia shong  ia sah bad la ka kurim ka kong Gracefully kumta na   kaliang ki ba haiing ki la leit sha Mawdumdum  hynrei baroh ar ngut kim shym la don satia.
Na ka liang jong ki ba ha iing jong ka kong Gracefully hadien ba kim shymla lap ia ka ki la suba jur ba kala don kajingjia ei ei hapdeng jong ki, bad ki  la pyntip noh sha ka shnong ka thaw jong ka Nongshillong bad ha ka step 9tarik Naiwieng 2015  ki la leit ban wat ruh hapoh ka tei ka khlaw Nongrim bad ha katei kajingleit la shem pynban  ia ka met iap jong ka kong Grace bala ithuh da ki ba ha iing jong ka lyngba ki jain bad ka slipar namar ka metiap kala pyut bad don satang ki shyieng bad saphret laki laka haduh bym ithuh ithaw shuh.
Na ka liang jong ka Shnong Nongshillong hadien katei ka jingjia kila leit buh noh ia kajingujor sha ki pulit ka Nongstoin   katta ha kajuh ka sngi bala lap ia ka metiap bad  ki pulit  ruh hadien kajingujor mar mar  ki la hiar sha katei ka  khlaw  ha kaba ki la lap ia  katei ka met iap jong ka kong Gracefully Marwein ka la don satang ki shyieng katta ka bynta jong ka khlieh la ka jong, ki kjat la ka jong bad la I kumba la bam da ki mrad ia ka met iap jong ka kong Grace.
Na ka liang jong ki ba ha iing ka kong Gracefully kila suba jur ba u tei u Arful ula don kti ha ka ban pyniap dusmon iala ka jong ka tnga, bad na ka liang jong ki ba ha iing ka kong Gracefully ki la ioh ruh ia ka jingtip  ba ha ka miet 9tarik Risaw 2015 kumba 8.30Pm ei ei la wan ka wei ka kali maruti kamai  ryngkat  ki katto katne ki briew jong u Arful Kharbani ban wan shaw noh ia u na katei ka khlaw.
Kitei ki ar ngut kiba la wan shaw ia u Arful la tip kyrteng kum u Pynkhuid Kharshandi bad u Rijied Kharbani bad u wei pat um bym shym la pat ioh ia ka kyrteng kiba dei na Rambrai, na ka liang jong ki pulit kila trei shitom khlem shong thait ban pynlong ka jingthwet kaba jur  ia u Arful Kharbani bad ha ka 17tarik Naiwieng 2015 ki pulit ka Nongstoin ki  la ioh ban kem ia u katba u dang don ha ka wei na ki jaka ha  Nongstoin.
Shuh shuh mynta ka sngi ka 1tarik Nohprah ki pulit kila ioh biang ban kem sa ia ki tei ki ar ngut  u Pynkhuid Kharshandi bad u Rijied Kharbani na Nongstoin  ha ka por 10.00Am ryngkat katei ka kali kamai kaba ki pyndon kam ha katei ka jingleit shaw ia u Arful na katei ka khlaw Nongrim ha Nongshillong.
Na ka liang jong ki pulit kila iathuh ruh ba ka jingtohkit ka dang iaid sha khmat khnang ban dap lap ksai shuh shuh ia kiwei pat kiba ia don kti lang ha ka jingpyniap dusmon ia ka kong Gracefully, bad kumjuh u Arful mynta u dang don ha pdeng ka jingshah tohkit kaba jur khnang ban lap ia ka jingshisha bad ha kano ka rukom u la leh ia katei ka kam kaba shyrkhei iala ka jong ka kurim.
Shillong 01 Nohprah:Ar tylli ki dukan baar jylla ki la  khang kdam ha ki pulit Enforcement ka KHADC namar ka jingbym biang ki Trading License bad kawei la kurup noh ia ka trading license.
Ki pulit Enforcement ka KHADC happoh ka jingialam u Superintendent u Bah Poland Sohphoh ki la pynlong ia ka jingkhynra Trading License mynta ka sngi ia ka thain Stand Jeep haduh jan Motphran ia ki dukan bar jylla ban tip la ki bud ne em ia ki kyndon ba la buh ka KHADC ban shim Trading License.
Ha ka jingleit jurip, ki enforcement ka KHADC ki la lap ba don ki dukan kiba khlem lah ban pynbiang ia ki kot ki sla ki la shah khang noh bad don kiba la pyndon kam bakla ia ka jingthoh ha ka trading license ban khaii mar bam hynrei ki die recharge mobile pynban.
Haba ki nongthoh khubor, u Bah Sohphoh u la ong ba hapoh ka jingpeit jongu, ki don ar tylli ki dukan kiba shah khang tala namar ba kim don ki trading license katba kawei la kurup noh ia ka License.
Ngi la khang noh  ia ka Sharma Electrical kaba dei jong  u Sunwari Lal Sharma ha Stand Jeep, ka City Mobile jong u Subhash Paul ha Wahthabru namar ba kim don ki Trading License katba ia ka General Store jong u Jaisingh Dukar kaba die recharge mobile, la kurup noh ia ka License", la ong u Bah Sohphoh.
U la ong ba ka jingpynlong ia ka jingkhynra ia ka trading license ka dei hadien ba la ioh bor na kiba heh ka KHADC ban tehlakam ia ka jingtreikam thurmur ki bar jylla khlem ka trading license.
Ka jingkhynra trading license ka long ia baroh ka thain Iewduh kaba la leh ha ka jingpeit ki inspector bapher bapher jong ka Enforcement.
Shillong, 2 Nohprah:Ka Khun Hynniew trep National awakening Movement (KHNAM) ha ka jingiakynduh bad ki nongthohkhubor mynta ka sngi ha Shillong Press Club ka la pynpaw ba la donkam ia ka sorkar ba kan pynkylla thymmai noh ia ka Reservation Polisi lane ka bhah hapdeng ki lai jaitbynriew ha kane ka jylla Khasi, Jaintia bad Garo la ka dei ha ka io kam ioh jam ne la ka dei ha la pule puthi.
Katkum ka jingong u General Secretary ka KHNAM u bah Batkupar Wahlang u la ong ba ka Reservation Polisi kaba dang neh haduh mynta ka dei kaba la saiñdur naduh u snem 1972 lyngba ka Clause 4 jong ka Article 16 ka riti synshar ka ri India bad la pass ia ka Resolution ha u snem 1972 hynrei haduh mynta katei ka polisi ka dang neh kumjuh khlem kano kano ka jingpynkylla.
Haba phai sha Reservation Polisi ia ki lai jaitbynriew ha kane ka jylla u bah Batkupar u la ong ba ka la noh shilliang palat bad ka kham bun sha u Garo haba ia nujor ia ka jingbun briew ki Garo bad ki Khasi-Jaintia kiba don ha ka juh ka thup, “Ng ii ba ka long pynban kumba ai da ka kait nuid ia u Hati katba da ka kait nat ia u khyllung" on gu bah Batkupar Wahlang.
Katkum ka Reservation Polisi kaba dang pyntreikan haduh mynta u bah Bat u la ong ba ka bhah ki lai jaitbynriew ka long 80% hynrei na katei 40% ka dei ka jong u Garo katba 40% kaba sah pat ka dei ka jong u Khasi-Jaintia.
Shuh shuh utei u General Secretary ka KHNAM u la ong ba ka la don ka por mynshuwa ba ki khot aplikeshon ban thungkam LD hapoh Secretariat bad ha katei ka jingkhot thungkam u la ong ba kiba bun ki Khasi-Jaintia kiba la pass ia ka eksamin ialeh kam ki don ha ka thup jong ka Waiting List katba ki Garo pat tang kiba la pass ia ka eksamin kim pat lah ban pyndap ia katei ka 40% ka bhah jong ki kumta la hap ban pyniakhun eksamin biang ia ki sa shisien ba kin pyndap ia katei ka kam bal ait katku ka bhah jong ki, “Teng teng haba poi rung ha Secretariat la i pynban kumba ka dei ka sor Tura" ong u bah Batkupar haba siat pharshi ia ka jingbun ki Garo hapoh Secretariat namar ba ka jingioh lad lyngba katei ka Reservation Polisi.
Haba phai pat sha ka pule puthi bah Batkupar u la ong ba ki samla pule Khasi –Jaintia kiba dei ban bteng ia ka jingpule jong ki kham shajrong bunsien watla ka mark ba kiioh ka long kaba heh kaba la kot sha ka 70% ne tam pynban kim ioh ia ka bhah jong ki na ka Quata sorkar namarba la ailad beit tang kata ka 40% bad ym don jingkheiñ ia ka jinglah jong ki ban leh bha, hynrei ki samla pule Garo pat u la ong tang 36% ne tang 40% ruh ki la ioh ban leit pule shabar ne ban bteng ia ki jingpule jong ki kham shajrong.
Katkum ka jingong ki nongialam ka KHNAM ki la ong ba ka la dei ka por ba dei ban pynbeit thymmai noh ia ka Reservation Polisi da ka Cut Percentage kata ban ailad uno uno u khynnah uba tam ia kata ka Percentage ba la buh un ioh rung ha ka thup jong ka 40% hynrei lada ym lah kumta ka KHNAM ka la ong ba kan bha shibun ban pynduh noh beit ia ka Reservation Polisi hynrei ban ailad beit ban ia khun katkum ka jinglah jong u khynnah pule lane ki samla wadkam ban ia khun ha ka eksam tangba katei ka jingailad pat kan dei beit tang na bynta kine ki lai tylli ki jaitbynriew jong kane ka jylla.
Ki nongialam ka KHNAM ki la iathuh ba dang shen ki la pan jingtip lyngba ka RTI na ka Personnel Department ka sorkar jylla ban ioh jingtip shaphang ka kyndon kumno la ai bhah ia ka 80% sha ki lai jaitbynriew, hynrei ka jubab ba kilaioh la ong ba la ai bhah ia ki katkum ka jingdon briew ka Census 1971 bad ha katei ka Census la pyni ruh da ka jingthoh ba ka jingdon briew ki Garo ha utei u snem ka long 325872,ki Khasi 380069 bad ki Jaintia pat 108289 ngut.
Kitei ki nongialam ka KHNAM ba kynthup ia bah Adelbert Nongrum-CEM barim u bah James Ban Basaiawmoit ,Thomas Passah President Youth Wing bad kiwei pat ki la ong ba katei ka dei ka jingsdang jong ka jingiaid lynti jong ka KHNAM halor ka Reservation Policy hynrei ki la ong ba katei ka jingiakhun jong ki kam dei ba ki thmu ban wanrah ia kano kano ka jingsngew pher jaitbynriew hynrei ka dei na ka bynta ka lawei jong ka jylla, “Lada ngi kwah ban iohi ba ka jylla jong ngi kan phyrnai ngi donkam ban peit ia ki briew kiba la nang la stad, ngi kyrmen ba ki paralok Garo jong ngi kin ym sngewpher" ong u bah Batkupar uba la bynrap biang ba kam dei shuh ka por ban hun ia ka 40% hynrei u bym ler kam pat.
Katba u bah Adelbert Nongrum pat u la ong “Ngi hap ban ia khun ban im ialade kam pher lada ki don kiba sngewthuh bakla da kaba ong ba ka dei ka jingsngew pher jaitbynriew ruh".
U bah Thomas Passah pat u la ong ba ka jingiakhun da kaba khuid hapdeng ki samla pule la ia ka kam ne ka jingioh bhah ba pule shajrong ruh kan dei kaba biang tam.
Hynrei u la ong ba ka donkam pat ia ka sorkar ba kan wanrah ia ka polisi kaba biang ha ka pule puthi khnang ba ka pule puthi ha ka jylla kan long kaba ryntih ia baroh.
Ki nongialam ka KHNAM ki la kren sngew diaw mynsiem ruh halor ka jingbym leh eiei ki seng riewlum kiba la bat teng ia ka bor synshar kum ka UDP ne HSPDP ia ka Reservation Policy bad ki la kynnoh ba lehse ka daw ka dei ba ka don eiei ka jingioh nong politik kaba na shalyndet.
Shillong, 1 Nohprah:Naduh ba u la shah jied thymmai kum MLA ka Jowai konstitwensi ha u snem 2013 haduh mynta u Prof.RC Laloo um pat pynjaw tang shi naia ruh sha ki paidbah katei ka konstitwensi na ka bhah MLA Scheme jong u kaba dei na ka Special Rural Work Programme (SRWP).
Ia kane la lap sa ka seng Meghalaya People United Front ( MPUF) lyngba ka jingwad jingtip, da ka Right To Information ( RTI).
Haba kren sha ki nongthohkhubor mynta ka sngi, u President katei ka seng u Ma D.Wanmi Laloo u la ong ba ha ka jingwad jingtip jong ki lyngba ka RTI ki la lap ba naduh u snem 2013-2014, 2014-2015 bad mynta u 2015-2016 ka paw ba u Prof.Laloo uba dei u MLA ka Jowai konstitwensi um pat pyllait pisa eiei na katei ka skhim SRWP sha ki paidbah ka Jowai konstitwensi.
Hynrei u la ong ba ka RTI ka pyni ba u la pyllait pisa na katei ka skhim ha u snem 2012-2013 bad kaba paw u la ong ba ka pyni ba ki don haduh 300 ngut ki nongioh jingmyntoi na katei ka skhim katkum ka thup kyrteng ba katei ka seng ka la ioh na Thadlaskeiñ C&RD Block hynrei kiba la ioh pisa pat ki don 165 tylli ki longing bad kitei kiba ioh ruh ki ioh tang mar T.10 hajar tyngka.
Ki longing kiba la don kyrteng ban ioh ia katei ka skhim hynrei ki bym pat ioh haduh mynta ruh ki don haduh 135 ngut na ki 15 tylli ki shnong.
U General Secretary katei ka seng u bah Aimonbha Syad u la ong ba na ki 15 tylli ki shnong ki bym pat ioh ia katei ka skhim kiba bun hi ki dei na ka shnong Mihmyntdu , Khlieh Tyrshi bad ki don sa kiwei pat ruh.
U la iathuh ba tang ha Mihmyntdu ki don 63 tylli ki longing kiba dei ban ioh na katei ka SRWP skhim katkum ka thup kyrteng napoh Block ha u snem 2012-2013 hynrei napdeng kitei ki 63 ngut dang io htang kawei ka longing bad kata ka dei ka kong Lokidora Chyrmang kaba la ioh T.10 hajar tyngka.
Haba kheiñlang ia baroh ka pisa kaba dang sah teng ban siew sha ki longing ba la mih kyrteng hynrei ki bym pat ioh pisa na katei ka skhim u President ka MPUF u la ong ba ka dang sah sa T.32.20 lak tyngka( Lai phew ar lak ar phew hajar tyngka).
Hadien ba la ioh jingtip na ka RTI u ma Wanmi Laloo u la ong ba ki nongialam katei ka seng ki la leit ban ia kynduh ia u BDO ka Thadlaskeiñ Block bad ha katei ka jingiakynduh u la iathuh ha ki ba ka daw ka jingsah teng katei ka pisa jong u snem 2012-2013 ka dei namarba ki paidbah kim wan shim katba kiwei pat ki snem kiba ym pat shym la ioh haduh mynta u la ong ba u BDO u ong ba u MLA u khlem pyllait pisa na katei ka MLA Scheme jong u.
Utei u President katei ka seng u la ong ruh ba katei ka seng mynta ka kynti ka pynleit jingmut shuwa tang ia ka SRWP hynrei ka dang pynkhreh ban tih ia kiwei pat ki MLA skhim ki bym shym la poi hok sha u paidbah, u la ong ba ym dei tang ia u Prof.Laloo hynrei yn tih lut ia baroh ki skhim jong ki MLA ka ri Lum Jaintia.
Halor kitei kiei kiei kiba paw lyngba ka RTI utei u nongialam ka MPUF u la ong ba um kwah ban kynthoh eiei iano iano hynrei ka kamram ki sengbhalang ka dei ban pyntip sha u paidbah ia kaei ka hok kaba u dei ban ioh, “Ngi te ngi kren beit thik tang ka jinglap jong ngi lyngba ka RTI, sa ia bishar hi ma phi ko ki paidbah ka Jowai Konstitwensi iano phin jied bad iano phin phah ban long ki nongmihkhmat jong phi na ka bynta ka jingmyntoi jong phi hi" ong u President ka MPUF uba la pynpaw ka jingsngew artatien kaba jur ba ki paidbah ka Jowai kin dang ioh ia katei ka skhim kaba dei jong kitei ki lai snem namarba tang jong ka 2012-2013 ruh u MLA u khlem sam lut.
“Hynrei u la ong ba kaba tieng eh ka dei ioh ba u MLA u pynlang ia kitei ki skhim da ki snem da ka jingthmu ban wan theh puk kumba theh na ktang shuwa ban poi ka elekshon.
Katkum ka jingong jong u u la ong ba ka kyndon jong ka MLA Skhim ka pynpaw shai ba man ki MLA ki hap ban pynpoi ia ka ripod jong ki sha Deputy Commissioner ka District bad u DC un phah sha ki Block Development Officers ( BDO) ba kin pyntreikam ia ki skhim.
“Ngin leit buh jingthoh sha u DC ruh halor kane ka bynta ban pyntip ia ka jingslem u Prof.Laloo ban sam ia ka skhim ki paidbah" pynkut u Ma Wanmi Laloo.
Shillong, 01 Nohprah:Ka Meghalaya lem bad ka pyrthei ka la rakhe ia ka jingiada ia ka jingpang AIDS  mynta ka sngi ha U Soso Tham Auditorium, Shillong lyngba ki prokram bapher bapher ban pynshai paidbah ban iada ia ka jingpang HIV/AIDS kaba ma bha, bym pat lah ban sumar ia ka.
Ia kane ka prokram la pynlong da ka  Meghalaya AIDS Control Society (MACS).
Haba kren ha kane ka sngi ka myntri sorkar jylla ka Kong Ampareen Lyngdoh, ka la pynpaw ia ka jingsngew lyngngoh ia ka jingbun ki briew ba ioh ia ka jingpang HIV kiba don haduh palat ia ka 1500 ngut ha kane ka jylla.
“Ka don ka lynti ban hap iaid palat ban iada ia kane ka jingpang", la ong ka Kong Ampareen bad ka la khot ia ki paidbah, ki tnd sorkar bad ki sengbhalang ban wan shakmat ban iatylli ban ialeh pyrshah ia kane ka jingma.
Ka la kyntu ia ki kmie ki kpa ban ai ia ka jinghikai kaba biang ia ki khun ki kti khnang ba kin lait na kane ka jingma.
Ha kane ka sngi ka la don ruh ka jingpynshai bad batai ban iada ia kane ka jingpang bad ka la don ruh ka jingai snam na ki briew ha kane ka sngi, ka jingiatainia bad kiwei kiwei.
Ha ka por janmiet, u myntri ki kam samla u Zenith M.Sangma u la wan ban pynwai ia kane ka jingrakhe.
Shillong, 2 Nohprah:Ha ka 5 tarik u naiwieng, ki nongsynshar ka Bri u Hynniewtrep hapoh ka jingialam u Dr.Werlok Kharshiing u President bad u bah RL Blah General Secretary ki la ai por ia ka sorkar shibnai ba kan pynlong aiñ noh ia ka Village Administration Bill (VAB) bad katei ka jingai por jong ki kan sdang naduh katei hi ka sngi bad kan kut ha ka 5 tarik mynta u bnai bad mynta haduh ba thoh ia kane ka khubor ka dang sah sa lai sngi ban kut noh katei ka por ba ki la buh.
Katei ka jingai por ki Rangbah Shnong ka dei ha katei ka juh ka sngi ba ka kynhun kaba 30 ngut jong ki ki la leit ban ia kren bad ka sorkar jylla kaba ialam da u Dr.Mukul Sangma myntri rangbah ka jylla, ha ka jingialang kaba la long ha kamra long jingialang ha Secretariat.
Hadien ba la de ia kren bad u Mukul ryngkat ki kynhun myntri jong u ia kata ka jingai por kaba shibnai, ki Rangbah Shnong ki la leit ban pynbna sha u paidbah ia ka rai ba ki la shim ha katei ka jingialang ryngkat ka jingai por kaba shibnai ia ka sorkar jylla.
Hynrei lah ban pynkynmaw ba ha katei ka por u paidbah u la khih bitar pynban puk haduh ba la mih sa ka jingkulmar u paidbah bad ki pulit kiba don ha katei ka jaka ha Mot Kiang Nangbah hajan Civil Hospital, Shillong.
Hadien ba la mih ka jingbym hun na u paidbah ha katei ka sngi haduh ba u la khih bitar haduh ban da mih ia ka jingiakawang maw, ka jingbom lathi bad ka jingsiat lyer pynsat khmat, haba twad jingmut na ki Rangbah shnong aiu kin leh ia katei ka shibnai kaba ki la ai por ki la jubab ba ka rai kaba ki la shim kan iaid beit kumba la pynbna bad katei ka shibnai ka jingdawa ban pynlong aiñ ia ka VAB kan iaid beit.
Khyndiat sngi mynshuwa ki Rangbah shnong ki la leit ia kynduh biang ia u Lat ka jylla ban pynbor ba un ai jingmynjur noh ia ka VAB khnang ba yn lah ban pynlong aiñ noh ia ka hynrei ha ka jingthoh kaba ki la phah sha ki nongthohkhubor ki la ong ba u Lat u la kynthoh pynban ba don kiba iathuh ha u ba ki Rangbah shnogn Khasi Pnar ki dei kiba shu bu-aid kyiad beit tang shu dap 3 baje janmiet.
Haduh mynta ym pat shym la ioh jingtip kaei ka lynti ba ki Rangbah shnong kin shim nangne shakhmat hadien ba la kut katei ka shibnai lada jia ba u Lat un ym pat mynjur ia ka VAB ba kan long aiñ.
Hynrei la ioh jngtip ba ki Rangbah Shnong ha kine ki sngi ki la pynlong Executive khah khah ban ia kren ia katei ka kam hynrei haduh mynta kim pat ai jingtip eiei sha ki lad khubor.
Shillong, 2 Nohprah:Mynta ka sngi 3 ngut ki lehnoh ASAK ki la wan ban pyndem ha ki pulit ha Dadenggre, West Garo hills.
Kitei ki 3 ngut kidei kiba la tip kyrteng kum u Robinson R.Marak 33 snem, u Bawen Marak, 27 snem bad u Betell Marak, 29 snem.
Katkum ka khubor pulit la ong ba kitei 3 ngut ki dei kiba treikam bha na ka bynta katei ka seng ha ki thain ka Tikrikilla – Dadenggre jong ka West Garo hills.
Hakawei pat ka khubor u wei u khynnah uba dang 15 snem karta uba dei u dkhot jong ka kynhun runar kaba la tip kum ka A’chik Matgrik Meghalaya Army (AMMA) u la wan ban pyndem ialade ha ki pulit, utei u khynnah u dei uba la tip kyrteng kum u A.Sangma, 15 snemkarta , utei u la wan ban pyndem ha Dadenggre, u la kamba u dei uba donkti ha ki kam rahbor bad kikam lute ha ki thain ka Damal Asim.
U la iathuh ruh ba ar ngut ki dkhot jong katei ka kynhun ki la shah shoh ha u paidbah bad ki paidbah ki la knieh ruh ia ki tiar ia leh jong ki.
Shillong, 2 Nohprah: Mynhynnin ka sngi ki MDC ka HSPDP bad ki MDC ka KHNAM, ki la pynbna paidbah ba ki la kyrshan ia ka People Democratic Forum (PDF) kaba ialam da u bah Pynshngaiñ N Syiem kaba bat ia ka bor synshar hapoh Khasi Hills Autonomous District Council (KHADC), halor katei ka phang ka mih ka jingkylli na ki pyrman seng saiñ pyrthei la kitei ki ar tylli ki seng riewlum kiba dang ia khun pyrshah ia ka seng Congress ha Nongstoiñ ki la rai ban ia treilang noh bad ka seng Congress nangne sha khmat bad kin pynbna paidbah ba kin kyrshan ia ka seng Congress?Shibun ki jingiakren ki la mih ha kine ki sngi ba u bah Pynshngaiñ u pyrshah ia ka sorkar u Dr.Mukul Sangma, hynrei haduh mynta u bah Pynshngaiñ u dang dei u doh u snam jong ka seng Congress bad ka jinglong CEM jong u ha KHADC ruh ka dei na ka bhah jong ka seng Congress kaba lamkhmat ia ka sorkar.
Haduh katno ka jingiakhun pyrshah u bah Pynshngaiñ bad u Dr.Mukul ka long, kaba ym lah ban tip, hynrei kaba kut hi ka dei tang ka kam shiing shisem ne ka kam shipara jong ki kaba u kpa ne ka kmie jong ki kata ka High Command ka lah ban pynbeit ha kano kano ka por ruh.
Ki pyrman ka saiñ pyrthei ki la shim ba katei ka jingkyrshan ki ar seng riewlum ia u bah Pynshngaiñ ka pyni shai ba ki la rai ban ai jingkyrshan ia ka seng Congress ban synshar hapoh District Council.
Hadien ba ka KHNAM ka la leit ban kyrshan ia ka PDF ha District Council kaba la ialam da u bah Pynshngaiñ N Syiem, CEM ki nongialam ka KHNAM ki la ong ba ka daw ka jingleit kyrshan jong ki ka dei ia ki ishu kiba ka District Council ka iakhun hapoh ka jingialam u bah Pynshngaiñ kiba dei ki ishu ia ka jaitbynriew.
“Ngi iohi ba u Mukul u don ka ishu shimet ia u bah Pynshngaiñ, hynrei ngi i pat ba thombor beit ia ka jaitbynriew" ong u bah Adelbert Nongrum Working President ka KHNAM uba long ruh u CEM barim ka KHADC.Ka KHNAM ka dei ka seng riewlum hynrei mynta ka la leit ban kyrshan ia ka PDF kaba la ialam da ka seng Congress, haba kren halor katei ka bynta u ba Adelbert u la ong ba kam pher la ka dei kano kano ka seng ruh hynrei ngi kyrshan ia ki ishu ba ki trei na ka bynta ka jaitbynriew, “Lada u Mukul ruh u trei na bynta ka jaitbynriew, ngin kyrshan ia u ruh" ong u bah Adelbert.
Katba u bah James Ban Basaiawmoit pat u MDC ka Mawkhar u la ong ba ha kum kane ka por ba ka jaitbynriew ka don hapdeng ka saw ka sian lada ym kyrshan ia u bah Pynshngaiñ ka long kumba kyrshan pynban ia u Mukul, “Lada ngin pyrshah ia u bah Pynshngaiñ ka long kumba ngi ia shah pynban ia u Mukul" ong u bah James Ban.
Haba kren pat halor ki jingkynthoh ba ka jingleit kyrshan ka KHNAM ia ka PDF ka long kumba ka leit ban kyrshan ia ki MDC ba la phet noh na ka kata ia u bah Latiplang Kharkongor bad ia u bah Process T Sawkmie u bah Adelbert u la ong “Ka jingkyrshan ia u bah Pynshngaiñ kam dei ka jingkyrshan ia u bah Process ne ia u bah Latip hynrei ka dei ba ngi kyrshan ia ka ishu ka jaitbynriew,ngim kwah ban don ba leh politik hapoh ka PDF, kiba leh u paidbah un sa jubab" u la ong.
Hynrei ki pyrman ka saiñ pyrthei ki la kynthoh ba ka jingkyrshan Pynshngaiñ ki 2 seng ka dei ka jingkyrshan ia ka Congress kaba ym don jingiapher na u Dr.Mukul Sangma.
Shillong 02 Nohprah:U MLA thymmai ka Nongstoin ba dang shu shah jied ha kane ka elekshon shiteng samoi u Bah Diosstarness Jyndiang un bam smai lashai ka sngi.
Ia u Bah Jyndiang yn  pynbam smai da u Lamphang ka iing dorbar u AT Mondal ha ka por 11 baje mynstep ha Iing dorbar ha Rilbong.
U Bah Jyndiang uba iakhun na ka HSPDP u la jop don burom ha kane ka elekson ba dang shu dep.
Shillong, 02 Nohprah:Ka seng jong ki briew ba duna dkhot met ka Khasi Disabilities Association (KDA) ka la pynsangeh noh ia ka jingthmu leit shong kyrain ha phyllaw ka Additional Secretariat hadien ba ka sorkar ka la kular ban peit ia ki jingeh jongki kaba la khot iakren ia ki hynne ka sngi.
U President ka KDA u Bah Starwin Kharjana u la ong ba ka daw ka jingsangeh jong ka seng ban iaid shakhmat ban pynlong ia ka jingshong kyrain ka dei namar ba u Principal Secretary ka Social Welfare u PW Ingty u la khot iakren ia ki nongialam ka seng mynta ka sngi bad la kular ban leh ia ki 10 tylli ki mat jingdawa jong ka seng khamtam ka bhah kam bhah jam bad ban thung ia ka komiti ban shong pyrkhat kam shisien shi bnai da ka ophis jong u Commissioner for Disabilities bad ka seng KDA.“Halor kane, ka seng ka la rai ban sangeh noh ia ka jingthmu shong kyrain kumba la pynbna kham mynshwa bad la kyrpad ia ki dkhot ka seng ban shim ia kane kum ka jingpynbna", la ong u bah Starwin Kharjana.
Shillong, 2 Nohprah:Ka JAC jong ka Kynhun Peitngor bad ka CSWO (CB) hapoh ka jingialam u Bah Teibor Dkhar bad Kong Irene Hujon kum ki President ki la phah shithi sha u Rajnath Singh, myntri kam pohing ka sorkar pdeng ha ka 1 tarik Nohprah 2015.
Ha katei ka shithi ka la ai khuble ia katei ka tnad sorkar ba ka la thmu ban pynbeit thymmai noh ia ka 6th Schedule bad ban khanglad ia ki nongmih khmat kiba long MLA ban ia khun ia ka elekshon MDC.Kitei ki ar seng ki kwah ba ka aiñ ar maloi ha kane ka jylla dei ban pyntreikam noh naduh ka 1 tarik u lber 2019,kane ka long katkum ka kyrwoh khubor na u bah Teibor Dkhar bad ka ong Irene P Hujon.
Shillong, 03 Nohprah: U Lamphang ka iing dorbar u AT Mondal u la ong ba haduh mynta ym pat lah ban tip katno ka jinglut na ka bynta ban shna ia ka iing dorbar thawain namar ba ym pat dep pynkhreh ia ka Detailed Project Report (DPR).
“Ngim pat lah ban tip katno ka jinglut na ka byna ban shna ia ka iing dorbar.
Ngin sa tip tang hadien ba la dep ban pynbiang ia ka DPR", la ong u Mondal haba iakren mynta ka sngi bad ki nongthoh khubor.
U la ong ba ia mynta la dep khot ia ka Expression of Interest (EOI) na ki kompeni ba kwah ban shim ban long kontraktor ban shna dur shna dar.
“Ngi la dep thep ia ka jingkhot ha website ka sorkar.
Bad hadien ba la dep jied yn sa pynpreh ia ka DPR bad yn sa buh bor ban pyndep", la ong u Lamphang.
Ha kawei ka liang, u la ong ba kam don satia kano kano ka jingthmu ban pynlong ia ka dorbar tlang ha kane ka kynti.
U la ong ruh ba kam don ka jingiakren ban pynlong ia ka dorbar tlang sha Tura.
“Kam don eiei ka jingthmu ban pynlong dorbar tlang shaTura", la ong u Mondal.
Shillong,3 Nohprah: Ka Punjab National Bank- Rural Self Employ ment Training Institute, East Khasi Hills, ka la rakhe ia ka sngi jong ki anna  lane ka International Day of Persons with Disabilities ha ka 3tarik Nohprah 2015 ha ka ophis jong ka kaba don ha Mawphlang C & RD Block.
La pyniaid ia ka program da u Director jong ka institute.
U kongsan ha kane ka sngi U Ma PT Passah", BDO, Mawphlang bad Mylliem C & RD Block.
Ha ka jingkren jong u, u la ai mynsiem bad pynshai ia ka hok, burom bad jingbha jingmiat na ka bynta kito ki briew kiba don ka jingduna ha ki dkhot met bad u la pynshai ruh shaphang ka jingkhein kordor ia kum kine ki briew ha ka imlang sahlang.
Ha kane ka prokram la ioh shim bynta da ki 29 tylli ki iing kiba hap hapoh u pud u sam ka Mawphlang C & RD Block.
Shillong, 02 Nohprah:Ka tyrut ka jinglait tuh ki jingkylli ka la hiar raibi ha ka Meghalaya Board of School Education (MBoSE) ha kaba mynta ka sngi sa  ka sobjek Khasi ka klas IX ka la lait tuh biang.
Ha kane ka taiew ba la dep, ka sobjek jing kheiñ bad Saian ka la dep lait tuh  kaba la wanrah ia ka jingartatien na ki paidbah khamtam ki kmie ki kpa ia ka jingshaniah ha ka MBoSE kaba peit  ia kane ka eksamin.
Kane ka jinglait tuh ka jingkylli ka dei ka sien kaba ar tang hapdeng ka jingiaid kane ka eksamin kaba mynta.
Ha kane ka taiew ba la dep, ka sobjek Saian ka la dep lait tuh ha kaba ka MBoSE ka la dep ujor ejahar ha  ki pulit ka Shillong Sardar, Jowai bad Khliehriat.
Haba pynthikna ia kane ka jinglait tuh ka jingkylli mynta ka sngi, u nongialam ka FKJGP u Bah Kitboklang Nongphlang u la ong ba la ioh jingtip ia ka jinglait tuh jong ka jingkylli klas IX ka sobjek Khasi mynta ka sngi, ha ka por mynstep na ka thain Jaiaw.
"Ka jinglait tuh jong ki kylli ka long kaba la thikna.
Ngi la ioh jingtip ba la ia phah ha ka Whatsapp ia ka jingkylli bad ka jinglait ka dei na thain Jaiaw", la ong u Bah Nongphlang.
U la ong ba ka seng ka la phun wut wut sha ki bor ba dei peit jong ka MBoSE halor kane ka jingjia ban iakynduh bad ki, hynrei la ioh khubor ba kiba heh bahain jong ka MBoSE kim shym la don satia ha Shillong ba ki leit jingleit sha Guwahati.
"Ha ka jingshisha ngi kwah ban iakynduh ia ki bor ka MBoSE hynrei namar ba kim don ngi khlem lah ban leh eiei bad ngi la hap ban  ap ba kin wan na Guwahati ban leit kynduh halor kane ka kam", u la ong.
Kiwei ki lad khubor, ki iathuh ba ka don ka jingsuba ba katei ka jinglait tuh jong ki jingkylli, ka sdang na ki khynnah skul Seng Khasi Higher Secondary School, ha kaba ki ia phah paralok lyngba ka whatsapp, naduh ka por 7.30 mynstep.
Shillong, 2 Nohprah: Ha ka 26 tarik u naiwieng uwei u khynnah Nepali uba la tip kyrteng kum u Obe Chetri, 17 snem karta u la shah shoh jem ha ka kynhun ki Muslim kiba shong basah ha Jhalupara.
Ha ka jingiakren bad u Rupang mynta ka sngi u Rangbah Shnong jong ka Jhalupara Village Council u Prakash Bhandari u la iathuh ba katei ka jingjia ka la jia ha ka por 9:30 baje mynmiet ha ka 26 tarik u bnai ba la lah.
Ha ka jingiakren bad une u nongthoh khubor mynta ka sngi, u Prakash u la batai lut ba naduh ba sdang jong katei ka jingjia bad u la ong ba ha katei ka miet ki la don katto katne ngut ki khynnah Nepali kiba ia ñiah saikil lang ha surok bad ki khynnah Muslim bad ha katei ka por u la ong ba shuwa ba kin ia khlad noh la don katto katne ngut ki khynnah samla Muslim, kiba la mai la tim ia kitei ki para Muslim jong ki namar ba ki ia lehkai lang bad ki khynnah Nepali bad ki khynnah Nepali ruh ki la sngewrem bad ka la mih ka jingiania kaba jur bha ha katei ka jaka haduh ba la mih ki paidbah ban peit hynrei u la ong ba kam shym la don kano kano ka jingia ktah kti.
Hynrei hadien ba la tem noh ia katei ka jingjia kitei ki khynnah ki la ia khlad noh la ka jong ka lynti, phewse u la ong ba ka kynhun ki Muslim kiba la tip lypa ia ka jaka iaid u Obe ki la ap thap bad haba la poi ha ka jaka kaba kynjah bha ki la mih kumba 20 ngut eiei bad kitei ki 20 ngut tam u la ong ba kim dei shuh ki khynnah, hynrei ki don ki samla bad ki don ruh ki rangbah, ha katei ka por u la ong ba nyngkong eh ki la kynrup ia u Obe bad set na ka shyntur jong u katba kiwei pat ki dang shoh bad kyrdem ia u.
Katei ka jia ha ka por 11:30 baje mynmiet iathuh u Prakash bad ha katei ka por u la ong ba ki ba ha iing hasem jong u Obe ki la ia wad ia u namar ba um pat wan ing la kattei baje ruh bad ha katei ka juh ka por u la iathuh ba ki Muslim ki la leit pynshad shrieh sha ki pulit da kaba ujor, ia katei ka jingjia katba kiwei pat ki nangshoh ia u Obe ha ka jaka kyndong.
Hadien ba ki la dep shoh ha ban da biang u Prakash u la ong ba kitei ki Muslim ki la wan buh hi ia u Obe hapoh thanad pulit ha Jhalupara da ka kali jong ki hi, “Ngi lap ba ka khlieh u Obe ka la pait, ka snam ka la tuid na ki khlieh jong u, la ialam ia u sha Civil Hospital bad ki la suh ksai ia ka khlieh jong u hangtei,u Obe u la iathuh lut ha ngi bad ha ki pulit ia kaei kaba la jia ia u" ong u Prakash, bad hadien kata u la ong ba u Obe u la ujor ia kitei ki Muslim kat kiba u lah ban ithuh ha katei ka miet kaba dum.
“Hadien katei ngim ithuh shuh la ujor uwei hadien uwei,ngim tip shuh katno tylli ki jing ujor ha thanad pulit, hynrei haduh mynta kipulit ki dang ioh kem ia uwei u rangbah ba la 30 snem karta uba la tip kyrteng kum u Md.
Mosin" ong biang u Prakash Bhandari.
Hapdeng katei ka jingjia shuwa ba ki Muslim kin wan bret ia u Obe ha thanad pulit bad kumjuh ruh ha ka por ba dang ia kulmar ha katei ka jaka ia niah saikil u Prakash u la ong ba u la pyrshang ban wanrah ia ka jingiasngewthuh jingmut hapdeng ki arliang pynban u la ong ba kitei ki kynhun Muslim ki kren heh pynban bad kim kheiñ shuh ia u watla u dei u Rangbah shnong ruh.
Na ka liang kiba haing hasem jong kito ki khynnah Muslim kiba shoh ia u Obe bad kiba thaw jingkulmar ha katei ka sngi ki la wan ban ia kren ia suk bad kiba ha ing u Obe kumjuh bad ki khynnah Nepali, hynrei u la ong ba kita ki khynnah kiba leh pat kim pat shymla wan mih, “Haduh mynta ki pulit ki kem tang uwei na ki 20 -30 ngut, hynrei ngin ap ba kin wan ban kren ia suk namar ba kiba haing jong ki ki la dep kren, ngin ym pat pynbor ia ki pulit ba kin kem" bynrap biang u Prakash.
Haba la kylli hato kane ka dei kaba sien kaba nyngkong ba la mih ka jingiakynad hapdeng ki Muslim bad Nepali ha Jhalupara, u Prakash u la ong ba ka dei ka sien nyngkong hynrei u shim ba katei ka dei ka jingjia kaba lah ban jia ha ka shnong jongno jongno ruh, hynrei kam da dei eh na ka daw ka jingsngew pher jaitbynriew namar ba ki la ia im suk im saiñ baroh shi katta bad kila sngew kum shi para shnong.
U la iathuh ba ka la don ka jingiakren hapdeng kitei ki ar jaitbynriew hakhmat ki pulit ba kin pynneh ia ka shongsuk shongsaiñ bad ka im suk imsaiñ.
Ki nongialam ka Jhalupara Village Council ba kynthup ia u Publicity Secretary u Bipen Pradhan, u Prakash Bhandari rangbah shnong bad u Mohan Gurung,Executive Member ki la ong ba kin pynthikna ba kan ym mihkano kano ka jingsngew pher jaitbynriew bad ba kan ym ktah ia ka shongsuk shongsaiñ hadien habud.
Shillong, 03 Nohprah:U MLA ba dang shu shah jied na Nongstoin na ka HSPDP u Bah Diosstarness Jyndiang u la shah pynbam smai mynta ka sngi ha u Lamphang iing dorbar u AT Mondal ha iing dorbar thawain ha ka jingsakhi lang ki myntri sorkar kynthup u Symbud Myntri Rangbah Dr RC Laloo, ki MLA liangpyrshah bad ki nongkitkam ka HSPDP.U Bah Jyndiang u la shah jied kum u MLA ha kane ka elekshon shiteng samoi na Nongstoin hadien ba u Bah HS Lyngdoh u la khlad noh.
U dei u MLA ba nyngkong ba ka Nongstoin kan ioh hadien ba la ioh ia ka jingshakri kaba jlan jong u Bah HS Lyngdoh haduh ka sngi ka jingkhlad noh jongu na kane ka pyrthei.
Haba iakren bad ki nongthoh khubor hadien ba la bam smai, u Bah Jyndiang u la ong, “Ngan pyrshang ban kren ha iing dorbar ia kiei ba u Maieid HS Lyngdoh u la sahnud".
U Bah Jyndiang u dei u nongniah kali jong u Bah HS Lyngdoh ha ka por ba u long MLA bad mynta un long syndon u nongniah jong ka kaliNongstoin konstitwensi na ka bynta lai snem kaban wan haduh u 2008.
U la ong ba kum u MLA thymmai un iasyllok bad u president u Bah Ardent M Basaiawmoit ban iakren ban leh ia ki kam jong ka jaitbynriew.
Katba u Bah Ardent M Basaiawmoit uba don lang ha kane ka por, u la ong ba kum ka party ka long kaba eh ban buh por ban pyndep ia ki kam namar ba kam don ha ka sorkar.
“Ngi don ha ka liangpyrshah, ka eh namar ban ong ban pyndep ia ki kam hynrei ngin pyrshang ban kren ha iing dorbar kaei ba ka jaitbynriew ka donkam", la ong u Bah Ardent.
Shillong, 3 Nohprah:Ka Meghalaya State Skills Development Society, MSSDS ka khot sngewbha ia ki samla, ki kmie ki kpa bad ki nong ialam shnong sha jing ialang ka ban ai jing myntoi ia ki kynnah samla, “Ka Lawei ka sdang hangne", ka ban long ha Madan Kur kalang, Bhoi Rymbong ha ka 4 tarik u Nohprah, por 10 baje mynstep.
Ha ka rukom jong ki jingkren, ki jingrwai bad ki jingshad, yn iakren ia ki lad ai jingiarap jong ka projek jong ka sorkar jylla, ‘ka Supporting Human Capital Development in Meghalaya’.
Kane ka projek ka pyrshang ban thaw lad ia ki samla kumno ban btin ialade sha ka lawei, ha kaba iadei bad ka kam ka jam.
Ia kane ka jingialang la pynbit pynbiang da ka seng ia trei lang, ka Aide-et-Action, ban bynrap ia ka jingtrei jong ka ‘ka Supporting Human Capital Development in Meghalaya’.
Shillong 03 Nohprah:Ban khang lad ia ka jingkhaii beain jong ki barjylla khlem da iaid katkum ki kyndon ha ka jaka jong ka KHADC, mynta ka sngi, ki pulit Enforcement ka KHADC ki la bteng ia ka jingkhynra ia ki dukan bar jylla ha iewduh bad ha kane ka jingkhynra ki la lap ia kiba bun ki dkhar ba leh kam khaii khlem trading license.
“Ngi la ioh ban khang kdam haduh kumba 5 tylli eiei ki dukan khlem trading license bad palat 8 tylli ki la shah knieh noh ia ka trading license namar ka jingbym bud ia ki kyndon ba la buh", la ong u Superintendent ka Enforcement ka KHADC u Bah Polan Sohphoh haba iakren bad u nong thoh khubor mynta ka sngi.
Kane ka jingkhynra jong ki pulit Enforcement ka KHADC ka la sdang naduh ka por 8 baje mynstep ha baroh kawei ka thain Iewduh.
Palat 30 ngut ki pulit Enforcement la pyndonkam ha kane ka jingleit khynra trading license.
Katkum ka jingong u Bah Sohphoh, ka Council ka la leh ia kane hadien ba bun ki bar jylla kiba leh kam khaii ban kamai spah ha kane ka jaka khlem ki kot ki sla kiba biang bad kane ka la pynduh nong ia ka KHADC namar ba kim shym la siew khajna.
“Ngin iai pynlong biang ia ka jingkhynra ha kine ki sngi bad ngin pyrkhing bha ba ki dei ban bud ia ki kyndon haba ki leh ia ki kam khaii", la ong u bah Sohphoh.
Lah ban kdew ha kane ka sngi Balang, ki don palat 2 tylli ki dukan bar jylla kiba shah khang kiba don tang ha ka thain Stand Jeep haduh Motphran namar ba kim don ki trading license bad katto katne ki la shah knieh ia ka trading license namar ba ki khlem bud ia ki kyndon kaba ki la aplai ban leh ia ka jait kam khaii.
Nongstoin, 03 Nohprah:Hadien ka jingkut noh jong ka elekshon shiteng samoi na ka Nongstoin Constituency, ka kynhun jong ka kong Fenella Lyngdoh Nong lait kiba la ia kyrshan tyngeh ia ka ha katei ka elekshon kila sdang ban pynkhreh ia ka elekshon 2018 da kaba thaw noh da kawei ka kynhun kaba la tip kum ka Nongstoiñ Independent Council.
Ia katei ka jing ialang la pynlong ha phyllaw jong ka Ri Khasi Free Morning School, New Nongstoin myn ha ka sngi nyngkong jong ka taiew bad  da ki spah ngut ki nongialam bad nongbud jong katei ka kynhun ki la wan sha katei ka jinmgialang, na ka bynta ban lum ban lang ia ki para nongshong shnong ban ia pyrkhat halor ka lawei jong ka thain bad ka jaitbynriew.
Ha katei ka jingialang la jied ruh ia ki nongkitkam ba shipor jong katei ka kynhun ha kaba ka kong Fenella Lyngdoh Nonglait ka la long ka khliehduh ban ialam ia katei ka seng, u Bah J.G Rynniaw kum u Vice Chairman, u Bah Mumral Lyngdoh , General secretay, bah Reeboklang Kharbuli , Asst.Secretary, bah Yespar Wahlang, Finance Secretary bad kiwei kiwei.
Katei ka kynhun ka la jied ruh ia ki nongialam jong ka Women Wing bad kumjuh la thaw ruh ia ka Youth Wing ki ban trei borbah ban pynsngewthuh ia ki samla bad ki longkmie halor ka thong ba katei ka kynhun ka don ban trei na ka bynta ka thain, ka ri bad ka jaitbynriew hi baroh kawei.
Shillong, 3 Nohprah:Kham mynshuwa ka sorkar jylla ka la pynmih ka jingpynbna ba ka jingpynbna ka KHADC ia ka Khasi Hills Autonomous District ( Appointment and succession of Chief and Headmen) Rules 2015 ha ka Gazette of Meghalaya ka dei ka bym shym la ioh bor ,bad ia katei ka jingpynbna ka KHADC ia katei ka rules jong ka la ia kren ruh ha ka 5 tarik u naiwieng ha ka jingiakynduh ki Rangbah shnong ia ka sorkar kaba la batai bniah shaphang katei ka rules da u Chief Secretary ka jylla u bah Barkos Warjri.
Hynrei hadien katei ka jingkren u CS u ba Pynshngaiñ N syiem u la ther kylla ia u ha kaba u la ong ba ka kyrdan u CS kam pat dei ban batai stad ia ki aiñ bad u la kyntu ruh ia ki Rangbah shnong ba kin pyndonkam beit ia katei ka bor kaba la pynkup ha ki lyngba ka sanad.
Mynta ka sngi ruh ka Sorkar jylla ka la pynmih ia ka jingpynshai ba ka jingpyllait ia ka Jingpynbna No.DC/L/VII/3/2015/5/1754 tarik 20 u Nailar, 2015 da ka Khasi Hills Autonomous District Council, Shillong ha ka Gazette of Meghalaya (Extra-Ordinary) No.92, jong ka 21 tarik u Nailar, 2015 ka long kaba khlem ioh bor.
Ia kane la pynshai da u Commissioner & Secretary to the Government of Meghalaya, District Council Affairs Department.
Ka sorkar ka la pynmih ia ka jingpynshai hadien ba ka KHADC ka la pynbna ia ka “Khasi Hills Autonomous District (Appointment and Succession of Chiefs and Headmen) Rules, 2015" kaba la pynmih ha ka Part-IV jong ka Gazette of Meghalaya (Extra-ordinary) No.92 kaba 21 tarik u Nailar, 2015, 2015Na ka bynta ka jingtip paidbah, ka Sorkar ka la pynbna ba katkum ka Paragraph jong ka Lynnong XIV jong ka Meghalaya Secretariat, Manual of Office Procedures, 1993, ia ka jingpynbna ha ka Gazette (Extra-ordinary) lah ban pynmih tang hadien ba la ioh jingmynjur na ka tnat Printing and Stationery lait noh tang lada la pyllait kyrpang ia kane ka bor kum ha ka jingpynmih ia ki Acts da ka Law Department lane kiwei ki jingpynbna jong ka Assembly Secretariat bad Election Department.
Nalor kata, ka Paragraph 186.6 jong ka Manual ka batai shai ba ia ka jingpynbna ban pynmih ha ka Gazette (Extra-Ordinary) lane ia ka shithi ban phah pynmih ia ka Jingpynbna dei ban soi da u Secretary lane, haba um don, dei ban soi da u ophisar uba ha ka kyrdan jong u Deputy Secretary.
Ka sorkar ka la pynshisha ba kam shym don ka jingbud ia kita ki kyndon ha kaba pynmih ia katei ka Jingpynbna haneng ha ka Meghalaya Gazette (Extra-ordinary) kaba 21 tarik u Nailar, 2015, ong ka khubor na ka tnad pathai khubor ka sorkar jylla.
Hynrei lah ban pynkynmaw ba dang khyndiat sngi mynshuwa ki Rangbah shnong ha ka jingthoh kaba ki la ai sha ki kotkhubor kila kyntu ia ki Rangbah shnong ba kin treikam khlem jingartatien halor ka bor ba ki la ioh na katei ka Rules 2015 lyngba ka sanad jong ki.
Shillong,3 Nohprah:Ka Khasi Student Union (KSU) ka la dawa ba ki lehnoh Garo kiba donkti ban rahbor ia ki ar ngut ki nongbylla Khasi, ba ka dei ban pyllait noh mardor ia ki hapoh ka 24 kynta.
Kitei ki ar ngut kiba shah rahbor ki dei kiba la tip kyrteng kum u Johnstarly Lyngkhoi na Mawthawpdah, 24 snem bad u John Paul Khar syiemiong, 25 snem na ka shnong Mawsdie, Jakrem.
Kitei ki ar ngut ki la shah rahbor ha ki dkhot seng lehnoh na Garo kiba la kiang atiar bha kiba la suba ka lah ban dei ka seng Achik Matgrik Elite Force (AMEF).
Kitei ar ngut ki la shah rahbor ha ka miet sngi u Blei bad ki lehnoh ki la dawa haduh T.50 lak tyngka ban pyllait ia ki.
Haba kren sha ki nongthohkhubor mynta ka sngi u General Secretary ka KSU South West Khasi Hills u samla Forwardmen Nongrem u la ong ba ka KSU ka dawa ba ki lehnoh Garo ki dei ban pyllait noh ia kitei 2 ngut hapoh ka 24 kynta khlem kano kano ka jingpynmynsaw shuwa ban mih kano kano ka jingiapher jaitbynriew hapdeng ki Khasi bad Garo.
“Lada ki lehnoh kim sngap ia ka jingdawa jong ngi, kan pynbor ia ngi ban shim ia ka rai kaba tyngeh kaba lah ban pur sha ka ding ka jingiapher hapdeng ki ar jaitbynriew, lane kan poi u pud ba kan mih pynba ka jingbym ia sngewthuh hapdeng ki paralok Garo kiba ngi la ju ia paralok bha" ong u samla Nongrem.
Ka KSU-SWKH ka la pynbna ruh ba kan pynlong jingialang paidbah ha ka 10 tarik mynta u bnai ha Mawkyrwat ban ia kren bad iatai ban ban shim ruh ki rai kiba tyngeh pyrshah ia ka jingleh tohmet ki lehnoh Garo ia ki Khasi.
“Ngi kyntu ia kipaidbah ban ia poi sha katei ka jingialang namarba lada ki lehnoh kim pyllait ia kitei ki 2 ngut ngin long kiba la khreh ban shim da ki rai kiba tyngeh" ong biang u samla Nongrem.
Ka kmie jong u John Paul Kharsyiemiong haba kren sha ki nongthohkhubor mynta ka sngi ka la kyrpad ia ki seng lehnoh kiba rahbor ia u khun jong ka ba kidei ba pyllait noh ia u, ka kong Tronsilia Kharsyiemiong ka la ong ba u khun jong ka u la leit ban bylla niah kali ha Shahlang dang khynsiat sngi ym pat dap shibnai ruh,hynrei kaba sngewsih eh ia ka ka dei ba u la shah rahbor pynban.
Ka la ong ba u John Paul u dei u khun khadduh jong ka napdeng ki 7 ngut shipara, “Ngi dei kiba duk, haba u khun jong nga u la pyntip ia nga ba un leit bylla noh sha Shahlang ngi la shah sngewbha ia u, hynrei ym pat dap tang shibnai ruh ngi la ioh khubor ba u la shah rahbor, ngi khlem pyntip pulit namarba ngi kyrpad ba kiba rahbor kin pyllait noh ia u" ka la ong.
Ha kawei pat ka khubor ka Maharam Social Welfare Association , Shillong lyngba u Adviser jong ka u bah Poland Sohphoh ka la kyrpad ia kiba rahbor ba kin pyllait noh ia baroh ar ngut kitei ki samla ka South West Khasi Hills District namarba ki dei ki briew kiba wan na ka longing kaba duk bad ki dei tang ki nongbylla sngi.
Pynrem nong rahbor ka Hynniewtrep Farmers Welfare AssociationKa Hynniewtrep Farmers Welfare Association, ka pynrem jur mynta ka sngi, halor ka jingshah rahbor jong arngut ki nong bylla Khasi na Shallang, ha ki lehnoh Garo.
U bah Firstborn Kharumnuid, Publicity Secretary jong katei ka seng, u dawa ba dei ban pyllait noh, khlem pynmynsaw bad teh kyndon, namar ba ki dei tang ki nongbylla.
La iathuh shuh shuh, ba katei ka seng kaikhlaw, ka dawa haduh T.50lak, na kitei ki arngut kiba shah rahbor, kiba ka tulop kaba ki ioh ka long tang T.4hajar shi bnai.
Lah ban pynkynmaw, ba kitei ki arngut ki nongbylla dewiong kiba kynthup ia u Johnstarly Lyngkhoi 26 snem ka arta u ba dei ruh u ba ha iing jong u Vincent bad u wei pat u John Paul Kharsyiemiong 25 snem u ba dei u nongniah kali jong u Vincent, ki la shah rahbor ha ka Sngi U Blei ba ladep.
Shillong, 3 Nohprah:U nongialam Commander ka Eagle Hunter ka GNLA, (ka kynhun kaba dang shu thaw mynshem snem ban hiar thma ia ki pulit) u la kyllon iap mynta ka sngi ha ka jingiather kuli kaba la neh kumba 10 minit eiei bad ki pulit SWAT.Katei ka jingjia ka la jia mynta ka sngi ha ka por ba ki pulit SWAT ki la leit ban khynra ia ka ktem lehnoh ha Durama kaba don hajan ka shnong Khakwa Duragre, East Garo Hills.
Utei u nong ialam ka Eagle Hunter uba la kyllon iap u dei uba la tip kyrteng kum u Kennedy Sangma bad la ju khot sin ia u kum u Hebel, katei ka jingjia ka la jia ha ka por 7:30 baje mynstep.
Ki pulit ki la ioh kurup bun ki tiar ialeh na katei ka jaka kaba kynthup ia ka Draganiv Snipper Riffle, 24 tylli ki kuli AK bad bun ki kuli suloi, ki la ioh kurup ruh 4 tylli ki mobilephone na katei ka jaka ba u kyllon iap.
U SP ka Eas Garo Hills u Davies Marak u la iathuh ba ha ka jingleit khynra lehnoh ki pulit mynta ka sngi ha ka khlaw Durama , kynsan kynsan san ngut ki kynhun GNLA kiba la kieng da ki atiar kiba khlain bor ki la ther kuli kynsan sha ki pulit bad hangtei ka la mih ka jingiather kuli kaba mar kylliang kaba la neh haduh kumba 10 minit eiei bad hadien ba la kynjah jar la lap ia ka metiap jong utei u nongialam ka Eagle Hunter.
U Hebel u dei u dkhot uba la wan pyniasoh sha ka GNLA bad u la long ruh u Commander ka GNLA ha ki thain ka Chokpot bad u dei ruh ha kajuh ka por u Commander ka Eagle Hunter.
Ha u 2013 u Hebel u la shah kem ha ki pulit na Chokpot, South Garo Hills hynrei u la ioh phet krad na Tura district Jail, u dei uba la donkti ha kiba bun ki kam pyntriem kynthup ka jingther kuli ia ki pulit ha Panda mynta u snem.
Shillong, 3 Nohprah:Hadien ba la mih ki jingkynthoh na u bah HDR Lyngdoh myntri ka tnad District Council Affairs halor ka elekshon MDC shiteng samoi hadien ba la risaiñ noh ki 7 ngut ki MDC, u ba Pynshngaiñ N syiem mynta ka sngi u la ther tyngeh ia u bah HDR ha kaba u la ong hawto u bah HDR u lah ne-em ban iathuh na ka tyllong aiñ aiu u lah ban pynlong ia ka elekshon shiteng samoi hapoh 6 bnai bad na kino ki kyndon ka 6th Schedule ka ri India.
“Ki kyndon ka Sixth Schedule kim shym la kdew hangno hangno ruh ba dei ban pynlong elekshon shiteng samoi hapoh 6 bnai , u bah HDR u de ban pynlut khyndiat ban pule ia ka 6th Schedule" ong u bah Pynshngaiñ.
U bah Pynshngaiñ u la ong ba lada ka sorkar kan pynlong ia ka elekshon shiteng samoi kan hap ban pynlut na ka pisa jong ka District Council, kumta lada ka Council kam shym la mynjur kin ym lah ban pynlong ia ka elekshon shiteng samoi, ka sorkar ka die ban sngewthuh ba ka Counci ka don hapdeng ka jingkyrduh pisa.
Lada pynlong elekshon u bah Pynshngaiñ u la ong ba kan lut kumba T.2 klur tyngka eiei bad u la ong ba ka Council ka pdiang burom ia ka elekshon shiteng samoi lada ka sorkar ne u bah HDR Lyngdoh u kloi ban bei tyngka ia ka jinglut jingsep baroh.
“Lada ka sorkar ka kwah ban pynlong elekshon kam dei ban ktah ia ka bhah pisa jong ka Council" u la ong.
Utei u CEM ka KHADC u la pynbna ruh ba la 14 tarik u nohprah ka Council kan pynlong ia ka Dorbar kyrpang ban shim ia ka rai kaba ia dei bad u MDC shu sieh, u la ong ba ki 19 ngut ki MDC ka KHADC ki la aiti ha u ban jied ia u MDC shu sieh bad ban pyntip sha ka PDF ia ka kyrteng shuwa ban rah sha ka Dorbar.
U ba Pynshngaiñ u la ai ksai ba ha kane ka kynti ba mynta ka donkam ban jied MDC shu sieh da u briew uba lah ban noh synniang sha ka Council bad u bym don jingthmu ban ia khun elekshon namar ba u la ong ba la iohi ba u bah Gabriel Wahlang ruh u la risain noh tang na ka daw ba u kwah ia leh elekshon.
Ia ka kyrteng u MDC shu sieh u la ong ba yn shim ia ka jingmynjur hapoh ka ing dorbar bad ia kaba kum katei ka kam u la ong ba la ju leh ruh ha kip or kiba mynshuwa ba ka rule ruh ka kren shai ba ka District Council ka lah ban tyrwa ia ka kyrteng u MDC shu sieh.
U CEM u la ong ba ha ka taiew ban wan ka Council kan leit ban ia kynduh ia u Lat ka jylla ban ia kren bha halor ka VAB ba u dei ban pynsted noh ia ka, haba la kylli la un bhah kam thymmai ne em ban ai bynta lang ia ki MDC kiba la wan pyniasoh sha ka PDF u la ong ba haduh mynta kam pat don kano kano ka jingpyrkhat hynrei kan shong ha ka jingstad jong u ban pynhun ia baroh.
Shillong, 03 Nohprah: U President ka HSPDP u Bah Ardent M Basaiawmoit u la ai dak ba ka seng, ka lah ban shim da ka jingpynshitom kaba tyngeh ia ar ngut ki MDC kynthup u Bah L Goodleaderson Nongsiej bad u Bah Morningstar Mawsor namar ka jingleit pyniasoh bad ka liang synshar ha KHADC ka PDF khlem ka jingtip ka seng.
U Bah Nongsiej bad u Bah Mawsor ki la pyn iasoh bad ka PDF hapoh ka jingialam jong u Bah Pynshngain N Syiem ha KHADC kaba bat ia ka bor synshar mynta.
“Ki la leit volunteer hi khlem ka jingtip ka party.
Kane ka dei jingleh khlem jingmynjur.
Ka HSPDP ka don ka nongrim ba khlain bha, kham khlain ban ia kiwei pat ki seng riewlum ha kane ka jylla", la ong u Bah Ardent haba iakren bad ki nongthoh khubor mynta ka sngi hadien ba la bam smai da u Bah Diosstarness Jyndiang.
“Ngin sa shim ia ka rai ia kine ki MDC, ngin sa shong jingialang da ka komiti.
Ka jingleh jongki ban leit pyniasoh hi sha ka PDF ka mut ki la kondem (ibein) ia party bad ai ki paitbah kin bishar ia ki", la ongu Bah Ardent.
U la ong ba ki paidbah mynta ki la stad bad ki buddien ia ki kam ba ki nongialam paidbah ki leh bad aiu ki la leh.
“Ki paitbah ki la stad mynta, ki buddien ia ki jingjia, ia iano iano aiu ngi la leh", la ong u president ka HSPDP.U la ong ba ka HSPDP ka dei ka party riewlum ka bym pat iapein bad ki mat ka jaitbynriew naduh ka uranium, ILP bad kam khappud.
“Ngim pat iapein ia ki ishu ILP, uranium, jingiakajia pud bad kiwei pat", la ong u Bah Ardent.
Shillong, 04 Nohprah:Ka UDP ka la pyn rem jur ia ka jingshah rahbor ki Khasi ha ki kynhun kiengatiar ka Garo Hills na  West Khasi Hills.
Ha ka jingpynlait khubor, u general secretary ka UDP u Bah AF Dkhar u la ong ba ka party ka pynrem jur ia kane ka kam beain ka bym nym wanrah eiei ha ka lynti iaid kaba jngai.
“Kum ka party kaba iasaid ia ka jingsuk, ka jingjai jai ban synshar ha ka jylla, ngi kyntu ia kiba donkti ban rahbor ban kiar na kum kane ka jingleh kaban wanrah pynban ia ka jingma", la ong u Bah Dkhar.
U la ong ba ka sorkar ka dei ban trei tyngeh halor kane ka jingjia namar ba ka long kaba sngewsih ban tip ba ki paidbah ba sah ha ka thain West Khasi Hills kin shah pyndik bad im syier ha ki ktang suloi jong ki kynhun kiengatiar.
Lah ban kdew ba u Bah John Paul Kharsyiemiong ba la 25 snem ka rta na ka shnong Mawsdei hajan Mawkyrwat, South West Khasi  bad uwei pat u paralok jong u, u Bah Johnstarly Lyngkhoi ba la 24 snem ka rta na shnong Mawthawpdah kiba trei bad uwei u nongkhaii dewiong ha Shallang, ki la rah bor ha ki riew kiengatiar dang shen katba ki dang leit bylla.
Nongstoin, 03 Nohprah:Katba nang mih ki sngi nang jur ki kam pyntriem jong ki kynhun kaikhlaw na Garo bad ka jingshah rahbor ki briew ba lui lui ka dang iai bteng ha kum kitei ki kynhun kaikhlaw ha ki thain khappud jong ka West Khasi Hills khamtam ha ka thain Shallang bad ki jaka ba marjan.
Katkum ka tyllong khubor na ki pulit ka West Khasi Hills District, la iathuh ba myn ha ka sngi ba ar jong ka taiew kata ka 1 tarik Nohprah ar ngut ki nongtrei jong ka tnad Soil ha Aradonga ki la shah rahbor noh ha ki kynhun kai khlaw ki bym shymla tip satia la ki dei ki ei.
Ia katei ka khubor ki bor pulit ki dang ioh ia ka jingtip mynta ka janmiet bad ia kitei ar ngut kiba la shah rahbor la tip kyrteng kum u Moheshwar Das u ba dei u Nong thung jingthung jong katei ka ophis bad u wei pat u Nirench Kalita u ba trei kum u master Roll ha katei ka juh ka ophis.
Shuh shuh ka khubor na ki pulit ka iathuh ruh ba ia kitei ki ar ngut la shah rahbor ha kapor 11 baje ei ei myn miet jong ka sngi ba ar na ka quarter jong ki kaba don ha ka khlaw kaba la tip kum ka khlaw Kam rengchi kaba dei ka jaka thung jingthung jong katei ka ophis bad kaba jngai tang kumba 6 KM ei ei na ka Aradonga Out Post.
Na ka liang jong ki pulit ka WKH ki dang pynlong ka jingthwet kaba jur ban lap ksai ia kitei ki kaikhlaw bad kumjuh ki dang pynlong ruh ka jingkhynra kaba jur bha ha katei ka khlaw bad kumjuh ha ki thain Aradonga khnang ba kin ioh pyllait im ia kitei kiba la shah rah bor.
Shillong,  3 Nohprah: Ha kine ki sngi la iohi  ba ka Jhalupara, ka dei kawei na ki shnong kaba la khapngiah briew bha haba ia nujor  bad ki khyndiat snem mynshuwa bad la ioh jingtip ba ka daw kaba la pynlong ia katei ka shnong ban khapngiah mynta ka dei na ka jingjur palat ka jingwan buhai shnong ki briew kiba nar khamtam  ki Muslim.
Ha ka sngi balang jong ka taiew u Rupang u la ioh ban ia kren bad u Rangbah Shnong ka Jhalupara Village Council u Prakash Bhandari halor katei ka bynta.
Ha ka jingiakren bad utei u Rangbah shnong u la iathuh ba ka daw ka jingkhapngiah ka Jhalupara, ka dei namar ka jingwan buhai shnong ki briew kiba nabar ha katei ka shnong kaba wat ka shnong ruh kam don jingtip eiei.
U Prakash u la ong ba kiba bun eh kiba la wan buhai shnong ha katei ka shnong[bteng sla 7]mynta ki dei ki Muslim.
U la ong ba ki bor shnong ki shu iohi ba man ka sngi ki mih ki riew phylla ha katei ka shnong kaba ka shnong kam tip bad kam ithuh wat ia ka jaka shong jaka sah jong ki ruh, u la ong ruh ba ha kine ki sngi lei ha Jhalupara haba peit na ka iaid ka ieng  ki paidbah ha surok  ha lynti la i ba ki dei ki Muslim suda.
Haba la kylli bniah ia ka jingbun briew ha Jhalupara u Prakash u la ong ba katkum ka jingkhein na ka dur thep vote ki la don kumba 3500 ngut ki nongthep vote bad kiba bun na kitei ki nongthep vote ki dei na ka jaitbynriew Nepali, bad u la ong ba naduh mynshuwa hi ruh kiba bun kiba shong basah ha Jhalupara ki dei ki Nepali kiba la kha la pun la heh la san ha kane ka jylla kiba la khein ba ki dei ki nongshong shnong ba pura jong kane ka jylla wat la ki dei ki bar jylla ruh.
( genuine citizen).
Utei u rangbah shnong ka Jhalupara u la ong ba mynshuwa ki Nepali ki kham bun ban ia ki Muslimha Jhalupara, hynrei mynta pat u la ong ba ki Muslim ki la jan tyllep ia ki Nepali ruh.
