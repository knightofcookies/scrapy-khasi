Kane ka dei ka jingbym burom ïa ngi.
To ngin nym klet ïa ka jingtrei shitom bad jingpynmih syep jong ki nongïalam jong ngi, ka jingdawa ïa ka jylla lajong ka mih namar ka jingthmu jong ka sorkar Assam ban pynrung da ka ktien Assamese ha ki paid riewlum ka jylla jong ngi," la ong u Bah Ardent Basaiawmoit.
Haba pynpaw ba ka jylla kam dei ban ailad ïa kum kane ka jingthmu ban pynrung na Delhi, u nongïalam ka seng VPP u la ongba ka jingthoh ba la dep pynkylla sha ka phareng ka la dep pynbiang bad la sam, hynrei katkum ki kyndon ka shai kdar ba ka dei ban pyndonkam da ka ktien phareng haba ai jingkren ha ka Ïing dorbar thawaiñShuh shuh u Bah Basaiawmoit u la ong, “Lada ki sngew ba ki la dep ban ai da ki jingthoh ba la pynkylla sha ka ktien phareng, kata kan don jingmut aïu ban dang ai jingkren ha ka Ïing dorbar thawaiñ.
Ai ba un (Lat) nym wan shuh sha ka Ïing dorbar thawaiñ.
Ngi mih noh na ka dorbar namar ngim kwah ban don bynta ei ei ha kum kine.
"U la bynrap shuh shuh da kaba ong ngim dei ban ailad kum kane ka rukom ban dang bteng ha ka rynsan jong ka Ïing dorbar thawaiñ.
“Ki dei ban burom ïa kiba bun", u la ong.
Ka ‘Touchline’ sa shisien pat kan pynlong ïa ka jingïalehkai basketball  ba la tip kum ka ‘North East 3X3 Challenge 2023 (NE3X3Challenge)’ hapoh nongbah Shillong.
Kane ka lympung ïalehkai basketball NE3X3Challenge kan long hapoh ka phyllaw ïing skul jong ka St.Anthony’s Higher Secondary School Shillong ha ka 25 bad ha ka 26 tarik Lber 2023.
Ha kane ka jingïalehkai basketball kan don artylli ki kyrdan ïalehkai kata ha ka thup jong ki shynrang bad ki kynthei.
Kin don ruh kiwei ki jait jingïalehkai kum ka 2 point shootout na bynta ki shynrang bad ki kynthei, Cosplay Competition bad ka 30 seconds of Fame Competition.
Kino kino ki kynhun kiba kwah ban ïashim bynta kin hap ban pynrung kyrteng lyngba ka Google Form.
Na bynta ki kynhun kiba kwah ban ïa shim bynta ki lah ban ïoh ïa ka phorm lyngba une une nombar phone 9612934211 lane ïa ki Offline phorm lah ban ïoh na ka dukan Simple Food Laitumkhrah.
Ki kynhun ïalehkai kiba lah dep ban pynrung kyrteng (registered) ki dei ban siew ïa ka bai registar (registration fees), bad kin sa ïoh ïa ka link FIBA 3X3 Event Registration na bynta ban pyndep ïa ka jingregistration.
Ka bai rung na bynta kino kino ki kynhun ïalehkai kiba kwah ban ïashim bynta ka long Rs.2000 tyngka kawei ka kynhun da kaba phi phah online ïa ka pisa lyngba ka GPAY sha une u nombar 9612934211 lane ban siew offline ha dukan ‘Simple Food’ kaba don ha Laitumkhrah bad yn nym pynphai shuh (refund) ïa ka pisa bai registar sha ka kynhun ka bym wan mih ha kane ka jingïalehkai.
Kan don ka song pisa kaba long Rs 1.20,000/- tyngka kyllum lang baroh na bynta ban sam ha ki kyrdan ïalehkai bapher bapher bad prais shimet.
Ka tarik kaba khatduh na bynta ban pynrung kyrteng (register) kan long ha ka 22 tarik Lber 2023.
Ha kane ka lympung ïalehkai yn pynïakhun ha ka rukom jong ka League cum knockout bad ki nongpynïaid ki lah ban pynheh ne pynhiar ïa ka nombar jong ki slots ha kane ka tournament.
Na ka bynta ka thup jong ki shynrang, ki don 32 tylli ki slots bad ki kynhun ïalehkai ba don ha ka Top-2, kin ïoh rung na kawei pa kawei ka group katba ha ka thup jong ki kynthei pat ki don 16 tylli ki slots bad ki kynhun ïalehkai ba don ha ka Top-2 kin ïoh rung na kawei pa kawei ka group.
Ki kynhun kiba don ha khlieh don na ka bynta ka thup jong ki kynthei bad shynrang (top teams – Mens/Womens Category) na ki District Qualifier kin ïoh ban rung direct sha ka Main Draw jong kane ka lympung.
Bad lada jia ba kano kano kynhun kaba hakhlieh duh (top team) kam ïashim bynta, yn nym don jingbujli ïa ka kynhun.
Ka Smit Sports Club ka la pynbna ïa ka khubor kaba sngewtynnad bha na bynta ki khynnah ïalehkai phutbol jong ka dong ka thaiñ ba Marjan ha kaba ka la pynbna ba kan sa pynlong ïa ka phutbol trial ha ka 23 tarik Lber naduh ka por 6baje mynstep hapoh madan Krissimai Mini Stadium, Smit,Kane kan long ka lad ïa ki khynnah ïalehkai ka dong ka thaiñ ba Marjan ba kin wan ban ïa shim bynta ban ïa pyrshang ban don bynta lang bad ka kynhun ïalehkai jong ka Klob.
Kino kino ki khynnah ïalehkai kiba kwah ban ïa shim bynta ha kane ka trial ki dei ban wanrah la ki jong ki tiar ïalehkai kum ki jaiñ phong ki boots, shin guards, bad kiwei kiwei de ki tiar ba donkam.
Ki khynnah ki dei ban long kiba la pynkhreh bha ha shuwa ban wan ïashim bynta ha kane ka trial khnang ba kin lah ban ïalehkai bha ban ïoh ban rung hapoh ka Klob.
Na ka bynta kino kino ki jingtip ba kham bniah, lah ban phone ha kine ki nombar 8729989715, 9366334766.
Ka Smit Sports Club ka long kawei na ki klub ïalehkai kaba paw ha ka liang jong ka jingtreishitom bha jong kane ka kynhun ban ïarap kyntiew ïa ki khynnah kiba dang khie san bha ha ka jingïalehkai phutbol.
Kane ka Klob ka ai mynsiem ruh ïa ki khynnah ïalehkai kiba don ka jingthrang ban ïalehkai phutbol ba kin wan ban ïashim bynta ha kane ka trial.
Kane ka long ka kabu ksiar ba kin pyni ïa ka sap ïalehkai kaba ki don na bynta ba kin ïoh ban don bynta lem bad ka kynhun ïalehkai.
Ka ophis treikam jong u District Sports Officer West Jaintia Hills District, Jowai kan sa pynlong ïa ka jingïalehkai phutbol Chief Minister U-12 Open Football Tournament 2023 na bynta ki khynnah shynrang bad kynthei ka ban sa sdang shen ha ka taiew ba khatduh jong u bnai Lber 2023.
Ha kaba ïadei bad kane ka lympung ïalehkai ka ban sa long shen, ka Ophis jong u DSO ka khot ka plie jingïakhang ïa baroh ki Sports Club, School Association na ka thaiñ West Jaintia Hill ba kin wan ban ïa shim bynta lang ha kane ka tournament.
Ki khynnah ïalehkai kiba kwah ban ïashim bynta ha kane ka tournament ki dei kiba ka kha hapdeng ka 01-06-2012  bad ym dei ban palat ïa ka 30-06-2014.
Na ka bynta kane ka jingïalehkai, ki khynnah ki dei ban wanrah (submit) kawei ka dur Passport size, ka Aadhaar Card kaba nyngkong ban pan hapor ba screening, bad ka Original Birth Certificate kaba la ïoh na ka ophis jong ka Municipal Board/CHC/PHC.Ïa ki phorm lah ban ïoh na u Bah Shnginang Suting (Amlarem Block) 7628865644, Sailon Syngkrem (Gen Secy ASSA, Amlaram Block) 7630063152, Shri Rangbah Suchiang (Laskein Block) 8787599527, Bhabok Sungoh (Namdong Block) 7005644891, Hoping Thubru (Namdong Block) 7005150944, Shri Welborn Lyngdoh (Thadlaskein Block) 986367549, Shri Player Suna (Thadlaskein Block) 8731076404Ka tarik ban screening na ka bynta ka Amlarem Block kan long ha ka 22 tarik lber, 2023 ha (ASSA Playground, Ladjaplem) naduh ka por 2baje mynsngi, ha Laskein Block kan long ha ka 23 tarik Lber, 2023 ha (Pamsna Playground) naduh ka por 2baje mynsngi, ha Namdong Block kan long ha ka 24 Lber, 2023 ha (Madar Seri Playground) naduh ka por 11 baje mynstep, bad ha Thadlaskein Block kan long ha ka 24 Lber 2023 ha (Lad Mukhla Main road ha Mukhla Raij Playground) naduh ka por 2 baje mynsngi.
Kane ka tournament ïalehkai yn pynlong ha ki Block bad ïa ki nongjop na ki Block level kin sa ïoh rung pat rung sha ka District Level bad ki kynhun ïalehkai kiba jop na ki District level kin sa ïoh ban ban rung sha ka State Level.
Na bynta kino kino ki jingtip ba kham bniah, lah ban phone ha kine ki nombar 9774407962, 9612942208, 9774514960.
U President ka seng Voice of the People Party (VPP) u ba dei ruh u MLA ka  Nongkrem Konstitwensi, u bah Ardent Miller Basaiawmoit ha ka 18 tarik Lber u la ïathuh ba ka seng VPP kan sa sei kyrtong MDC na baroh 29 tylli ki konstitwensi ha ka elekshon jong ka Khasi Hills Autonomous District Council (KHADC) bad kumjuh na bynta ka elekshon MP ka ban sa long ha u snem ban wan.
Haba kren sha ki lad pathai khubor halor ka jingïalang sngewnguh ba la long ha madan Polo mynta ka sngi, u Bah Basaiawmoit u la ong haba ïadei bad ka jinglum jingïalang paidbah hadien ka elekshon ba la dep, ka seng kan sa nang jur ban pynkhlaiñ shuh shuh bad yn bsuh ïa ka jingdon jong ka seng ha baroh kawei ka thaiñ jong ka Khasi Hills.
Shuh shuh u la pyntip ruh ba shen ka seng kan sa pynithuh ïa ki kyrtong ki ban ïakhun ïa ka elekshon MDC bad MP.U Bah Basaiawmoit u la bynrap ruh da kaba ong, “Ngi dang pynheh bad pynïar ruh ïaka seng ha Jaintia Hills".
Haba kylli la ka VPP kan rung ne em sha ka liang synshar lada ka seng ka shah tyrwa na ka liang ka NPP, u Bah Basaiawmoit u la ong, “Ngi don bynta ha ka jingsynrop bad ki liangpyrshah namar ngi kwah ban pynneh ïa ka jingithuh jong ngi, wat lada ka don ka jingtyrwa na ka liang ka NPP, da lei lei ngin nym pdiang.
Ngi skhem ha ka nongrim".
U President ka seng Voice of the People Party (VPP), u Bah Ardent Miller Basaiawmoit haka 18 tarik Lber 2023, u la kam ba ka sorkar ba synshar mynta na ka seng National People’s Party (NPP) kam sheptieng ïa kiwei ki seng saiñ pyrthei hynrei ka rit mynsiem ïa ka seng ba dang shu mih thymmai kata ka seng VPP.Haba kren ha ka jingïalang sngewnguh ba la long ha madan polo mynta ka sngi, u Bah Basaiawmoit u la ong ba lada ka VPP kam shym la ïakhun ha ka elekshon MLA ba dang shu dep, kamut ka NPP ka la shimti ban pynïaid ïa ka jylla ha la ka mon jong ki, hynrei u la ong, “da ka jingkyrkhu u Blei, ka seng VPP ka la mih pyrthei ban knieh ïa ki ba bun ki shuki kiba lah ban leit sha ka seng NPP, ka NPP kam lah ban kyntait ba ka VPP ka dei ka bor ba hap ban pyrkhat bha".
U la ong ruh ba ka seng ka la ïaid lyngba bun ki jingeh naduh ki sngi ba nyngkong, la ha ka jingpynrung kyrteng lane ha ka jingïakhun pyrshah ïa ka sorkar, ka jingbym shah ki nonghikai ban ïakhun elekshon lane la ka dei ha ka bor pisa.
“Ngi la jop ïa baroh kito ki jingeh, mynta ngi la dei ka seng ba pura jong ka jylla bad ngi la jop ïa ka jingïakhun pyrshah ïa ka sorkar bad kaba kham kongsan, ngi la lah ban pynrem ïa ka bor jong ka pisa," la ong u President ka seng VPP.Shuh shuh u la ong ruh, “Ym don ba khmih lynti ban jop haduh 4ngut na ka seng VPP bad ki riew shempheng ki la phiel ha ka jingbatai lypa jong ki, bun tylli ki seng saiñ pyrthei ki la lyngngoh ïa ka jingkhlaiñ jong ka VPP" bad u la ong ruh ba ka seng ka la don tang shibnai ban pynkhreh na bynta ka elekshon ba la dep hynrei wat hapdeng ka jingtmit jong ka por, ka seng VPP ka la lah ban leh bha.
Ka VPP ka la pynlong ïa kane ka jingïalang ha madan polo ban ai khublei ïa ki paidbah nongkyrshan jong ka seng bad ruh ban pynithuh ïa ki nongmihkhmat ba dang shah jied thymmai ryngkat kiwei ki kyrtong ba la ïakhun na ka seng wat laki khlem poi sha ka thong.
Ha kane ka sngi la ïohi ruh ba ki paidbah nongkyrshan ki la shad ïa ka jingrwai “Ha U Prah".
Ka UDP ka la ïathaw sorkar lang bad ka NPP ha kane ka san snem ba la leit nalor kiwei pat ki seng riewlum nalor ka BJP bad ka sorkar kaba la suit la shor kum ka Meghalaya Democratic Alliance (MDA) – 2 ka la neh baroh san snem bad ka la bteng biang mynta ha kane ka samoi kaba ar.
Ha ka por ba ki iadon lang ha ka sorkar ha ki saw snem mynshwa, shwa ban wan ka elekshon MLA, kila ia ieid bha, kim ju ïaphoi satia, ki ïabam lang watla shabar ki leh mynleh ba ïashrut.
Ha ka elek-shon shiteng samoi ha Shella, Ranikor, ha Mawphlang, ha Maw-ryngkneng, ha Selsella, Rajaba-la ki ïakhun leh mynleh namar ki iadon lang ha ka sorkar.
Na Shella ka NPP ka kyrshan ïa u kyrtong ka UDP, ha Ranikor ka UDP ka la jop ïa u kyrtong ka NPP, na Mawphlang ka la jop ïa u kyrtong ka NPP katba na Mawryngkneng ka UDP kam pynïeng kyrtong bad ka jop ka NPP kumjuh na Rajabala.
Ha kine ki san snem, la ïohi ba hadien ba la jan ka elekshon, ka la don ka jingïashrut ha kaba ka UDP ka ther ïa ka NPP, bad ka NPP ruh kumjuh bad ka BJP ruh ka ther ïa ka NPP da kaba kynnoh ba ka leh kumne kumtai hynrei ki bynnud bad kim nud ban mih noh na ka sorkar namar ba ki ai daw ba kwah ban neh ka sorkar namar tang shu khyl-lem ka sorkar kan wanrah ka jinghuri hura, ka jingsahkut ki kam pynroi.
Hadien ba la wan ka elekshon ha kane ka 2023, kine kiba ïadon lang ha ka sorkar kila ïadait ïashrut ha madan bad ïa kynnoh ïa kynthar kawei ïa kawei pat hynrei hadien ba la mih ka jingñiew vote, soit kila ïashong lang biang ban ïathaw sorkar.
Hapdeng ka jingsawa ka sur na ki paidbah khamtam na rilum Khasi ba ka UDP kam dei ban ïathaw sorkar lang bad ka NPP ha kane ka kynti, hynrei ki nongïalam ka UDP kim sngap bad kila ïaid da ka lynti politik lajong jongki ban leit pyndem ha ka NPP ban pan shuki lem katba ka sngew synei.
Na ki 11 ngut ki MLA, ka NPP ka la sngew synei, bad ka la ai 2 ngut ka shu-ki ïa ka UDP, katba ka HSPDP kaba don tang 2 ngut, ka ioh shuki uwei, bad kumjuh ka BJP ka ïoh uwei na ki 2 ngut katba ka PDF ka khlem ioh shuki eiei.
Ka paw shai ba ki nongïalam ka UDP ki pyrkhat beit kliaw tang ïa ka shuki kaba mynta bad ki buh ïa ki paidbah shadien.
Ki nongkyrshan jongka UDP sha ki jaka bym don MLA ki la long kum ki miaw ki ksew hakhmat ka NPP, ki shah leh beiñ, kim ïoh jingmyntoi eiei katba ki MLA pat ki nang muja ban iashong shuki ha Secretariat.
Ka jingai daw ba ka UDP ka don ha ka sorkar namar ba ka kwah ban wanrah ïa ka sorkar kaba skhem (stabi-lity), ka dei ka jingïapeiñ pyllein pylleiñ bad ka nongrim (princi-ple).
Kane ka paw ba ka UDP ka kham lah ban pynskhem ïa ka sorkar bad die syndon ïa ka nongrim.
Kaba ma ka long ba shisien ba la die ïa ka nongrim, kaba eh ban khie khlieh biang ha ka elekshon ban wan.
Ka CUET ne Common Universities Entrance Test, ïa kaba da ka jingkyrpad tyngeh u Chief Minister Conrad Sangma mynshymsnem u 2022, ki khynnah ïaleh HSSLC 2022 kim la donkam ban ïakhun CUET.Sngewsih ba mynta ka kynti 2023, u Union Minister ka tnad Pule Dangle um lah ban pynlait biang ha kane kynti.
Ka order ba la phah na Delhi ha kaba ïadei bad pyndap admission form Hu Rymphang  sha MBOSE Tura, la phah kylla pat na Tura sha baroh ki skul ha Meghalaya hadien shibnai.
Phi tip balei? Ka MBOSE Tura kam kwah ban pynkhihwin ïu nongïaleh eksamin bad khamtam ki kmie ki Kpa por elekshon.
Ka order ka la poi ha ka 5 tarik Lber  por ïakhun eksamin HSSLC.Ki khynnah te ki la kulmar thlim ba last date dei 12 tarik.
Ha ka 7 tarik Lber  ki khynnah na skul nongkyndong ki  la wan shanga ban sngewthuh shuh shuh ki ei ki dieng pynkiang.
Ki la pyni ïa whatsapp.
Ka format ka pan 1)Jingïoh ki kmie Kpa 2)Phi pang diabetis (Shini)? Kane te la shaïong phi balei pan jingtip.
bad 3)La kha synrap ïa phi? Khynnah kum ki Khun, kaba 3 te dei na bynta ka All India Test.
Ka pyrthei mynnor bad mynta te sngewsih phi ban ïathuh.
Khasynrap donkam bha ba la jyllei ki impersonator ba la pynbam pisa da ki phew lak ban shong eksamin na  bynta ki badei ban ïakhun.
Ha u 2022 NEET ne National Eligibility Entrance Test ba ïakhun kiba kwah leit doktor, ka CBI ne Criminal Bureau of Investigation ka la ïoh kem 8 ngut ki nongïaleh NEET, ki doktor ba la dep pass ba la pynbam 50 lak Tyngka.
Kane ka la jia ha Maharastra.
Bad Khun to tip ine dei “tip of an iceberg.
"Ka jingïoh nong ki specialists ki doktor da  lak shi sngi ka la pynlong ïa ki kmie ki Kpa ba heh spah ban poi sha ki kam runar.
Ha Meghalaya donbok ba imat dang tip briew tip Blei phi.
Kaba sngewsih duh dei por ba ki kylli “Babu ngi te kwah honours Pol SC bad Socio.
Nga hap ïathuh hok ba mynta phi hap ïakhun bad 13 ki ba thoh ‘Tien I Mei na kylleng ka ri solonsar ,te hap pule sha bar sha Delhi ne Bihar.
Nga kum ban jaw ummat haba ïohsngew “Babu te shim noh da Khasi? " Ym lah khlem da phai dien sha ki principal college  ka jylla Meghalaya.
Haoid une u education minister L Rymbui nyngkong u la pyrshah tyngeh ïa ka CUET.U ong kumba bun na Delhi University ruh ki ong ba ki khynnah State boards bad ICSE kin shitom ban pass CUET.U L.Rymbui u la kylla ktien ha ka meeting NEHU, i la ïaroh pynban ïa CUET.Tang arngut ki principal ka Synod bad Union Christian College kila pyrshah tyngeh.
Kine ki kolej ki bun ki khynnah duk na nongkyndong.
Ka bai coaching ka CUET kam duna 2 lakh tyngka.
Wat shubuh don kmie kpa ba lah bor, CUET ka don tang ha nongbah ne metros.
Kumno te ki khynnah naduh KG haduh 6th Klass la trei shitom.
Klass 7 la lap subject honours.
La pynlut bor bad pisa ban pass 10.
Kinda nonghikai ruh ki trai tyngeh.
Pass 12th.
Hap lut sa AR lak coaching.
Bad MCQs shish phi class12 syllabus.
Kine kam shna                                     pisa suda.
Balei te hap minot hi thrait naduh KG ne Klass Ah.
Ym don kiwei pat ki principal ban bynrap tip bym pei phang ne kwah ban shu khring khynnah ba heh marks ban advertise kolej lajong.
Haoid ngim lah ban kren ïa principal ka Kiang Nangbah college namar siew tulop ka sorkar.
Kiwei te ki la shet kylla ïa ki khun ki jongngi.12 sneem thrait pule, ynda pass HSSLC ine i CUET in rai ïa ka lawei ne Nusib jong ki khynnah kiba pli.
Kumba iuh tdong bsein, u L Rymbui u la shem ba tang ar ki kolej ki lait ki bniat ba triem kane ka CUET.Kine ki long Shillong College bad Kiang Nangbah.
U L Rymbui u la pyntip shu Conrad Sangma bad mar mar u la thoh kane ka shithi dated, Shillong the 7th of March 2022.
“U Dharmendra Pradhan babu badonburom.
Ki Jingkhublei na Meghalaya.
Nga da sngewnguh ba ka NTA (CUET), ka institute ba radbah bad ba donbor dalade ka la sdang shimti ban tohkit ïa ki khynnah ba kwah leit kolej lyngba CUET khnang ban jied ki kynsai ki khynnah, ïa kiba mynshwa kim ïoh ki lad pynrung ba bha bad solansar"Peit ka jingbymkhein snep ïa ki por shwa covid.
Une u Conrad Sangma u ju kren khlem pyrkhat tang lait synhaw.
To tip HSSLC ne CBSE ne ICSE,kine ki don1)Nongset Jingkylli ba la experience bha.2)Ki don ruh ki moderator (ïoh eh ne jem palat) ba kham experience bad kine ki hap set ki ktien ïoh leak (kumba long ha Derengiri MTET 2019).3)U/Ka evualator duh thiah phi khnang ban ai hok nongïakhun.
Bad hap husiar ïoh don nongthoh eksamiin ba pan re-evualation.
Te ïoh shah blacklisted ha board ne CBSE ne ICSE.Mynta kine kim don shuh.
Ha kane ka NTA ne National Testing Agency, u paper setter mcq shu computer beit.
Evualate ruh computer bad to tip wat lada bakla mcq bad bakla tick computer ai full marks.
NEET 2019 ar  tylli mcq bakla klet furnish ki physical constants.
U wei u khynnah uba shah coach ha Akash Delhi u ïoh 720 /720.
Bio 360 /720.
Chemistry 180 /720 bad Physics 180 /720.
Por evualation CBSE ki para nonghikai ki ïathuh ba ki answer script la poi Delhi.
La pynphai biang ban ‘grace ‘.
Nangta pynphai biang sa grace biang.
Te ha ki kolej por admission Degree ki CBSE hap ban da retest namar ki marks CBSE sbun palat nujor bad MBOSE ne ICSE.U Conrad Sangma u dei ban tip ba ka CUET ka la mih na ka daw ka online examinations por lockdown.
Ki khynnah ba burom ïa eksamin bym shah rung prompter ne peituh Google ki la duh rung BA ne Bsc hu ba la ïoh 100 % ba la ai sbun ki nonghikai khlem pyrkhat ïa kiba dei hok bapli.
Tang ban rush por mih result don te ki nonghikai khlem jingtiplem.
Haba kren stad ki briew bym hikai te poi sha khlaw phi.
Peit bniah paragraph 2.
“Mynshym snem ngi la  kyrpad ïa ka jingsbun ka ophis jongphi ban map ïa ki khynnah skul na Meghalaya ban lait na ka ban  ïaleh ïa CUET lyngba ka shithi DO CM /PER -UM /2022 /48 tarik ka 25 u Ïaïong 2022.
“To da pyrkhat baroh ri India ki hap ïakhun.
Ka Meghalaya pat ïoh mon.
Bad Khynnah HSSLC bad baroh bahaiing peit kane ka para 3 ki kam buit tuh shai hi kdar phi.
“Ngi la pruid lynti ban shna noh da ka Universality Jylla bad ngin sa ïoh ka jingmynjur nu Governor khlem jingeh.
"Nyngkong u Conrad Sangma u la ïaroh ïa ka CUET hana ka ai hok ïa kiba dei ban ïoh rung,hana ym kum mynhyndai.
Mynta pat ban lait CUET, thad pen ryngkew ban lait bad khnang ban lait te dei tang kaba shna noh da ka state university.
Balei te ngim ïoh kem ïa ki kyntien thok bad shukor? Ngi ki nong Meghalaya  ngi la kylla long langknia hu ne u Conrad Sangma bad L Rymbui.
Ki  kyllain jelabi katba ki  mon ha baroh ki kam ban pynroi ïa ka Bri u Hynniewtrep.
Ko ki kmie Kpa bad khynnah skul baroh lada phim peithuh ïa ki buit arsap une Conrad Sangma bad ine I L Rymbui, ka Pule Dangle kan sa jot thiaw.
Ban lait na CUET u Conrad u la nang leh kam khyllah namar to tip ka University Jylla kan khang khyrdep ïa ngi na ban kynjoh sha jrong ka jingnang jingstad.
Ka Gauhati University haoid ka dei ka State University hynrei ki to ki por dei ki juk Ksiar.
To tip bun ki samla ba don lad  shwa covid, ki la ieit pule sha Delhi, Calcutta, Mumbai Banguluru etc ki don ha last semester mynta.
Ki khynnah jongngi kim duna ha pule dangle.
Ha ka jingïakhun bad ki 13 tylli tien I mei te stad katba stad ruh ban ïakhun pyrshah kito ba donbok ban khleh phareng por duk tien lajong, ki Khun ïakhun da English te jakhom phi.
Nangta por evualate ruh ym lait te jingieit para tien I mei.
Mynta lei lei social media pur ka khubor kylleng ka ri ba mih tang na ïapher ki ‘Tien i mei.
Bad ka University Jylla ngeit ïa nga sa 10 snem ruh ym pat lah ban thaw.
Bad kum ki department sorkar phai red bus ne skul sorkar mynta,  ki nonghikai bad  professor ruh jied katba mon.
Bad tang shipor lah duh bad sah khunswet ha pule dangle.
Kiba duhnong dei ki khynnah skul.
Phai sha Ramesh Pohkriyal Nishank report, long ba AR na trai defend ka Bihar bad ym don post mortem te lehrain phi.
Tang kawei ka lad ban pynim ïa ka jylla ha ka pule dangle.
Ngi da donbok bha ba ki saw jylla ka Arunachal ka don ka Rajiv Gandhi University.
Don ruh ka Nagaland University, ka Mizoram kiba pawnam bha.
Ka NEHU ruh ka la kham upgrade ïa syllabus ki discipline babun.
Bad kaba kyrkhu duh dei baroh kine ki state university kim hikai ha ‘Tien I mei.
Te kito 13 tylli ki Ktien i Mei kum Hindi, Kannada etc kim lah ban knieh ïa seat ha university wat lada baroh dei Central.4 tylli kine kin compete bad kiba bha tam ha ka ri India.
Ka CUET ka don 13 tylli Tien I Mei.
Kin sa knieh lut ïa bhah jongngi na jylla jongngi ba suk te jubab ‘Tien I mei.
NTA kaba pynïaid ïa ka CUET ka la thmu lypa naduh sdang ban long business bad lut da phew lak ban ïoh rung kolej.
Ka education ka la ngat hu shangkhawiah ki riewspah duh ki 1 % ha ri India.
Ki Adani ki Ambani ki la kontrol lut.
To phai sha ka paragraph khadduh sngewbha peit bniah u Conrad u ong kumno.
“Ka jylla Meghakaya dang shen ka la don ka elekshon sha dorbar thawaiin,ïa kaba ka result ruh la dep pynbna.
Kane ka la long ka daw ba la slem ka eksamin.
Bad namarkata ki khynnah ki ïakynduh mawsiang ban leh CUET."Kat nang pan excuse nang lait nang paw thok.
Peit thuh, imat um tip ba u kum u Chief Minister u la dei ban pan por na ECI ar ne lai taiew.
Ka eksamin ka don ka dor kum election.
Bad pule Kane harum :-“Te halor kitei baroh bad halor ka nongrim ba ki kolej babun ha jylla ki dei Central, (Balei mo u bad L Rymbui kim tip naduh sdang?) Nga da kyrpad biang sa shisien ïa ka burom ka jongphi ban pyllait biang ïa khynnah skul Meghalaya na ka CUET.Ka Jingpyllait ka jongphi ngan da pyrto junom.
Da kaba burom ïa phi Conrad K Sangma “ToSri Dharmendra PradhanShastri BhavanDr Rajendra Prasad RoadNew Delhi 110001.
"Bad to tip ba khlem ïoh shuh EXEMPTION tang EXTENTION pyndap form 30 March 2023.
Uba burom ïaphiW.PassahEx HOD ElectronicsSt Edmund’s College Shillong.
U kyrtong ka NPP na bynta ka shuki Symbud Lamphang u Timothy D Shira un sa jop suk hadien ba ym don na ka liangpyrshah kaba la thep kyrteng ban ïakhun ïa kane ka shuki.
Haduh mynta ka sngi kaba dei ka sngi khadduh ban thep kyrteng, dei tang ka kyrteng jong u Timothy na ka MDA-2 uba la thep kyrteng katba na ka liangpyrshah kam shym la don ba thep kyrteng.
U Commissioner & Secretary ka Assembly u Andrew Simons u la ong ba ka Assembly Secretariat ka la ïoh pdiang tang kawei ka jingthep kyrteng.
Ka elekshon ban jied ïa u Symbud Lamphang kan long ha ka 20 tarik bad la paw ba u Timothy un shah jied khlem don nongïaleh pyrshah.
U Timothy u la long teng ruh kum u Symbud Lamphang ha kane ka samoi ba la dep.
Lah ban kdew ba u Thomas A Sangma ka NPP ruh u la shah jied kum u Lamphang ha ka elekshon dang shen hadien bym don nongïaleh pyrshah ïa kane ka shuki.
Ka Hynniewtrep National Youth Front (HNYF) ka la ai por shitaiew ban khang khyrdep ïa ki 18 tylli ki khyrdop khrong pisa ki ba la pynïaid da ka Khasi Hills Autonomous District Council (KHADC).
Haba kren sha ki lad pathai khubor mynta ka sngi, u President ka HNYF EKH, u Bah Bless Dkhar u la ong ba ka seng kan aipor shitaiew ïa ka District Council ba kan khang khyrdep ïa ki 18 tylli ki khyrdop khrong pisa ki ba don shilynter ka surok bah.
“Ïa ka khyrdop khrong pisa jong ka District Council, ym pat  ju ïohi ba kan khot tender hynrei ngi ïohi tang ba ki treikam ha ba ngi ïaid sha rum sha neng khamtam ha ki surok bah", u la ong.
U la bynrap shuh shuh “Don na ki Khasi, ki ba la wan ban ujor sha ka seng  ba ki shah lum khajna na u synsar, u shyiap, u maw kumta ter ter bad ka District Council kam shem la burom ïa ka ïingbishar ha ka jylla".
U la ong kum ba ka long mynta hi ka ïingbishar kam pat shah ban ban plie ïa ki khyrdop ha surok bah khlem ka jingïoh jingbit na ophis ka Deputy Commissioner  bad na ki bor pynïaid ka National Highway.
U la kynnoh ruh ba “Lada leit sha kine ki khyrdop, kin don beit tang ki briew jong ki CEM jong ki EM jong ki MDC,  ki ba don ka jingïadei bad ki  High Level".
U la bynrap shuh shuh, “Lada kane ka pisa ka ba ki la lum kan wanrah jingmyntoi ïa ka jaitbynriew ngim sngeweiei hynrei ki briew ba trei hangto tang shisnem la ïoh ban thied flat, la ïoh ban thied  ïing thied ki kali".
U Bah Dkhar u la ong “Ngin buh por ïa ka District Council tang shitaïew ba kan khang khyrdep ïa ki ne ki khyrdop, bad lada kim lah ban leh kumta ka seng kan sa phah ka jingujor sha ka ophis ka Deputy Commissioner,  lane sha u Chief Secreatary kat ba dei ka lynti bad lada ki bor sorkar ruh kim lah ban khang ka seng ka kloi ban hair bad ban khang khyrdep hi".
U Bah Bless u la buh ruh ïa ka jingkylli ba ka pisa ka ba ki la ïoh ban khrong beaiñ na ki 18tylli, ki khyrdop mano ba ïoh jingmyntoi.
Ka seng kan buddien mano ba donkti mano ba ïoh jingmyntoi, mano ba khrong na surok bad ka seng kan thad madan ïa kine.
U la kynthoh ruh “Ka jingdon ka District Council kam shem la wanrah  jingmyntoi eiei namar ka District Council ka dei ban thaw aiñ ban ïada ïa ka jaitbynriew hynrei kam long kumta namar ba ki leit ha District Council tang ban long MDC ban ïoh long MLA bad kadei ka jaka tang ban ai NOC ïa ki company  ba heh baheh hynrei u Khasi ym ïoh eiei".
“Ha District Council, mynno phi ju ïoh sngew ba ju don ka jingpynban  halor ka jinglaitkam ka jingthep kam thep jam ka ju long ka ba sop sop,tang ki ba don ka jingïadei bad ki heh ki haiñ hangto ki ïoh ïa ka kam hynrei  ki wei ki ba la nang la stad kin hap ban shu ïaid ha surok khlem kam khlem jam", u la ong.
“Ka HNYF ka sngew ba ka District Council  kam ai jingmyntoi eiei namar ba kam lah ban ai ka jingshakri ka ba khuid ïa u paidbah.
Ka jinglum khajna ka District Council  kam don jingmyntoi eiei namar ba lada dei ba ka ai jingmyntoi balei kim thep kam ban siew tulop hynrei haduh mynta ki nang tang ban shu rah beit da ka pliang  ban khrong ïa ka pisa  na ka sorkar India", u la bynrap.
“Dei na kata ka daw ba kim nud ban pyneh ïa ka sorkar pdeng ha ba shah  khang ïa ki  mar pohkhyndew.
Ki ong ngi don ka khyrnit ba hynriew ban ïada ïa ka khyndew ka shyiap, haei ngi long trai mano ba khang ïa u dewïong ka sorkar India, mano ba khang ïa u maw ka sorkar India, balei ka District Council kam lah ban ïa khun halor ka ne ka jingshah khang", la ong u President ka HNYF.Ka High Court Meghalaya ka kwah ba ïa ka kam pynbeit ka sorkar jylla bad ka Harijan ha Them Iewmawlong kan long ha u bnai Ïaïong ban wan.
Ka Kashari ha kane ka sngi Thohdieng kala buh por ban shim bishar biang ha ka 24 tarik u Ïaïong ïa kane ka kam.
Ka sorkar jylla kala ai por ïa ka Harijan Panchayat Committee (HPC) ban ai ïa ka jubab haduh ka 10 tarik Ïaïong.
“La kyrpad ïa ki kynhun ban pynbeit ïa kane ka kam ha u bnai Ïaïong, khnang ba ka jingpynkynriah lada ym don da kumwei pat, kan urlong noh, kaba lah ban shim por sa 2ne 3 bnai", la ong ka Kashari jong ka Division Bench ba khlieh u Chief Justice u Justice Sanjib Banerjee.
Ka National Cricket Academy (NCA) jong ka BCCI ka la jied hynriew ngut ki khynnah kynthei ïalehkai na ka Meghalaya Cricket Association ba kin ïa shim bynta ha ka Senior Women North East camp ka ban long ha Dimapur naduh une u bnai ban wan.
Mynhynnin ka sngi ka MCA ka la pynbna ïa ka kyrteng jong ki saw ngt ki khynnah shynrang kiba la shah jied ban leit shim bynta ha ka Zonal Cricket Academy camp ka ban long ha Guwahati, ka ban sdang lang ha une u bnai Ïaïong ban wan.
Kine ki hynriew ngut ki khynnah ïalehkai kriket ki long kiba la ïalehkai bad kiba tbit bha shisha ba ka Meghalaya ka la pynmih haduh mynta ka kynti.
Kine ki hynriew ngut ki khynnah kynthei ki long ka Daiaka Emigale Warjri, Debasmita Dutta, Ajima Sangma, Monica Lyngdoh Phawa, Neha Hajong bad ka Suriti Kumari Ray.
Kane ka camp kan sdang naduh ka 24 tarik Ïaïong bad kan neh haduh ka 18 tarik Jymmang.
Kumba 25 ngut ki khynnah baroh na kylleng sawdong jong ka ri India kiba la shah jied na bynta ban leit ïa shim bynta sha ka All India All-India Senior Women Selection Committee jong ka BCCI.Kine ki khynnah kiba la shah jied ka dei hadien ba ka peit pyrman bha ïa ka jingtbit ïalehkai ka jong ki ha ka lympung ïalehkai kriket kaba dang shu dep kut dang shen kaSenior Women’s T20 Trophy kaba lah long ha u bnai Risaw 2022 bad ka Senior Womens One Day Trophy kaba lah long ha u bnai Kyllalyngkot 2023 kaba lah long ha nongbah Bangalore bad ha Nagpur.
Kum shi bynta ban pynkhlaiñ ia ka jingiatrei hapdeng ka Meghalaya State Olympic Association (MSOA) bad ka tnat jong ka Sports and Youth Affairs, ki nongkitkam jong ka seng ki la leit ban iakynduh ia u myntri ba thymmai badei peit ia ka tnat Sports and Youth Affairs ka sorkar jylla u Bah Shakliar Warjri.
Ha ka jingiakynduh ki la ia kren halor ki prokram kiba la iatreilang hapdeng ka tnat Sports and Youth Affairs, ka sorkar jylla bad ka MSOA.Nalor kiwei kiwei ki kam la pyntip ruh ha u myntri ba kat kum ka Constitution jong ka MSOA u Sports Minister u long ruh u ex-officio President jong ka Meghalaya State Olympic Association.
U Working President, MSOA U Bah John F Kharshiing bad u General Secretary u bah Finely L Pariat ki la khot sngewbha ïa u myntri ba un pynlait por khnang ban wan ïuh kjat sha ka ophis treikam Jong ka  MSOA khnang  bal ah ban iakynduh lang ia baroh ki President, Secretary jong ki Association kiba don hapoh ka kynhun jong ka MSOA.U myntri ba dei peit ia ka tnad sport U Bah Shakliar Warjri u la mynjur ba un sa leit iuhkjat sha ka MSOA.Ha ka juk jong ka social media bad internet mynta ngi lah ioh shibun ki khubor kiba ai jingmyntoi ha kiba bun ki bynta ha ka jingim jong ngi kaba man ka sngi.
Hooid ki don ruh shibun ki khubor kiba ngi ioh lyngba ki social media bad internet kiba lah ban ïalam bakla bad wat ïa ka ban pynjot ruh ïa ka jingim jong ngi.
Namarkata ngi dei ban long kiba husiar ïa kaei kaba ngi iohsngew bad iohi lyngba ka social media bad internet.
Ka long ka jingshisha kaba ngi iohi bad kaba paw lyngba ka media bad internet ha kine ki sngi kaei kaba jia ha ki ri Iurop kiba pher bapher wat ha ka ri Amerika ruh.
Ka jingwan rung jong ki briew kiba na bar haduh kaba ym lah shuh ban tehlakam bad ka daw jong ka jingbym lah ban tehlakam ka pynlong ïa ki bor synshar ba kin shem jynjar ban buddien ïa ki.
Ki briew jong kine ki ri Iurop ki don shisha ka mynsiem kaba sngewlem kaba bha haba ki pdiang ïa kine ki briew sha ka ri jong ki, hynrei kaei kaba kim lah ban iohi pat ka long ka jingshim kabu jong kine ki briew kiba wan ban tuid sha ka ri jong ki.
Ka jingpynbthei bom ha ka nongbah Paris bad ha ki jaka bapher bapher, ka jingshahleh beijot jong ki kynthei ha ri Sweden bad ka jingkiew jong ka jingngeit Islam ha ka ri England, France, Germany, Norway, Sweden bad kiwei kiwei de ka nang pynshlur shuh shuh ïa kine ki nongbuhai shnong ban pyntreikam shisyndon ïa ka aiñ jong ki (Shariah law) ha kine ki ri Iurop katba ki nang ïa roi bad ioh bor na kawei ka por sha kawei pat.
Kaba phylla pat ka long ba kine ki briew kiba leit buhai shnong sha kine ki ri Iurop ki leit sha kine ki ri namar ka daw jong ka jingshah pynshitom ha la ka jong ka ri bad kham bunsien ka dei ruh na ka daw jong ka jingpyntreikam ïa ka aiñ jong ki (shariah law) kaba pynlong ïa ki ban poi buhai shnong sha kiwei pat ki ri; bad kaba kham phylla shuh shuh pat ka long haba ki wan ban buhai shnong sha kine ki ri Iurop kiba long ki riew kiba laitluid, hynrei hadien ba ki la ioh ïa ka jaka baskhem ki sdang pyrshang ban pyntreikam pynban ïa ki aiñ jong ki (shariah law) ha kine ki ri Iurop kaba long kawei na ki daw kaba pynlong ïa ki ban phet na la ka jong ka ri.
U David Cameron jong ka ri England, u Nicholas Sarkozy jong ka ri France bad ka Angela Merkel jong ka ri Germany ki kubur ba ki la bakla ban pdiang ïa kine ki briew sha ka ri jong ki kaba khlem pud bad kiba kham bun napdeng jong kine ki nongwan buhai shnong ki dei na ki ri Muslim bad ki lap ruh ba kine ki briew ki long shisha kiba eh ban bud ïa ka rukom pyniaid kiba don ha ka imlang sahlang.
Ka long ruh ka kabu kaba khraw ïa kine ki nongbuhai shnong sha ki ri Iurop namar haba ki poi sha kine ki ri ki ioh ei lut naduh ka ïing ban sah, ka dawai dashin, ka bam ka dih haduh ka pule puthi bad ki trai shnong pat mynta ki don hapdeng ka jingshitom ban ioh ïa ka jingmyntoi kaba ki dei hok ban ioh namar ba dei ma ki, ki trai shnong kiba siew khajna.
Hynrei lada ki kren pyrshah ïa kine kiei kiei baroh ki kylla long pynban ki nongshun bad ki khot ïa ki, ki “racist" bad ki lah ban hap ha ka jinghshah pynshitom.
Ka long da shisha kaba sngewsih haba ki nongïalam ha ka jaka ban ïada ïa la ka jong ka jaidbynriew, hynrei tang namar ka vote ki die pynban ïa la ka jong ka jaidbynriew.
Mynta ki briew kiba hap hapoh ka European Union ki la shu ïa ang bad peit jawdud ïa ka ri Poland namar dei tang ka ri Poland ka bym shym la pdiang wat tang uwei ruh u nongbuhai shnong na kine ki ri Muslim.
Ka ri Poland ka kren pyrshah beit beit ïa ka jinglong kylluid jong ka European Union watla ka dei kawei na ki dkhot jong ka European Union ruh.
Bad dei namar kane ka daw ba ka European Union ka buh ïa ka jingpyrkhing halor ka ri Poland ha ki katto kane ki bynta.
Hynrei ha kaba kut pat ka long ka jingjop ïa ka ri Poland ban iohi ïa ka jingsuk bad ka jingshngaiñ ha la ka jong ka ri.
Ka ri Poland ka sngewthuh ïa kaei kaba ka ieng namar ka la mad bad iaid lyngba ïa ka jingdum kaba khraw tam ha ka thma bah kaba ar bad kaba baroh ngi tip bha ïa kaei kaba jia ha Auschwitz, kaba hynriew million ki Jiw ki shah pyniap ha ka hukum jong u Hitler bad hadien ka jingsynshar jong u Stalin kaba la pyniap da ki phew hajar ngut ki nong Poland.
Hato katno ngi long kiba ïa pher na ki? Ngi long tang shitroh napdeng ki jaidbynriew kiba bun hapoh ka ri India bad lada kam don kano kano ka aiñ kaba lah ban treikam ban tehlakam ïa ki briew kiba na bar kata mut ka la nang shem jingeh katba ngi dang iaid shakhmat.
Hooid nga lah ban ong ba, baroh ki Niam bad ki jingngeit bad ki jaidbynriew bapher bapher jong kane ka pyrthei ki don la ka jong ka jingthmu bad ngi dei ba long kiba husiar ban ioh jinghikai na kaei kaba ngi iohi ïa kaba la leit bad ia kaba mynta bad ka jingbym suidñiew ïa ka, ka pynlong ïa ngi ban pynbud ïa kajuh ka jingbakla.
Phi iohi lada ngi ki briew ngi pyrkhat ba ngi kham nang bad kham stad ban ïa U Blei bad ïa ka Ktien jong U, te ka la long lypa ka jingma.
Haba U Blei U thaw ïa ka pyrthei, U buh ruh ïa ka kyndon khnang ba ka um kan ym ryngkang na ka hukum jong U (Pro 8:29).
Haba U pyni ïa u Abraham ïa ka jaka kaba U mut ban ai ïa u bad ka pateng jong u, U Blei U buh ruh ïa ki kyndon ryngkat bad ka bynta khappud (boundary) kaba mut ba u Abraham bad ki pateng jong u ka Israel kam dei ban tam ïa ka khappud kaba U Blei U la ai (Jen 15:18).
Namar ka ri bad ka jaidbynriew (nation) ka dei ka jingmut kaba wan na U Blei, hynrei ka jingsynshar kaba khlem pud khlem sam ne kaba tam ïa u pud u sam ba la buh ka dei kaba wan na u Bymman (Empire).
U Blei U ai ïa ki ri bad ki jaidbynriew ïa la ka jong ka bynta ban synshar bad kaba kwah rhah na kaei kaba la bynta ka wanrah ïa ka jingjot jingpra bad ka jingsngewsih.
Ngam donkam ban pynshisha ïa kata ka, hynrei ka histori hi ka pynpaw ïa ka sakhi.
Kaei kaba nga kwah ban ong ka long, ka ri bad ka jaidbynriew jong ngi ka long ka ri kaba la shon muhor da U Blei.
Haba ka long kumta ka long kaba donkam ïa ngi ban ïa khun ïa la u jong u pud u sam ban pynsah ïa la ka jong ka ri bad ka jaidbynriew.
Ka ri Israel ka hap ban ïa khun tyngeh ban ioh bad pynskhem ïa la ka jong ka ri bad bun ki Khristan napdeng jong ngi ngi peit ïa kane ka ri kum ka ri kaba kyntang bad ngi kren shaphang ka jinglah jong kane ka ri la i kumba ba lada ka ri Israel ka khlaiñ bad ka kiew ha ka ioh ka kot ngi ruh ngi long kiba khlaiñ bad kiba kiew ryngkat bad ki.
Ngi shu ïa mutdur ïa kaei kaei ka bym lah ban long suda.
Ngi donkam ban ïit ïalade bad ioh jinghikai kumno ban tei ïa kane ka jaidbynriew kaba kyrpang jong ngi ba kan long kaba skhem bad kaba khlaiñ naduh kaba hapoh bad shaduh kaba shabar.
Ngim don da kawei pat ka jaka ban buhai shnong, kane ka long ka jaka kaba ngi hap ban ïa khun tyngeh ban pynsah lada ym dei na ka bynta jong ngi, hynrei na ka bynta jong ki hep kiba rit ki ban dang wan.
Ngi la khmihlynti ïa ki nongïalam jong ngi ban pynbeit ïa u pud u sam la bun bun snem, hynrei kam i poi shano shano ruh.
Balei ka long kaba eh ïa ki nongïalam Khasi jong ngi ban ïa khun ban pynbeit ïa u pud u sam haduh mynta? Ne ka jingbym lah ban pynpeit ïa u pud u sam ka long ka eh namar ngim don kot don sla bad ka sorkar Assam kan nang leh katba mon namar ka biang lut ïa ki kot ki sla? Namarkata ki hap ban shu ap haduh 50 ne 100 snem ïa ka sorkar Assam ban ïa kren hadien ba ka lah ban pyllait por.
Kaba mut hadien ba ka ioh ban klun bad pynsah bad pyndap lut da ki nongwei ki bym dei ki nong Assam ha ki jaka khappud kan sa shong ban ïa kren halor ka issue khappud.
Ka jaidbynriew jong ngi ka donkam ïa ka jingithuhpaw bad ngi donkam ruh ban pyrkhat janai halor kine kiei kiei baroh bad ym tang ban pyrkhat hynrei ban pyrshang ban leh eiei ruh halor kine ki bynta.
Kam dei shuh ka por ïa ngi ban ïa kdew kti iwei ïa iwei, hynrei ban pynleit jingmut kumno ban trei shitom bad pynsgewthuh ia iwei pa iwei khnang ba ngi lah ban iohi ïa ka jingsynshar kaba don ïa ka jingkitkhlieh ïa ka ban pynurlong ïa ki jingeh kaba ka ri bad ka jaidbynriew jong ngi ka mad.
Kaba sngewtynnad ban pyrkhat shaphang ka jingsynshar laitluid ne jingsynshar paidbah kaba U Blei U la ai ha ngi kum ka ri bad ka jaidbynriew ka long ba, ka bor ka shong ha ngi ki paidbah, ngi ki paidbah ngi shim ïa ka rai ïa ka ban pynbha ne pynjot ïa la ka jaidbynriew na kawei por sha kawei por.
Ka jaidbynriew jong ngi ka la iohi shibun bad ka dang ap khmih lynti ïa ki nongïalam kiba lah ban iaid ryngkat ban pynurlong ïa ka jingthrang jong ki.
Khadduh khadwai ka histori kaba kumno ngin pynsah bad ngin ai ïa ka lawei ka ban dang wan? Hato kin ïaroh ne kin tim ïa ka jingleh jong ngi?.
U President ka Hynniewtrep National Youth Front (HNYF) East Khasi Hills, u Bah Bless Dkhar u la ong ba halor ka mat Harijan ka sorkar kam dei shuh ban shu pynjlan tang ha ka jingïakren hynrei ka la dei ban weng noh mardor ïa ki.
Haba kren sha ki ladpathai khubor u Bah Bless u la ong ka khubor ka ba shai sha ka Sorkar hi ka long ba ym dei ban pynslem  ym dei ban  pynbiej tang ban shu pynlong shi pynlong ka jingïakren shi ïakren hynrei ka la dei ban weng beit ynnai bun ktien shuh.
“Ka mat Harijan kaba la sdang naduh 2018 haduh mynta la san snem mynshwa ka MDA-I ka la leit mynta la wan da ka MDA-II , ngin peit ki lah ne em ban pynurlong ïa ki mat ki ba ngi dawa na ka por sha ka por khamtam ka mat Harijan ha Them Iewmawlong", u la ong.
U la bynrap “Ngi kwah ban kylli ïa ka High Level Committee hato ki briew ki ba ki mut ban ai jaka ha European Ward ki dei ki ba don hok ne em ban ïoh jaka".
U Bah Bless u la buh ka jingkylli ïa ka Hima Mylliem, “Ka jingbuh jingkylli  hangne ka long balei ka Hima Mylliem ka sngap jarjar bad ailad ïa ka sorkar ba kan leh katba ka mon namar ka jaka ka dei jong ka Hima Mylliem haba nga dei trai ïa kano kano kajaka ka ba kongsan ka dei ka kamram jong nga".
U la kynnoh, “U Syiem, ki myntri ka Hima Mylliem ki shu shong hajuh, kim ju leh eiei".
“Katno ka sorkar ka pynlut ban siew ïa ki pulit ki ba ki la phah pahara ïa ki Harijan, katba sha ki thaiñ Langpih Mukroh ki ba don ka jingïakajia ym ju don pulit.
Kane ka dei tang ka kam pynbiej ban khot na ka por sha ka por ha ka miej jingïakren", u la kynnoh shuh shuh.
U la ong shuh shuh “Na ka jingbym shah ban ïaid kali Them Ïew Mawlong, ka wanrah ïa ka jingdheng kali ka ba jur, bad ynnai pat ïakren ïa ka jing ong u myntri ka tnad sor u Bah Sniawbhalang Dhar, ngin leh kumta  kumta, hynrei dei ban weng shwa", u la bynrap shuh shuh, “Kum ka Cantonment ka ba ju rat diengkhong ïa ki ba sah beain ha ki jaka jong ka namar ka donhok bad tang shiminit ki rah ka JCB ki rat ïa ki, ka ain ka ïaid la ka jong hynrei u Hima Mylliem un ïaid la ka jong".
U la bynrap shuh shuh ba “balei ki minister ki tieng ïa ki harijan namar lehse ïoh ka dei namar ba ki hap leit Delhi man ka por ki tieng ïoh ki shah ñion  sha Delhi namar shatei ki bun ki Punjabi.
Ngi kwah ban ïohi  ba ka sorkar kan trei kham jam bad ki dei ban jied tang ïa ki ba dang trei bad ki ba la shong thait ki dei ban mih noh ki wan na ka no ka jylla ngim tip hynrei ki dei ban mih na ka ne ka jylla".
“Halor ka jingïoh  ka Hima Mylliem T.2 klur, ngin pan da ka RTI namar ki mut shna sha Mawpat bad balei ka Hima Mylliem ka hap ban ap ïa ka T.2 klur, namar ka khajna ka ba lum da ka Hima Mylliem shisien shisnem, ka tender ki pynmih sop sop ki ïoh tang ki briew jong ki MDC, ki EM bad ka Hima Mylliem ka long tang ka ATM jong ka District Council, ka  shlem shna pisa", u la kynnoh.
U Bah Bless u la kynnoh ruh ba ka Hima Mylliem tang ka  kot pata jong ka Them Ïew Mawlong ruh kim don shuh bad ïa kane u tip lyngba ka jingïathuh uwei u myntri ka Hima Mylliem.
“U Myntri hi u ong ïa nga ba donbok ba ha kata ka sngi u wan uwei u khar Punjabi bad u wanrah ïa ka kot pata nga knieh na ka kti jong u bad ngi ïoh biang ïa ka kot pata".
“Ka jingpynjah file ha Hima Mylliem ka long ka ba shyrkhei bha namar ba lada ki  long syiem bad ki  don ki kam kynrum kynram ki pynjah noh ïa ki kot ki sla.
Ka khlieh Ïew hangtei , balei ka Contentment, ka  MUDA ka ïoh ban kam trai hangto, ka Hima Mylliem kam nud ban leh eiei namar ba kim don ki kot ki sla, ki leh aiu ki lum khajna na iew ka tender ka ba T1 klur shisnem phi buh shaei ka pisa", u la ong.
U la bynrap ba “Phi long Myntri 10 hajar tulop phi don ing phi don kali Scorpio, phi ïoh pisa nangno, ngim pat kwah ban kren ïa ka jingshisha, ki dieng ki jaka ki la lut lut.
kumta ngi wad da ka  RTI ban lap ïa ka jingshisha bad lada kam don  ngin sa kyndang ïa baroh".
Ha ki por khynnah mynshwa ka dor ka longbriew manbriew ka shong ha ka jingnang jingstad ha ka pule puthi, ka akor ka burom, bad ka kyrdan jingtrei ha ka shnong ka thaw bad ha ka Sorkar.
Ki nonghikai skul ki la don ka kyrdan ka bakhraw bad baroh baroh, wat ki briew kiba riewspah ki ai khublei, “Khublei Babu, ne khublei Kong" haba ki ïakynduh ïa ki ha lynti.
Ki nonghikai skul ha ki shnong ki thaw ki la long ki Secretary Shnong, ne adviser jong ki Dorbar Shnong.
Ki Overseer jong ki tnad sorkar, ki Gram Sevak jong ki Block Development Office ki la ioh ka burom  kaba khraw hakhmat ki paidbah bad ki shnong ki thaw.
Ha ki por ba ym pat don doctor ha ki shnong ki thaw, ki nongkhleh dawai ne Compounder jong ki Dispensary, ki la trei shitom hapdeng ki paidbah, bad ki ïoh ruh ka burom hakhmat ki paidbah.
Kane ka burom ba la ai ïa ki ka la pynlong iaki kiba trei shitom ha la ki kam bad ki bahok haduh ba kut ka jingshakri ha ka kam jong ki.
Ha kane ka juk pat jong ka jingïabeh spah pyrthei, kaba ki ong ka juk shai ka juk stad, ka kyrdan longbriew manbriew ka la kylla khlak lak-lak sha ka bor PISA.Ka kyrdan pule puthi kam don dor shuh, ka akor ka burom kam don dor shuh.
Ki Overseer, ki nonghikai skul, ki Gram Sevak ki kylla low class.
Wat ki Lecturer, ki Professor jong ki skul bah ki kylla riewmadan hakhmat jong ka PISA.Ha kum kane ka juk ba mynta, na ka bynta ka burom bad ka hok jong ka Jaidbynriew, kala dei ïa ki longïing riewspah, riew don riew em ba kin pynnang pynstad bha ïa ki khun ki kti jong ki haduh ki kyrdan BA, MA, LLB, LLM,  MBA, Doctorate, khnang ba kin long kiba bitdor ban long ki nongïalam ha ka synshar ka khadar jong ka Ri bad ka Jaidbynriew.
Kim dei ban shu leh beiñ ïa la ki khun tang ha ka kyrdan klas VIII, klas X bad sa phah iakhun elekshon da kaba pyrshang ban pynjop jubor da ka bor jong ka Klur, namar ba duhnong ka Ri bad ka Jaidbynriew haba ym don ka jingstad kaba biang.
Ki khun samla baduk kiba don ki kyrdan pule kiba biang, to wad ki lad kamai ia  ka spah ka phew.
Lada u klas III u lah ban long crorepati, ka eh aïu ïa kiba stad ban long kumta kat klas ka kyrdan bad ka jingtip jingnang ba ki don.
Wat shah ba ka jingong, “Suk ki Baduk" kan teh ia ka jingmut jingpyrkhat namar ba kita hi kiba hikai, kin sa ibeiñ kylla.
Kiba la im ha ka juk ba kaba la leit jong ka akor ka burom jong ka jingnang jingstad, ka akor ka burom, ki hap ban shu peit tang ki khmat bad set ïa la ki shkor ha kane ka juk.
Ha kane ka juk mynta, la donkam ia ki briew kiba biang ki kyrdan pule, bad kiba don ruh ka klur ban long nongialam ha ka Ri bad ka Jaidbynriew.
U nongai ktien ka kynhun Myntri uba dei ruh u Myntri ka tnat Jngoh kai pyrthei, u Bah Paul Lyngdoh, ha ka 17 tarik Lber u la ïathuh ba ka jingkren u Lat ka jylla kaba un sa ai ha ka sngi sdang ka dorbar jong ka ïingdorbar thawaiñ ba 11 ka jylla Meghalaya, kata ha ka 20 tarik Lber, kan pynleit jingmut ha ki katto katne ki mat kiba kynthup ïa ki sien jam kiba la shim halor ka jingjia ha u snem 2022 ha ka shnong Mukroh ha kaba hynriew ngut ki briew ki la duh ei ïa la ki mynsiem, ka jingïakren ïasuk hapdeng ka sorkar bad ka kynhun Hynñiewtrep National Liberation Council (HNLC), ka jingïakajia pud bad ka jylla Assam, ka jingjyllei u drok, ka kam jngoh kai pyrthei bad kiwei kiwei.
“Ka jingkren u Lat kan ktah ïa ki mat kiba kongsan bad kan kynthup ruh ïa ka jingpynleit jingmut ka sorkar ha kiba bun ki bynta kum ki jingtei jingshna bad kiwei ki bynta ba kongsan," la ong u Bah Lyngdoh hadien ka jingïalang kaba ar jong ka kynhun Myntri ka sorkar MDA 2.0.
U la ong ruh ba ka jingkren kan ban khia halor ki sien jam kiba ka sorkar ka la shim ha kaba ïadei bad ka jingjia ha ka shnong Mukroh bad yn kdew ruh ïa ka jingïakren ïasuk hapdeng ka sorkar bad ka HNLC kaba la don ha ki bynta ba kut.
“Ka jingkren kan kdew ruh ïa ka jingïakajia pud bad ka jylla Assam bad kan kdew ruh ïa ka jingshim khia ban pynbeit ïa ka jingïakajia ha ki hynriew tylli ki jaka, ha kaba ka jingpynbeit kan long kaba khlem jingshah shiliang, kaba shong suk shong saiñ bad kaban pynmyntoi ïa ki nongshong shnong na baroh ar tylli ki jylla," la bynrap u Bah Lyngdoh.
Shuh shuh, u Bah Lyngdoh u la pyntip ba mynta ka sorkar kan shim khia ïa ka jingjyllei u drok kaba long ka jingma kaba khraw ïa ka jylla bad ka sorkar kan tehlakam ïa ka jingshalan ïa u drok ha baroh ki jait da kaba pyrkhing kumba ïakhun thma.
“Ka jingïoh kurup ïa u drok ka la kiew sha ka T.71 klur bad la buh ïa ki pulit ha ka jingpeit ngor khnang ban tehlakam ïa ki nongkhaïi bad ki nongshalan ïa u drok.
Ngin ym ieh la ïa u ba rit ne u ba khraw bad kan ym don kano kano ka jingïasuk ha kaba ïadei bad ka jingkynra, ka jingkurup bad ka jingtalasi ïa uno uno u jait drok ," la ong u Bah Lyngdoh.
U la ïathuh ruh ba 5 tylli ki fire and emergency fire stations, 9 tylli ki outpost ba thymmai, 5 tylli ki police station ba thymmai bad 7 tylli ki border outpost, ki la don ha ka jingpynkhreh.
Ka jingkren u Lat kan kdew ruh ïa ka bha ka miat ki nongrep, ka animal husbandry bad veterinary bad kiwei kiwei ki kam pynroi kiba ka sorkar kan sa shim.
“Ngin pyrshang ban pyndonkam hok ïa ki jingdon jingem jong ngi, ïa ki fund na ka sorkar pdeng bad na kiwei kiwei," u la bynrap.
U la ong ruh ba yn ban jur ïa ki prokram na bynta ki samla, ka arts bad culture bad ka kam jngohkai pyrthei.
“Ka kam jngoh kai pyrthei ka long kaba donkam bad kan long kaba neh, kaba don ka jingkitkhlieh, kaban wanrah ïa ki lad ïohkam ïohjam, kaban kynthup ïa ka jingïashim bynta jong ki nongshong shnong , kaban pyndonkam ïa ki bor technology bad  ban ïatrei lang ryngkat kiwei kiwei ki skhim", la ong u Bah Lyngdoh.
Shuh shuh u la bynrap ruh da kaba ong, “Ïa ki jingtip ba kham bniah halor ka jingkren u Lat yn sa wanrah hapoh ka ïingdorbar thawaiñ ha ka 20 tarik Lber 2023".
Ka Meghalaya State Olympic Association  (MSOA) bad ka tnat Sports and Youth Affairs (DSYA) ki la sdang ïaka bynta ba-ar ban jied ïa ki khynnah donsap ha kaba la khmih da u Bah Ian Campbell u ba dei u nongïalehkai Olympic barim jong ka ri Australia.
Kane ka lympung jied ïa kiba donsap ka la sdang mynta ka sngi ka 17 tarik Lber 2023 naduh ka por 9 baje mynstep haduh 3 baje janmiet bad la pynlong ïa kane ha Ramakrishna Mission ha Sohra, East Khasi Hills District.
U Habanjop Richmond Marbaniang, u khynnah ba dang 15 snem ka rta bad uba pule hapoh ka skul Rama Krishna Mission Sohra, u la pynpaw ïa ka jingdon ïa katta ka sap, hadien ba u la leit ban ïahsim bynta ha ka  bynta kaba ar ne ka Phase-2 of Talent Identification program of the Meghalaya State Olympic Association ïa kaba la ïarap ban kyrshan ïa ka da katnat Directorate of Sports & Youth Affairs jong ka sorkar jylla.
Kane ka prokram la pynyrurlong ïa ka hynne ka sngi ha kane ka shlem ai jinghikai kaba don ha Sohra, East Khasi Hills District.
U Habanjop u la pynpaw ïa kane ka jinhgtbit ka jong u hadien ba u la lah ban pyndep ïa kawei ka thong tang ha ka 2.91 sekon kaba da kylla ka pynpra ïa ka reked jong ka the international global benchmark kaba long 3 sekon.
Haba phai biang sha kane ka prokram, la wan ban ïahsim bynta da 300 ngut ki khynnah kiba 10-18 snem ka rta bad ïa kane ka program ka dei kaba la pynïaid bad  pynbit pynbiang ïa ka da ka kyjnhun jong ka Edge 10 hapoh ka jingpeit ka jong u Ian Campbell na Australia.
Na ka liang ka kynhun jied khynnah don sap, kin sa leit sha kylleng ki jaka hapoh ka jylla bad kin rung ha ki C&RD Blok bapher bapher ban wad kumba 10 hajar ngut ki khynnah.
Lah ban pynkynmaw ba kumba 4hajar 5spah ngut ki khynnah ki la shah pyn pyrshang ha kaba na kine 2spah ngut ki khynnah ki la shah jied ban ïoh rung ha ka Elite Pathway Program (EPP) ba shi snem bad la sdang ïa kane ha u bnai Rymphang 2023 hapoh ka jingïalam ki nongïalehkai Olympic bad ki nonghikai na shabar Ri.
Ki pulit ka Assam na Boko Police Station, ha ka step jong ka 17 tarik Lber ha ka por kumba 1 baje mynstep ki la wan ban kem noh ïa ki ar ngut ki nongshong shnong jong ka Malchapara bad ki dang thwet ruh ban kem sa ïa ki 27 ngut kiwei pat ki paidbah nongshong shnong.
Kitei ki ar ngut kiba la shah kem bad shah pynngat kyndon ha ki pulit Assam ki dei kiba la tip kyrteng kum u Chewan Sangma bad u Simkalson Sangma, kiba dei ruh shi kynum bad ka daw jong ka jingshah kem ka dei namar ka jingïakajia kaba la mih ha ka 14 tarik Lber ha katei ka shnong.
Katkum ka jingïathuh u Bah Pholas Ñianglang uba dei u Sordar ka Nonglang Sirdarship, u la ong ba ha ka 14 tarik Lber u Chewan Sangma u la buaid kyiad bad namar ka jingbuaid ka jong u, la wan kumba 5 ngut ki longkmie kiba la tan ïa u sha madan skul jong ka shnong bad ki la shoh la dat ïa u haduh ban da phlei snam.
Haba ïohi ïa la u kynum ba u la mynsaw, u Simkalson Sangma u la leit ban ïarap bad hadien ba ïoh sngew ïa ki jingïahylla, ki paidbah shnong ki la mih bad ka la mih sa ka jingïakajia hapdeng ki paidbah ba shah liang sha Assam bad kiba shah liang sha Meghalaya.
U Bah Ñianglang u la ong ruh ba ha katei ka por ki pulit ka Assam na Boko ruh ki la wan poi ha kane ka shnong hynrei ki khlem leh eiei ne kem ïano ïano pynban hynne ka step ki la wan ban kem ïa kitei ki 2 ngut shi kynum bad rah noh sha Boko Police Station.
Ha kaba ïadei bad kane, na ka liang jong ka Hima Nonglang ha ryngkat ka jingsynran lang ka Seng HYC WKHD, lyngba u General Secretary u Samla Wanteibok Lyngdoh ki la leit ban ïakynduh ïa u Deputy Commissioner ka West Khasi Hills u Bah Garod LSN Dykes ban pan jingïarap na u hynrei na ka liang u DC u la ong ba u la bthah ïa ki bor pulit ba kin leh ïa kaba donkam.
Kum shibynta ban pynshai paidbah halor ki kam pluh ding jong ki khlaw ki btap, na ka liang jong ka ophis u Range Forest Officer, Social Forestry & Territorial Range, Mairang EWKHD ka la pynlong da ka Awareness prokram ban pynshai paidbah halor kane ka phang ha Markasa Secondary School, ha kaba la sakhi ïa ka jingïadonlang jong u Range Forest Officer ka Mairang Range, u Bah B.M Kharkongor, ki nongtrei ka tnat Fire & Emergency Services, Mairang, ki nongïalam shnong lem bad ki nongshongshnong jong ka thaiñ.
Ha kane ka sngi, na ka liang jong ki nongtrei ka tnat pynneh mariang bad ki pulit pynlip ding, ha ka jingkren ka jong ki, ki la pynpaw ïa ka jingsngewkhia halor ki jingjia pluh ding khah khah jong ki khlaw ki btap ha ka thaiñ bad ha ka jylla hi baroh kawei khamtam ha ka por tlang, kaba la pynjulor shikatdei eh ym tang ïa ka mariang bad ki jingthung jingtep hynrei kaba buh jingma ruh wat ïa ki longïing longsem jong ki nongshong shnong kiba don markhap bad ki khlaw ki btap.
Ki nongkren kiba la ai jingkren ha kane ka prokram ki la kyntu ia ki paidbah ba kin kiar na ka jingthang rnga pathar, namar kane ka wanrah jingjulor ïa ki khlaw ki btap bad ki la kyntu ruh ïa ki paidbah ba kin thawlad thawlynti da kiwei pat ki rukom kamai jakpoh ki bym pynjulor hynrei kiba pynneh pynsah ïa ka mariang.
Shuhshuh, ki la kyntu ruh ïa ki paidbah ba kin shim ïa ka jingkitkhlieh ban sumar ïa ka mariang bad ba kin ïatreilang ruh bad ka tnat pynneh mariang ha ki prokram pynneh mariang ki jong ka kiba kynthup ïa ki prokram thungdieng bad kiwei kiwei.
Ka jylla Meghalaya shen kan sa ïoh noh ïa ka skul bah jong ka jylla (state university), hadien ba ka kynhun Myntri ka sorkar jylla ka la pdiang ïa ka Captain William Sangma Technical University Amendment Bill, ïa kaban sa wanrah hapoh ïingdorbar thawaiñ ha ka taïew ban wan.
Haba kren hadien ka jingïalang ka kynhun Myntri ha ka 17 tarik Lber, u nongai ktien ka kynhun Myntri uba dei ruh u Myntri ka tnat Jngoh kai pyrthei, u Bah Paul Lyngdoh, u la ong ba yn wanrah ïa ka bill hapoh ïingdorbar thawaiñ ban pynkylla ïa ka kyrteng sha ka Captain William Sangma State University, Tura.
“La seng ïa kane ka skul bah ha ka snem 2011 ban pynleit jingmut halor ka jingai jinghikai kaba kham bha ha ki jingpule kum ka engineering, life sciences, technology, kaba kynthup ruh ïa ki technical courses kiba ïadei.
Hynrei mynta ka sngi ka kynhun Myntri ka la ïakren halor ka mat ban seng ïa ka skul bah ba nyngkong eh ban pynïaid da ka jylla, kaba mut ba ka kynhun Myntri ka la rai ban pynkylla ïa ka sha ka Captain William Sangma State University," la ïathuh u Bah Lyngdoh.
U Bah Lyngdoh u la ïathuh ruh ba namar ba kane ka skul bah ka dei kaba nyngkong ban pynïaid da ka jylla, kan ai ïa ki jinghikai na ka bynta ki kyrdan ba kham heh ha ki jingpule kum ka humanities, commerce,general science, engineering, physical science, life sciences, technology bad kiwei kiwei.
“Kumta ïa kane ka jingtyrwa la pdiang da ki tnat Law, Finance bad Personnel bad mynta ka kamram jong ngi ka long ban pynkhlaiñ shuh shuh ïa kiwei kiwei ki tnat, khnang ba yn lah ban pynurlong ïa kane ka skul bah," la bynrap u Bah Lyngdoh.
Katto katne ngut ki nongshong shnong ka shnong Pahamrioh, ha ka 17 tarik Lber ki la leit ban jurip ïa ki jaka ba sma, kaba la mih na ka jingpyntuid jakhlia na ki Dhaba kiba don ha kane ka shnong.
U Deputy Commissioner ka Ri Bhoi, u la phah da u Magistrate ban leit jurip ïa katei ka jaka, khnang ban lap ïa ka jingshisha halor kane ka jingsma kaba la mih na ki Dhaba kiba don ha kane ka shnong.
Hashwa kane, ki nongshong shnong ka shnong Pahamrioh, ki la phah da ka jingthoh sha u Deputy Commissioner ka Ri Bhoi, bad ki la kyntu ruh ïa u ba u dei ban leh eiei ne ban leit jurip ïa ki Dhaba kiba don ha kane ka shnong, ha kaba ki la ujor ïa ar tylli ki Dhaba, kita ka Highway Dhaba-2 bad ka Sardarji Dhaba.
Haba kren sha ki lad pathai khubor, u Bah E Tyngsang u la ong ba ki paidbah kiba shong hajan ki jaka pyntuid jakhlia jong kine ki Dhaba, ki la syllang eh ban ring mynsiem namar ka jingsma, kaba lah ban ktah wat ïa ka koit ka khiah ki paidbah.
U la ong ruh ba ki trai jong kine ki Dhaba, ki dei ban pynïaid ïa ki jakhlia ha ka rukom kaban ym wanrah ïa ka jingsma bad u la bynrap ruh ba lada kim lah ban pynduh ïa ka jingsma, na ka liang kiba la leit jurip ki dei ban khang shwa ïa kine ki Dhaba.
Namar ba ka Congress kam lah ban jop bun ki MLA, ka la shem jingeh ban ïoh ïaka kam Nongïalam Liangpyrshah (Leader of Opposition) hapoh ka ïing dorbar thawaiñ ka jylla bad ka shaniah ha ka rai jong u Lamphang halor kane.
Kumjuh ka TMC ruh namar ba kine ki ar tylli ki parti ki jop tang 5 ngut ki MLA haka ïing dorbar kaba 60 ngut.
Katkum ka aiñ, ban ioh long nongïalam liangpyrshah, ka donkam ban ioh 10 ngut ki MLA.Hynrei ka don pat ka lynti ban ioh ïa u nongïalam liangpyrshah lada ka Congress bad ka TMC ki ïathaw ïa ka kynhun tangba kin hap ban ïasngewthuh jingmut ban jied ïa u nongïalam liangpyrshah napdeng jongki.
Haba kren mynta ka sngi, u nongïalam ka katkum ka NDPS Act, ki pulit ki la pynlong da ka jingkhynra ïa kane ka kali  bad ki la ïoh kawei ka pla kieng.
Hadien ba ki la plie ïa kane ka pla ki la lap ba don ka song plastik kaba don san tylli ki synduk sabon ba don u powder rong stem.
Wut wut ki pulit ki la pynlong da ka jingleh test ïa une u powder bad ki la lap ba u dei u drok Heroin uba khia haduh 55.68 gram.
Shuh shuh, ha kaba ïadei bad kane ki pulit hapdeng ka jingtohkit bad ka jingïalam lynti ka Lalduhwami Ralte ryngkat ka kynhun ki pulit ka East Jaiñtia Hills ki la leit sha Shillong ban leit kem ïa ka Lathazuali Ralte kaba dei ka khlieh halor kine kiei kiei baroh bad kaba ju shim ïa kine ki drok ba la wanrah na Mizoram.
Ryngkat lang ka jingïarap jong ki pulit ka Madanriting Police Station, ki pulit ki la leit ban kem ïa ka Lathazuali na ka ïing sah jong ka ha Demthring, Madanriting bad la wanrah noh ïa ka sha Ladrymbai ha kaba ïadei bad kane ka jingïohkem drok.
Ha kaba ïadei bad kane ki pulit ka Khliehriat Police Station ki la register ïa ka case no.22 (3) 2023 U/s 21(b)/29 NDPS Act bad ki dang pynlong shuh shuh ka jingtohkit.
Kine ki ar ngut kiba shah kem ki long ka Lathazuali Ralte, 45 snem ka rta bad ka Lalduhawmi Ralte, 42 snem ka rta bad nalor u drok ba 55.68 gram, ki pulit ki la kurup ruh ïa ar tylli ki mobile phone.
Ha kawei pat ka jingjia, hynnin ka sngi ka 15 tarik u Lber, ha ka por kumba 3:35 janmiet, ki pulit jong ka Umkiang PP ki la pynlong da ka jingpynap shrip ha Damcherra, Kuliang, NH-6 bad ïohbat ïa kawei ka Honda City B/R No.AS-06-V-8941 bad ha kane ka jingkhynra ki pulit ki la ïohbat ïa u kynja ba la song bha da ka brown tape ba la thep bha hapoh ka kali bad une u kynja u khia haduh 84 kg.
Ha kaba ïadei bad kane ka jingjia ki pulit ki la kem noh ïa u nongniah jong ka kali uba kyrteng u Laxmindar Gour bad nalor kitei ki kynja ki pulit ki la kurup noh ruh ïa kawei ka mobile phone bad katei ka kali ba pyndonkam ban kit ïa une u jingdih pynbuaid bad ki pulit ki la register case ha Lumshnong PS Case No.12(3) 2023 u/s 20(b) (ii) (c)/29 NDPS Act.
Shuh shuh hynnin ka sngi sngi, ha ka por kumba 6:45 janmiet ki pulit ka Umkiang ha kane kajuh hi ka jaka pynap shrip jong ki, ki la ïoh ban bat ïa kawei ka Mahindra KUV 100 B/R No.AS-12-P-2301 bad na kane ka kali ruh ki pulit ki la ïohkem ïa ki kynja ba la song bha da ka brown tape kiba khia haduh 77 kilo.
Ha kaba ïadei bad kane pat ki pulit ki la kem noh ïa u Md.
Hachan Mia (37) bad u Mid.
AjirHosen (35) bad nalor kitei ki kynja ki pulit ki la kurup ruh ïa ar tylli ki mobile phone bad ka kali ba pyndonkam ha kaba kit ïa kine ki jingdih.
Halor kane pat, ki pulit ki la register case ha Lumshnong PS Case No.13(3) 2023 u/s 20(b) (ii) (c)/29 NDPS Act.
U Deputy Commissioner ka Eastern West Khasi Hills u la pynbna shuti ha baroh kawei ka district ha ka 27 tarik Lber 2023 na ka daw jong ka shad suk mynsiem ba pyllong ka Seng Khasi, Eastern West Khasi Hills District.
Baroh ki jaka pule, ki ophis, ki kashari kin khang lut ha kane ka sngi, la ong u Deputy Commissioner, Eastern West Khasi Hills District, Mairang.
Ka Congress ka la ujor sha u District Election Officer (DEO), East Khasi Hills, Meghalaya ban weng noh mardor ïa ki dur jong u Myntri Rangbahduh ka ri u Narendra Modi, u Myntri ka tnad kam pohing u Amit Shah, u President ka BJP u JP Nadda kiba la tah ha ki nar ilektrik, ki jaka pynïaid kali, ki jaka ap bos ha kylleng ki jaka ha ka nongbah Shillong.
Ha ka jingujor ka Congress ka la ong ba kine kila wah ha ki mar paidbah bad ki jaka bym ai jingbit kiba la pynjaboh khait ïa ka sor Shillong.
“Kane ka dei ka jingpynkheiñ pylleiñ pylleiñ ïa ka aiñ elekshon ne Model Code of Conduct.
Kine ki kynthup ïa kito kiba la don ka jingïoh jingbit hynrei kiba khlem kano kano ka jingmynjur", la ong ka Congress.
Ka Congress ka la kyntu ban weng noh mardor ïa ki jingtah dur shi syndon, la ong ka kyrwoh na u Sanjay Das, u General Secretary ka MPCC.U National President ka Bharatiya Janata Party (BJP), u Jagat Prakash Nadda ha ka jingkren hapoh ka jingïalang paidbah ba la pynlong ha Jhalupara Taxi Stand, Shillong, mynta ka sngi Hat Majai bad kyntu jur ïa ki paidbah ban pynlong ïa ka Meghalaya kaba lait na ka bamsap hapoh ka jingïalang jong u myntri rangbahduh, u Narandra Modi.
U la pan ruh ka jingkyrshan na ki paidbah ban ai sorkar hapoh ka jingïalam ka BJP kumba long ha ka sorkar Pdeng.
Ha kane ka jingïalang la don lang ruh u President ka BJP hapoh Meghalaya bad uba dei ruh u kyrteng ka West Shillong, u Bah Ernest Mawrie, u National Secretary bad co-incharge ka BJP hapoh Meghalaya, u Rituraj Sinha, u kyrtong ka South Shillong, u Bah Sanbor Shullai bad u kyrtong ka BJP na Pynthorumkhrah, u Bah A.L.Hek.
U Nadda u la ong ruh ba la ïohi shai lyngba ka jingshongshit jong ki briew bad ka jingkyrshan ba ka BJP hapoh Meghalaya ka la ïoh ba ki paidbah hapoh kane ka jylla ki la rai ban pynjop bun ïa ka BJP.“Ki paidbah ki la rai ba ka BJP kan thaw sorkar hapoh Meghalaya", la ong u Nadda.
Shuh shuh u Nadda u la kdew ruh halor ka roi ka par ba ka thaiñ shatei lam mihngi ka la ïohmad naduh ba ka BJP ka la wan ha ka bor ha ka sorkar pdeng hapoh ka jingïalang jong u Narendra Modi kum u myntri rangbahduh.
“Pynban, ka  Meghalaya ka la mad jingeh ban kiew sted namar ka jingbamsap bad kiwei pat ki daw.
Kumta ngi la rai ban pynlong ïa ka Meghalaya kaba lait na ka jingbamsap ha kine ki san snem ban wan bad ban ïalam ïa ka jylla shaphrang," la bynrap shuh shuh u Nadda bad ong ruh ba lada ki paidbah ki kwah ban pynlong ïa ka Meghalaya ka jylla kaba lait na ka bamsap, “Kumta phi hap ban pynjop ïa baroh ki kyrtong ka BJP bad phah ïa ki sha ka iing dorbar thawaiñ".
U la kren ruh shaphang ka jingkiew ka India ha ka liang  ka ïoh  ka kot ha ka pyrthei hapoh ka jingïalam jong u Modi da kaba ai nuksa ruh ïa ka jinglong jingman jong ka Pakistan, Sri Lanka bad kiwei pat ki ri, dei tang namar ka jingbakla ha ka rukom treikam.
U Nadda u la banjur shaphang ka rukom treikam jong u Modi ha kine ki phra tylli ki jylla ha ka thaiñ shatei lam mihngi, da kaba ong ba “U Narendra Modi u la trei shitom ban wanrah ïa ka jingsuk, ka spah ka phew bad ka roi ka par ha ka Ashtalakshmi (lane kita ki phra tylli ki blei kynthei) ki jylla ka thaiñ shatei lam mihngi baroh kawei".
U la ong ruh ba mynshwa ka thaiñ shatei lammihngi ka bna nam bha ha ka jingkhang shnong, ki kam pyntriem hynrei mynta la tip tang ïa ka jingsuk, ka jingriewspah bad ka jingkmen bad ong ba kumba 850 ki Jan-Dhan Vikas Kendras la plie ha ka thaiñ shatei lam mihngi, ha kaba 39 tylli na ki la plie hapoh Meghalaya.
U la kdew ruh shaphang ka jingtheh pisa ka sorkar pdeng kaba la pynlut haduh T.9 lak klur ha kaba tei ïa ki jingtei ban pynkiew ïa ka thaiñ shatei lam mihngi baroh kawei bad T.3,400 klur la pynlut halor ka North East Special Infrastructure Development.
U Nadda u la ïathuh ruh ba u Modi u la trei borbah halor ka thong ba u khot “HIRA" na ka bynta ka roi ka par jong ka thaiñ shatei lam mihgni.
Kiba thew ïa ka surokbah ‘H’, ka internet ‘R’, ki lynti rel ‘R’ bad ka jingpynkiew ïa ka jingïaid liengsuiñ ‘A’.
U la ïathuh ruh ba dang ha ka 18 tarik u Nohprah, 2022 u Modi u la plie bad buh maw nongrim ïa bun tylli ki projek kiba kot haduh T.2450 klur ha ka jingrakhe dap shispah snem ka NEC, ha kaba u la plie ruh ïa ka jaka thymmai ka IIM Shillong ha Umsawli bad ka surok Shillong-Diengpasoh nalor kiwei pat ki kam pynroi bad u la ong ba ka sorkar ka la mang kumba T.196 klur na ka bynta ka Shillong Smart City.
Nalor kine, u la kdew ruh ïa kiwei pat ki kam pynroi ba u Modi u la theh ha ka jylla Meghalaya ha kaba  2.10 lak ki tyndong lyer shet (LPG) la sam sha ki longiing hapoh ka PM Ujjwala Yojana, kumba 70 hajar tylli ki iing la tei hapoh ka PM Awas Yojana, kumba 3.40 lak ki longiing kila ïoh umdih lyngba ka Jal Jeevan Mission bad kumba 2.70 lak ki paiñkhana la shna.
Nalor  kine, da ki ar lak ngut ki nongrep ki la ïoh jingmyntoi hapoh ka Pradhan Mantri Kisan Samman Nidhi.
U Nadda u la khyrwit tyngeh ruh ïa ka TMC, da kaba ong ba u la ïohsngew wat hadien ba ka sorkar pdeng ka lah dep leh ïa kine hynrei kane ka seng ka la wan iuh kjat ha ka jylla bad ong ba ‘T’ ka ieng na bynta ka Tola Baazi, ‘M’ kamut Money Laundering and Mafiaraj lane ka jinglute pisa bad ‘C’ ka mut Corruption and Commission kaba mut ka jingbamsap.
“Kine ki briew ki wan leh politik da kaba pharia ïa ka imlang sahlang.
Kine dei ki briew kiba pynsniewdur ïa ka kolshor hangne".
“Kine ki dei ki briew kiba leh politik halor ka niam.
Shuh shuh ki khot ruh ïa ki briew na kiwei pat ki ri na ka bynta ban ïoh vote", la kynthoh u Nadda bad ong ba ymdei ban ailad ïa kiba kum kine ki jait briew ha kane ka jylla.
U la ong ruh ba lashai ka sngi ka BJP kan pynlait ïa ki mat treikam na ka bynta ka Meghalaya bad kaei ba  ka BJP ka kren ka leh bad ïa kaba kam leh ruh lada ka dei na ka bynta ka bha u paidbah ïa kata ruh kan leh.
Ka sorkar jylla ka la pyndam noh ïa ka jinglong dkhot baroh ha ka Women’s Commission hadien ba la shah ujor ba ki dkhot kila pynkheiñ ïa ka Model Code of Conduct (MCC).
Ka Congress ka la ujor sha u CEO ha kane ka sngi Baar pyrshah ïa ka Chairperson jong ka Women’s Commission ka Kong Phidalia Toi halor ka jingdon lang jongka ha ka jingïalap elekshon u kyrtong ka Jowai u bah Wailadmiki Shylla ka NPP bad kumjuh ka jingdon lang ka kong Felicita Majaw ka lok u kyrtong ka Congress na Mawlai u bah Marbud Dkhar kaba la synran lang ïa u ha ka sngi thep kyrteng namar ba ka dei ka dkhot jongka Commission.
Ka kong Phidalia ka la kam ba u kyrtong ka NPP na Jowai u dei u bakha jong u para jongka bad ka leit ban synran ha ka por ba thep kyrteng.
“Ngam shim bynta ha kano kano ka rally ne ïalap elekshon ïa u", la ong ka kong Phidalia.
Ka la ïoh pdiang shithi ban jubab halor kane hynrei kam pat ai ka jubab.
“Nga shu ïoh ïa ka hukum ba la pyndam ïa ka jinglong dkhot ka Commission", ka la ong.
Ka kong ka Felicita Majaw ka la ong ba ka la ïoh pdiang ïa ka hukum pynduh noh ïa ka jinglong dkhot kaba ïadei bad ka Commission.
“Nga dei tang ka dkhot mon sngewbha khlem shim tulop eiei.
Ngam ïoh kano kano ka jingpan jubab", ka la ong.
Ka Kong Felicita Majaw ka la synran lang ïa u lok ha ka por ba leit thep kyrteng.
“Nga ai jingkren namar nga sngew ba ki kynthei kim ïoh ïa kano kano ka jingphai khmat kumba ka dei ban long ha ka synshar paidbah.
Nalor kata, kam don kano kano ka jingteh kyndon kumta nga kren laitluid", ka la ong.
Ka District South West Khasi Hills kadei kawei na ki Distrik kaba pynmih bad sei ïa ki nongialehkai kiba paw khamtam ha ka jingiakob mareh, kiba bun jait, mynta ka kynti ruh la don u samla uba la mih na kane hi ka distrik uba la leit ïashim bynta ka ka lympung Delhi Open MMA Championship 2023 ryngkat ka jingjop kaba don buromU Samla Donbester Syiemlieh uba dei u rangïakura na ka jylla Meghalaya u la ïoh ban khur ïa ka nam lahduh ha ka jingïakhun Delhi Open MMA Championship 2023 ha ka Kyrdan Fly Weight Division hadien ba u la pynliem noh ïa lai ngut ki rang ïa kura ka ri India, lyngba kane ka jingjop u la khur ruh ïa ka takma ksiar.
Kane ka jingjop jong u Donbestar kadei hadien ba u la lah ban ïakhun ha ka thup Flyweight (52KG) ha ka jingïakhun pyrshah ïa ki lai ngut kiwei pat ki nongïalehkai mma jong ka ri India ha ka Delhi Open MMA Championship 2023.
Ïa kane ka lympung ïalehkai jong ka Delhi Open MMA Championship 2023 la pynïaid bad pynlong da ka All India MMA.U Dobester Syiemlieh uba na South West Khasi Hills District hynrei u la hikai pyntbit ïalade hapoh ka shlem ai jinghikai mma ka Ground n Pound MMA Gym kaba don hapoh Nongpoh kaba la long trai da u bah Cores Marwein, uba long uwei na ki  rangïakura ba  la paw  (professional MMA fighter) nangne napoh ka jylla.
Shuh shuh, u Bah Donbester Syiemlieh un sa pynkhreh ïalade mynta na bynta ka professional MMA fighters licence ha kaba u hap ban ïakhun 25 tylli ki Amature MMA Fight ban ïoh ïa ka Professional Licence.
Ki jingeh kaba ki nongñiah bos saw ki ïa kynduh naduh ba la khang ïa ki ban rung sha Khyndai lad shaduh Motphran ka long haduh katta katta haduh ba ki la shim ïa ka rai ban ‘ym treh (boycott)’ noh ban leit kam elekshon (duty election).
Ka jingmih surok jong  ki nongñiah bos saw ka long ban sdang biang ban kamai bad ïaid lyngba na khyndai lad shaduh motphran hynrei ki pulit pynïaid kali kim shym la ailad ïa ki namar ba kim pat ïoh jingbit ban ïaid.
Haba ïakren bad u Bah Diblestar Myrthong u President ka SPTS u la ong, “Ki bor Sorkar kim pynsngew ïa ka jingkyrpad jong ngi  ban ïoh kamai noh, kim ai tang ka khubor ruh ba ngin sngewthuh.
"“Ka shithi kaba ngi ai ha ka ophis ki la pynlong kam kai, haoid wat la ngi dei ki kam kai ha ka ophis DC, ka shithi kaba ngi thoh ka dei da ka ktien kaba don burom bad akor hynrei kim shim la jubab eiei ïa ngi," u la ong.
U la bynrap da kaba ong, “Ngi la  pyrshang ban kamai da ki bus hynrei ki pulit pynïaid kali kim shym la  ailad, ki ong ba kim pat ïoh order na u DC ban shah.
"“Kren beit, ngim kwah ban pynmih ïa ka jingkulmar namar ba don kane ka ilekshon, ngi khot tang kato katne ngut , hynrei mynta ngi la ïohi shai ba sa tang lano kan don ka ilekshon, hynrei kam pat mih katta ka hukum," u la ong.
U Bah Myrthong u la pynbynrap ruh da kaba ong ba  kin boycott ïa kane ka ilekshon bad ki trai kiba shim contract ki dei ban sngewthuh ïa katta, namar na ka liang ka Kynhun kan ym shah ban leit duty Ilekshon namar na ka liang ka jong ki, ki la dep  ban aiti ïa ki shithi  ban kyrpad ban ïoh kamai, bad ka duty ilekshon ruh kan ïaid hynrei kim shym la sngap ïa katta.
“Ka kali ka dei jong ka Sorkar hynrei la pynïaid da ki kontrak, lada ki kam ba ka dei ki  kali lajong ai draibar ma phi, ai tulop ma phi  ha ka sngi ilekshon katno sngi phin bat, hynrei na ka liang kiba  pynïaid namar kim don ka pisa ban siew ba kam don kamai, Ki dribar kin buh ïa ki shabi bad lada ki don kam kali  na ka liang ka DC ai ba  kin khot dribar hi ne ki khot ïa ngi hynrei pynbiang ka tulop, namar ha ka jingbylla hi  lada ki khot ngi leit," u la ong.
U la buh jingkylli ruh  ïa ka Sorkar ba lada ka don ka dheng kali shna da ki fly over , ne pynheh ïa ki surok,  ki kali kat nang mih ki snem kin dang mih bad ka dheng kali kan ym kut.
U la ong ruh ba imat suki suki kin sa khang sa ïa ki Local ne ki tourist, kum ki dribar kim shem jingeh ban leit bylla da ki wei pat ki kam bylla.
Shuh shuh u la ïathuh ba mynta la shibnai tam ba kim shym la ïoh shuh ban kamai , bad ki ïoh kamai ruh tang lada ki ïoh ‘reserved’ ban leit jingleit bad tang katta hi ki ïoh bylla lait nangta kin hap ban shong khlem kamai.
U rangïalehkai jong ka Meghalaya, u Kevin Christopher u la ïalehkai bha shisha ha kane samoi kaba khatduh mynta ha kaba u la ïoh 90 ron ha ka jingïalehkai pyrshah ïa ka Vidarbha ha ka sngi kaba lai jong ka lympung ïalehkai kriket jong ka U-25 Col CK Nayudu Trophy match kaba ka long ha Nagpur mynta ka sngi.
Ha kaba kut, ka Meghalaya ka la hap lut baroh ki wiket bad ïoh 157, kaba la ai ïa ka Vidarbha ba kan jop da shi inning bad 259 ron.
Hadien ba ka bteng ïa ka sngi da 18/4, ka Meghalaya ka la shah pynduna noh da 44/7 tangba ka Vidarbha ka la don ïa ka jingkyrmen ban pynkut noh hynrei u Christopher bad u Ram Gurung ki la ïalehkai bha shi paralok ha kaba ki la ïoh 98 ron ha ka wiket kaba phra.
U Christopher ha kawei ka liang pat u la ïoh 90 ron na bynta ki 201 bol kaba kynthup 12 tylli ki saw ron, u la poi 76 ron ha ka por ba u Gurung u la shah pynhap noh bad u la ïoh sa kumba 14 ron bad arngut ki nongtied kiba dang sah bad u la shah pynliem noh hadien ba u sah sa kumba 10 ron ban ïoh 100 ron, uba long u nongïalehkai ban out khatduh na bynta ka Meghalaya.
Ka jingïalehkai jong ka Meghalaya ka la kut noh hadien ba ka ka shah liem da hynriew sien ha kane ka  Col CK Nayudu Trophy bad khlem shym lah ban kamai poiñ watla ka la ïalehkai bha pyrshah ïa ki kynhun ïalehkai U-25 kiba tbit na kylleng sawdong jong ka ri.
U kyrtong ka Trinamool Congress (TMC) na South Tura konstitwensi, u Richard M Marak, ha ka 13 tarik Rymphang u la ther ïa u Conrad Sangma halor ka jingbymlah jong u ban ïalam ïa ka sorkar bad ka jingpynsaphriang ïa ki khubor lamler.
Haba kynthoh ïa u Myntri Rangbah ka jylla halor ka jingjer kyrteng jong u ïa ki kam ba seisoh ba ka sorkar MDA hapoh ka jingïalam ka NPP ka la leh ha kine ki san snem, une u kyrteng ka TMC u la buh jingkylli, “Kumno u Myntri Rangbah u sngew sarong ban ong ba lyngba ka Jal Jeevan Mission skhim, ki la lah ban ai um sha ki 2.5 lak tylli ki longiing na ki 4000 tylli ha u snem 2018?"U la ong ruh ba kaba shisha hi ka dei ba ka sorkar NPP ka don hapdeng ka jingkhynwin hapdeng ka jingïaleh halor ka jingkam bymdei ha kaba ïadei bad ka jingpyntreikam ïa ka JJM.U la ai nuksa ruh kum ïa ka shnong Imamsdrop hapoh Rongjeng, ha kaba ki nongshong shnong ym tang ba ki la shah tuh noh ïa ka umbam umdih jong ki hynrei u Sordar jong kane ka shnong u la kynnoh ruh ïa ka PHE halor ka jingpynbiej jong ka ïa ki ban ngeit ba lah pyndep ïa kane ka projek.
“Kiba bun ki longiing hapoh South Tura ruh ki duna ïa ka umbam umdih", la ong u Richard Marak.
U Richard u la khyrwit ruh ïa u Myntri Rangbah da kaba ong ba u la jler halor ka jingong ba u pynthikna ïa ka shongsuk shongsaiñ ha ka jylla da kaba kynnoh ba ka jingjia ba dang shen ha Phulbari ha ka jingïapynibor hapdeng ki nongkyrshan ka NPP bad TMC ha kaba u MDC ka NPP u la don kti lang bad kdew ruh ïa ka jingshah thombor ki nonghikai kiba la ïakhih da kaba jai jai bad ong ba kane ka pyni shai ïa ka rong ba shisha jong u Conrad Sangma.
Une u kyrtong ka TMC u la kdew ruh kumno ba u Conrad Sangma kum u Myntri Rangbah, u la pulom ha ka jingtrei kam jong u ban pynkiew ïa ka rukom im ki briew.
U la ong ba haba u Myntri Rangbah u la ong ba u la pynsngewsarong ïa ka Meghalaya ha kiba bun ki liang, u la kynmaw kumno ba u la pynsngewsarong ïa ki samla kane ka jylla da kaba u khlem lah ban ai kam bad pynsniew dur ïa ka lawei jong ki.
U la kdew ruh shaphang ka jingbymlah jong u Myntri Rangbah ban pynkiew ha kaba ïadei bad ka rukom ai jingsumar ïa ki briew bad ruh ïa ka jingbym lah ka sorkar MDA ban pynkiew ïa ka pule puthi ha ka jylla.
U Richard u la ong ruh ba kane ka sorkar kam dei kaba treikam halor ka jingdonkam ki paidbah, hynrei ka sorkar kaba treikam bha tang ha kaba ïadei bad ka kam bamsap bad ka kam thok.
Ki nongïalam rangbah ka seng Congress, ha ka 14 tarik Rymphang ki la ujor pyrshah ïa ka Chairperson jong ka Women’s Commission ka jylla ka Kong Phidalia Toi halor ka jingïashim bynta jong ka ha ka jingïaid paidbah ba la pynlong da ka seng National People’s Party (NPP) ha Jowai kaba dei ka jingïalang jong u Bah Wailadmiki Shylla.
Ki la kam ba ka Kong Toi ka la pyndonkam bakla ïa ka ophis da ka jingïashim bynta ha ka jingïaid paidbah jong ka seng NPP bad ki la ong ruh ba dei ban weng noh ïa ka Kong Toi na ka ophis bad ban pynduh noh ïa ka jinglong kyrtong jong u Bah Wailadmiki Shylla.
Ha kawei pat ka liang, u Chief Electoral Officer ka Meghalaya u Bah FR Kharkongor u la ïathuh ba ki la shim khia halor kane ka bynta bad yn sa pan ïa ka kaiphot na u Deputy Commissioner ka West Jaiñtia Hills ban pynshisha halor ki mat ki ba la wanrah da ki nongujor bad hadien kata yn sa rah ïa kane ka bynta sha ka Election Commission ban leh ïa kaba donkam.
Ka kynhun ka la buh ruh ïa ka jingujor halor ka jingpynsniew dur ïa ka sor Shillong da ki poster jong u Myntri Rangbah duh ka Ri u Narendra Modi, u Myntri ki kam pohïing ka Ri u Amit Shah bad u President ka BJP u J.P.Nadda.
U Assistant Inspector General (AIG) barim ka Meghalaya Police u Bah GK Iangrai, ha ka 14 tarik Rymphang u la kam ba ki don shibun ki shyieng (skeleton) hapoh ka tnat Pulit bad la pynlong langkñia ïa u ban tep eit miaw ïa ki kam bamsap hapoh ka tnat.
Haba kren sha ki lad pathai khubor mynta ka sngi hadien ba la pyllait jamin ïa u, u Bah Iangrai u la kynnoh ba katba u dang don ha ka kti ki pulit hadien ba la kem ïa u, la ïuh roit ïa ka hok longbriew man briew jong u bad u la ïathuh ruh ba u la phah ka jingujor sha ka ïing kashari halor kane.
Haba kynnoh ba ka jingshah kem jong u ka dei ka jingkput politik, u Bah Iangrai u la ong ba ka don ka jingma ka ban sa jia ïa ka jingim jong u bad ki ba ha ïing ha sem jong u.
“Ki khanglad ïa nga ban kren pyrshah ïa ki bad ban thad madan ïa ki kam jong ki.
Kane ka dei tang ka kput politik.
Ka sdang da ka jingtohkit bad katba dang tohkit, ki pyllait tuh ïa ka kaiphot da kaba kam ba ki sheptieng ïoh ngan pynkylla ïa ki sakhi satar.
Hynrei ki sheptieng ïoh nga thad madan ïa ki," la ong u Bah Iangrai.
U Bah Iangrai u la pynpaw ka jingshaniah ïa ka ïing kashari bad u la ong ba kum u ophisar pulit Khasi, u la lah ban leh shibun kiei kiei mynba u dang shong ha ka shuki kum u AIG bad kane ka la pynlong ïa kiba bun ba kin bishni ïa u.
“Nga dei u briew, nga lah ban bakla haei re haei, hynrei balei ki sahnarphna ïa nga kumne? Kumno ïa kiwei pat ki briew?" u la kylli.
Haba pynpaw ba ka don ka case kaba la 20 snem eiei kaba la sop pum pum, u Bah Iangrai u la ong ba kane ka case ka don ïa ki kyrteng jong ki katto katne ngut ki heh ki haiñ kaba kynthup ïa kiba la shong thait bad ruh ïa ki ban sa shong thait, “hynrei kim nud ban tohkit halor kane ka case".
“Nga long uba lui lui tad haduh ban da lah ban pynshisha ba la pynrem ïa nga.
Hato dei tang ma nga u briew uba bamsap? Lada nga bamsap, ai ba ka aiñ ka rai ïa kata bad ngam sngew eiei lada ki phasi ïa nga lada ka dei katkum ka aiñ hynrei ngan ym shah ba mano mano kin pynkylla ïa nga kum u langkñia," u la bynrap.
Shuh shuh u Bah Iangrai u la kynnoh ba ka jingkem ïa u ka long shi bynta ka jingleh da ki katto katne kiba la donkti ha ka jingsiat ïa u Bah Cheristerfield.
“Ha ka 2 tarik Naiwieng 2022, haba nga la ïoh jingtip ba kin sa poi ha ïing jong nga, nga la hap ban rieh namar nga sheptieng ïoh kin leh ïa nga kumba la leh ïa u Bah Cheristerfield, namar ki dei kijuh ki briew kiba donkti ha kane ka jingjia," u la ong.
Kumban shu pynkynmaw, la kem ïa u Bah Iangrai ha ka 2 tarik Naiwieng 2022 halor ka jingkynnoh pyndonkam bakla ïa ka pisa sorkar ïa kaba la mang na ka bynta ka jingtei ïa ka National Emergency Response System (NERS) Public Safety Answering Point (PSAP) ha Sadar Police Station Complex ha Shillong.
U nongïalam ba hakhliehduh ka National People’s Party (NPP), u Conrad K Sangma, ha ka 14 tarik Rymphang u la leit ïalap elekshon na ka bynta u Nihim D Shira, u Rakesh A Sangma bad u Rakkam A Sangma ryngkat bad u nongïalam ba rangbah ka seng u Thomas A Sangma ha ki konstitwensi jong ki ha Garo Hills.
Haba pan ïa ka jingkyrshan na ka bynta u kyrtong ka Songsak u Nihim D Shira, u Conrad u la ong ba ki paidbah ka Songsak ki la shah shitom namar u MLA jong ki u bunkam tang ha ka saiñ pyrthei kata ha ka ban mareh na ka seng Congress sha ka seng TMC bad u la phiel ban mihkhmat na ka bynta ka jingangnud ki paidbah.
U Conrad u la khot ruh ïa u Mukul Sangma kum u bym sngewnguh namar ba u la jied ban ïakhun na Tikrikilla katba u dang long u MLA na Songsak.
“Ki paidbah ka Songsak ki dei ban kylli ïa u Mukul lada u jop na baroh ar tylli ki shuki, kano kaba un iehnoh," la ong u Conrad haba u la ong ruh ba ki padbah kim mon ïa ka TMC bad ba u Mukul un sa rem ha baroh ar tylli ki shuki.
U Conrad u la bynrap, “U Mukul u bunkam ha la kajong ka pyrthei.
U la klet ïa ki briew jong u na konstitwensi bad mynta u kynting hapdeng ka Songsak bad ka Tikrikilla ryngkat ka jingkyrmen ban jop.
"Shuh shuh u la ong ba ka jingkheiñ ha ka saiñ pyrthei ka long kaba shai bha bad ki briew na ki kyndong kynshrot ka jylla ki la ïawan lang ryngkat ka jingdawa kaba khlaiñ na ka bynta ka NPP.Ha kine ki sngi ba ka jylla Meghalaya ka dang don hapdeng ka jingshongshit ka tamasa bah ka elekshon ym lah khlem da ïaidlait na ki jingkren ki jingkhana, ka ïalap ka ïariew, ki khubor antor ba ïadei bad ka elekshon.
Ka long ruh kaba donkam ban pynsawa bad pynsngew na baroh ki liang halor kane ka bynta namar ka dei ka tamasa bah ha kane ka ri jongngi ba hap ha ka synshar paidbah kaba lah ban khlieh bad  lamkhmat ïa ka jingtyllun ki sngi ki ïa jong manla ka sngi ha ki shalyntem jong ka san snem lynter.
La phi rit bor ne phi khraw bor, la phi duk ne riewspah, phi bylla sngi ne bylla bnai, kamai shiphew ne kamai da ki lak ki klur ha khmat jong ka bor kum u nongthep vote ngi dei kiba ryngkat lang baroh da kaba ïoh tang shi vote shi khlieh briew bad kata kiba la dei hok ban ïoh ïa ka jingthep vote katkum ka kyndon aiñ ka riti synshar ka ri India, kaba la buh bad mang ba baroh kiba la dap bad kynjoh sha ka 18 snem shajrong ki dei kiba la don ka hok lajong ban thep la ka jong ka vote bad kane ka dei ka hok longtrai jong uwei pa uwei u nongshong shnong ka ri.
Hapdeng kiba bun ki mat ba la ju sngew ka jingïakren ïatai ka jingpynsngewthuh halor ka elekshon ka don ruh kawei de ka mat kaba donkam ban phai khmat kata ka jingdon ki briew kiba kyntait ban leit thep vote bad kane ka dei kawei kaba sakhi ka jingtlot kata ka sur jong u paidbah ha kane ka ri synshar paidbah, halor  kane ka jingkyntait jong kito ba dei hok ban leit thep vote ka lah ban paw na kiba bun ki daw ba ju kdew lehse ka jingbym kwah shuh ban phaikhmat sha ka politik, ka jingbym imon ïa ki kyrtong, ne ka jingbym sngewdonkam palat ïa kata ka shi vote jong ngi bad ka jingthait ban leit ka jingsngew bunkam napdeng kiba bun bah ki daw ba kiba kyntait ban leit thep vote ki shem bad mad.
Halor kane da ki phew percent ka paw jong ka jingduna ki nongwan thep vote ha kawei kawei ka konstituensi bad na ka liang ka election commission ka dei kaba la wallam kiba bun ki mat ki kyndon ban pynsngewthuh bad kyntu ïa ki paidbah ban ïashim bynta pura ha ka jingleit thep vote, ha ka jylla jongngi la sakhi ruh ba ka ophis treikam ka la wanrah ruh da ka mat pyntreikam lyngba ka program Mission 300 – My Vote, My Valentine ban don ka jingïamir jingmut halor ka jingduna ki nongwan thep vote khamtam ha ki jaka thep vote ba ka jingwan thep vote ka kot ne duna ïa ka 87 percent.
Kum ki paid nongshong shnong ba don ka jingkitkhlieh ka long kaba donkam ban mih shakhmat ban wan pyndep la ka kamram halor ka jingthep vote bad lada ym i mon ïa I kyrtong ka vote jongphi ka dei kaba phi lah ruh ban jied wat ïa u NOTA kaba lah pat ban ai da kawei ka sur.
Ka ri synshar paidbah ne democracy ka kdew ba baroh ki paidbah ki dei kiba lah ban ai ïa ka rai shimet lyngba ka shi vote jong phi halor ka jingjied ïa ki nongthaw aiñ sha ka dorbar thaw aiñ ka jylla, hynrei kumba phi tip ba ka rai pat ne u nongjop u dei uta ba bun tam ki nongkyrshan kaba pyni ïa ka sur jong u paidbah ka kham khlaiñ bun shah kaba watla phim shym la kynthup ruh hynrei phi tyllun lang bad kin a ka bynta ka bhalang jong ka imlang ka sahlang.
Ym dei ban don ka jingsngew duhnong ne shah rem lada phi mih ban leit thep vote lada u nongkyrshan jongphi um shym la wan ha ka bor bad kumjuh ruh phim dei ban don ka jingsngew phylla ba ka politik kam don bynta ei ei bad phi ne sngewrit ne sngewkhraw ba phin kyntait ka jingleit ïashim bynta.
Phi dei ban sngewthuh shai la ka kamram kum u nongshong shnong phi dei ban sngewthuh ba baroh ki kam ba manla ka sngi phi kynduh ki dei kiba ïaid ryngkat ryngkat bad ki kam saiñ pyrthei, ngim lah da lei lei ruh ban ym ba kam don bynta bad ngi, naduh ka um ba ngi dih haduh ka surok ba ngi ïaid ki paw ha la kano kano ka bynta ki don jingïadei bad ka kam saiñ pyrthei.
U kyrtong ka National People’s Party (NPP) u Bah Samlin Malngiang na Sohiong konstitwensi u la ong ba u la duh thiah duh dem namar u la ieid palat ïa ki nong Sohiong.
Haba kren ha ka jingïalap elekshon ha ka 13 tarik Rymphang, u Bah Samlin u la ong ba kaei kaba ki kren bad kynthoh ïa u ka long pat ka jingkyrkhu.
U la ong ïa ki paidbah ba wat shah thied, wat shah pynbeij, kawei ka sur kawei ka jingmut ban wanrah ka jingkylla hapoh kane ka konstitwensi.
U Bah Samlin u la ong, “Ka thong jong nga ka long ba ki khun jong phi kin long kiba nang kiba stad bad ha kawei ka sngi kin sa long kiba shim pass ïa u Bahdeng Samlin.
Nga long tang u MLA jong ka jylla hynrei nga kwah ba ki khun jong phi ha kawei ka sngi kin sa long ki MP bad myntri kam pohiing ka sorkar pdeng lane Myntri Rangbahduh ka Ri na Sohiong konstitwensi".
U la kitbok kit rwiang ruh ïa ki khun samla kiba don ïakhun ïa ki eksamin bapher bapher ba kin pass bha.
“Ki don kiba ong ba ka pop u Bahdeng Samlin kadei ka shyiap bad ka Duriaw hynrei nga ong ïaphi ba une u paidbah udei u Shyiap jong ka Duriaw jong ka sur jong u Blei", la ong u Bah Samlin.
U Bah Samlin u la ong, “Ki jingkynthoh ki jingkynnoh mynta ka la urlong, u paidbah jong ka Sohiong un shim ïa ka rai mynta ka sngi ban kyrshan beit ïa ka NPP ka shap kaba u Bah Samlin u la ïeng ha ka shap jong ka kot".
U la ong ba lada ka kiew ka Sohiong ka kiew ka jylla.
U la ong ba ka Sohiong baroh shikatto ka shem jingeh ha ka liang ka lynti ki synkien hynrei naduh ba u long u nongmihkhmat u la ïoh ban pynïoh surok ha kane ka konstitwensi.
U Bah Samlin u la ong ba bun kiba kylli katno klur u don ban ïakhun ïa ka elekshon hynrei ka jubab ba u ai ka long ba u ïakhun ïa kane ka elekshon da ka jingieid.
Ha kane ka sngi la donlang u National Vice President ka NPP u Bah Prestone Tynsong, ki nongïalam ka NPP lem bad kiwei.
U Myntri Rangbah ka Jylla uba dei ruh u National President ka National People’s Party (NPP) Conrad K Sangma, ha ka 13 tarik Rymphang ula sdang biang ïa ka kylla kaba –ar jong ka jingleit ïalap elekshon bad pyndonkam da ka helicopter ban rung sha ki konstitwensi ba sha kyndong jong ka Ri-lum Garo.
Ha kane ka sngi, u Conrad ula pynlong ïaka jingïalap elekshon ha Narangbari kaba hap hapoh ka 48-Selsella Constituency bad ha Chokpot kaba hap hapoh ka 53-Chokpot konstitwensi.
U Conrad u dei uba mihkhmat ïa ka Selsella konstitwensi ha u snem 2008 bad u dei ruh u Myntri pla tyngka ba khynnah tam ka Jylla ha katei ka por.
Haba kren ha ka jingïalang, ula ong ba ka Selsella ka dei ka konstitwensi kaba u sngewjan bha bad ula kren halor ka jingïa dei jong u bad ki paidbah, kaba ïaid palat ïa ka kam saiñ pyrthei.
“Ki paidbah ka Selsella kila hikai ïa nga halor ka kam saiñ pyrthei, nga la ïoh shibun ki jingnang jingtip ha ka kam saiñ pyrthei nangne," ula ong haba bynrap ba u dang ïai bteng ban pynlut kham bun ïa ka por sha ki paidbah bad ki jingeh jong ka Selsella.
Haba kren ïa ka mat ba pynieid ïa baroh kiba wan ïashimbynta, ula ong “Ka Elekshon ka wan bad ka leit, ki jingeh ki wan bad ki leit hynrei tang kawei kaba ïai neh ka dei ka jingïadei.
Ngi baroh la kha ha Ri-lum Garo, Ngi la sah ha Ri-lum Garo bad ngin pynkut ïa ka jingim jong ngi ha Ri-lum Garo, ta ka daw ngi donkam ban ïadonlang".
U Conrad ula pynpaw ruh ba kum u Myntri Rangbah ula pynthikna ba u shim ïa ki jingai jingmut jong baroh ki briew na ki niam bapher bapher, ne ki jaidbynriew.
“Nga kular ha phi ba ngam ju ibeiñ ïano ïano ruh ha ka kam ba nga trei.
Nga burom ïa baroh bad nga kheiñ kumjuh ïa baroh" ula ong.
Haba pynpaw ba u Arbinstone Marak u dei u Khun ka Ri-lum Garo bad ba ki paidbah ki dei ban ïatylli ha kaban vote ïa u, ula ong “U dei na Selsella bad u tip ïa ki jingeh jong ka thaiñ bad u dei uba biang eh ban mihkhmat ha kaban pynsngew ïa ka sur jong ki paidbah".
U Conrad ula ong ruh ba ula jied ïa u Arbinstone Marak ha ka jaka ka MLA namar ba ki paidbah kila tyrwa ïa u bad pynpaw ba kin ai ka jingkyrshan kaba khlaiñ bha.
Haba pynpaw ba ka NPP kala pynkhreh ban thaw biang ïa ka Sorkar ban wan, ula ïasaid ba kam don jingmut ban vote ïa ki kyrtong jong kiwei ki seng ki ban nym thaw ïa ka Sorkar.
“Ka saiñ hima sima ha Meghalaya kala ïapher bha mynta.
Ki paidbah ka Ri-lum Khasi bad Jaiñtia kila ïatylli ban pynkhlaiñ ïa ka NPP bad ngi sngewskhem ban jop bun duh na baroh" ula ong.
Ha Chokpot, une u Khliehduh ka NPP ula kren sani bha halor ki kampynroi bapher bapher bala wanrah da ka Sorkar ka NPP ban pynthikna ïa ka jingkiew shaphrang jong ka South Garo Hills, kaba la shah iehbein da ki phew snem haba kyntu ruh ïa ki paidbah ba kin vote ïa u kyrtong ka NPP u Sengchim Sangma.
Ula ong ba ka jinglong jingman ka surok sha Chokpot ka long kaba sniew bha hynrei ka Sorkar ba ïalam da ka NPP kala pynthikna ba ka jingshna ïa kane ka surok ka long kaba kongsan naduh na 9th mile jong ka surok Tura-Dalu haduh ha Chokpot.
Ula ong ruh ba ka Sorkar ba ïalam da ka NPP kala shim ïa ka sienjam ban shna ïa ka Ophis jong ka Block bad ka Civil Sub Division.
Ula ong ruh ba ka Sorkar kala dep mang jan T.100 klur ban pyntrei ïa ki kam pynroi bapher bapher ha ka thaiñ Chokpot.
U MLA ka Mawshynrut u ba long ruh u kyrtong ka National People’s Party (NPP), u Bah Gigur Myrthong, ha ka 13 tarik Rymphang u la hiar sha ka thaiñ Nongtrai jong ka Mawshynrut Konstitwensi ban ïalap elekshon sha ki paidbah nongshong shnong katei ka thaiñ.
Ha kane ka jingïalang la sakhi ruh da ki hajar ngut ki paidbah na kylleng ki shnong ki thaw jong ka thaiñ Nongtrai kila wan ban sakhi ïa katei ka jingïalang ban sngap ruh ïa ki mat bad ki nongrim jong u kyrtong bad jong ka Seng NPP.U Bah Gigur Myrthong kyrtong ka seng NPP haba ai jingkren ha katei ka jingïalang u la pynsngew ïa ki mat bad ki thong ba hakhmat ba u angnud ban trei bad wanrah na ka bynta ka konstitwensi ba kynthup na ka bynta ban pyntreikam pura ïa ka Mawshynrut Civil Sub Division, ban wanrah ïa ka People’s College ha Mawshynrut bad ban pynbha ïa ka pule puthi, ban kyntiew kyrdan sha ka Riangdo CHC sha ka Hospital 100 jingthiah, ban buh ïa ki PHC ha kylleng ki jaka jong ka thaiñ Riangdo, ban pynbha ïa ki surok bad ki lynti synkieng, ban kyntiew ïa ka kamai kajih bad kiwei kiwei.
Shuh shuh u la pynshai ruh halor ka jingkynnoh jong kiwei ki Seng saiñ pyrthei bad kymjuh halor kata ka jingjer jong ki ïa ki nongmihkhmat bad nongïalam ka NPP kum kita ki High Level da kaba u la ong “Ngi dei ki high level tangba ki high level ba wanrah ïa ki skhim pynroi bad ki jingmyntoi na ka bynta ki paidbah ym kum kita ki mentuh kumba la kynnoh da ki katto katne ki riew pyrshah".
Ym tang kata u la ïthuh ruh ba shuwa ba un long u MLA u la ju kyrshan radbah ïa u Bah Witting Mawsor u ba dei u Lecturer bad u bala jop ruh kum u MLA ha u snem 2018 bad ha kito kipor u la duh thiah duh dem ban trei na ka bynta ban pynjop donburom ïa u ha hynrei haba u la jop u khlem leh ei ei na ka bynta ki paidbah jong ka dong ka thaiñ.
“Kaba nga sngewlyngngoh ka long ba mynta ka kynti u tei u lecturer u ba nga la kyrshan ban pynjop donburom u la sangah kylla ïa nga ha ki rynsan ïalap elekshon bapher bapher bad ha ka jingshisha u la dei ban siew ïa ka ram namar ka jingtrei shitom jong nga ha kito ki por" ong u Bah Gigur.
U Bah Gigur u la pynpaw ruh ba um kwah shuh ban dang kren halor ki kam kiba u la leh na ka bynta ka konstitwensi hynrei ki paidbah ki la ïohi hi da la ki jong ki khmat ïa kaei kaba u la leh ha kine ki san snem ka jinglong MLA jong u.
Kiwei pat ki nongkren kiba ai jingkren ha katei ka jingïalang ki kynthup ïa u Bah J.G Rynniaw, MDC barim, Bah H.L Nongsiang, MLA barim, Bah Ioanis Diengngan bad kiwei kiwei.
Ha kawei ka jingjia aksiden kaba la jia ha ka 13 tarik Rymphang ha ka por 10 baje ei ei mynstep hapoh ka surokbah NH-6 ha Ri Bhoi bad kaba hap hapoh ka shnong Saiden, uwei u rangbah uba la tip kum u Ricky Kharmawlong bad uba ñiah ïa kawei ka kali Grand i10, kaba don ïa u number ML 10 B 6966, u la mynsaw jur eh, hadien ba katei ka kali kaba u ñiah, ka la shah tynrah nadien ha kawei ka Bolero Pick-up kaba don ïa u number ML 10 C 0948 bad kaba la ñiah da u Tanborlang Kharsiang na Mawiong East Khasi Hills.
Ki tyllong khubor ki ïathuh, ba ka daw kaba la wanrah ïa katei ka jingjia aksiden, ka dei namar ka jingpynher sted palat da u nongñiah jong katei ka Bolero Pick Up bad uba la ñiah kali hapdeng ka jingbuaid, kumta haba um lah shuh ban tehlakam ïa ka kali kaba u ñiah, kaba la pynlong syndon ban leit tynrah ïa katei ka Grand i10.
Tang mar ïa tip halor katei ka jingjia, ki bor pulit ka Nongpoh ki la leit mar mar sha katei ka jaka bad kiba la pynkit noh ïa utei uba la mynsaw sha Civil Hospital Nongpoh, na ka bynta ban ïoh ïa ka jingsumar, hynrei namar ka jingmynsaw palat, la rah noh ïa u sha Nongbah Shillong.
Ka Ïingbishar Meghalaya High Court kala pynksan ïa u Bah Teiborlang Pathaw haba ïadei bad ka mukotduma kaba u la ïakhun la katto katne snem mynta haba ïadei bad ka jingshah kynnoh kaba ïadei bad ka Employees Provident Fund lane EPF.Ka Ïingbishar kala ai ïa ka rai ha ka 10 tarik Rymphang, 2023 hadien ba la ka ïaid bunsien ka jingbishar ïa ka mukotduma kaba la mudui pyrshah ha ka por ba u Bah Pathaw u dang peit dang khmih ïa ka Agency ha u snem 2017, hashwa ba un long u nongmihkhmat paidbah.
Na ka liang u Bah Pathaw ha ka 13 tarik Rymphang 2023 u la leit ban ai da ka jingthoh sha ka Returning Officer kum ka jingpyntip ba ka mukotduma pyrshah ïa u kala kut lyngba ka rai kaba la ai da ka Ïingbishar.
Haba ïakren bad ki nongthoh khubor hadien ba u la dep ban aiti ïa ki kot sha ka Returning Officer, u Bah Pathaw  u la ïathuh ba na ka liang ka seng kat kum ka jingbthah jong ka Supreme Court ba ki  Kyrtong kiba don mukotduma ki hap ban pyntip , ha ki taïew ba la dep ha shuwa ban thep kyrteng ka seng ka la pynbna ïa ki kyrtong jong ka seng  kiba don Mukotduna.
“Ka jingwan jong nga ban ïa Kynduh ïa ka RO ka dei ban pyntip ba ka ïingbishar ba donburom ka Meghalaya High court ka la pynkut noh ïa ka mukotduna ka jong u ha ka 10 tarik mynta u bnai," u la ïathuh.
U la bynrap da kaba ong, ba  kane ka mukotduna ka dei naduh u snem 2017  kaba ïadei bad ka kam ophis ha shuwa na un long u nongmihkhmat ha kaba u dang dei u Trai jong ka wei ka Agency.
“Ka don ka jingshah kynnoh ba ka don ka jingbakla ïa ka rukom siew ïa ka EPF  jong ki nongtrei, ngan ïathuh ïa phi ba ka dei tang ka jingïapynbeit bad ka ophis  ïa kaba na ka liang jong ki, ki la bthah ban siew ïa kaba dei ban siew bad na ka liang ka ophis ha u snem 2018 ngi la pyndep ïa katta," ïathuh u Bah Pathaw.
Kane ka jingjop u Bah Pathaw ïa ka mukotduma ka la long ka jingai mynsiem ym tang ïa u bad ka ïing ka sem jong u, hynrei ïa ki nongkyrshan jong u ruh kum u kyrtong uba ïakhun na Mawlai konstitwensi ha kane ka ilekshon sha ka Ïingdorbar Thawaiñ kaba khatwei jong ka Jylla.
Haba ïadei bad ka jingkynthoh pyrshah ïa u, na ka liang u Bah Pathaw u la ong, “ Ha ka sngi ba ngi thep kyrteng ha kane ka juh ka jaka, ki paralok  nongthoh khubor ki kylli  ïa nga , bad ka jubab kaba nga ai ka long ngan ieh ha ka ïingbishar namar ka dei tang ma ka kaba don ka bor ban rai la nga bakla  ne nga beit.
"U la bynrap ruh da kaba ong ba ha ki social media ki paralok ba ïaleh ilekshon lang ki la pynbna ïa kane ka mukotduma, ïa katta um sngew eiei, namar  la dep ban pynbna ha ki lad pathai khubor.
“U Kyrtong ka UDP na Mawlai u la ong ba u Bah Pathaw un shong jail lai snem lada jop kum u MLA phi hap ban leit soi, na ka aiñ kaba kumno ba ki tip bad ki la pule aiñ hangno ba kin batai ïa katta," u la ong.
U la bynrap da kaba ong, “Dei tang ka Ïingbishar kaba ai ïa ka rai ym da ki wei pat, ïa ka bymtip  ban kynthah kulmar kam long kaba dei.
"U la ong ruh ba naduh mynta ka sngi lada ki dang pynsawa, hadien ba ka ïingbishar kala pyllait, ïa kaei kaba ngin sa leh ngin sa peit.
U la ai khublei  ïa baroh ki nongkyrshan kiba don lang ha syndah bad u , wat la bun ki jingkynnoh ki mih, ki paidbah ka mawlai ki ïai don ryngkat lang  bad ha man la ki jingïalang ki paidbah ki sngap ïa kaei kaba ngi angnud, ïa kaba ngi thmu na ka bynta ka Mawlai.
Ka  lympung ïalehkai kriket jong ka 2nd District League T20 Cricket Tournament 2023 ka la ïaid mynta sha ka sngi ba-ar ha kaba ka Thangsning SCC bad ka Laitjem CC ka la ïoh ban sdang ïa kane ka jingïakhun.
Ïa kane ka lympung ba la pynïaid da ka East Khasi Hills Cricket Association la pynlong hapoh madan Shortimai Syiem Stadium, Smit.
Haba phai ha ka jingïalehkai kaba nyngkong, ka Thangsning SCC ka la jop ïa ka jingkawang toss bad ka la jied ban kawang bol nyngkong.
Ka Laitjem CC hadien ba ïoh ïa ka kabu ban tied nyngkong ka la lah ban kamai 145/5 ha ki 20 Over.
U samla Mebanshan Kharsati u la long u nongïalehkai uba la kamai bun ron eh ha kaba u la ïoh da 41 ron na ki 49 bol katba u Kitlyngkor Nongkhlaw u la ïoh 2/23 ha ki 4 Over.
Hadien ba ka dei sa ka pali ban tied ka Thangsning SCC ka la ïoh 128/8 na ki 20 Over.
U samla Badap Pura Nongkhkaw u la long u nongïalehkai uba la kamai bun ron eh ha kaba u la ïoh 27(28) bad u samla Nangkham Khraw Pathaw u la ïoh 3/16 ha ki 4 Over.
Ha kane ka jingïalehkai ka Laitjem CC ka la jop da 17 ron bad ïa ka nam Player of the Match la ïoh ban khur da u samla Anthony Pathaw.
Haba phai pat sha  ka jingïalehlai kaba ar ha kane ka sngi ka Hurdles CC ka la ïalehkai pyrshah ïa ka Sohra Combine CC.Ka Hurdles CC ka la jop ïa ka jingkawang toss bad ka la jied ban tied nyngkong bad ka la lah ban kamai 92/10 ha ki 14.3 Over.
U samla Antonio Rapsang u la long u nongïalehkai uba la kamai bun ron eh da 20 (18) bad u samla Mangkara Diengdoh u la ïoh 4/8 ha ki 2.3 Over.
Haba la dei sa ka pali ban tied sa ka Sohra Combine ka la ïoh 85/9 ha ki 20 Over.
U samla Mangkara Diengdoh u la long u nongïalehkai uba la kamai ron ha kaba u la ïoh 27 (23) bad u samla Ricky Stone Nongbet u la ïoh 3/10 ha ki 4 Over.
Ha kane ka jingïalehkai ka Hurdles CC ka la jop da 7 ron bad ïa ka nam Player Of the Match la ïoh ban rah da u samla Ricky Stone Nongbet.
SHILLONG:Ka Meghalaya ka la mad jingeh bha haba ap bol ha ka jingïalehkai pyrshah ïa ka Vidarbha ha ka sngi kaba ar ha ka lympung ïalehkai jong ka U-25 Col CK Nayudu Trophy match bad hadien ka la hap 4 wiket ha ki 8 over ba khatduh bad ka la hap ban ïalehkai bha.
Ka Vidarbha ka la bteng ïa ka jingïalehkai ha kane ka sngi da 129/1, ha kaba ka la tam da 3 ron pyrshah ïa ka Meghalaya ha ka inning ba nyngkong, kata da 126 bad baroh ki wiket ki la hap lut.
Ka Vidarbha ha kane ka sngi ka la ïalehkai bha ha kaba ka la ïoh ban ñion bha ïa ka Meghalaya ha ka por ba ka la tied, ryngkat 2 ngut ki rangïalehkai kiba la ïoh 100 ron tam (century).
U A.Mokhade u la ïoh 265 bad u Danish Malewar 205 not out ha kaba ka Vidarbha ka la ïoh 542/2 bad kaba la tam ron da 416.
Ki wiket la ïoh da u Anish Charak (1/82) bad u Manish Sharma (1/161).
Ha ka inning kaba ar, ka Meghalaya ka la mad jingeh bad ha ki 8 over ka la ïalehkai tyngeh bha bad ki la pynkut ïa ka sngi da 18/4, bad hap ban  kamai sa 398 ron ha ka jingïalehkai kaba bud.
Haba phai ha ka jingïalehkai kaba nyngkong lane ka inning kaba nyngkong, ka kynhun ïalehkai jong ka jylla Meghalaya ka la mad jingeh hadien ba ka la ïoh tang 126 (khlem out)  hadien ba ka la tied nyngkong.
Ka Vidarbha ka la jop ïa ka jingkawang toss bad ka ka jied ban kawang bol nyngkong.
Ha u stumps, ka la ïoh 129/1, kaba la ai ka lad ïa ki ban tam da 3 ron bad 9 wiket.
Saw ngut ki rangtied jong ka Meghalaya ki lah ban ïoh tam ïa ka 10 ron bad tang uwei uba la tam ïa ka 33 ron bad uta u dei u Joydeepan Deb.
Ma u bad u Anish Charak 19 ki la ïoh 41 na bynta ka wiket kaba hynriew na bynta ka Meghalaya.
Ha shuwa kane, u Rohit Shah u la ïoh 27 bad u Kevin Christopher u la ïoh 10.
Ka Vidarbha mynta ka kynti ka don ha ka kyrdan kaba lai ha ka Group E bad ka dang don ka jingthrang na bynta ban long ha khliehduh lada ki jop bha ha kane ka jingïalehkai.
Ki la lehkai bha haba sdang ka inning kaba nyngkong, ha kaba baroh arngut ki nongtied ba nyngkong jong ki la ïoh mar 50 ron tam (half-century).
La ïohi kumba kin pyndep ïa ka sngi khlem da shah out haduh ba u Manish Sharma (1/34) u la ïoh kawei ka wiket ha ka ha shuwa ban kut da haba u la pynhap noh ïa u Satyam Bhoyar da 51.
Ka jingïakynthah bad ïa kawang ktieh hapdeng u Dr.Mukul Sangma bad u Conrad Sangma, la iohi ba ka la kylla long shi bynta ka jingïalap elekshon jong ki mynta u snem 2023, ha kaba uwei u kdew kti ïa uwei pat halor ki jingtlot bad jingduna ha ka rukom treikam jong ki.
U Dr.Mukul u la ther ïa kane ka sorkar ba mynta hapoh ka jingïalam jong u Conrad bad u Conrad ruh kumjuh u la kynthoh ïa u Dr.Mukul uba la ju long teng u Myntri Rangbah jong ka jylli la ar sien, kata ha u snem 2010 haduh 2013 bad 2013 haduh 2018 ha ka por ba u dang don bad ka Congress.
Kum shi bynta jong ka jingïalap elekshon, u nongïalam jong ka Trinamool Congress (TMC), u Dr.Mukul Sangma u la pynlong bun tylli ki jingïalang ha ka 13 tarik Rymphang kynthup ha Dalu bad Rangsakona ha West Garo Hills.
Sa shisien pat u Dr.Mukul haba ai jingkren ha Dalu, u la wohdong ïa ka sorkar MDA ba la ïalam da ka NPP halor ka jingthok jong ka ïa ki jingplie ïa kiba bun ki projek bad buh jingkylli, “Ki la kam ba ki la ai ïa ka civil subdivision, hynrei nga kwah ban kylli, hato la shu leh kyrkieh ïa kiei kiei bnaroh tang ban pyni ba la plie? Hato kim shym la airong ïa ka jingtei ar sngi shwa ban pynïeng ïa ka?"U Dr.Mukul u la kynnoh ruh ba kane ka sorkar ka la shu shimwai ïa ki tiar, ha kaba tang hadien khyndiat sngi hadien ba lah dep plie, baroh kine ki tiar la wan shim noh bad ymdon ei ei shuh mynta.
“Ïano ki thok?" la buh dak jingkylli u Dr.Mukul.
Ha kawei pat ka jingïalang hapoh Rangsakona, la don ryngkat lang bad u Dr.Mukul da u MLA ba mynta kane ka konstitwensi, u Zenith Sangma ryngkat bad kiwei pat ki nongïalam.
Ha kane ka jingïalang ruh u Dr.Mukul u la khyrwit biang ïa ka jingbymseisoh ka jingtreikam ka NPP bad ka jingbymlah jong ka ban pynurlong ïa ki kular ba ka la khlei.
U Dr.Mukul u la buh jingkylli ïa ka NPP halor ka jingpulom ha ka liang ka pule puthi ha ka jylla.
“Hato kim shym la kular ha ka elekshon ba lahdep ba ka pule puthi ka dei kaba hakhmat eh? Te balei ba ki leh bym kheiñ snep ïa ki nonghikai? Watla ki la ong ba ka pule puthi ka dei ka kam kaba ha khmat eh jong ki, dei ma ki kiba la khang noh ïa ki Architecture and Engineering college khlem da pyndep".
U Dr.Mukul u la kynnoh ruh ba dei kane ka sorkar hapoh ka jingïalam ka NPP kaba la khang ïa ki skul khlem da thung nonghikai thymmai hadien ba ki nonghikai ka primary school ki la shongthait noh.
“Hato kane ka dei ka kam ba nyngkong eh jong ki na ka bynta  ka pule puthi?" la buh dak jingkylli u Dr.Mukul bad bynrap ruh da kaba ong ba ki don da ki spah tylli ki primary school kiba la khang khyrdep hapoh South Garo Hills, East Garo Hills, West Khasi Hills bad South-West Garo Hills.
U Dr.Mukul u la kynnoh ruh ba ka Congress ka ïadon bynta lang bad ka BJP bad NPP da kaba ong, “Ka INC ka dei ka bynta jong ka BJP, bad ki ai tiket tang hadien ba lah dep ïasyllok bad ka BJP bad NPP".
Ka seng Congress ha ka 13 tarik Rymphang ka la  kynthoh ïa ka jingsynshar ka sorkar Meghalaya Democratic Alliance (MDA) ba la ïalam da ka party National People’s Party (NPP) ha ki san snem ba la dep kum ka nonglute kaba khraw ïa ka Meghalaya lane ka “Grand Meghalaya Loot".
Haba kren sha ki lad pathai khubor, u National Spokesperson ka All India Congress Committee (AICC) u Pawan Khera, u la ong ba katkum ka jinglap jong u halor ka jingkynthoh ïa ka NPP, ym tang kiba don shabar ka sorkar kaba la kynnoh bamsap ïa ka sorkar MDA hynrei wat kiba donlang ha ka sorkar, ki la kynnoh ma ki ba kane ka sorkar kadei kaba bamsap.
U la ïathuh ba ka jingwan jong u na Shillong sha Guwahati u la ïohi ïa ka poster ba ka BJP ba donkam ban pyllait ïa ka jylla Meghalaya na ka jingbamsap.
U la ong ba ka BJP kadei kawei kaba donlang bad kane ka sorkar MDA ka pyni ba ma ka ruh ka la ïohi ïa kane.
“Ym lah ban batai kham bha hynrei tang da kine ki kyntien ïa ka jingbamsap ka bym pat ju leh ne tip, kaba ïai bteng bad kaba khlem jinglehraiñ bad ruh ïa ki kam bamsap (scams) ha ki san snem ba la dep hapoh ka sorkar MDA ba la lamkhmat da ka NPP ha Meghalaya," la ong u Pawan Khera.
Ki 10 tylli ki mat jingkynnoh ki kynthup ïa ki kam bamsap (scam) halor ka jingkhyllem ka tnum ka Ïingdorbar Thawaiñ ka jylla, ki jingpynlut ha ka por COVID, ki kam bamsap hapoh Meghalaya Urban Development Agency  (MUDA), ki kam bamsap halor u Dewïong, ki kam bamsap halor ka skhim Sobhagya, ki kam bamsap halor u Khaw Rashon, ki kam bamsap halor ka Excise/Bond Cartelisation, ki kam bamsap halor ka Casino, ki kam bamsap halor ki kontrak sorkar bad ki paralok bad ki ba haïing hasem jong ki heh ki haiñ bad ki kam bamsap halor ka jingthied ïa ki kali pulit.
U Pawan u la ong ba u ophisar u don bynta ha ka jinghap u tnum (Dome) U Bah ransom Sutnga un ïakhun ïa ka elekshon na ka party NPP na North Shillong konstitwensi bad u Directorate Health Services (DHS) u Dr.Aman War un ïakhun na ka party United Democratic Party (UDP) na North Shillong.
U la ong ba ha ka jaka kin shah tohkit ha ka kam bamsap ba la paw pyrthei hynrei ki la ïoh pynban ban ïakhun ha ka rynsan jong ka elekshon bad ha kane ka pyni ha kaba nyngkong ba la pyndonkam ïa kine ki ophisar bad nangta sa ai jingïada jong ki, kin sap hah shongthait na ka kam bad sa pynrung sha ki seng lajong, khnang ban ïoh ban leh ïa ki kam bamsap.
U la ong ba ki paidbah hashwa ba kin jied ïa ki nongmihkhmat kidei ban bishar bha khamtam ha kaba ïadei bad ki jingkular elekshon la kin lah ne em ban pyndep katkum ka jingkular jong ki.
Ka PFR Football Academy sa shisien pat ka la ioh ban rah biang sa shisien ïa ka nam lahduh ha ka lympung ïalehkai phubtol jong ka  2nd Raidang Anchalik Samonaya Cup 2023 National Level Invitation kaba la long ha Tinsukia, Assam.
Ha kane ka jingïalehkai phainal ban knieh ïa ka nam lahduh ka PFR ka la lah ban pynliem noh ïa ka Upper Assam da 2 la 0.
Ki rangïalehkai ba kynsai jong ka PFR kiba la ioh ban thep ïa ki ar kol ha kane ka jingïalehkai ki long u Andy Suting uba la ioh ban thep ïa ka kol kaba nyngkong ha ka kylla step bad ïa ka kol kaba ar la ioh ban thep da u Heini Phalangki ha ka kylla miet jong kane ka jingïakhun phainal pyrshah ïa ka Upper Assam.
Ïa ka nam best Goal keeper la ioh ban khur da u rangapkol ba tbit jong ka PFR Football Academy, u Eben Warbah.
Ka kynhun ïalehkai jong ka PFR Football Academy ka long ka kynhun kaba la ïalam da u Amit kum u coach ba hakhlieh duh bad u Bah Robin Nongrum kum u symbud coach.
Hashwa ka elekshon sha Ïingdorbar Thawaiñ ka jylla, ka Congress ka la pyllait paidbah ïa 10 tylli ki mat jingkynnoh pyrshah ïa ka sorkar Meghalaya Democratic Alliance (MDA) ha ka jingïalang bad ki nongpathai khubor kaba la long ha ka 13 tarik Rymphang ha Shillong.
Haba kren sha ki lad pathai khubor, ki nongïalam ka All India Congress Committee (AICC) kaba kynthup ïa u Pawan Khera, u Mathew Antony bad ka Bobbeeta Sharma ki la kynthoh ïa ka jingsynshar ka sorkar MDA ha ki san snem ba la dep kum ka jinglute kaba khraw ïa ka Meghalaya lane ka “Grand Meghalaya Loot".
“Ym lah ban batai kham bha hynrei tang da kine ki kyntien ïa ka jingbamsap ka bym pat ju leh ne tip, kaba jur bad kaba khlem jinglehraiñ bad ruh ïa ki kam bamsap (scams) ha ki san snem ba la dep hapoh ka sorkar MDA ba la lamkhmat da ka NPP ha Meghalaya," la ong u Pawan Khera.
Ki 10 tylli ki mat jingkynnoh ki kynthup ïa ki kam bamsap (scam) halor ka jingkhyllem ka tnum ka Ïingdorbar Thawaiñ ka jylla, ki jingpynlut ha ka por COVID, ki kam bamsap hapoh MUDA, ki kam bamsap halor u dewïong, ki kam bamsap halor ka Saubhagya, ki kam bamsap halor u khaw rashon, ki kam bamsap halor ka Excise/Bond Cartelisation, ki kam bamsap halor ka Casino, ki kam bamsap halor ki kontrak sorkar bad ki paralok bad ki ba haïing hasem jong ki heh ki haiñ bad ki kam bamsap halor ka jingthied ïa ki kali pulit.
Palat 40 ngut ki briew naduh ki heprit haduh ki longkmie ki ba na ka shnong Nongkhrah, Ri Bhoi distrik ki la kem pang hadien ba ki la bam ïa ka jingbam ba la sam ha kawei ka ïing khawai kyntiew kurim kaba la jia ha ka 10 tarik Rymphang 2023.
Kine ki briew ba la kem pang mynta ki don hapdeng ka jingshah sumar ha Bethany bad Nongpoh Civil HospitalsKatkum ba la ïoh jingtip, tang mar syn dep bam ïa ki jingbam kine ki briew ki la ong ba kam shym la don kano kano ka jingpher hynrei ha ka step jong ka 11 tarik Rymphang baroh na kine ki la sngew shitom bad pynhiar kpoh.
La ïoh jingtip ba kine ki nongshong shnong ki la kham ïoh bor hadien ka jingsumar bad um shym la don mano mano ban shitom jur lane ban poi ICU bad shen kin sa ïoh ban mih noh na ki hospital ba ki shah sumar.
Na ka liang ki nongpang ki la ong ba ki ba bun ba la kem pang ki la bam ïa ka dohsniang ha kane ka jing ïakhawai kyntiew kurim.
Na ka liang ki nongpeit ïa ka koit ka khiah jong ki paidbah na Ri Bhoi ki la hiar mar mar sha kane ka jaka ban pynthikna halor ka jingjia bad ban wad jingtip shuh shuh halor ka daw tyllong.
U myntri rangbah ka jylla u Conrad K Sangma u la ong ba ka sorkar jylla ba la ïalam da ka seng National People’s Party (NPP) ka la treishitom palat ban pynthikna ba ki nongshong shnong ka jylla Meghalaya kin imsuk imsaiñ ha ka jingshong shngaiñ.
“Bun kiba pyrkhat ba ka jingeh kiba ka jylla ka mad kin neh kumjuh, hynrei na ka liang jong ngi ngi la pynthikna ban kan don ka shongsuk shong shngaiñ hapoh ka jylla hi baroh kawei.
Ki nongpeit pyrman na ka liang ka tnad pulit bad kiwei bad ngi la lah ban wanrah bun kiei kiei ban lait na ka jingtieng jingsyier bad ai ka jingiada na ka bynta ki paid ka jylla baroh kawei", la ong u Conrad ha ka jingïalang ba la pyllong ha South Tura.
Ha kaba ïadei halor ka jingwanrah jingkulmar ki Seng Bhalang ha sor Shillong, u Conrad u la ong ba ki paidbah ki tieng ban ïaid ha ki surok ha Shillong hadien kato ka jingjia, “Ki don ki khep ba ka mih ka jingbym shong shngaiñ hynrei kam mut ba ka sorkar ka shu sngap, ki pulit jong ki ki trei shitom palat ïa ka por ban wanrah ka shongsuk shong shngaiñ ha kum kine ki por".
Haba kren halor ka thong jong ka sorkar jong u, u Conad u la ong ba ka jylla Meghalaya  ka wan ba 10 na ki jylla ba shah kynthup hapoh ka Ri India.
U la ong ba bun kiba kren kai halor kane ka thong jong ngi hynrei ngi la pynthikna ba ka jylla Meghalaya yn lah ban wanrah ban ban kyntiew ïa ka ha baroh ki liang.
U la pynkynmaw ruh ba ka jylla Meghalaya ka la wan na ka 27 ka la kiew shaduh baar mynta ha ka kaba ai tika, lyngba ka Jal Jeevan Mission la lah ban pynïarap ban pynïoh um kumba 2.5 lak tam ki  longïing kumba 4000 ha u snem 2018.
“Ka Sorkar ka la trei bad ka thong jong ka ban pynthikna ba ka jylla Meghalaya kan kiew kham shalor shuh shuh".
Haba kren halor ka roi ka par hapoh konstitwensi jong u ha South Tura ha kine kine 5 snem, u la ong ba ki paidbah ki la dawa ban pynïoh ka bording ha surok, ki Community Hall, ka umbam umdih, ka lynti synkien bad kiwei bad napdeng kine baroh la ïoh ban pyndep.
U la ong ba bun la lah ban wanrah ki jingkylla hapoh South Tura bad la lah ban pyndep ïa ka jingthrang jong ki paidbah.
U la ong ba u kwah ban wanrah ka roi ka par ha Tura lyngba ka Smart Town project, Town Beautification.
Shuh shuh u la pyntip, kumna 250 ki surok hapoh dong ki dang pyntrei hapoh Tura bad 70-80 percent la lah ban pynioh umbam sha ki longïing ha Tura.
U Conrad u la ong ba dang donkam sah ban pynkiew ka roi ka par ha Tura bad u la pynkynmaw ba ha kine ki 5 snem bun ki nongshong hapoh ka Tura ki shem jingeh halor ka umbam umdih hynrei kane ka sorkar ka la lah ban ïarap ïa ki.
“Nga kular ïa ki paid nongshong shnong ka Tura ba nangne shakhmat ngin nang ïaitrei na ka bynta ka lawei jong ka jongim jong ki paidbah jong ngi bad ki paidbah ka Tura ki jied ïa nga ym tang u MLA hynrei kum u myntri rangbah ka jylla Meghalaya".
Shuh shuh u la ong ba ka NPP kan thaw sorkar mawrwei bad ki paidbah kim dei ban duh ïa kane ka kabu.
Ka dur jong ka jingkhyrwit ka leilieh ïa u mot jong u Jisu Khrist ba la tip kum u Christ the Redeemer ka la saphriang ha ki social media, kaba la pynpar ñiangkhriat bad pynkyndit ïa ki paidbah ha satlak ka pyrthei.
Ki social media na kylleng ka pyrthei ki la lyngngoh ban ïohi ïa kine ki dur.
Ka leilieh ka la khyrwit na khlieh jong u mot ha ka 10 tarik u Rymphang bad pynkylla sha ka dur Blei.
Ïa ka dur jong ka leilieh la thep da u nongpyndonkam Twitter ba kyrteng u Massimo uba la ai nam sha u Fernando Braga namar ka dur kaba pynpar ñiangkhriat.
Naduh ba la thep, kane ka dur ka la saphriang bad ki la don 18 milian ngut kiba peit ïa ka.
Une u mot ba jrong 100 phut u don ha ka nongbah Rio De Janeiro ka Brazil bad ki don haduh 2 milian ngut ki briew kiba ju leit peit manla u snem.
:Ha kawei ka jingjia ha ka 12 tarik Rymphang ha ka por 3 baje janmiet, uwei u briew ba la tip kyrteng kum u Masoom Chaudhary khun jong u Samsul Hoque Choudhary na Katigorah Noonnagar, Assam, u la shah rahbor ha ki briew kumba 5-6 ngut na kawei ka kali kamai kaba don u Register number ML-11-7172.
Kumta na ka liang ki kynhun pulit na Khliehriat Police Station khlem pynslem ki la leit wut wut ban wad bad ha ka por 4:30 janmiet ki la ïoh pyllait ïa u bad kumjuh la rah ïa kito ki nongrahbor sha Khliehriat Police Station.
Ha ka jingtohkit la lap ba uta u nongshah rahbor u dei u nongdie drok bad u dang shu dep die kawei ka synduk sabon ba don u drok sha kita ki nongrahbor bad hadien kata ki la rahbor ïa u.
Kine ki nongrahbor ki la dawa ruh na u haduh T.5 lak ban ïoh pyllait ïa u.
Hadien ba la dep ban tohkit ki pulit ki la lap ïa kata ka synduk sabon ba don drok na kane ka kali kamai bad la kurup noh ïa ki bad ka jingkhia une u drok ka long 15 gram.
Shuh shuh ha kane ka jingkurup la ïoh kurup ruh haduh 6 tylli ki mobile bad na ka liang ki pulit ki la register case ha Khliehriat PS bad ka jingtohkit halor kane ka dang ïaid shakhmat.
Ki kyrteng kiba la rahbor kynthup u Damewanhi Rymbai 28 snem ka rta khun jong u Ioosuk Rymbai na Rymbai Skhenshynriah,  u Hilari Dkhar 24 snem ka rta khun jong u Shitlang Dkhar na Khliehriat West, u Wanmi Muksor 30 snem ka rta khun jong u (L).
Ephrin Phawa na Khliehriat West, u Deimon Shadap 29 snem ka rta khun jong u Kartic Singh na  Dkhiah East, u Deibor Sutnga 31 snem ka rta khun jong u (L) Albinud Bamon na Khliehriat West, u Banjop Sukhlain 25 snem ka rta khun jong ka Dawa Sukhlain na Khliehriat West.
Ki katto katne ngut ki nongshong shnong ka Mawsynram konstitwensi, ki la kynnoh ba u MLA barim ka Mawsynram konstitwensi u Bah Himalaya M Shangpliang u la pyndonkam bakla ïa ka MLA skhim bad ïa kane la tip lyngba ka RTI.Kine ki nongshong shnong ka Mawsynram konstitwensi ha ka 11 tarik Rymphang ki la wan ban pynpaw paidbah ïa kane ka kaiphot RTI kaba la wad da u Bah Wanlambok Khar Lyngdoh na ka shnong Mawkasai.
Haba kren sha ki lad pathai khubor u Bah Abadfaith Kharaswai, na ka shong Mawpen u la ïathuh ba “Ka  jingwan jong nga hangne mynta ka sngi ka long hadien ba nga la ïoh jingtip ïa ka jingmih ka kyrteng jong nga ha ka thup kyrteng ki nongïoh jingmyntoi na ka MLA Skhim".
“Haba nga la ïoh jingtip nga dap da ka jingsngew lyngngoh namar ka kyrteng jong nga ka don ha kane ka thup kyrteng kat ba nga khlem ïoh ïa kata ka pisa," u la bynrap.
Na ka liang ka Kong Aidalin Dkhar, ka nongkitkam barim ka BJP Mahila Committee na Mawsynram  ka  la  ong  “ka jingmih kyrteng jong  nga ha ryngkat u para jong nga ka long ka ba lyngngoh namar ba ngi khlem ïoh ïa ka pisa".
“Ha ka  thup kyrteng na ka bynta ka  MLA skhim, na ka bynta ban  seng dukan, ka la mih ka kyrteng jong nga ka Aidalin Dkhar bad u para jong nga u Shanboklin Dkhar hynrei ïa ka pisa ngi khlem ïoh," ka la bynrap.
Ka la ong, “Halor kane na ka liang jong nga, nga la leit phah da ka message sha u Bah Shangpliang ban pan ïa kane ka pisa hynrei u khlem jubab eiei bad nga la leit ruh ban pynkynmaw hynrei u sngap jar jar".
“Kane ka pisa ka long T.20,000 kawei ka kyrteng bad ka kyrteng jong nga lei ha kane ka thup kyrteng ka mih haduh lai tylli.
Ngam tip shaei ka don kat ba ïa ka pisa bad kat kum ka RTI ba ngi la ïoh ka paw shai ba u Bah  Shangpliang u la dep ban sei ïa kane ka pisa," ka la bynrap.
U Bah Deralson Dkhar, u la ïathuh ba u dei u briew u ba ïajan bha ïa u Bah HM Shangpliang ha ki por mynshwa hynrei mynta naduh ba u MLA barim u la pynïasoh sha ka seng BJP u la iehnoh ïa u namar ba um mon ïa kane ka seng.
U Bah Dkhar  u la ïathuh ba u la ïoh ïa kane ka RTI na u Bah Wanlambok Kharlyngdoh u ba shong basah ha ka shnong  Mawkasai  bad u la leit ban kylli bad pyntip ïa ki nongshong shnong kane ka thaiñ ban tip la ki ïoh ne em ïa kane ka skim.
“Nga la leit ban ïakynduh ïa ki nongshong shnong ki ba la mih kyrteng ha kane ka thup MLA skhim bad sngewlyngngoh ba bun na ki ki khlem ïoh ïa kane ka skhim," u la ong.
“Kat kum ka RTI ka paw shai ba ïa ka pisa la dep ban pynlait lut  bad kane ka pisa na ka bynta u snem 2018 haduh u snem 2022," u la bynrap.
U MP ka Trinamool Congress (TMC) jong ka Rajya Sabha u Derek O’Brien ha ka 11 tarik Rymphang u la wan ïuh kjat ha Mawkyrwat ban ïalap elekshon ïa u Bah Sounder S.Cajee u ba dei u kyrtong ka TMC na Mawkyrwat konstitwensi.
U Derek haba kren ha kane ka sngi u la pynpaw ka jingïaroh ïa ka jylla Meghalaya ka dong ka thaiñ Mawkyrwat ba ka long kaba itynnad shisha.
Ka thong kaba ha khmat eh jong ka TMC ka long ban wanrah ïa ka jingkylla naka bynta ki longkmie bad ki samla lyngba ka WE Card bad ka MYE Card ban ai jingïarap pisa T.12 Sah manla u bnai kata hadien 100 sngi lada ka TMC kan wan ha ka bor ha kane ka elekshon MLA 2023.
U la ong ruh ka daw ba u wan hangne ka long ban pynsngew ïa ki jingthmu jong ka seng TMC ba ka kwah ban kyntiew ïa ka pule puthi bad ruh ïa ka koit ka khiah ha kane ka jylla bad kumjuh ruh ha Mawkyrwat kumba ka TMC ha kiwei ki jylla ha ka jingshynshar jongka, ka ïarap ei lut ïa ki dawai da shin ïa ki nongpang, lyngba ka jingdon kawei ka Card jong ka longkmie haman la ka wei ka longing bad ruh na ka bynta ki khynnah skul kan ai jingïarap T.10 lak ha ka sut kaba rit naka bynta ki jingpule jong ki.
U la ong ruh ba ka jylla Meghalaya katkum ka jingioh jingtip jong u, tang 50% na ka 100% ki la pyndonkam ha kaba iadei bad ki jingbam sngi jong ki khynnah skul ym kum ha kiwei ki jylla kiba pyndonkam 95% kane ka paw ba don ei ei sha lyndet.
U Derek u la ong ruh ba ma u kum u MP na ka TMC u la kren hapoh Rajya Sabha na ka bynta ka jingdonkam ka jaid bynriew Khasi ban ithuh noh ia ka ktien Khasi haka khyrnit kaba 8.
“Hato kine ki MP jong ka jylla Meghalaya ki la kren halor kane ka bynta naka bynta ki mad jing dawa jong ka jaid bynriew Khasi", u la buh jingkylli.
Ka Ri India ka long thik kum ka kper syntiew ba itynnad bha ba don bun ki jaid bynriew bad ruh ha ka niam ka rukom kaba dei ka ri shynshar paidbah kumta dei ban ker ban da bha ia ka bad ruh ban ïalong kawei.
Shuh shuh u la ong ruh ba balei kine ki seng saiñ pyrthei ha ka jylla Meghalaya ki ïa ïaid lang bad ka BJP ha kaba ka BJP kala leh donbor ïa ki paid Khristan bad ïa ki ïingmane Blei ha jylla Assam, Chattisgarh, Uttar Pradesh bad kiwei de ki Jylla hapoh ka Ri India.
Lada ka TMC ka lah ban thaw Sorkar ha kane ka Jylla Meghalaya ka ai bor ban synshar hi da ki briew jong ka Meghalaya na ka bynta ki paidbah jong ka Meghalaya ym da kiwei ki ba nabar ka jylla Meghalaya, la ong u Derek O’Brien.
U la ong ba u Bah Sounder S.Cajee u dei u briew u ba biang bha.
U la ong ruh ba haba u pule ïa ka kot ba la thoh shaphang u (L) Rowell Lyngdoh bad ka ïing ka sem jong u, ki long shisha ki riew khraw pyrkhat ïa ka imlang sahlang shibun ki kam ba kila leh naka bynta ka roi ka par bad ka jaidbynriew.
“Pynlut ïa ka por 10 kynta haduh ban da dei ka por thep ïa ka vote ha ka 27 tarik ka 10 kynta jong phi bad ka shi vote ka jong phi na ka bynta ka 5 snem ïa u Bah Sounder S.Cajee ïa ka jingskhakri ïa kane ka Mawkyrwat Konstitwensi kan long ka jingkyrkhu bad ka jingkylla ïa ka jaid bynriew baroh kawei", u la ong.
Ha kane ka sngi la ïoh ruh ki jingkren na u Bah Sounder kum u kyrtong, na u Samla Benjohnson Lyngdoh u President jong ka Youth Wing ha kaba  kila pynlong ïa kane ka jingïalang ha Madan jong Nativity H.S Skul Mawkyrwat bad la ïoh ruh ban pynkup burom ïa ki samla kiba wanrah ïa ka nam ka burom naka bynta ki kam ïalehkai bapher bapher, bad ka jingpdiang burom ruh ïa ki katto katne ngut ki samla kiba la wan pynïasoh ïalade bad ka TMC ha kaba la sakhi lang da kiba bun ki paidbah naduh samla kynthei bad shynrang kiba la wan ban sngap ïa ka jingïalap elekshon ha kane ka sngi.
Man ka por ba la wan ka san snem elekshon, ki shnong ki thaw, ki seng ki kynhun, ki kynhun bapher bapher, ki riew shimet ruh kila shongshit beit shaid namar ba la wan ka mana ïoh ei kaban ïalam sha ka jingsepei.
Ka jingïalang ban ot ribon, ban tan pyrda ïa ki maw kyrteng wat kiba shu shna da ki dieng ruh, ki mih man ka sngi watla ka kam ka dang don sha rngai, tip lano kan urlong ne em tangba ka jingsawa ka jingthab kti kaba jur bha bad ki jingrwai ba syiang bha kin pynshong shit beit thoiñ thoiñ ïa ki paidbah bapli kiba shisur shidur ha ka buit ki politishian.
Ki jingïalehkai balai phew jait kiba mih kum ki tit lyiur hynrei kaba sngew lyngngoh ka long wat ha ki jaka ne ki konstitwensi  ha sor kiba shim ba ki dei kiba la nang la stad ym tang ha ka pule puthi hynrei ha ka pyrkhat pyrdaiñ hynrei kim da pher than ha kum kane ka por.
Ban kren ia ka jingshisha kine ki tamasa kim don jingmut eiei ïa ki paidbah lait na kaba pynlut ïa ka por, bad ban pynsngewbha ïa ki briew ba uta u kyrtong u la leh bha hynrei ka dei tang ka jingpynbna paidbah ban khring ïa ki briew kiba klet biej.
Watla kam don jingkhang eiei ban leh ïa kum kine hynrei kane ka la long kaba bakla, namar ba ka la pynklet noh ïa ki paidbah na kaba pynleit ne thew ïa ki mat kiba donkam shisha ban kyntiew ïa ka longbriew manbriew, ka imlang sahlang.
Toi, ha ka jingshisha, ki seng saiñ pyrthei bad ki kyrtong ki dei ban don ka nongrim ba ka la dei ka por ha kum kane ka kynti, ba kin sangeh ban pynlut por ban pyrkhat ïa ki kam tamasa kum kine ki ban shu pynlali ia ki paidbah hynrei ki dei ban pynlong ïa ki jingpynshai, ki jingpynsngewthuh ba ka la dei ka por ban klet ïa kiei kiei khyndiat ban phai khmat ban pynleit jingmut na bynta ki mat kiba kongsan ka jaitbynriew.
Ka la dei ka por ïa ki paidbah ban sait noh ïa ka jingsop sohpailen, ka sop pring ki jabieng ha kum kane ka por ban jied ïa ki nongïalam da kaba shu mutdur bad ïa kijuh ki briew wat saw ne haduh san sien haba ka jylla ka nang ngam pynban arsut, hynrei la dei ban pyrkhat thymmai noh ban jied ïa ki nongïalam (MLA) da kiwei kiba thymmai, kiba don ka jingïohi jngai, kiba khuid, ki mat treikam kiba shai, kiba pynmyntoi ïa ki paidbah, ym ban shu sngewtynnad ha ki skhim shisien san snem ban ïoh bai sngi ban leit thep vote.
Ka dei ruh ka por ba ki paidbah kim dei ban ngop ha ki nongpynngop (agent) jong ki MLA kiba pynsngaid kpoh ïalade, katba ïa ki paidbah ki pashat da ki shyieng ha ka por elekshon.
Kine ki nongpynngop ki kynrei bha ha man ki konsitwensi kiba long kum ki nongïasaid thma lem ia u MLA ne u kyrtong jongki, namar ba kila ïoh khawai dawai baroh san snem bad u MLA.Ki paidbah ki dei ban jied pyrshah ïa ki nongmihkhmat kiba kput ïa u paidbah, kiba leh shiliang, kiba pynpait pynpra ïa ka shnong ka thaw bad ka jaitbynriew.
Ka jingkylla ka wan lada u paidbah u dei ka jingkylla.
Ka elekshon ban jied ïa ki nongthaw aiñ (member of legislative assembly) ym tang ba ka dei kaba kongsan hynrei kaba kyntang ruh namar ba ka dei ka synshar khadar kaban rai ïa ka lawei ka jaitbynriew bad ka pateng.
Shisien ba la bakla jied ïa ki nongthawaiñ kiba khwan myntoi, kiba lyngkot jingmut, kiba pyrkhat tang ïa ka malade, kata ka mut ka pateng ka jaitbynriew kan don ha ka jingma.
Man ka por shisien ba la jan ka elekshon, ka jingshongshit ki paidbah ka bym lah shuh ban batai namar ba jan man ka sngi man ki jaka, ka tamasa ïa plie mawnongrim, ot ribon, pynkup burom, sam khusnam, jurip ba lai phew jait, leit rung ïing, kaweh kti katba ïohi ha surok ha madan ha ïew ha hat ruh.
Ym tang katta, ka jingkular ba laiphew jait, ka jingshim kabu shalade bad kumta ter ter.
Ka jingsam kombor, ka jingsam mohkhiew, ka jingsam sniang, ka jingsam symbai, ka jingsam tynghung, ka jingsam, shuki, ka jingsam khusnam ïalehkai, ka jingsam sopti uniphom.
Kine baroh ki jia shisien san snem ne shwa ka elekshon, ha kaba ki nongïaleh ïa ka elekshon ki sei lut khait ia ki buit ki sap jongki na ka shangkhawiah ban pynbiej ïa ki paidbah ba lui lui bad ïa kiba stad ruh kumjuh.
Hooid, ym lah ban len ba ka dei ka por, baroh ki ïaleh kumta naduh ki kyrtong, ki seng saiñ pyrthei hynrei kaba donkam hangne ka dei ka jingstad jong u paidbah.
Tangba yn leh kumno, u paidbah ruh u biej ha ka shangkhawiah elekshon.
Don shisien uwei u politishian uba la ong, ‘ki paidbah ki kham lah ïa uba sam sopti uniphom ban ïa uba pynshna madan ïalehkai".
Kane ka thew ba u paidbah u klet ha ka kam shi sngi ban ïa kaba neh slem, bad lada ka jingmut jingpyrkhat jong u paidbah ka dang long ha kane ka rukom, ka mut ba ka pynshlur ïa ki heh spah pyrkhat myntoi ialade ban mih madan ban ïakhun ïa ka elekshon.
Mynta kat shaba leit kylleng ki konstitwensi ha ka jylla Meghalaya, ki paidbah kim ju kylli ïa ka kyrdan pule u kyrtong, ïa ka jingtbit, ka jingshemphang, ka jingstad, ka jingïar jingmut, ka jingshyrkhei ha ka jingïatai ïathir hynrei ki kylli u dei uba duk ne uba riew spah.
Lada dei uba riew spah, kin ong u biang wat lada dei u bym leit pule, u bym tip ïa ka imlang sahlang.
Ka jingduk jong ki paidbah ka la jubor ha kane ka jylla, ka jingduk jong ka jingmut jingpyrkhat, ka jingduk jong ka khlaiñ ban ïeng halor ka jingshisha ka jingïatip lem, ka jingduk halor ka jingtlot ban shu shah pynbiej, ka jingduk halor ka jingpyrkhat beit tang ïa ka malade, ka jingduk halor ka jingap kmang tang ban ïoh pisa bad ka jingduk ban pyrkhat ïa ka lawei jong ka jaitbynriew.
Kine kin ïalam ïa ka pateng ban wan shajan ka tmier riat ïa ka jaitbynriew.
Ha ka jingshisha, ki paidbah ki la dei ban stad ban shemphang ban peit ban bishar ia kaba la leit, kumno ka jingbuh maw nongrim, ka jingkhap ribon ka la tan shadien ïa ka jylla, katno tylli ki maw nongrim kiba shu sop ñiut bad kylla kamkai.
Ka elekshon kam dei ka kam ban ïaleh tamasa ban ïaleh shongshit namar ba ka dei ka rai na bynta ka lawei ka jaitbynriew.
Lano ki paidbah ka jylla kin lah ban ïaleh pyrshah ïa ka shangkhawiah elekshon.
U National President ka National People’s Party (NPP) u Conrad K.Sangma ha ka 12 tarik Rymphang u la ong ba kane ka sorkar Meghalaya Democratic Alliance (MDA) ka leh bha ha kine ki snem bad kane ka la khring ïa kiwei pat ki party bapher bapher kin wan ban pyniasoh bad ka NPP.Haba kren ha kane ka sngi, u Conrad u la buh ka jingkylli, “Ki MLA ka liang pyrshah kum ka Trinamool Congress (TMC) bad ka seng Congress lada kim ïohi ïa ka jingkhlaiñ balei kin wan ban pyniasoh sha ka party NPP".
“U Jimmy D Sangma bad Marthon J Sangma na ka Trinamool Congress (TMC), ka Kong Ampareen Lyngdoh, u Bah Mohindro Rapsang bad u Bah Kimfa Marbaniang na ka seng  Congress, u Bah Hamletson Dohling, u Bah Samlin Malngiang bad kiwei ki party ki la wan ban pynïasoh bad ngi namar ki tip ba tang ka sorkar ba ïalam da ka NPP kan neh da ka jingjop bun ha kane ka 2 tarik u Lber mynta u snem", la ong u Conrad“Ka jingvote jong ka Tura kam dei ka jingvote na ka bynta u Conrad Sangma marwei hynrei kum u myntri rangbah ka jylla bad ka vote jong phi kan wanrah ka jingkylla hapoh ka jylla bad ai ka jingmyntoi ïa kiwei.
Peit ïa ka Rongjeng ba da ka jingkyrshan jong phi ïa nga bad mynta la 5 snem ka la ïarap ïanga ban trei na ka bynta ki paidbah bad pynïoh ïa ki ka Civil Sub Division ka la wan urlong.
Ka jingkyrshan jong phi ka la ïarap ban ai jingmyntoi ïa shibun", la ong u ConradHaba kren halor ka roi ka par ïa ka jingdonkam ha Tura ba baroh shi katto ki paidbah ki la angnud hynrei ha kine kine 5 snem, u la ong ba ki paidbah ki la dawa ban pynïoh ka bording ha surok, ki Community Hall, ka umbam umdih, ka lynti synkien bad kiwei bad napdeng kine baroh la ïoh ban pyndep.
U la ong ba bun la lah ban wanrah ki jingkylla hapoh South Tura bad la lah ban pyndep ïa ka jingthrang jong ki paidbah.
U la ong ba u kwah ban wanrah ka roi ka par ha Tura lyngba ka  Smart Town project, Town Beautification.
Shuh shuh u la pyntip, kumna 250 ki surok hapoh dong ki dang pyntrei hapoh Tura bad 70-80 percent la lah ban pynioh umbam sha ki longïing ha Tura.
U Conrad K Sangma u la ong ba ka sorkar jylla ba la ïalam da ka party National People’s Party (NPP) ka la treishitom palat ban pynthikna ba ki nongshong shnong ka jylla Meghalaya kin imsuk imsaiñ ha ka jingshong shngaiñ.
“Bun kiba pyrkhat ba ka jingeh kiba ka jylla ka mad kin neh kumjuh, hynrei na ka liang jong ngi, ngi la pynthikna ban kan don ka shongsuk shong shngaiñ hapoh ka jylla hi baroh kawei.
Ki nongpeit pyrman na ka liang ka tnad pulit bad kiwei bad ngi la lah ban wanrah bun kiei kiei ban lait na ka jingtieng jingsyier bad ai ka jingïada na ka bynta ki paid ka jylla baroh kawei", la ong u Conrad ha ka jingïalang ba la pyllong ha South Tura.
Ha kaba ïadei halor ka jingwanrah jingkulmar ki Seng Bhalang ha sor Shillong, u Conrad u la ong ba ki paidbah ki tieng ban ïaid ha ki surok ha Shillong hadien kato ka jingjia, “Ki don ki khep ba ka mih ka jingbym shong shngaiñ hynrei kam mut ba ka  sorkar ka shu sngap, ki pulit jong ngi ki trei shitom palat ïa ka por ban wanrah ka shongsuk shong shngaiñ ha kum kine ki por".
Haba kren halor ka thong jong ka sorkar jong u, u Conrad u la ong ba ka jylla Meghalaya  ka wan ba 10 na ki jylla ba shah kynthup hapoh ka Ri India.
U la ong ba bun kiba kren kai halor kane ka thong jong ngi hynrei ngi la pynthikna ba ka jylla Meghalaya yn lah ban wanrah ban ban kyntiew ïa ka ha baroh ki liang.
U la pynkynaw ruh ba ka jylla Meghalaya ka la wan na ka 27 ka la kiew shaduh ba ar mynta ha ka kaba ai tika, lyngba ka Jal Jeevan Mission la lah ban pynïarap ban pynioh um kumba 2.5 lak tam ki  longïing kumba 4000 ha u snem 2018.
" Ka Sorkar ka la trei bad ka thong jong ka ban pynthikna ba ka jylla Meghalaya kan kiew kham shalor shuh shuh".
Khnang ban dang buddien shuh shuh ïa ki kyndon tehlakam ha la ki bynta bynta, la khmih lynti ba ki paidbah paidsan, ki kynrem lyndan, ki kher ki mer bad ki simpah simsong kin shim bynta lem ha kano kano ka rukom kum ban ïasnoh kti lang ha kane ka jingthmu ban pynwan sha ka ktien kmie lajong, ka ktien Khasi da ka ba kynthup ïa ki ktien shnong na ki thaiñ bapher bapher ha kylleng ki raidbah (district) Rilum Khasi bad Jaiñtia da ka ba buh jingmut ba ka ktien pdeng ba la pdiang salonsar ha ka ktien Sohra kan long ka tynrai ktien bad ki tyllong ktien pat ki lah ban dang synñiang shuh shuh na ki ktien shnong ki ba na satlak ka Bri Hynñiewtrep ha ba shem ba ki kham kynsai, kham khia jingmut bad kham snah ha ka rukom kren, thoh bad pule ïa ki kyntien.
Kumta yn ïa bteng biang ïa ki kyndon tehlakam jong ka Nongmuna Thup-adong Kyntokam ki ba dang bud dien kumne harum:4.
Ka ba sam antor (advertisement) da ka ba bei na ka pisa-jylla (exchequer) paidbah ha ki kotkhubor bad kino kino ki lad pathai bad ka ba pyndonkam ïa ka shlem-pathai sorkar ha ka aïom jiedkyrtong na ka bynta ban said-liang ïa la ki khubor saiñpyrthei bad ka ba byrta-myntoi (publicity) ha ka ba ïadei bad ki khana kiew-irat (achievement) da ka ba thmu ban kyntiew ïa ka nam-kyntiew (prospect) jong ka seng ïohbor-synshar dei ban kyndiah tyngeh.5.
Ki myntri sorkar bad kiwei kiwei ki bor synshar kim dei ban bei bairneng/ baisiew na ka ïarong sorkar naduh ka por ba la pynbna ïa ka jied-kyrtong da ka Khlieh-iktiar; bad6.
naduh ba la pynbna ïa ka jied-kyrtong da ka Kliar-iktiar, ki myntri sorkar bad kino kino ki bor sorkar kim bit ban-(a) pynbna kano kano ka pisa bairneng ha kano kano ka dur ne kular kumta; lane(b) (lait noh na ki shakri sorkar) thung mawnongrim ïa ki thawmihkam ne kamroi ba kumno kumno; lane(k) kular shna surok, ki lad pynïoh umbam umdih; lane(d) thung kam thung jam khlem-por ha ki shlem sorkar ter ter ki ba lah ban khring paidbah nongbud na ka bynta ban kyrshan ïa ka seng ïohbor-synshar.
Khmih: Ka Kliar-iktiar kan sa pynbna ïa ka sngi ban pynlong ka jied-kyrtong ka ban dei ka tarik ba ym palat ïa ka lai taiew shwa ka sngi ban pynmih ïa ka byrta-tip-aiñ ka ba ïadei bad ka jied-kyrtong7.
Ki myntri Sorkar Kmie ne Sorkar Jylla kim dei ban rung ha kano kano ka sem budjied lane ka jaka ñiew khlieh lait noh tang kum ki kyrtong ne nongbud ne ki nongmihpli ba la ïohbor.
I.Ka Jingkdew-lynti halor ki Dulir-juban-tyrwa ïa ka Jied-lamkhmat1.
Ka Khlieh-ïingshari-kmie (Supreme Court) ha ka saiñbishar ba 5tarik Naitung, 2013 ha ka SLP© No.21455 ba 2008 ( S.Subramaniam Balaji Vs Govt.
of Tamil Nadu and Others) ka la hukum ïa ka Kliar-iktiar Jied-lamkhmat ban shna ki jingkdew-lynti ha ka ba ïadei ïa ki sker jong ki Dulir-juban-tyrwa ïa ka Jied-lamkhmat ha ka ba ïa syllok lang bad baroh ki seng saiñpyrthei ba la ithuh da ka sorkar.
Ki nongrim ban kdew lynti ki ban lam sha ka ba thaw kyndon ïa ki jingkdewlynti la sot katkum ba la kdew ha ka saiñ-bishar harum:(i) Wat lada ka aiñ ka kdew shai ba ki kular ha ki Dulir-juban-tyrwa ym lah ban thew jingmut kum ka jingmlien bamsap katkum ka kyndon 123 jong ka Aiñ Mihkhmat Paidbah (RP Act), ka jingshisha pat ka long ba ka ba sam buskit ha kano kano ka rukom, khlem artatien kan khringmon (influence) ïa baroh ki briew.
Ka ba khynra ïa ka tynrai jong ka kam jiedlamkhmat ka ba laitluid bad shida ha ka rukom ba khia thew.
(ii) Ka Kliar-iktiar Jied-lamkhmat, da ka ba pynthikna hapdeng ki seng saiñpyrthei bad ki kyrtong ki ba ïa aireng ha ka kam jied-lamkhmat ka ba marryngkat bad ban khmih ba ka kam jied-lamkhmat ka ba sngur ba kan jyrsieh, kum ba mynshwa, la ju sam jingbthah katkum ka Nongmuna Thup-adong Kyntokam.
Ka tyllong ba kynrei bor ha ka ba ka Kliar-iktiar ka la sam ïa kine ki hukum ka dei ka Kyndon 324 jong ka Riti Synshar, ka ba la aibor ïa ka Kliar-iktiar ban pynlong ka jied-lamkhmat ka ba laitluid bad ka ba shida.
(iii) Ngi la peitthuh ïa ka jingshisha ba kumba ju long ki seng saiñpyrthei ki ju pyllait ïa ki Dulir-juban-tyrwa Jied-lamkhmat shwa ban pynbna ïa ka ka sngi pynlong jied-lamkhmat, ha kata ka rukom lada kren pyrkhing, ka Kliar-iktiar kan ym don bor shuh ban pynjiari kano kano ka kyndon aiñ ka ba la dep leh lypa shwa ban pynbna ïa ka sngi.
Jar la katta, lah ban kiar ha kane ka liang ha ba ka jingthmu jong ka Dulir-juban-tyrwa jied-lamkhmat ka dei ka ba ïasnoh marmet bad ka kam jied-lamkhmat.2.
Ynda la ïoh pdiang ïa ka hukum jong ka Khlieh-iingshari-kmie Badonburom, ka Kliar-iktiar Jied-lamkhmat kan wer jingïalang bad ki Seng Saiñpyrthei ba Shityllup-ri bad na Jylla na ka bynta ban ïa syllok halor ka kam bad ban khmih ïa kino kino ki nia-shimet ki ba ïa pakhuh arliang mamla.
Katto ka la kut shi bynta jong ka Nongmuna Thup-adong Kyntokam ha kane ka sien mih ba mynta.
Ki jingpynshai halor ki ktien ha ka sien mih ba mynta ki long ba ki ktien ba thawhi ki kynthup ïa ka Pisa-jylla (exchequer) ka dei ka pisa ba la mang na ka bynta ka jinglut jingsep ha ka sorkar jylla; Byrta-myntoi (publicity) ka dei ka byrta ban pynbna paidbah na ka bynta ban ïoh myntoi; Kiew-irat (achievement) ka dei ka ba kiew irat ha ka ba ïa aireng ne ïakhun para kyrtong ne kynhun ha kano kano ka jingïaleh; Nam-kyntiew (prospect) ka dei ka nam ba la khmih lynti ban kyntiew ha kano kano ka jingpyrshang; Khlieh-ïingshari-kmie (Supreme Court) ka dei ka ïingshari bishar ka ba ha khlieh duh ka ba lonng kum ka kmie ha ka Ri baroh kawei; Khringmon (influence) ka dei ka ba khring briew ba kin mon katkum ba kwah kita ki ba pyrshang ban pynkohnguh ïa kiwei.
Kane haneng ka long shi bynta jong ka Nongmuna Thup-adong Kyntokam na ka bynta ban teh lakam ïa ki seng saiñpyrthei bad kyrtong ha ka ba korbar ïa ka kam jied-lamkhmat sha ka dorbar thawaiñ ha jylla.
Ki bynta ba bud na ki kyndon katkum ka dulir tehlakam jong ka Kliar-iktiar Jied-lamkhmat kin dang bteng ha ka sienmih ka ba bud, bad kine ki long katkum ba la kubur bad aibor da u Bah Frederick Roy Kharkongor, Kherrangbah Kliar-iktiar Jiedlamkhmat jong ka Sorkar Jylla na ka bynta ban myntoi ki paidbah salonsar ha ka imlang sahlang.
Ka Meghalaya Bharatiya Janata Party (BJP) ha ka 13 tarik Rymphang ka la khyrwit kylla ïa ka seng Congress ba shu kular kai na ka bynta ki paidbah ka jylla bad ka la khot ïa ka kum ka Suri kup snieh langbrot.
Haba kren sha ki lad pathai khubor, u National General Secretary ka BJP u Tarun Chugh u la ong ba ka seng Congress ka buh ïa ka jylla Meghalaya shadien ha kaba ka la pheil ban kren halor ka jingeh ki paidbah bad kane ka jingïalap kam don ei ei hynrei tang ka jingrkhie beiñ ïa ki paidbah jong ka jylla.
“Ka seng Congress man ka por ka pyllong ïa ka thaiñ shatei lam mihngi kum ka kmienah hynrei tad ynda la dep ka elekshon jong u Myntri Rangbahduh u Narendra Modi ba la ïalam da ka sorkar BJP ba ka Ri ka la sdang phaikhmat sha kane ka thaiñ kumno ban kyntiew khamtam ha ka liang ka roi ka par bad phi la ïohi ïa ka jingleh shitom jong u Modi", la ong u TarunHa kaba ïadei bad ka jingkular jong ka seng Congress, u Tarun u la ong ba ki jingkular ka seng Congress ki long kiba u Modi u la dep ai lut sha ka jylla bad ka ri hi baroh kawei.
U la ong ba kane kadei tang ka plan jong ka seng Congress ban ai kyrteng thymmai kum ki skhim sorkar pdeng ba la ai kyrteng jong  Rajiv Gandhi lane da ki kyrteng jong kiwei bad khlem da leh ei ei kum ka sorkar jylla.
U Tarun Chugh u la maham ruh ïa ki paidbah pyrshah ïa ka jingthmu jong ka seng Congress da kaba u ong ba kane kadei kajuh ka party kaba don ïa ka ‘Law of Asylum’ hapoh ka mat treikam bad ka la kwah ban pyllong aiñ ïa ki nong Bangladesh lyngba kane ka aiñ.
U la ong ba ka seng Congress ka long kum u suri kup snieh langbrot bad ka thong ba hakhmat jong ka, ka long ban phariah ha ka synshar ka khadar, kumjuh ban knieh ïa ka bor khlem ka roi ka par.
Shuh shuh u la ong ba ka seng Congress ka pyllong ïa ka jingngeit ban pynneh pynsah ïa ka  riti ka dustur jong ka jaitbynriew long kum ki tiar ïada ban pyndonkam ïa ki.
U la ong ba dei tang ka party BJP kaba lah shisha ban pynneh, ban buh, ban kyntiew ïa ki riti dustur jong ka jaitbynriew baroh kawei.
Ha kawei ka liang u MLA ka Pynthorumkhrah u Bah A.L.Hek u la ong ba ka seng Congress kam burom hynrei ka BJP ka burom ïa ka jingkyrshan jong ki paidbah ha baroh ki liang.
U la ong ba ha ka jingiad lynti jong u, u la ong ba ka seng Congress kadei ka party kaba peit tang kawei ban tehlakam bad ban long trai khlieh halor jong ki.
Ha kaba ïadei bad ka jingsynshar jong ka seng Congress hapoh ka jylla ha ki por ba la leit, u Bah Hek u la ong ba ka jylla Meghalay ka la donkam bha ïa ka roi ka par kaba biang, ïa ka sorkar kaba biang bad tang ka BJP kaba lah ai.
U la pynthikna ba lyngba ka party BJP ka la kular ban wanrah ki jylla hapoh ka jylla bad mynta ka la dei bha ka bor ïa ka jylla Meghalaya ban ïoh ka hok ban kiew ha ki liang baroh.
Shuh shuh u la kyntu ïa ki paidbah ka jylla ba kin shu ngeit tang ha ka jingkular kai jong ka seng Congress.
