Kum ban shu bynrap, ha kane ka jaka kaba don ka kshaid Lamu, ki don ruh ki jait syntiew kiba ju khot ki La tu thing, ha kaba ha kito ki snem kiba la leit ka la don ruh ka tamasa ba la pynlong ba la khot ka ‘La tu thing Festival’ kaba la khring shisha ïa kiba bun ki briew ieid mariang, ym tang katta, ka dei ruh ka jaka kaba biang bha ban iaid kjat lane ban leh tracking ban pynsngewbha bad ka mei mariang.
Shuh shuh, ka shnong Iapmala ka dei ruh kawei na ki shnong ha East Jaiñtia Hills District kaba la khring ïa kiba bun ki nongjngohkai pyrthei naduh ki por kiba kham mynshwa bad haduh mynta, la khmih lynti ba ka jingdon kane ka Sara’l Resort kan kham pynsuk shuh shuh ïa kito kiba wan na ki jaka kiba jngai bad kiba na bar ka jylla bad na bar ka ri ruh kumjuh kiba kwah ban sah bun sngi, bun taiew ha ka shnong Iapmala ban pynsngewbha bad ka mei mariang kaba kup rong jyrngam, ban leit jngoh kai ïa ki lum, ki wah, ki kshaid, ban leit jngoh ruh ïa ka jaka pyn mih bor ding ka Leshka kaba don ha kane ka thaiñ.
Ha kane ka sngi, ki la ïa don lang ruh ki longkmie, ki khynnah, ki khyllung kiba na shnong Iapmala bad na ki shnong ba mar jan ha kaba ki la dap da ka jingkmen bad phuh mut phuh mat bad ki da sngew kmen ruh ba ka la don kum kane ka resort ha ka thaiñ ka ban long ka jingkyrmen ïa ki shnong ki thaw baroh jong ka thaiñ.
Shillong, Nailur: Ka Khasi Student Union (KSU), Mawlai Circle ha ka sngi Baar ka 20 tarik u Nailur, 2022 ka la sam khusnam sha 65 ngut baroh ki samla ha ka kyrdan pule bapher bapher, naduh ka SSLC, HSSLC, post Graduate haduh PhD da ka Maitshaphrang Excellence Award bad ki la sam ruh ïa ki khusnam sha kiba jop ha ka ïakob Mawlai Inter School Competition 2022, ka ïakob ai rong ai rup (Painting) bad ka tyrko (debate) ha Community Hall, NEHU.Ha ka ïakob airong halor ka Climate Change and Global Crisis ba la shim bynta da ki skul bapher napoh Mawlai la wan nyngkong u Badonkupar Rynjah, OM Roy Memorial Higher Secondarry Secondary, baar u Armiki Wahlang, Mawroh SS, balai Omelaaiphylla, Church of God, Ecclesia HSS bad ia ka khusnam consolation la ioh da ka Chevinia L Mawnai, Ai jingshai English SS.Katba ha ka ïakob tyrko halor ka jingburom ïa la ka ktien ka kyntiew ïa ka jaitbynriew, la wan nyngkong ka Rikynti Lyngdoh, OM Roy Memorial HSS, baar Silveris M.Lyndem, Church of God, Ecclesia HSS, balai ka Deiniwanshwa Shylla, Church of God bad ïa ka nam Youngest Speaker la iohrah da ka Baphilaniewkor Wahlang, Mawroh SS.Ka KSU Mawlai ka la pynkup burom ruh ïa kaba la ïoh khur takma rnong ha ka lympung ïakhun jong ka North East Zone Inter State Badminton Championship ka samla Elsarica Umdor.
Ha kane ka sngi la don lang u MLA ka Mawlai konstitwensi u bah Process T Sawkmie kum u kongsan ha ka jingdon ryngkat u Dr.Matbhador M.Khymdeit, u samla Ostarnic Marbaniang, organising secretary KSU, CEC kum ki symbud kongsan, u samla Biangbor L.Paliar, President ka KSU Mawlai Circle, ki nongïalam ka FKJGP, HNYF, ki nongïalam ka KSU, ki kmie ki kpa jong ki khynnah skul bad kiwei kiwei.
Haba ai jingkren u bah PT Sawkmie u pynpaw, ba wat hadiEn 50 snem jong ka jingioh ïa ka Jylla bapura, ka Meghalaya kan pat don university, ym pat don medical university, ym don policy ïa ki nonghikai kiba hap mih madan ban dawa la ka jong ka hok.
U la pynpaw ba u la kren shaphang kine ha ïingdorbar kaba dang shu kut shen.
U ïathuh ruh sha ka jingïalang ba u la wan na ka longiing baduk, bad u long kumne kumba u long mynta baroh ka dei ka jingisynei bad jingdon ryngkat jong U Blei, u ïathuh ïa kane ban ai mynsiem ïa ki samla ba ki ruh kin longeiei, wat lada ki wan makna na ka ïing baduk, kaba kongsan ka long ban buh ia U Blei hakhmat duh ha ka jingim jong ki.
U pynpaw ruh ba shano ka jaitbynriew kan poi, lymda ym don ka seng KSU kaba trei na ka bynta ka bha ka miet jong ki paidbah ka jylla.
Haba ai jingkren sa na u Dr.Manbhador kum u symbud kongsan u la pynpaw ba ha kine ki sngi jong kiba bun ki jingtynjuh bad jingiakob, hynrei kine kim dei shuh ki por ban dang ïaleh da ka wait ka stih kum ha ki por ba la leit, hynrei ka jingïakhun ba mynta ka dei da ka jingstad jingshemphang bad da ka jingmut jingpyrkhat.
Ha kajuh ka por u la ïaroh ia ka KSU Mawlai haba ïa dei bad kane ka jingsam khusnam kaba ai mynsiem shisha ïa ki khun samla kiba don ha ki jingpule bapher bapher.
Ha kane ka sngi la ïoh ruh ïa ka jingkren na u samla Ostarnic, na Biangbor, na u Rapborlang bad kiwei.
Shillong, Nailur: Ka Samla Seng Khasi Riwar Mihngi Tnat Shillong, kan pynlong ïa ka jingïakynduh lang bad Seminiar 2022, jong ki khun samla ka thaiñ kiba shong ba sah, ba pule puthi bad ba trei ba ktah ha ka nongbah Shillong ha ka 25 tarik mynta u bnai ha Seng Khasi College, Jaiaw Shillong naduh ka por 11 baje mynstep haduh 4:30 jan miet.
Ha katei ka sngi yn sdang shwa da ka Seminar ha ka por 11 baje mynstep halor ka phang; “Ka jingsynjor ka jingngeit Tynrai ha ki khun samla Khasi Khara," ha kaba yn wan ban aijingkren bad ka jingpynshai na ka liang ki riew rangbah bad ki longkmie bad hadien yn sa bud pat sa ka jingïalang paidbah naduh ka por 2 baje nohphai sngi.
Kumta na ka liang ka Seng ha u kyrwoh lyngba u Samla S.Khongtir, Secretary ka khot ka wer sngewbha ïa baroh ki para thaiñ kiba bat ba ksoh ha la ka niam tynrai kiba shong ba sah, ba pule puthi bad kiba trei ba ktah ha Shillong, kata naduh ki longkmie, ki longkpa, ki samla, ki hep barit, ki parakur parakha, ki paralok parajor ban ïa wan pynshit pynshngaiñ lang ha katei ka sngi khnang ba ka jingïakynduh lang jong ki khun samla ka thaiñ Riwar Mihngi kan long kaba phuh ba phieng.
ïa ki jingtip ba kham bniah lah ruh ban phone sha u president ne secretary jong ka Samla Seng Khasi Riwar Mihngi, Tant Shillong ha kine ki nombor :8257850230 / 8794838306.
Shillong,Nailur 20 : Ka High Level Committee kaba la thung ban bud dien halor ki jingkynnoh ba ka don ka jingtih dewiong beaiñ ha ka jylla Meghalaya ka pyni ba u dewiong uba pynïaid ha Meghalaya u dei uba wan na Assam.
ïa kane la pyntip sha ka ïing bishar High Court ka jylla na ka bynta ka Coal Controller halor ka mukotduma PIL ba la ujor da u Champer M Sangma.
Ka jingbishar halor kane ka mukotduma kan long pat ha ka 19 tarik Risaw 2022 hadien ba la pan por na ka ïing bishar.
La ai ïa ka kaiphod na ka bynta ka Coal Controller ba ïa ka High Level Committee la thung ban bishar bniah halor ki jingkynnoh ba ka jur ka jingtih dewiong beaiñ ha Meghalaya.
Hynrei ha ka kaiphod la kdew ba une u dewiong u dei uba wan na Assam da kaba leh thok ïa ki kot ki sla ban khaïi sha ki ri ba marjan, ong ka hukum ba la pynmih da ka ïing bishar mynta ka sngi.
Shillong, Nailur 19: U Myntri ka tnad PHE jong ka sorkar u Bah Renikton Lyngdoh Tongkhar ha ka sngi Nyngkong u la pynpaw ba ka jingslem ban pyntrei ïa ka skhim Jal Jeevan Mission(JJM) ha ka jylla ka dei na ka daw ka ji gtyrkhong kynsan ne ka jingrit ka tyllong um kaba la dep ban survey na bynta ban tan um ban pynpoi sha ki thliew ïing.
U Bah Renik u la ïathuh ba kiba bun ki shnong ki la ïoh ïa ka tyllong um bad na ka liang ka tnad ruh ka la dep ban jurip ki jaka(survey) bad phah ka jingtyrwa ban mang ruh ïa ka jinglut ban tan um hynrei u ong ba kynsan kynsan katba dang pyntrei ïa ka skhim kine ki tyllongum ki rngad ne rit haduh ba ym long shuh ban tan um.
U la ïathuh ruh ba na ka liang jong u u la phah ka shithi sha ka Tnat Jal Shakti ban ïarap da ka song pisa sha ka tnad PHE ka sorkar jyla ba kan lah ban shim ïa ki jaka ba don sawdong ka tyllong um namar kane ka dei tang ka lynti ban ïada ïa ka jingtyrkhong noh ki tyllong um ha kylleng ka jylla.
“Tang lada ngi ïoh ïa kine ki jaka ngin lah ban ïada na ka jingtyrkhong um da kaba ngin thung dieng bad adong ban don kano kano ka jingkyntur ki briew sha ka tyllong um" u la ong.
U la ong ba na ka liang ka tnad ka la phah ban wad thymmai da ki tyllong um na ki jaka ba pajih makna ruh lada ka lah pat ban pyndap um kat kum ka jigdonkam.
“Lada hap tan um na ki tylong um ba kham jngai ban ïa kaba la dep mang phi sngewthuh ba ka jinglut ka la tam da ki bun shah" u la bynrap.
U la ong ruh ba sa kawei ka jingeh ka dei namar ka ki tyllong um ki jngai palat bad kane ka daw ka kham shim por ban pyndep ïa ka jingtrei, u la pyntip.
Haba jubab halor ka jingpyntrei ïa ka JJM u la ïathuh ba haduh mynta la pyndep haduh kumba 40% bad u la ong ba na ka liang ka tnad ka buh thong ba la kumno kumno kan kynjoh 50% ha ba kut une u bnai bad u la bynrap ba na ka 5400 klur ba la mang la dep pyllut kumba 1400 haduh 1500 klur ha ka jingpyntrei ïa kane ka skhim.
Shillong, Nailur 20: Hadien ba ki nongïalam ka shnong Mawiong ki la kynnoh ba ka don ka jingtuid ka um jaboh na ka jaka shohdoh sha wah Umshing ka wah kaba ki paid nongshong shong ka Mawiong ha ka sngi Ba-ar ka Director jong ka Directorate of Animal Husbandry & Veterinary ka Kong Arwaka Laloo ka la ong ba na ka liang jong ka ryngkat ki ophiisar na ka Directorate of Dairy Development bad ki nongïalam ka seng ki nongshoh doh ha ka sngi Palei jong ka 22 tarik u Nailur yn pynlong ïa ka jingleit jurip ïa ka jaka shohdoh ne Slaughter House kaba don ha Mawïong.
Haba kren bad u Mawphor ka Director jong ka Directorate of Animal Husbandry & Veterinary ka la ong ba na ka liang jong ka ka la bthah ïa ki engineer bad ki doktor ba dei peit ïa kane ka jaka ba kin wad ïa ka jingduna kaba don ha kane ka jaka ka la bthah.
Ka la ong ruh ba na ka liang jong ka ryngkat ki ophisar ba peit ïa ka tnad Directorate of Dairy Development ryngkat ki nongïalam ka seng ki nongotdoh ka Khasi Jaintia Butcher’s Welfare Association ban leit wad leit jurip da lade ban lap ïa ki jingduna bad ruh ban wad ïa ki jigshisha la ka jingkynnoh ki nongïalam shnong ka dei kaba shisha.
Ka Director ka la ong ba ha ka jimgshisha ka jaka shohdoh ka jngai kumba 800meter eiei na ka Wah Umshing bad ka la ong ba da ka jingleit jurip yn sa lap ïa ki jingshisha barohbad bynrap, “Ban ong ba kadei beit tang ka jaboh na ka Slaughter House te kamdei, namar ki bun ki karkhana kiba don ha marjan, wat ha ka Slaughter House ruh ka tuid ka um jaboh kaba wan na surok bah bad ki karkhana ba don sha ki bynta ba shaneng jong ka".
Ka la ong ba ka Slaughter House hangtei ka don ïa ka kor Effluent Treatment Plant kaban pynkhuid ïa ki jaboh jabaiñ kiba mih na katei ka jaka shohdoh, bad ka la ong ba kane ka kor ka pynkhuid bad jiar lut ïa ki jaboh jabaiñ baroh bad ka pynkhuid ruh ïa ka um ha shuwa ban pynlait sha ka pung dohkha kaba don ha them jong katei ka jaka shohdoh bad ïa kaba sah ki pynlait ha ka thliew kaba la tih ban pynrung ïa ka um.
“Ka lah ban don ka jingduna namar khamtam ha ka por Lyiur ka lah ban shlei, hynrei watla katta ruh ngin sa lap ynda lah leit shuwa ha katei ka jaka ha ka 22 tarik.
" ka la ong.
Na ka liang ka Doctor B Diengdoh haba bynrap lang ka la kubur ba ka lah ban don shisha ka jingtuid um jaboh na katei ka jaka shohdoh sha wah, da kaba ka la ïathuh ba ïa ka khuid ka suba la aiti ha ka jingpeit ka seng ki nongshohdoh bad ha ki por ba lah dep, ki shu tih da ka thliew ban pyndap ïa kata ka um jaboh kaba mih hynrei ka lah ban shlei khamtam ha ka por lyiur namar bym don jingtap bad ka la ong ba mynta yn wanrah noh da ka Soak Pit kaba ïasyriem kum ki Septic Tank khnang ba ka nym don shuh ka jingtuid bad ka jingshlei ka um jaboh.
Ka la ong ba ïa mynta ka jingshohdoh ha kane ka jaka ka duna lada ïa nujor bad ha ki por ba lah dep, “ka doh masi da kumno kumno ruh 5-10, ka doh sniang ruh kumta hi 12-15 tylli eiei ha ka shi sngi.
" ka la ïathuh.
Saw snem shiteng mynta ba kane ka Sorkar MDA ka la synshar hapoh ka jingïalam jong ka party NPP, ki paidbah ki ïohi bad ïoh mad lut nadong shadong ïa ki buit treikam (policy) jong ka.
Ki paidbah ki la ïa tip bha mynta, la kane ka Sorkar ka ïalam ïa ka jinghikai kaba dei ne kaba bha (good moral lesson) ne ka ïalam pynban sha ka raibi kaba sniew (bad precedence).
Ki paidbah ki long kiba kham stad ban bishar ban ïa kaba shu kam ne ïaroh hi da lade ïa lade kumba kam kine ki nongïalam jong kane ka Sorkar MDA.Kiba pynroh ïa lade da lade dei tang ki kalbut ne tang ki riewsarong ki riew kyr-eit hakhmat ka pyrthei.
Lada kiwei ki ïaroh ïa phi, kata te ka dei, hynrei ban shu ïaroh hi da lade ïa lade kumba leh kine ki nongïalam kane ka Sorkar MDA ka paw biej ei hakhmat ka pyrthei.
Bun ki paidbah sharum shaneng,u kamon u kadiang (lait noh kito kiba la bam mluh na ki nongïalam kane ka Sorkar) ki ïa pynpaw ïa ka jingbym sngewtynnad ïa ka jingleh ne ka rukom treikam jong kane ka Sorkar.
Ka jingmlien jong ka Sorkar ban kloi da ka ktien ban kular hynrei khlem pat ïohi kam eiei ka la pyndiaw ïa kiba bun ki paidbah.
Kane ka Sorkar ka long thik kumba ki la leit tyrwa bniat hati lypa ha iew haba u Hati pat u dang don ha khlaw.
Ban shu leh kamkai eh kat ka kam ïap kam im u paidbah ka la long ym tang ka jingïalam bakla (misled) ïa ki longdien man dien hynrei ka raibi ba sniew tam (bad precedence) ha ka histori jong ka Jylla.
Ki longdien ki donkam ïa ki nongïalam ba shisha, kiba hok, kiba ïohi jngai bad kiba len shisha ïa lade (self sacrifice) na ka bynta ka jingmyntoi jong ka lawei u paidbah ba bun.
Ki dei ban long ruh kum ki nongmuna kiba bha ha ka ktien ka thylliej,ka akor ka burom haduh ka kam ka jam ban ïa kaba shu pynbudnam ei ïa lade ha ka histori jong ki pateng ki ban sa wan.
Kane ka Sorkar MDA ka ladep kam lypa ruh ba ka la lah ban leh ïa bun ki kam ïa kiba kiwei kim lah satia ban leh.
Ka ILP jong ki sengbhalang, ka Ktien Khasi ha ka Khyrnit Baphra, ka jingpynkynriah ïa ki Harijan na Them Iewmawlong, ki jingkop sop ïa ka jingstad ban pynbeit ïa u pud u sam bad ka Assam, kine baroh ha ka jingshisha ki dang sahkut lydui ha suiñ tad haduh ba kan da wan pat da kawei ka Sorkar thymmai hadien ka Election 2023.
Yn nai ïakren ïa ki kam khaïi dewïong be-aiñ ba ki len doh ïap doh im, ki jait ba ki jait jingtohkit bapher bapher ba ki la thung tang ban pynbiej ne pynhun ïa ki paidbah bapli.
Kine jingtokit kim poi shano shano ruh.
Ïa ka jingtohkit kaba hok bad kaba shisha, ki buhrieh khop khop kumba set ha tyndong, hynrei ïa kibym hun pat u paidbah, ïa kata ki leh kput haduh ban da biang da biang.
Ki kham pyrkhat pynban ïa ki kam ki ban ktah ïa ka lawei ka ri bad ka jaitbynriew tang ban ïoh kamai pisa jem kum ka kam ïa khalai (Casino), ban ïa kaba pynleit jingmut ïa ka lawei ka thoh ka pule jong ki khynnah.
Kim don kata ka jingpyrkhat jngai ban ïapeiñ shwa ban ïohnong pat hadien (no risk no gain).
Sa kawei pat kaba ki paidbah ki i thamula ïa kine ki nongïalam kane ka Sorkar MDA ka long ka jingbym ler jong ki ba kin kren paidbah ha manla ki jingïalang paidbah.
Ki kren kulmar kat shaba lap ba shem la kumba kren ki riew paidbah pynban.
Kim don ki nia ki ktien kiba shongkun kum ki nongïalam ba shisha hynrei ki kren pynban da ki ktien kai bad ki ktien biria suda.
Kum kine ki jait nongïalam paidbah kim dei satia kiba la kha ïa ki kum ki nongïalam hynrei ki dei kiba shu thaw nongïalam hi (the leaders were born but not made).
Kum kine ki nongïalam ki kwah biang hirhir ba u paidbah hana un jied biang khnang ban ïoh ïalam biang ïa ki paidbah bad ïa ka Jylla sha khlaw hadien ka Election 2023.
Ngin thaw hi ïa ka jingjot la ka jong ka jingleh wat tei pop pat ïa kiwei.
Shillong, Nailur, 20: U kyrtong ka NPP na Shillong North Constituency, Bah Ransom Sutnga u la ong ba ka mynsiem ban shakri kam shah shuh ïa u ban ap haduh ban da dei ka por shongthait kaba dang sah ha kumba 6 snem ei ei.
“Ban shakri ïa ki paidbah bad ïa ka constituency ym donkam ban da ap haduh ban da la shongthait na ka kam.
Dei na kane ka daw ba nga la shim ïa ka rai ban iehnoh ïa ka kam kum u Executive Engineer kaba dei ka rai kaba tyngeh bha na ka bynta ban ïaid shakhmat ïa ka kam," la bynrap shuh shuh utei u rangbah haba kren bad ki lad pathai khubor.
U la kubur ruh ba ka Shillong North kadei ka constituency kaba bun ki samla kidei kiba la nang la stad hynrei ym ju don pat kiban kyrshan ne plie lad ïa ki ba kin ïaid shakhmat ha ka jingim jong ki.
“Ym ju don satia ki jingbtin lynti ne coaching la ka long ha ka lain Medical, Engineering, Civil Services exam lane Staff Selection nga ïohi ba namar ki khynnah jongngi kim don ïa kine kabu kim lah ban ïa khun bad kiwei ki paralok," u la ong da kaba kam ba lada ki paidbah ki ailad, mar ïa jop kine ki dei ki bynta ba hakhmat eh ban pyntreikam.
Nalorkine, u Bah Ransom u la ïathuh ba ha ka jingïaid jong u na kawei ka iing sha kawei pat u lap ba ki don bunbha ki longiing kiba donkam ïa ki jingïarap ba kyrpang.
“Bun ki ong ba kane ka constituency kadei kaba dap ba biang hynrei lada phi leit shisha sha ki longiing phin shem ba kiba bun ki longiing ki donkam ïa ka jingkyrshan kaba pura ba kin lah ban ieng ha la ki jong ki kjat.
"U ong ruh ba kum u briew uba ju leit kylleng ki jaka u shem ba ka jingduk ha sor ka ïapher baklybak bad ka jingduk ha nongkyndong.
Katkum ka jingong jong u kiba duk ha nongkyndong tang ïoh u khaw ki la hun, hynrei ha sor baroh la hap ban shu thied lut nalor sa ka siew bai wai iing.
“Lada phi peit ha ka roi ka pa kane ka constituency ka dang donkam bun bha, la ka long ka umbam umdih namar kat kane ka constituency kaba ki ong ba kadei ka jaidbynriew ym pat don ka jaka pynkhuid um lane ka water treatment plant kaba baroh ki khmih lynti ban ïoh ïa ka umbam umdih kaba khuid ba suba.
“Lada ngi jop kane ruh kadei ka mat kaba donkam bha ban ïoh ïa ka umbam umdih kaba biang.
"Na ka liang utei u kyrtong u ong ruh ba u kwah ban ïohi ba ka khuid ka suba bad khamtam eh ka shongsuk shongsaiñ kan synshar ha ka thain baroh kawei.
Shillong, Nailur, 20: U MLA ka North Shillong Constituency u Bah Adelbert Nongrum u la pynpaw ïa ka jingsngewkhia ba um shym la ïoh ban ïatai ïa ka mat Roster System hapoh Ïing Dorbar Thawaiñ Synrai, hynrei u la ba watla u la khmih lynti ba kan wan lyngba ka resolution namar ka jinglyngkot ka por kumta u la hap ban wanrah noh da ka Adjournment motion ban ïakren ïa ka Roster System naba ka long ka mat kaba kongsan bad ban duh noh ïa kiwei pat ki mat ba u ladep buh hapoh ka Ïïïingdorbar Thaw Aiñ ba dang shu kut shen.
“U Lamphang ruh u la ailad ïa nga ban wanrah ka Adjournment Motion namar ka long kaba kyrpang namarba ngi la ïohi ba ka la mih ka jingkulmar jingmut jingpyrkhat bad jingbym sngewthuh.
Kane ka Roster System ka la mih ruh dei tat haduh ba la mih ka jingujor da ka longkmie Zanera R.Marak na rilum Garo halor ka phang ka jingkiew kyrdan (Promotion) ha kaba ka Ingbishar Meghalaya High Court ka la lap ba ka Sorkar Meghalaya ka khlem pyntreikam ïa ka Roster System bad halor kane ka Ïingbishar ka la bthah ïa ka Sorkar Jylla ban pyntreikam ïa ka Roster System naduh ka por ba la pyntreikam ïa ka bhah thungkam thungjam (Reservation Policy) 1972 bad ka Sorkar Jylla ka khlem ïakhun ïa ka Hukum jong ka Iingbishar," ong u Bah Adelbert.
U la ong, kaba lyngngoh ka long ba bunsien ka dei ban pyntreikam shakhmat hynrei la bthah ba ka dei ban ïaid shadien ne naduh ba sdang bad hangne la lap ba ka Roster System ka don ar tylli kawei ka dei kaba pyntreikam ha ki post jong ki Head Office kaba 40 la 40 ka bhah thungkam bad kawei ka dei ki Post ha ki District Office.
“Hapoh ka Head Office ki dei ki Post Officer (Gazetted post) bad ha ki district ka treikam biang ka bhah 40 la 40 da kaba buh ka kyntien “Local" ne trai shnong ba pura ha ki Post barit, LDA sharum, kaba la ai bhah biang ïa ki lai jaitbynriew ha kaba ki Garo kiba la long trai shnong ha kano kano ka District ki lah ban thep kam.
Ka jingkylli kaba mih ka long hato u Khasi un leit neem ban thep kam sha Garo Hills bad katno ngut ki trai shnong Khasi bad Jaiñtia kin don sha ki district ha rilum Garo," u la ong.
Haba ai nuksa ïa ki kam kiba noh tarajur, u Bah Nongrum u la ong, “kum ki kam ba pynbna da ka Meghalaya Public Service Commission (MPSC) ha ka 9 tarik, Nailur 2022, na ki 59 tylli ki kam ba la khot, 29 tylli ka leit sha ki Garo, 21 tylli sha ki Khasi- Jaiñtia, kumjuh ruh ka jingpynbna ka MPSC ha 14 Nailur 2022 ïa ki 121 ki Post bad ki don ruh ki Post ba la pynbna da ka Iingbishar Meghalaya High Court ki 12 tylli ki post ha ka 23, Jylliew 2022, ha kaba kine ki jingpynbna ki wan hadien ba la bthah pyntreikam ïa ka Roster System naduh ba la ujor ka longkmie na rilum Garo.
"“Hato kum ki MLA ka long ba ngin shu sngap ne ka dei ban pynbor ïa ka Sorkar ban peitkhmih bad ban pynthymmai ïa ka Roster System namarba ka lawei jong ki khun samla bad kum ki MLA ngin hap jubab ha la ki jong ki Consituency.
Sa kawei ka jingpynkyndit ïa ki samla ka dei hadien ba mih kawei ka Hukum jong ka Ingbishar Meghalaya High Court bad kawei ka Office Memorandum ha 10.05.22 kaba ong, ‘Reservation for Post’ kaba ïatyngkhuh pat bad ka Office Memorandum kaba la pynmih ha ka 12.01.1972 kaba ong ‘Reservation on Vacancies," la ong u Bah Adelbert.
“Nga buh ka jingkylli ïa ki samla bad ïa ki para MLA ba ki dei ban tip kaei ka jingïapher hapdeng ka ‘Post’ bad ‘Vacancies’ kumta nga dawa bad ïai dawa ba ïa ka Roster System dei ban peitkhmih pynthymmai," u la ong.
“Katkum ka Office Memorandum kaba la pynmih ha ka 10.05.2022 ka jingpyndonkam ïa ka kyntien ‘Local’ ne trai shnong ka mut ïa kito kiba long ki nongshong shnong bapura jong kato ka District kiba lah shwa nyngkong (First Preference to permanent residence) ne plie lad ban thep kam shwa ïa ki trai shnong.
Ka jingkylli kaba mih mynta ka long, hato kin don mo ki ban long ki nongshong shnong bapura sha rilum Garo, lehse ki lah ban don khyndiat, haba kumne mano ban ïoh myntoi na kane ka Roster System," la buh jingkylli une u MLA ka North Shillong Constituency.
Shillong, Nailur, 20: Ka seng jong ki nongtrei ka NEHU kaba la tip kum ka NEHUNSA ka la rai mynta ka sngi ban pynlong da ka jingïakhih ba khlem buh por ha ka tnad ba peit ïa ka Examinination naduh ka Sngi Ba Ar ban pyrshah ïa ka jingthmu ban pynjlan biang ïa ka jingthung kontrak ïa u Office on Special Duty (OSD).
“ Ka lawei jong ki samla pule kane ka skul bah bad kumjuh ruh jong ki college kiba pynïasoh bad ka NEHU ka don ha ka jingkahdum lada dang ailad ïa une u OSD ba un dang bteng biang ïa ka kam.
Kumta ha ka jingïalang kaba la long kyrpang mynta ka sngi la shim ïa ka rai ba ka tnad Examination kan sdang da ki jingïakhih ba khlem buh por naduh ka 20 tarik haduh ban da ïoh ïa ka jingdawa" ong ka kyrwoh na ka NEHUNSA.Une u OSD ba mynta u dei uba la shongthait kum u Controller jong ka Examination naduh ka 31 tarik Nohprah 2020 hynrei la thung kontrak pat ïa u kum u OSD haduh mynta.
Halor kane ka jingïakhih ka seng ka la ong wat tang ban shon ïa ki Marksheet ruh ym lah ban leh namar ym don ki kotsada shon markshet.
Halor kane la dep pyntip sha u OSD hynrei haduh mynta um shym leh ei ei bad ym lah satia ban shon ïa ki marksheet ki samla pule mynta la lai bnai lynter.
“ Ngi tip shai ba donkam da ki kot sada kiba kyrpang ban shong ïa kine ki Certificate kiba dei naduh ki Migration, Degree, Provisional etc na ka bynta kine ki samla pule kiba la dep pyndep ïa ki jingpule.
Hynrei une u OSD um leh ei ei bad kiba bun ki printer ha ki Post Graduate Section bad Certificate Cell ki dei kiba la rim bha bad kiba bun ruh ki la sniew.
Na ka liang u Ophisar ba dei peit ïa ka Purchase bad Store Section u la kylli ïoh donkam ban thied da ki mashin kiba thymmai hynrei une u OSD um ai jubab ei ei ruh em".
Hooid ki samla pule ki donkam ruh ban shon ïaki thesis, transcript bad kiwei kiwei kiba ïaleh ïaki MPhil bad PhD hynrei kane ka tnad kam lah ban pynbiang ïaki kot ba donkam namar kam don pisa namar une u OSD u sngap man man beit wat haba ka tnad ka donkam pisa bad kiwei kiwei ki jingdonkam ruh.
“ Ngi la ïoh jingtip ruh ba ka jingdonkam ban pynbha bad pynthymmai ïaki Software, UG Computer Software, Upgradation of Server/Netword ym shym la leh mynta la lai snem kynthi.
Kine ki long kiba donkam bha namar ka tnad Examination ka buh record ha kine ki database" ong ka seng.
Shillong, Nailur 20: Ka Director jong Directorate of Animals and Husbandry ka Kong A Laloo ha ka sngi Ba-ar ka la ïathuh ba ki symbai sniang kiba ïap bad kiba bret ha rud surok Madiangdiang ha ka 3 Tarik Nailur ka la pdiang ba kine ki khun sniang ki dei kiba ka sorkar ka wanrah sha ka jylla ban sam sha ki paidbah na bynta ban ri.
Ka Director la ïathuh ba na ka liang ka tnad ka la dep ban thung ïa ka jingtohkit ban lap ïa ka daw bad kiba don kti ban bret ha rud surok khlem da tep ha ka rukom kaba dei.
Na ka liang ka Director ka la ïathuh ba ka daw ba kine ki khun sniang ka dei namar ki la thait la jrem na ka daw ba la wanrah na shaduh West Bengal bad ka la ong ruh ba kine ki sniang kiba ïap kim don kano kano ka jingpang jingshitom.
Ka la ïathuh ruh ba kiba donkti ban bret ïa kine ki sniang ki dei ki nongñiah jong ka jong u Supplier uba pynpoi ïa kine ki sniang ym satia ki paidbah bad ka la ïathuh ba kine kiba ïap ruh ki dei kiba na ka liang ka tnad ka la dep kyntait lupa ban shim namar ki la ïap lupa.
Shuh shuh ka la ong ba ka tnad ka la ha ka jingshisha na ka liang ka tnad ka la dep ban bthah ba dei ban tep bha ïa kine ki sniang hynrei dei na ka jingbym bud jong u supplier ïa ki kyndon“Na ka liang jong ngi ngi la khot ba un ai jingpynshai bad kaei ka sienjam ba ngin shim yn sa pyntip ynda la dep ka jingtohkit" ka la ongKat kum ka jingïathuh jong ka la ong ba kine ki sniang kiba ïap ki don kumba 10 tylli eiei bad ka la ong ruh ba ïa ka jingtohkit yn sa pyndep mynta ka sngi ka 21 Nailur 2022.
Shillong, Nailur 20 : U President jongka Bharatiya Janata Party (BJP) u bah Ernest Mawrie mynta ka sngi ula kyntait ban ai kano kano ka jingkynthoh halor ka jingbyrngem u National Vice President ka BJP u Chuba Ao ban weng noh na kane ka sorkar MDA hapoh shibnai.
Haba la kylli halor katei ka jingkynthoh u Ao u bah Mawrie u la ong “ Ka dei ka jingkren jongu shimet ngam tip u mut kumno da kaba ong shibnai, u kham tip bha ma u"U bah Mawrie u la ong lada ka don ka jingbym ïa sngewthuh jingmut hapoh ka party halor kane ka jingthmu ban weng na ka sorkar, ïano pat yn ai jubab ba u ong ba ka party ka ïa tylli.
“ Ha ka jingshisha ka don ka jingsngewkhia na ka liang ki dkhot halor kiba bun ki mat bad kum ki dkhot ki don ka hok ban pynpaw sha ki nongïalam ka seng kmie" ong u bah Mawrie.
U la ong shuh shuh ba u National General Secretary u B.L Santosh ula kdew bad pyni ïa ki nongïalam ka party ha kane ka jylla na ka bynta ban thaw ïa ki committee ban pynkhlaiñ ïa ka party.
Ym tang u Santosh hynrei na ka por sha ka por ki nongïalam na ka seng kmie kin wan ban ai jingmut kumno ban pynkhreh na ka bynta ka election MLA 2023.
U bah Mawrie u la ong shuh shuh ki nongïalam na Delhi ki phai khmat sha ka jylla Meghalaya bad ki peit ban jied ruh ïa ki kyrtong ki ban jop ha kane ka kynti.
Namar ka don ka jingthmu ban ïoh ïalam ïa ka jingsynshar ha ka jylla.
Kumta ki kyrtong ka BJP ki hap ban trei shitom bha namar la peitngor bad bud dien bha ïa ki naduh Delhi.
Shillong, Nailur, 20: Ka Environment Coordination Committee (ECC) Elaka Sutnga, East Jaiñtia Hills District ha ka sngi Baar ka la dawa ïa ka Sorkar Jylla ba ka dei ban thaw noh da ka Action Plan khnang ban tehlakam ïa ka jingdon jong ki karkhana saiñ rnga dewïong be-aiñ ne ki Coke Factory hapoh u pud u sam jong ka Elaka Sutnga.
U President ka ECC u Bah Never Lamurong ha ka jingïakren bad ki lad pathai khubor u la ong, “ka National Green Tribunal (NGT) Eastern Zone, Kolkata ka la pynmih ïa ka jingbthah ba ka Sorkar Jylla ka ban pyntreikam noh mardor ïa ka Action Plan la kumno kumno ha lane shwa ka 8 tarik, Naiwieng, 2022 bad ba kino kino ki karkhana saiñ rnga dewïong kiba pynieng ha shwa ka 23 tarik, Nohprah, 2020 ki dei ban ïoh shwa ïa ka Consent to Operate (CTO) bad ïa kino kino ki bym bud ïa ki kyndon ba la buh dei ban khang khyrdep noh shisyndon shwa ka ka 8 tarik, Naiwieng, 2022.
"U la ong ba ka ECC ha ka dorkhas ba la phah sha u Myntri Rangbah u Conrad Kongkal Sangma ka la ai jingmut ïa ka Sorkar ba kan pyntreikam noh mardor ïa ka Action Plan katkum ka jingbthah jong ka NGT.“Ban pyntreikam ïa ka Action Plan hapoh saw bnai, kata, ha shwa jong ka 8 tarik, Naiwieng, 2022.
Baroh ki karkhana saiñ rnga dewïong ba plie be-aiñ kiba pynieng ha shwa ka 23 tarik, Nohprah, 2022 bad kiba la ïoh ïa ka Consent to Operate (CTO), hynrei ki bym lah ban bud ïa ki kyndon ba la pruiddak dei ban khang khyrdep noh shwa ka 8 tarik, Naiweing, 2022," la ong u Bah Lamurong ha ka jingai jingmut ïa ka Sorkar.
“Lada don kano kano ka jingpynkynriah ïa ki karkhana saiñ rnga dewiong kaba long katkum ka Action Plan, ym dei ban ai jingbit shuh ïa kine ki karkhana ba kin dang plie hapoh u pud u sam jong ka Elaka Sutnga lane ha East Jaiñtia Hills District.
," la ai jingmut ka ECC bad bynrap, “lada ladep ithuh ïa kano kano ka jaka ha kano kano ka bynta jong ka jylla ka dei ban don sha jngai na ka shnong ba shong basah ki birew.
"U Bah Lamurong u la ïathuh ruh ba ka ECC ka la ai jingmut ïa ka Sorkar ba kam dei satia ban pynbna ïano kano kano ka jaka kum ka Industrial Area lane Commercial Area hapoh u pud u sam jong ka Elaka Sutnga.
“Ym dei satia ban ai jingbit ïa ki karkhana saiñ rnga dewïong ba kin don lang shi jaka bad ïa ki karkhana kiba don tang ha kawei jaka ym dei satia ban pynkylla kum ka shi lynnong," u la ong.
Shuh shuh u la ong ruh ba ka ECC ka la ai jingmut ïa ka Sorkar ba kam dei ban ai jingbit ba ki karkhana saiñ rnga dewïong ban plie hapoh u pud u sam jong ka Elaka Sutnga ha ki snem ki ban sa wan.
“Ynda la kut ka por ïakut, ïa baroh ki karkhana saiñ rnga dewïong dei ban phah pynpra noh mardor bad ban thung bujli da ki dieng ki siej khnang ban pynjyrngam biang ïa ka mariang," la ai jingmut ka ECC.“Ïa ka jingsiew bailutksan ban pynjyrngam biang ïa ka mei mariang ïa kaba la pynjari sha ki 31 tylli ki karkhana saiñ rnga dewïong bapher bapher kaba kot haduh T.5.5 klur dei ban phah siew ha shwa ka 8 tarik, Naiwieng, 2022.
Ïa kane ka pisa dei ban siew sha ki shnong kiba la shah ktah na ka jingdon jong ki karkhana," la dawa ka ECC.Ha kaba ïadei bad kane, ka ECC ryngkat lang bad ki Waheh Shnong kiba hap hapoh ka Elaka Sutnga ha ka kyrteng jong ki Dorbar Shnong ka kyrpad ruh ïa ka Sorkar Jylla ban leh noh kham kloi ïa kine ki jingdawa bad ki jingai jingmut hynrei lada ka Sorkar kam lah ban pyntreikam ha shwa ka 8 tarik, Naiwieng, 2022 ka ECC bad ki Waheh Shnong kim banse ban shim da kawei pat ka siennam ba tyngeh.
Shillong, Nailur 20 : Ka long kaei kaei kaba ym sngewlah ban pdiang ba ka Dorbar Shnong kaba dei ban peit ïa ka khia ka shon bad ïada ïa ki nongshong shnong na kino kino ki jingïakynduh jongki, hynrei ka Dorbar Shnong Laban ha ka jaka ban ïada ka thok bad shukor pynban ïa ki bor sorkar namar u Secretary Shnong u la thok bad shukor pylleiñ pylleiñ ïa u ADC.Kane ka la jia haba kawei ka Booth Level Officer (BLO) jongka 19 South Shillong Assembly Constituency ka la shah kynnoh riew thok bad shah pynbudnam da kaba thad syndon ha ki Social Media ha ki arngut ki shitnga hynrei haba ka pyrshang ban wad jingïarap na ki bor jong ka Dorbar Shnong Laban ki kyntait ban ai jingïarap ïa ka.
Haba ïa kren bad i kong Banrikynti i la ong “ Tad haduh mynta ka miet ruh ym don satia ki bor synshar shnong kiba la phone ne kylli tohkit shaphang kane ka jingjia ïa nga wat hadien ba la dep pyntip sha ki bor synshar shnong naduh hynnin ka sngi ruh".
Ka kong Banrikynti Ryntathiang kaba la ngat ha kane ka apot ka la pyrshang naduh mynhynnin ka sngi bad miet ban ïoh ïakynduh bad ïakren bad u Rangbah Shnong u bah Edward Kharwanlang bad ïa u Secretary Shnong u Joy Rynjah halor kane ka jingjia ïa ka hynrei kaba lyngngoh ka long ba wat hapdeng ka jingpyrshang ka khlem ïoh lad satia.
La synran lang ïa ka kong Banrikynti da kiba haïing hasem, ki paralok nongshong shnong namar ki la sngew synei ïa kane ka jingshah thad ba khlem nongrim jongka hynrei ka hap ban ap haduh mynne mynstep tangba la katta ruh ka khlem ïoh ïa kynduh hi ïa u Rangbah Shnong.
Ka kong Banri ryngkat ki paralok bad kiba haïing ki la pyrshang ban ïoh ïakren bad u Rangbah Shnong da kaba phone bun bun sien hynrei um jubab satia ïa ka phone bad kumta ki la pyshang ïa u Secretary bad une ruh haba u la shim ïa ka phone u la kren kyllaiñ da kaba kren tohmet bad kyntait ban wan sha ophis ka Dorbar Shnong.
Kane ka jingleh jong ki nongïalam shnong ka la pynkhie bitar ïa kine ki longkmie kiba ïa ap shitom hakhmat ophis ka Dorbar Shnong namar ki la ïa ap naduh ka por mynstep haduh ka por shiteng synñia da kaba shu ïa shong kat haba lap ba shem wat halor ki byrni khaw ka dukan u Marwari nalor ka jingdum tliw tliw ba ym shym treikam ka street light.
Dei tad haduh ka por shiteng synñia ba la wan kiba haïing, ki para nongshong shnong, ki samla bad rangbah kiba la kyrpad ïa kine ki longkmie ban ïapra noh ba ki sa kohnguh bad leit phai noh sha la ïing da kaba mynsiem kaba sngewsih ryngkat ki ummat kthang.
Kaba sngewthamula shuh shuh ka long ba kiba bun ki ïaid lynti na katei ka jaka bad ïohi ïa kine ki longkmie hynrei ym don ba kylli bad pyrthew lait noh tang u Assistant Rangbah Shnong u bah Hubert Marbaniang uba la wan ban kyrpad ïa ki ban ïa pra noh lait tang ma u ym don uwei ruh na ki nongkit kam shnong kiba wan ban ïa syllok bad ïakren bad kine ki longkmie.
Ha ka jingshisha hynnin ka Lah Sngi U Blei ka kong Banrikynti ka la leit ujor da ka ejahar sha u SP (City) halor kane ka jingshah thad jongka ha social media.
La synran lang ïa ka da ki paralok bad ki la leit ai kopi ruh sha ka DC bad SP ka East Khasi Hills bad kumjuh ruh sha ka ophis u Chief Electoral Officer (CEO) khnang ban ïoh ïa ka jingbishar ba hok.
Hadien kane kine ki longkmie ki la ïa kynduh ruh ïa ki lad pahai khubor ha Shillong Press Club ban pynshai sha ki paidbah halor kane ka jingshah thad ba khlem nongrim jongka kong Banrikynti ha ki arngut shitnga ha ki social media.
Ka jingthmu ka long ruh ban pyntip wad sha ki para BLO kiba hap ban rung man la ki thliew iing ban lum jingtip na ka bynta ka Election Commission of India ba kin nang ban husiar nangne sha khmat ïoh ngat ha kum kine ki riew khlemraiñ kiba la pynkheiñ aiñ bad thad khlem nongrim ïa ka BLO ha ka social media.
Nalor kata u kurim jong katei ka briew lei lei u nud ban kam ba u trei hapoh SP ophis hynrei haba la tohkit na u SP (City) u la ïathuh ba u shu thok shu shukor namar u khlem trei ha katei ka ophis.
Dei ruh hadien kane ba ki longkmie ki la leit sha ophis dorbar shnong ban pan jingpynshai na u Rangbah Shnong bad Secretary Shnong kaei kaba ki la leh na ka liang jongki halor kane ka kam.
Nalor kata ka jingthmu ka long ruh ban pan jingpynshai na u Secretary ka Shnong kumno u nud ban thok ïa u Additional Deputy Commissioner (ADC) u bah Ronny Wahlang da kaba ong ba ka shnong kam tip ei ei halor kane ka kam ba la phah da ka Election Commission of India.
Kane ka jingthok jongu ka la lam sha ka jingjan ngat shah pynshitom sa uwei u BLO uba la dep ai ïa ka shithi na ka ophis u DC sha u Rangbah Shnong ha ka jingïadon ryngkat u Secretary Shnong, u Lumlang bad kiwei kiwei de.
Kat haduh ba thoh ïa kane ka khubor, ka kong Banrikynti ka don hapdeng ka jingjaw ummat kthang namar ka dorbar shnong kam suidñiew ban wan shakhmat ban ïarap ia ka bad ban bishar hok halor kane ka jingshah thad madan ba khlem nongrim jongka.
Kane ka long thik kumba ki leh bym kheiñ snep bad ibeiñ ïa kane ka longkmie bad kam ïapher na ka jingïuhroit ïa ka hok longbriew man briew ki paradoh para snam.
Shillong, Nailur, 20: Ka All India Trinamool Congress (AITC) kaba shong ha ka Liang Pyrshah ka la takraiñ tyngeh ïa ka Sorkar Meghalaya Democratic Alliance ba la ïalam da ka ka National People’s Party halor ka jingbym lah ban pynshitom ha kaba ïadei bad ka jingkynnoh ‘donkti be-aiñ’ hapdeng ki Kontraktor ba shimti ban tei ïa ka Ïingdorbar Thawaiñ ba thymmai hadien ka jingkhyllem jong u tnum pyllun ha u bnai Jymmang mynta u snem.
Ha ka shithi ba la phah sha u Myntri ka tnat PWD (Buildings) u Bah Dasakhiat Lamare, u National Spokesperson jong ka AITC u Saket S Gokhale u la ong kane ka jingjia ka pynpaw shai ba kam don tang ka jingdkoh hynrei ka jingpyrshang ban shukor ïa ka Sorkar bad ïa ki paidbah ka jylla Meghalaya da kaba ïasuh buit hapdeng ki Kontraktor kaba paw shai ba ka don ka jingpynkheiñ ïa ki kyndon.
“Kaba kham pynkyndit shuh shuh ka long ba ka Sorkor Meghalaya ym tangba ka la phiel ban ïada ïa kane ka jingïasuhbuit sop sop hynrei kam shym la pynshitom lane ban thung da ka jingtohkit ban lap ïa ka jingïasylla hapdeng ka Uttar Pradesh Rajkiya Nirman Nigam Ltd, ka Badri Rai and Company, bad ka Shiva Enterprises ban lap ïa ka daw," u la ong.
U Gokhale u la kyrpad ïa u Myntri ban pynpaw da kaba shai la ka don neem ka jingpynshitom ha kaba ïadei bad kane bad ong, “ka jingkhyllem jong u tnum pyllun ka Ïingdorbar Thawaiñ ka la wanrah ïa ka jingduhnong shikatdei kaba paw shai ba ka dei ka jingïasylla kaba long be-aiñ.
"Haba kdew katkum ki khubor ba la paw ha ki lad pathai khubor, une u nongïalam ka AITC u la ong, ka paw ba ka Sorkar Meghalaya ka ïai bteng ban pynneh u juh u Kontraktor wat hadien ba la aiti ïa ka kaiphod da ka IIT-Guwahati.
“Kane ka paw shai ba ka jingïasylla sha lyndet kaba dang ïai bteng bad ki paidbah ka jylla Meghalaya ki donkam ban ïoh ïa ka jubab.
Ngi dang ap ba phin ai ïa ka jubab kham kloi halor kane," la ong u Gokhale ha ka shithi.
Katba ha ka jubab RTI ka pynpaw ba ka Uttar Pradesh Rajkiya Nirman Nigam Ltd ka la aiti pateng ïa ka kam ban tei ïa ka Ïingdorbar Thawaiñ ba thymmai sha ka ki ar tylli ki Contractors ba la shah kyntait, kata, sha ka Badri Rai and Company bad sha ka Shiva Enterprise, ong u Gokhale.
“Ka pynkynkulmar jingmut ban ïohi ba ka Sorkar Meghalaya bad ka tnat PWD (Buildings) ka shah ïa ka Uttar Pradesh Rajkiya Nirman Nigam Ltd ban aiwai pateng ïa ka jingtrei sha ki ar ngut ki Kontraktor kiba ka Tender ki la shah kyntait," u la ong.
Ha kane ka shithi, u Gokhale u la buh jingkylli ruh ïa ka tnat PWD (Buildings) la ka tip neem ba ka Uttar Pradesh Rajkiya Nirman Nigam Ltd ka aiwai pateng ïa ka jingtrei ban shna ïa ka Ingdorbar Thawaiñ ba thymmai sha ki artylli ki Kontraktor ba la shah kyntait?“Hato ka don neem ka jingshim jingkheiñ bad ka jingleit sorjamin ha ka por ba la tei ïa ka Ingdorbar Thawaiñ ba thymmai da ka tnat PWD (Buildings) ban eksamin kiei ki kontraktor ba la pyntrei ïa kane ka ing?’ la buh jingkylli shuh shuh u Gokhale.
U la ong ruh, hadien ba ka IIT-Guwahati ka ladep aiti ïa ka kaiphod halor ka jingkhyllem ka tnum pyllun jong ka Ingdorbar Thawaiñ ba thymmai , hato ka tnat PWD (Buildings) ka la buh jingkylli neem ïa ka Uttar Pradesh Rajkiya Nirman Nigam Ltd.
halor kano ka nongrim ba ka aiwai kylla ïa kane ka kam sha ki Kontraktor ba ladep shah kyntait.
Shillong, Nailur 20: Ka Seng HYC ka la phah ka shithi sha u Myntri Rangbah ka jyklla, u Conrad Sangma ha kaba ïadei bad ka aiñ ïakhalai haka jylla.
Kane ka shithi ba la phah da u Bah Roy Kupar Synrem, General Secretary ka ong ba , ka Sorkar u Conrad Sangma, wat hapdeng ka saw ka sian bad ka lynga pisa jong ka Jylla ha ka por ba don ka Khlam Covid-19, ka la pynbna ïa ka Meghalaya Regulation of Gaming Ordinance, 2021.
“Kaei ka jingdonkam ba kyrkieh haduh katta ba donkam ban sdang ïa ki kam Khalai ha ka Jylla kaba la pynlong ban wanrah ïa ka Orinance, ngi dum ka buit ka bor ban pyrkhat", la ong u Roy.
Hadien kata ka Sorkar ka lah pynkylla noh sha ka Aiñ ba pura ha Assembly bad shna pat ïa ka Meghalaya Regulation of Gaming Act, 2021.
Kaba kham pynkyndit ïa ki paidbah ka long ba ka Sorkar ka wanrah ne pynbna ïa ka Meghalaya Regulation of Gaming Rules, 2021 ha ka 21 tarik u Nohprah, 2021, kata tang Saw (4) sngi shuwa ka sngi ba khraw ki Riew ngeit Khristan ha ka Jylla ha ka por bar oh ki ïa pynkhreh ban rakhe ïa kane ka sngi bakhraw ha ka jing ngeit jong ki paid riew ngeit Khristan.
Balei lah leh ha kum kane ka por, kata tang kane ka Sorkar kaba lah ban batai.
Shuh shuh ka Seng ka ong ba, katkum ka Jubab u James Sangma ha Ing Dorbar Thaw aiñ, lah pyntip ba lahdep ban ai ïa 3 tylli ki Licence sha ki riew shimet ne ki kompeni bad kumjuh ruh ba ka Sorkar ka lahdep ban thung ïa u Chairman bad ki dkhot jong ka Gaming Commission.
Hadien kane u Conrad Sangma u lah pyntip hapoh ka ïing dorbar Thaw aiñ bad lyngba ki lad pathai khubor ba ka Sorkar naduh u bnai Jymmang 2022 ka lah pynsangeh noh ïa kano kano kam ba ïadei bad ki jaka ia khalai hadien ba lah mih ki jingpyrshah kiba bun.
Ka HYC ka ong ba kane ka jingkren jong u Conrad Sangma kam ïahap satia bad ka jubab kaba la ïoh lyngba ka RTI na ka ophis u Commissioner of Taxes lyngba ka shithi No.CTA-26/2009/Pt-VI/58 dated Shillong, the 17th August, 2022 namar katkum ka jubab kaba ka Seng ka ïoh, ka kren shai ba ka Department ka dang ïaid shakhmat ban peit bad bishar ïa ki aplikeshon na bynta ki kam khalai katkum ka Act bad ka Rules.
Kaba mut ba haduh u Nailar, 2022 ka Department ka dang bishar ïa ki aplikeshon.
“Haba kumta ngin ngeit ïano, ia u Conrad Sangma ne ïa ka ophis u Commissioner Taxes?", la ong ka Seng.
U nongïalam ka HYC, u ong ruh ba ka jingkren jong u Conrad bad ka Sorkar ba yn nym shah ia ki trai ka Jylla ban leit rung sha ki jaka ia khalai ruh ka long ka ei kaei kaba shu pyndep rukom namar ha ka Rule 18(b)(x) lah shu thoh ba kan dei ka kamram jong ki Nongpyniaid ïa ki Jaka ia khalai ban buh ïa ki Notis ha kita ki jaka ba yn shah tang ïa ki briew kiba na bar jylla ban ïa khalai.
Ym don kano kano ka kyndon ka ban ai bor lane ban buh ïa ki bor sorkar kum ki pulit ha kine ki jaka na ka bynta kane.
Wat lada u Conrad u ong ba ki pulit ki lah ban check bad pyntikna ba ki trai jylla kin nym rung ha kine ki jaka, na ka liang ka Seng ngi sngew ban pynpaw ba ïoh lehse kane kan dei pynban ka kabu ïa kito ki Pulit kiba mlien ka ban kamai bamsap ban ïoh kit pisa na kum kine ki jaka.
Ka jingai bor ha ki Nongpynïaid ban pyntikna ïa ki nongwan ïakhalai la kidei ki bar jylla ne ki trai jylla ka long kamkai namar kat nang wan ki briew ban ïa khalai katta ka jingïoh nong ka jong ki.
Te kumno ngin mutdur ba kin ïa pyntreikam da kine ki Licencee hi ia kaba kum kane ka Kyndon.
Lehse ki Trai Jylla ki lah ban shah khang ha ki kam Khalai hynrei ki lah pat ban leh ïa kiwei kiwei ki kam sniew ha kiba kum kine ki jaka la ka long ki droks bad ki kam awria.
Kumno yn pyntikna pat ba kum kine ki kam kin nym ïoh ban leh da ki Trai Jylla ha kine ki ktem ia khalai.
Ym dei tang ki ktem ïa khalai yn shah lyngba kane ka Aiñ hynrei ka jingktah kan wan ruh lyngba ki Khalai online namar ym don kyndon ban pyntikna ba ki khynnah kin nym ioh ban ia khalai online.
Ka Rules ka shu kdew bad ong ba kan dei ka kamram jong ki Nongpyniaid ban pyntikna ba ki briew ba ia shim bynta kin dei kiba lah 18 snem shaneng.
Kaba mut ba wat ki khun samla ka Jylla kin sa ngop ha kine ki kam khalai bad kane kan wanrah ïa ki jingeh kiba bun ha ka imlang sahlang bad tang shu lah long addict ha kine ki kam khalai, kan lam pat sha ka tuh ka thiem, ka thok ka shukor bad ka jot ka pra ha ki ing ki sem bad khamtam ia ki khun samla.
Ka jingkren jong u Conrad ba ki Trai Jylla kin nym ïoh ban ïa shim bynta ha ki kam khalai ruh kam shai bha namar ha ka Act bad ka Rules, ki don ruh ka kyndon ban shah ïa ki Seng ne kynhun ki Riew shimet ban pyniaid ïa ki jaka ia khalai ha ki shnong ki thaw ne ki dong ki thain ka jong ki.
Kaba ngi kwah ban tip na u Conrad Sangma bad u James Sangma, ka long ba hato ha kum kine ki jaka ïa khalai kiba long ha ki Shnong ki thaw, yn wan ia khalai da kita ki ‘Tourist’ a bar Jylla ne Bar ri? Ne kin ia khalai da ki briew na kita ki shnong ki thaw bad ki marjan shnong? Haba kumta, kata ka jingong jong ki ba yn nym shah ïa khalai ia ki Trai Jylla, ka don nongrim ei ei?Ka Seng ka dawa ba dei ban Repeal ne pyndam noh ïa ka Act bad Rules mardor, nangta dei ban weng noh ïa u Chairman bad ki Member ka Gaming Commission, khnang ba kan nym sepei ka pisa paidbah ban siew tulop ïa ki bad kumjuh ruh ban weng noh mardor ia ki 3 tylli ki License kiba lah ai da ka Sorkar.
Tura, Nailur 20 : Ka Garoland State Movement Committee (GSMC) ka la ïoh ka jingkyrshan na kiba bun ki seng ba ïakhih ban ïoh jylla la ka jong hi kiba na shabar ka jylla kiba don haduh 12 tylli.
Kine ki seng ki dei naduh Ladakh, Bundelkhand, Vidarbha, Purvanchal, Harit Pradesh, Gorkhaland, Bodoland, Tripraland, Dimasa, Karbi, Mithila, Vindhya Pradesh bad kiwei kiwei.
Kumta hadien ba la ïoh ka jingkyrshan na kine ki seng ka GSMC hapoh ka jingïalam u Co Chairman jongka u Balkarin Ch Marak ka la rai ban pynlong da ka jingïalang paidbah kaba heh bha ha madan Teteng A’ja kaba ha Tura na ka bynta ban pynkhlaiñ ïa ka jingïaleh ban ïoh ïa ka jylla Garo.
Kine ki seng kin wan hapoh ka lama National Federation for New States (NFNS)bad u President jongka u dei u Prof Munish Tamang.
Kine baroh ki ai ka jingkyrshan ïaka GSMC halor ka jingïakhih jylla Garo jongka.
“ Nga kyrpad ïa ki para Garo kynthei bad shynrang ban ïatylli bad ïeng ban ïaleh na ka bynta ban ïoh la ka jongka jylla Garo khlem da don ka jingsngew ïapher niam, ïapher kyrdan, jait bad kynhun" ong u Balkarin Marak.
U khot bad ïawer ruh ïa ki nongïalam niam, ki nongïalam seng saiñpyrthei, nongïalam seng bhalang ban ïadon ryngkat lem ha katei ka jingïalang ha ka 29 tarik khnang ba ka jingdawa kan khlaiñ.
“Lada ngi ïoh ïaka jylla Garo ngin don la ka jong ka Raj Bhavan, ka Assembly, Secretariat, ngi lah ban thaw la ki jong ki aiñ ki kanun bad ngin ïoh synshar hi ha ka kyndew ka shyiap jongngi" ong biang u Marak.
U la ong ba ki paidbah ki don ka hok ban dawa la ka jong ka jylla Garo kaba dei hapoh u pud u sam jongka Riti Synshar ka ri.
“ To ngin ym pynlip ïa kane ka ding ba rhem bad to ngin tur shaphang haduh ban da jop.
Nga kwah ban ïathuh ïa ki paid Garo ba ha kawei ka sngi ngin sa ïoh beit ïa kaba ngi dawa" pynkut u Marak.
Shillong, Nailur, 20: Lai ngut ki runar kiba ju donkti ban rong tuh ïa ki thuk thuk ar shaka na kylleng ki bynta bapher bapher ka jylla ki la ngat ha ka ruhnar jong ki Pulit ka Sohra Police Station.
Katkum u kyrwoh ba la phah da u Superintendent of Police (City) u Bah Vivek Syiem, ha 9 tarik mynta u bnai, kawei ka Pulsar Motor Bike ka la shah tuh na ka shnong Laitsohpliah, Sohra bad ki Pulit ki la register case da kaba pyngat hapoh ka Section 379/34 jong ka Indian Penal code.
Ha ka jingtohkit, ki Pulit ki la ïoh jingtip na ki tnat syntiat ba la ïohi ïa kane ka thuk thuk ba la shah rong tuh hajan Mairang.
Mar mar, ka Kynhun ki Pulit na Sohra ki la hiar sha Mairang bad da ka jingïarap jong ki Pulit ka Mairang Police Station ki la lap dien ïa kane ka thuk thuk.
Ha ka jingpynap shrip, arngut ki briew ki la shah kem ha Mairang.
Kine ki arngut ki la phla hakhmat ki Pulit ba bun ki thuk thuk ar shaka ki dei kiba la shu tuh na nongbah Shillong da uwei u snar uba dei na ka shnong Nongsohma kaba hap hapoh ka Eastern West Khasi Hills District.
U SP (City) u ïathuh ba ha ka 18 tarik mynta u bnai ha ka por 9:00 baje mynmiet, ki Pulit ka Sohra Police Station ki la hiar sha ka shnong Nongsohma da ka jingïalam lynti da uwei na kiba la shah kem bad ha kane ka kynti la kem ïa u snar nongtuh thuk thuk na ka shnong Nongsohma uba la kubur ba u dei uba ju donkti ban rongtuh ïa ki thuk thuk ar shaka na nongbah Shillong da ka jingïatreilang bad kiwei pat.
Da ka jingphla jong u, ki Pulit ki la ïoh kurup shwa ïa kawei ka Scooty bad ar tylli ki Motor Bike ha kane kajuh ka miet.
Ha ka step jong ka 19 tarik mynta u bnai, kane ka kynhun ki Pulit ba la ïalam da u Officer-in-Charge u Inspector Pynhunlang M.Syiem lem bad u Inspector Phrianglin Syiem u In-charge jong ka Nongthymmai Beath House, u Sub-Inspector Stephen Nongspung uba dei u Investigation Officer uba tohkit ïa kane ka jingshah rong tuh jong ki thuk thuk ar shaka bad ka Special Cell na Shilong ki la kurup sa 11 tylli ki motor bike na ka shnong Nongsohma ba la buhrieh bha ha kawei ka sem.
Ha ka jingtalasi bad tohkit bniah jong ki Pulit, la lap ba ïa kine ki thuk thuk ar shaka ba la pynthymmai bad ïa ki Registration Number Plate la bujli da kiba thok ba la buhrieh ha ka dong Nongkrem kaba hap hapoh ka shnong Nongsohma.
Baroh ki motor Bike ba la ïoh kurup ki long 15 tylli bad kawei ka Scooty.
Ki Pulit mynta ki dang pynlong ïa ka jingtohkit kaba bniah ban thwet sa ïa kiwei pat kiba donkti ban rong tuh ïa ki thuk thuk ar shaka na nongbah Shillong bad na kiwei kiwei ki jaka.
Jowai, Nailur 21 : Ka lympung ïalehkai kiba la kot 40 snem shaneng ne ka ‘40 Above Veteran Knockout Football Tournament-2022′ bala pynïaid da ka West Jaiñtia District Sports Association (WJDSA) mynta ka sngi ha madan Kiang Nangbah Stadium Dongmihsngi, Jowai.
Ha ka jingïakhun ka kynhun ïalehkai jong ka Real OIG kala lah ban pynliem da 3-1 kol ïa ka Yesteryear, ïa ki kol na ka Real OIG la thep da u Jewelson Tynsong ha ka minit ba 35, u Donkupar Nongrum ha ka minit ba 42 bad u Balumlang Lyngdoh ha ka minit ba 59.
Katba ïa ka shikol na ka Yesteryear la thep da u Dawanohi Chullai ha ka minit ba 10.
Lyngba kane ka jingjop jong ka Real OIG ka la ïoh ban rung sha ka ‘Quarter Final’ jong kane ka lympung.
Shillong, Nailur 21 : Ka lympung ïalehkai badminton kaba la tip kum ka 37th Meghalaya State Badminton Championship ka la sdang hynne ka sngi Balang ha kaba ïa katei ka ka lympung ïalehkai la plie pyrda da u Deputy Commissioner ka West Garo Hills u Swapnil Tembe ha Indoor Sports Hall, Hawakhana, Tura.
La don lang ruh ha katei ka sngi u District Sports Officer u Saljagring M.Marak nalor kiwei kiwei.
Ha katei ka lympung kaba la pynlong ha Tura ki don kumba 170 ngut ki nongïalehkai shynrang bad kynthei kiba ïashim bynta kiba la poi na kylleng ki bynta jong ka jylla.
Ïa katei ka lympung yn pynkut noh ha ka 24 tarik mynta u Nailur 2022.
Ïa katei ka lympung la lah ban pynlong biang hadien ka jingshah pynthut ha ka khlam jingpang Covid-19 kaba la wan ban lyngshop ïa ki ri ka pyrthei.
Shillong, Nailur 21 : Ka lympung ïalehkai 3rd Mawkynrew Cup 2022-23 ka la ïaid shaphrang mynta naduh ka Zone 1 haduh ka Zone 4.
Ha ka sngi Balang kadei jong ka Zone 4 ha madan ïalehkai kynjat bol ha Jatah ha kaba la ïoh ban pynïalehkai ïa ki hynriew tylli ki team.
Ha ka jingïalehkai kaba nyngkong ka la long hapdeng ka Nonghulew pyrshah ïa ka Mawdulop, ba ar hapdeng ka Jatah Nonglyer pyrshah ïa ka Old Nongryngkoh bad ka jingïakhun ba khadduh ka la long hapdeng ka Mynsang pyrshah ïa ka Umsawwar.
Haba phai sha ka jingïalehkai kaba nyngkong ka jingïalehkai ka long kaba mar ïakhaid bad dei tad haduh ka minit ba 40 shwa ban kut ka kylla step, ka Nonghulew ka la ïoh ban plie pyrda lyngba u Kitboklang Surong.
Ha ka kylla miet ka jingïalehkai ka la nang ïakhaid ha baroh arliang ha kaba ka Mawdulop ka la ïakhun tyngeh ban pynphai kol hynrei ka khlem lah pat ban pyndep ha ka liang ka thep kol.
Ka Nonghulew ka la nang ïoh mynsiem bad ïakhun tyngeh ha kaba u Kitboklang Surong u la ïoh ban thep sa ïa ka kol kaba ar ha ka minit ba 50 ha kaba ka kynhun ka la jop da 2-0 kol.
Ha ka jingïalehkai kaba ar hapdeng ka Jatah Nonglyer bad Old Nongryngkoh, ka jingïalehkai ka kham lah shilliang ha kaba ka Jatah Nonglyer ka la ïoh ban pynbam kput da 7-0 kol.
Ïa ka kol kaba nyngkong ka Jatah Nonglyer ka la ïoh ban thep ha ka minit ba 9 lyngba u Nickelsen Bina, bud sa ka shi kol na u Daky Mukhim ha ka minit ba 11, u Martin Mukhim ha ka minit ba 16, u Winjestar Nongbri ha ka minit ba 18 bad u Baristar Nongbri ha ka minit ba 40.
Baroh kitei ki saw kol ka Jatah Nonglyer ka la thep ha ka kylla step.
Katba ha ka kylla miet ka la biang ban thep sa 2 kol lyngba u Winjestar Nongbri ha ka minit ba 55 bad khadduh na u Kowelson Bina ha ka minit ba 60.
Ha ka jingïalehkai kaba khadduh, ka la long hapdeng ka Mynsang pyrshah ïa ka Umsawwar ha kaba ka Mynsang ka la jop salit 1-0 kol.
Ïa katei ka shi kol la thep da u Alninton Mukhin ha ka minit ba 38 jong ka kylla step.
Ha kitei ki jingïalehkai la sakhi lang ki nongkitkam ka MCC bad ki paidbah.
Mawkyrwat, ‘Nailur, 21: Kawei ka jingjia ba la jia mynta ka janmiet jong ka 19 tarik u ‘Nailur, 2022 ha kaba kawei ka sumo ka la hap ha kawei ka jaka ba long riat hajan ka jingkieng ïaid kali ha kawei na ki jaka ba khot Saitsnad, Mawlangwir, South West Khasi Hills District.
Katkum ka jingïoh lum jingtip na ki bor pulit la ong ba kawei ka sumo kaba don ïa u number ML 05 J 6025 ba la ñiah da u Kitboklang Lartang, 28 snem kaba mih na Mawkyrwat bad thmu ban leit phai sha Nongkenbah ka la hap noh ha kawei ka jaka ba long riat.
Shuh shuh la ong ba kane ka jingjia ka la jia mynta ka janmiet jong ka 19 tarik u ‘Nailur, 2022 ha ka por kumba 05:30 ei ei janmiet.
Hadien kane ka jingjia, la ong ba ïa baroh kiba la mynsaw la pynkit noh sha CHC Mawkyrwat namar ha kane ka jingjia 11 ngut ki briew ki la mynsaw, katba 2 ngut na ki pat ki la mynsaw jur kynthup ïa u nongñiah ïa ka kali ha kaba ïa kine la kit noh mar mar sha Shillong khnang ba kin ïoh ka jingsumar kaba khambha", ong ka tyllong khubor na ki Pulit.
Halor kane ka jingjia na ka liang ki pulit ki la dep ban register case bad ka jingtohkit ka dang ïaid shakhmat.
Kat shaba phai la sha ka mon ne sha ka diang ka jingthnem jong ki nongkitkam jong kiwei kiwei ki seng saiñpyrthei ban phet na ka party lajong bad ban leit pynïasoh sha ka NPP ka jur bha ha kine ki khyndiat sngi.
Ka lyer elekshon ka la shongshit bha sha ki jaka nongkyndong namarba ka NPP ka pynlong beit da ki jingïalang heh kiba bun briew khnang ban pyni ba ka dei ka seng saiñ kaba khlaiñ namarba ba ka dang bat ïa u lakam synshar hapoh kane ka Jylla Meghalaya.
Baroh baroh ki ïap biej ïa ka NPP.Kumba u ong u National Vice President ka NPP u Bah Prestone Tynsong, ba ka jingpynïasoh jong ki MDC na rilum Khasi bad Jaiñtia, bad kumjuh na Garo Hills sha ka NPP ka dei namarba ki ïohi ïa ki kam radbah.
Ym tang katta, wat ki MLA ba la shah pynshong ben ha u paidbah ruh ki kham phaikhmat sha ka NPP ka daw ka dei namarba ki ïohi ba ka don ha ka bor synshar.
Haba bishar ïa ka jingïaphet na kawei ka seng sha kawei pat ka pyni shai ba dei tang kito ki nongtrei kiba ju sngewtynnat ban ïadon bynta ha ki seng saiñpyrthei namarba ki ïoh jingmyntoi ynda la kut ka elekhson hynrei u paidbah ba bun balang hi um da kham pynleit jingmut than eh ha kum kine ki jingïalang rung seng ne phet seng namarba um don jingphoida eiei ruh em.
U paidbah mynta u la stad bad um da donkam ban ïohsngew ïa u lane ka MLA ba kin da put ronsing ïa ki kam ba ki leh lane wat ïa kito ki MLA kiba ju ai khubor manla ka sngi ba ki ai skhim ïa ki shnong, ïa ki skul, ïa ki kynhun bad kiwei ha kiwei ha ki shnong ki thaw.
U paidbah u bishar bad u da tip shai ba ki MLA kim don eiei hi ruh nalade bad ka skhim kaba ki ai ka dei hi ka jong u paidbah bad ka dei hi ka kamram jong u lane ka MLA ban pynïoh ïa kita ki song pynroi sha u paidbah namarba ki la khlei ïa ka jubanlak ha ki rynsan ïalap elekshon da kaba kular ban kit lut nadong shadong ynda ki la shah pynkup bor.
Ban shu kam trai ïa ki skhim pynroi ba u ne ka MLA ki la leh kam long kaba dei bad ka shong ha u paidbah kumno ban bishar bad u paidbah u dei ban sngewthuh shai kdar ïa ka jingmut Nongmihkhmat u dei tang u Shari hynrei um dei satia u Kynrad.
Hynrei, ka synshar paidbah, ka kylla pynban da ka khongpong ba ha kaba u ne ka Nongmihkhmat ki kylla ki Lei san snem ym ki Shakri san snem.
Hadien ka jinghiar suki suki ka jingpang khlam COVID-19 hapoh kane ka jylla, ka jingtreikam bad ka dur ba shisha jong ka NPP ka la nang paw suki pa suki.
Shwa u snem 2018, ka NPP ka la leit sha ki paidbah ban tyrwa ba kan weng ïa ka jingshah khang tih bad shalan dewiong ka jylla baroh kawei hynrei ki san lyiur ki la kut artat ka NPP kam shym la lah satia ban leh eiei wat tang khyndiat bad kane ka kam ka dang shu tyllun na kawei ka sngi sha kawei ka sngi kat haduh ba paw pyrthei pynban plak da ka jingshah kynnoh bamsap bad jan baroh ki kam la shu pynïaid ha ka kyrteng kita ki High Level.
Ka Congress bad ka BJP ka ki ju kren pyrshah bha ïa ka bamsap ka bampoh hapoh ka Sorkar MDA haduh kine ki sngi watla ki MLA ka Congress bad ka BJP ki dei kiba ïatreilang hapoh kane ka Sorkar ba la ïalam da ka NPP.Ka jingpyndonkam ki paidbah ka Social Media ha kine ki sngi ka long kaba shyrkhei haduh katta katta bad u paidbah hi u ïohi bad u bishar na ka sngi sha ka sngi aiu ki MLA kiba don hapoh ka Sorkar ki trei bad ki leh, la ka long ki trei bha lane ki shu trei thohmut thohmat tang ban shu pynbiej mit mit da kaba shu sam tin sop iing, sam shatri kup slap, sam shuki, sam khiew sha ki shnong ki thaw.
Kine kim don jingphoida eiei ïa u paidbah namarba kine ki jingïarap kiba wan na ki MLA ki dei hi kiba la thied na ka MLA scheme.
Ka jingsahdien jong ka jylla haduh kine ki sngi ka la nang hiar arsut.
Ki Sorkar ki leit bad ki wan hynrei ka jylla Meghalaya ka dang ïai sah dien hi kumjuh.
Ki surok ki sah kumjuh, ym don Medical College, ym don Engineering College bad ym don eiei watla ka jylla Meghalaya ka la kynjoh sha ka rta kaba la san phew snem.
Peit nuksa ïa ka jingkiew irat ka jylla Assam, ka long kaba ratbah haduh katta katta, lada synshar ka Congress lane ka BJP.Katba ha Meghalaya lada synshar ki seng riewlum lane ki seng heh nabar ka jylla ruh ym don kam pynroi eiei ruh em.
Kiba phoida bad kiba myntoi dei tang kiba ïoh shong ha shuki katba u paidbah u nang ïai duk bad u im jynjar trah.
Ki jubanlak ba ki seng saiñpyrthei ki la khlei ha ki rynsan elekshon ki shu kylla mulot khlem da pyntreikam wat tang kawei ruh namarba ki jingkular ki long tang ban shu pynbiej kai ïa u paidbah.
Shillong, Nailur 21 : Ka Mawkhar SC ka la hiar sha ka kyrdan ïalehkai First Division hadien ba ka la pyndep ïa ka jingïalehkai ha ka kyrdan kaba sha trai duh na ka miej kheiñ poiñ ha ka lympung ïalehkai OC Blue Shillong Premier League (SPL) 2021-22 katba ka Nangkiew Irat ka dang neh ha katei ka kyrdan ïalehkai Super Division hadien ba ka la pyndep ha ka kyrdan ba hynñiew.
Kitei ki ar tylli ki team ki la mih madan khadduh ha ka sngi Balang ha ka jingïalehkai ha madan MFA Third Ground, Polo, Shillong ha kaba ki la ïakhaid da kaba thep mar 2 kol.
Ka Mawkhar SC ka la pyndep ka jingïalehkai mynta ka samoi da kaba khur 7 poiñ ha kaba ka la mad nam rem 9 sien, ïakhaid 4 sien bad jop tang shisien na ki 14 sien ïalehkai katba ka Nangkiew Irat SC ka la pyndep da kaba khur 17 poiñ bad na ki 14 sien ïalehkai ka jop 4 sien, ïakhaid 5 sien bad rem 5 sien.
Watla ka Mawkhar SC ka dang ïoh ban mih madan nyngkong ha katei ka kyrdan ïalehkai hynrei kam ka la lah pat ban ïalehkai bha ha ka jingïatynjuh bor bad kiwei pat ki club kiba la ju mih madan bunsien ha katei ka kyrdan, kum ïa ka Shillong Lajong FC, Rangdajied United FC, Langsning FC bad ka Nangkiew Irat SC.Haba phai sha ka jingïalehkai kaba long hynne ka sngi Balang, ka Nangkiew Irat tang ha ka jingïalehkai ba dang ïaid 5 minit ka la ïoh ba plie pyrda nyngkong lyngba ka kol ba la thep da u Lambor Nongsiej bad ka minit ba 30 jong ka jingïalehkai u Overkindness Lyngdoh u la thep ïa ka kol kaba ar na bynta ka Nangkiew Irat SC ha kaba haduh ba kut ka kylla step ka la lamkhmat da 2-0 kol.
Haba wanphai sha ka jingïalehkai jong ka kylla miet, watla ka lad na bynta jong ka ban dang neh ha kyrdan ïalehkai super division ka la kut ha ka samoi ban wan, hynrei ki rangïalehkai ka Mawkhar SC ki khlem la kynran dien bad ïakhun tyngeh beit triang.
Kumta da katei ka mynsiem ïalehkai ha ka minit ba 62 ka la ïoh ban pynphai kol lyngba u Aibiang Nongneng.
Da katei ka shi kol ba la pynphai da ka Mawkhar SC ka jingïalehkai ka la nang ïathnem ba baroh arliang.
Ha ki minit ba dang sah bun tylli ki kabu baroh arliang ki la pynlehnoh ei.
Hapdeng ka jingïalehkai kaba la kut lad ïa ka Mawkhar ban pynphai kol, hynrei shwa kut ka jingïalehkai kata ha ka minit ba 90+2 u Roland Kharsyntiew u la thep ïa ka kol pynïakhaid kaba la pynshaïong hi ngaiñ ïa ka Nangkiew Irat kaba la buh ka thong ban pyndep ïa kane ka samoi da ka nam jop.
Ïa ka jingïalehkai OC Blue SPL 2021-22 yn pynïalehkai pat ha ka 26 tarik Nailur 2022 ha kaba ka Rangdajied United FC kan ïakhun pyrshah ïa ka Ryntih SC.Ka Rangdajied United FC ka don ha ka kyrdan kaba lai da kaba khur 25 poiñ katba ka Ryntih SC ha ka kyrdan ba san da 17 poiñ.
Ka Rangdajied kan hap ban ïakhun tyngeh ban knieh kyrdan ba ar bad ka Langsning FC kaba dang sah sa shisien ïalehkai ha kaba kitei ki ar tylli ki team ki kamai mar 25 poiñ, katba ka Ryntih kan hap ban ïakhun tyngeh ban knieh kyrdan ba saw na ka Shillong Lajong FC (17 poiñ) kaba la dep lut baroh ki jingïalehkai.
Ka Malki kadei kawei pat ka team kaba la hiar sha ka kyrdan first division.
Mawkyrwat, ‘Nailur, 21: Ka Umsaitshriew Sports & Cultural Club (US&CC) ryngkat ka jingïatreilang bad ka ophis jong ka Nehru Yuva Kendra Sangathan (NYKS), Nongstoiñ ka la ïoh ban rakhe ïa ka ‘Vikas Diwas Day 2022’ ha ka 17 tarik u ‘Nailur, 2022 jong ka taïew ba la dep ha kaba ïa ka jingïalang la pynlong ha Community Hall jong ka shnong Umsaitshriew, South West Khasi Hills District bad kane ka jingrakhe ka la long kaba shongkun bad shongshit bha.
Ha katei ka prokram la ïoh ban pynlong da kaba ai jinghikai halor ka phangpdeng, “Together Development Lecture" ha kaba la wan ban ïashimbynta da ki shibun ki longkime bad ki rangbah jong ka shnong Umsaitshriew bad kumjuh ruh ka jingïadonlang jong ki nongtrei napoh ka Nehru Yuva Kendra (NYK) bad ha kajuh ka sngi la ïoh ruh ban pynlong ïa ka jingpynkhuid ïa ki rud ki kiar jong ka shnong da kaba tam ruh ïa ki plastik.
Ha kane ka prokram la pynïaid ïa ka jingïalang da u bah T.Sangriang uba dei uwei na ki ‘riew rangbah jong ka shnong Umsaitshriew ha kaba u la pdiang sngewbha ruh ïa baroh kiba la wan ha kane ka jingïalang.
Nangta la ïoh ruh ka jingkren na u NYV, Mawkyrwat ha kaba ula pynshai halor ka jingthmu jong katei ka prokram bad ruh ula kyntu bad pynshlur ïa ki samla ba ka donkam ka jingïatreilang ban wanrah ïa ka roi ka par ha ka shnong ka thaw bad ha ka imlang ka sahlang.
U la kyntu ruh ïa ki samla ba ki dei ban mih ban trei ki kam ba bha ha ka imlang ka sahlang bad ban long kiba shlur ban ban leh ïa kiei kiei kiba myntoi.
La ïoh ruh ka jingpynshai shuh shuh na i Resource Person, bah P.Thongni ha kaba u la pynshai halor ka jingdonkam ban wanrah ïa ka roi ka par ha ki bynta bapher bapher.
U la kyntu namarkata, ïa ki samla jong ka shnong ba kumno ban long kiba shlur da kaba bud bad peit ïa ka nuksa jong ki ‘riew shlur kum u Mahatma Gandhi, u Tirot Sing kiba la long ki ‘riew shlur bad ki ‘riew shemphang kiba wanrah ïa ka jinglaitluid bad ka suk ka saiñ ha ka ri bad a jaidbynriew.
U la pynshai shuh shuh ba kum ki samla ki donkam ruh ka jingtrei shitom bad donkam ka jingïatreilang ban wanrah ka jingskhem bad ka suk ka saiñ, ka roi ka par ha ka imlang ka sahlang.
Ha kane ka prokram la ïoh rih ban ïashimbynta ha ka jingpynkhuid ïa ki rud ki kiar da kiba bun ki samla, ki kynthei bad ki rangbah ha kaba kane ka la ïarap shibun ban wanrah ïa ka khuid ka suba bad ka la ai mynsiem, kumno ban don ka jingkitkhlieh ïa ka mei mariang bad ban sumar khuid ruh ïa ka sawdong sawkun.
Lyngba kane ka prokram ka la long ka jingkyrkhu bad ai mynsiem ïa ki paidbah khamtam kumno ban long ki nongïalam bad kumno ban pynkhlaiñ ban wanrah ïa ka roi ka par da kaba ïatreilang lang ki paidbah nongshong shnong.
Ha kaba kut jong ka jingïalang, la ïoh ka jingkren ai khublei na u bah D.Khardewsaw.
Mawkyrwat, ‘Nailur, 21: Ka Hynñiewtrep National Youth’s Front (HNYF) jong ka South West Khasi Hills District ka la lum ïa baroh ki Unit bad ki Circle na ki dong bapher bapher jong ka South West Khasi Hills District kum ka jingïakynduhlang kyrpang ban pynkhlaiñ ïa ka jingtreikam jong ka seng.
Ha kane ka jingïalang la ïathir ïatai ha kaba ïadei bad ki mat kiba ktah ïa ka imlang ka sahlang bad ruh ïa ki shibun ki mat jingdawa na ka Sorkar ha kaba ïadei bad ka roi ka par jong ka South West Khasi Hills District hi baroh kawei kum ka jingbym biang ki surok, ki lynti ki synkien, ki jaka sumar ha ka liang ka koit ka khiah ha kaba ka seng ka ju ïai angnud ban bud-dien la ha kano kano ka rukom ki kam pynroi hapoh jong ka distrik ki suki khamtam hapoh ka distrik Head Quarter jong ka Mawkyrwat.
Ha katei ka jingïakynduhlang ka phang pdeng jong ki unit bad ki circle ka long ban ïoh ruh ka jingmynjurlang ba namar ka jingmih bun ki jingsniew ha kine ki sngi la donkam ban pynïar ïa ki shnat treikam jong ka seng ha manla ki dong jong ka South West Khasi Hills District bad ban long kiba peitngor ha ki shnong ki thaw halor ka jingkynrei jong ki jingsniew kiba mih ha kine ki sngi kiba la ktah ïa ka imlang ka sahlang khamtam ruh ka jingshah ïalam bakla jong kiba bun ki khun samla ha kane ka juk kaba mynta.
Ha kane ka sngi la ïoh ruh ka jingkren na ki nongkitkam jong ki unit bad circle baroh halor ka rukom treikam jong ki.
Ki nongkitkam kata na u bah Shimbor Langte, Working President, bah Shining Wanniang, Vice President bad kiwei kiwei ki la ai mynsiem bad kyntu ïa ki unit bad ki circle ban don ka jingïaieit, ka jingïatyllilang kawei.
Ki nongkitkam ba thymmai jong ka Hynñiewtrep National Youth’s Front (HNYF), South West Khasi Hills District ki long President u Khrawbok Snaitang, Working President u Shimborlin Langte, Vice President u Anthony Wanniang bad u Shining Wanniang, General Secretary u Khrawbok Mawleiñ, Assistant Secretary u Losmandar Marweiñ, Finance Secretary u Micheal Wanniang, Publicity Secretary u S.K.Naior, Assistant Publicity Secretary u Wanteibok Wanniang, Disciplinary Secretary u Roshanroy Lyngdoh, Sports Secretary u u Jovial Rani lem bad kiwei de.
Nongstoiñ, Nailur, 21: U Deputy Commissioner ka West Khasi Hills u la pyntip sha baroh ki trai thup dewiong (Coal Stocks) ka District, kiba don kyrteng ha ka inventory list ba la dep ban wan thew bïang (Reassessed) ha u snem 2018, ba kan don ka jingpynshisha ïa ka jingdon u dewiong jong ki da ka Joint Inspection Team.
Ha kaba ïadei bad kane la kyrpad ïa ki trai thup dewiong katkum ka inventory list ba kin ïa don ryngkat bad ka Joint Inspection Team katkum kine ki tarik bad jaka bala kdew kata Maweit 21 tarik haduh ka 25 tarik Nailur 2022 bad Shallang 26 tarik haduh ka 30 tarik Nailur 2022.
Na ka bynta ka jingïapynbeit ïa ka jingïakynduh, ki lah ban phone ha u bah Evanmi Lyngdoh, MCS, EAC West Khasi Hills District, Nongstoiñ ha u number phone 7005252778.
Nongstoiñ, Nailur, 21: Ka seng jong ki misteri dieng kiba dei ruh ki nongtrei furniture hapoh ka shatri jong ka All Furniture Association West Khasi Hills District (AFAWKHD), mynta ka sngi ka la ïoh ban rakhe lehkmen ïa ka lyngkhuh dap snem jong ka seng, ha kaba u bah Gabriel Wahlang MDC ka Nongstoiñ konstitwensi, u la wan ruh ban long kum u kongsan ha katei ka jingïalang ïa kaba la pynlong ha Mecofed Hall Nongstoiñ.
Ha katei ka jingdap shi snem jong ka seng, katei ka kynhun ka la ïoh ruh ban pynkup burom ïa ki san ngut ki nongtrei furniture kiba la kham san ha ka kam bad kiba la kham noh ruh ha ka karta.
Kum ka dak jong ka jingrakhe ïa katei ka sngi kaba kyrpang jong ka seng, ka kynhun ka la ïoh ruh ban ot ruh ïa u cake ha kaba u kongsan ryngkat ka jingïasynranlang u bah S.Kharjahrin President ka All Furniture Assocïation West Khasi Hills District, ki la ïoh ban ïashim bynta lang ban ot ïa utei u cake bad ban sam ïa baroh lang.
Ha kane ka sngi lehkmen la ïadonlang ruh ki ophisar na ka tnad Labour Department Nongstoiñ, Grass Root Nongstoiñ, Don Bosco Tech Nongstoiñ, Forest Department Nongstoiñ, Industrial Department Nongstoiñ bad kiwei kiwei, bad la ïoh ruh ban pule ïa ka history jong ka seng da u bah Kiew Lyngdoh Secretary ka All Furniture Assocïation West Khasi Hills District.
Kum shi bynta ban pynshit pynshngaiñ shuh shuh ïa katei ka jingïalang, la ïoh ruh ban ïohsngew ïa ka sur jingtem da u samla Bestarly Blah, u ba la put ïa ka sur jingrwai tang lyngba ki sla dieng.
U kongsan u la ong, “Ka jingdon jong ka Association kan long ka jingmyntoi ïa baroh kiba trei ïa kum kane ka kam.
To ai ba ka jingsdang na I ba rit phin san ha ki kam sha kaba heh, suki pa suki.
To ngin beh ruh ïa ka thong ban kham lah ban ïa kiwei ki nongtrei furniture kiba nabar jylla, namar bun sien nga ïohi ba ki khasi ki I tynnad ïa ki tiar kiba wan nabar kiba la thaw da kiwei".
“Hynrei balei ngim buh ïa ka thong ba ngan shna ïa kaba khan itynnad ban ïa kaba la thaw kiwei ka lah dei ka por ba phin kham pyntbit shuh shuh, khnang ban ïoh rih ban ai jinghikai ïa kiba nadien, namar kam dei shuh ba ngin dang ap tang ka kam sorkar hynrei ngi hap ban nang ban ïeng ha la ki kjat",.
Mawkyrwat, ‘Nailur, 21: Ka Kur Lai Kynja Ksanmaw (KLKK), Rangblang, South West Khasi Hill District da ka dap da ka jinglyngngoh bad pyrshah jur ïa ka jingwan thung mawpud jong ka ophis ba dei peit ïa ki surok ne ka Public Work Department (PWD) Roads khlem da don kano kano ka jingpynshai ïa ka Kur lyngba ki kot ki sla kiba biang.
Halor kane ka bynta na ka liang ka Kur Lai Kynja Ksanmaw, Rangblang ha ka Dorkhas ba ki la phah hapoh ka ophis jong ka Deputy Commissioner, South West Khasi Hills District ki la pyntip ba ki pyrshah halor ka jingleh jong ka ophis Public Work Department (PWD) Roads namar da ki phew snem ba ka surok kaba dei ïaid lyngba ka khyndew jng ka Kur Lai jait jong ki kaba sdang naduh Wah Ponnailo ter ter shaduh markhap bad ka khyndew Shnong Marïem ba ka tnad PWD (R) kam kam pat wan ban pyn-i-dak ïa ka jinglongtrai jong ka lyngba ki mawpud ne maw pillar.
Shuh shuh la ong ruh ba ki jingpynshisha lyngba ki kot ki sla ba haduh katno phut ba ka ophis PWD ka la dei siew ïa ka compensation.
Ha kajuh ka por ki la ïathuh ruh ba na ka liang ka Kur Lai Kynja kaba la ïashong ha ka 19 tarik u ‘Nailur, 2022 ka la sngewdei ban kyrpad ba dei ban pynsangeh noh shwa ïa kane ka jingpyntrei ban thung ïa ki mawpud tad haduh ban da ïa pynbeit lang da ki ar liang mamla.
Ka Kur Lai Kynja da kaba shai kdar kam don kano kano ka jingpyrshah ïa ka jingpyrtrei ïa ka surok Intermediate hynrei ka sngewban kyntu ïa ka ophis PWD (R) ba ka dei ban bthah ïa ka kompani ba kan kham pynstet ïa kane ka jingtrei khnang ba ki paidbah jong ka dong ka thaiñ kim nym don ka jingthut ha ka leit ka wan kaba manla ka sngi.
Shuh shuh la ong ruh ba ka Kur Lai Kynja Ksanmaw jong ka Rangblang ha ryngkat ka jingïadonlang u Lyngdoh Kur bad Secretary jong ka Kur, ki longkmie bad ki samla ryngkat ki katto katne na ki Sordar Shnong ban leit ïa kynduh ïa ka Deputy Commissioner, South West Khasi Hills District halor ka jingwan thung mawpud ne pillar jong ka ophis PWD (Roads) Sub Division Mawsaw kaba khlem da pyntip ïa ki Rangbah Kur bad kumjuh ruh ïa ki Rangbah Shnong ha ka por ba ka ophis PWD ka wan ban thew ïa ka surok kaba sdang naduh Wah Ponnailo haduh markhap jong ka shnong Marïem.
Kaba lyngngoh ka long ba ha ki katto katne ki jaka la ïohi pynban ïa ki mawpud (pillar) ba a wan thung da ki kontraktor ha kaba kane ka la wanrah ha ka umdum ïa ki Rangbah Kur, ki longkmie longkpa, ki samla bad kumjuh ruh wat ïa ki Rangbah Shnong.
Namarkata, dei halor kane ka nongrim ba ki Rangbah Kur ki la leit hapoh ka ophis jong ka Deputy Commissioner, South West Khasi Hills District ha ka 20 tarik u ‘Nailur, 2022 ban leit ïa kynduh ïa ka ryngkat ka dorkhas ban dawa ba ka ophis PWD (Roads) ka dei ban pynsangeh shwa ha kaba ïa dei bad ka jingthung mawpud hapoh jong ka khyndew jong ka Kur Lai Kynja Ksanmaw.
Kumta ha kane ka jingleit ban ïa kynduh ki la ïoh lad ban ïa kren bad ka Additional Deputy Commissioner, South West Khasi Hills District ban pynsnge halor kitei ki mat namar ka jingkwah jong ka Kur Lai Kynja ka long la kumno kumno ka ophis jong ka PWD (Roads), Mawkyrwat ka dei ban pyni shwa ïa ki kot ki sla kiba biang ha shwa ban wan thung ïa u mawpud.
Shuh shuh ki la pynpaw ruh ka jinglyngngoh ba balei yn wan thung mawpud bad balei ki khlem thung naduh kito ki por ba mynshwa naduh ki snem 1971 ba ka ophis PWD (Roads) ka la dep siew ïa ka land compensation sha ka khyndew jong ka Kur.
Kane ka long katkum ka kyrwoh khubor ba la phah da u bah Klominik Iawphniaw, Lyngdoh Kur Lai Kynja Ksanmaw bad na u bah Moding Thyrniang, Secretary Kur Lai Kynja Ksanmaw.
Nongpoh, Nailur 21: Ban bteng ka jingpyrshah ïa ka jingthmu ban wan rah ïa ka ktem khalai ha Ri Bhoi ha ki thaiñ Khanapara, ka Joint Action Committee Against Casino ka la rai ban pynlong da ka jingïathir jingmut halor ka jingpyrshah ïa ka jingwan ka Casino ba ka JAC ka la rai ruh ban khot ban wer ïa ki riew pawkhmat bad kumjuh ruh ki MLA bad MDC ki nongïalam niam bapher bapher bad ki Principal jong ki skul na Ri Bhoi.
Kum ban pynkynmaw, ka Joint Action Committee Against Casino ka dei ka kynhun ba la synrop lang da ka Synjuk ki Rangbah Shnong Ri Bhoi District, ki nongïalam Seng Bhalang ba kynthup ïa ka KSU, HNYF bad ka FKJGP na Ri Bhoi District bad ka jingthmu ba la seng ïa kane ka JAC ruh ka long ban pyrshah jur ïa ka jingthmu ban wan rah ïa ka Casino ha Ri Bhoi District.
Kumba la pyntip da u nongai ktien ka JAC Against Casino bad uba dei ruh u President ka KSU North Khasi Hills District Unit, u Samla Ferdynald Kharkamni, u la pyntip ba ka JAC naduh ba sdang ka la mih ban pyrshah halor kane ka jingthmu ban wan rah ïa katei ka ktem khalai ba la tip kum ka Casino ha Ri bhoi bad haduh mynta ruh kin ieng ha ka nongrim ban pyrshah ba lada ka sorkar kam sangeh kin sa mih ban pynlong da ka jingpyrshah ki paidbah ryngkat ki nongïalam ka JAC.U la ong ruh kumba ka la JAC ka la mih ban pyrshah ïa katei ka Casino, na ka liang ka JAC ka la rai ruh ba shim ïa ka sienjam ban pynlong pat da ka jingïathir jingmut bad ha kane ka jingïathir jingmut ka JAC kan khot kan wer naduh ki MLA, MDC ka Ri Bhoi, ki nongïalam niam bad kynthup ruh ki riew pawkhmat na ka bynta ban ïa tai bad ban ïathir halor kane ka mat ba ka JAC ka pyrshah jur ïa ka Casino.
U la ïathuh ba ïa kane ka jingpynlong ïa ka jingïathir jingmut halor ka Casino ka JAC ka la rai ban pynlong ha ka 26 tarik u Nailur 2022 naduh ka por 10 baje mynstep ha Ing Dorbar, Sajer Nongpoh bad kum ka JAC ka khmih lynti ruh ba ki MLA, MDC bad ki nongïalam niam bapher bapher kin wan ban shim bynta ban paw ïa la ki jingsngew halor kane ka Casino ba ka JAC ka la mih ban pyrshah naduh ba sdang ban wan rah ha Ri Bhoi District, u la bynrap.
Mawkyrwat, ‘Nailur, 21: Ka Joint Action Committee (JAC) kaba kynthup ïa ki saw tylli ki sengbhalang jong ka Sawsymper Area kata naduh ka KSU, FKJGP, HYC bad HUAM mynta ka sngi ka 19 tarik u ‘Nailur, 2022 ki la buh ka jingmaham tyngeh ïa ki trai par bad ki kali, ba kim bit da lei lei ban siew ïa ka bai khajna sha u Syiem, kumjuh ruh ïa u nonglum khajna ba ym bit ban wan sha Raid Sawsymper.
Katei ka jingmaham ka mih hadien ba ka Joint Action Committee (JAC) kaba kynthup ïa kitei saw tylli ki sengbhalang jong ka Sawsymper Area ba da kaba mynsiem ba sngewkhia ki la leit ban jurip ïa kawei ka karkhana tylliat maw ha Umnongrim, Wahmawpat hadien ba ka ophis jong u Syiem ka Hima Maharam Syiemship ka la pynmih biang ïa kawei ka hukum ha ka 31 tarik u ‘Nailar, 2022 ban khrong khajna ïa ki kali kit maw hapoh ka Raid Sawsymper, East Khasi Hills District.
Ka JAC hapoh ka jingïalam Drimshon Marweiñ, Secretary JAC, u George Shangdiar uba dei President ka HYC, u Runningstar Kharbani, President ka FKJGP Saw-symper Circle ki la pynpaw ïa ka jingsngew-khia kaba jur ïa ka jingleh donbor ka ophis u Syiem Maharam ka bym shym la burom shuh ïa ka soskular kaba la ïateh da ki ‘riew rangbah ka Raid Sawsymper bad u Syiem Bamonsing ha u snem 1944 kaba ong, “ba u Syiem ka Hima Maharam u la lah ban synshar tang ïa ki khlieh briew katba ïa ka khyndew ka shyiap yn synshar hi da ka Raid Sawsymper".
Kine ki nongïalam ki la ïathuh ruh ba na ka por sha ka por u Syiem u ju pynmih ïa ki hukum ban khrong khajna ïa baroh ki jingmih na ka Raid Sawsymper bad dei ha ka 15 tarik u Rymphang jong u snem 2021, na ka liang ka JAC ryngkat ki 15 tylli ki shnong jong ka Raid Sawsymper ki la mih paidbah ban pynlong da ka jingïa-ïaid paidbah kaba heh ha ban pyrshah ïa kane ka hukum u Syiem ha kato ka por.
Hynrei tang hadien shisnem ha u 31 tarik u ‘Nailar, 2022 u Syiem u la pynmih biang sa ïa kawei ka hukum ban khrong khajna ïa ki kali kit maw hapoh ka Raid Sawsymper.
Ha kaba ïa dei bad kane ka bynta ka Joint Action Committee (JAC) ka la pynpaw ba kan pyrshah ïa kane ka hukum u Syiem bad kan ym pdiang da lei lei ruh em.
Nongpoh, Nailur 21: Haba leit shim bynta mynta ka sngi kum u symbut kongsan ha ka jingrakhe ïa ka jubili rupa ka seng Confederation of Ri Bhoi People (CoRP) ba kane ka seng ha Ri Bhoi ka la kynjoh sha u mawmer ba ar phewsan snem ka jingïaid lynti ban shakri na ka bynta ki paidbah, u MLA ka Umroi, u Bah George B Lyngdoh u la pynpaw ka jingkmen ba kane ka seng ka la dang khlaiñ bor ha ki kam shakri ïa ki paidbah bad ha kawei pat ka bynta u la ai mynsiem ïa ki nongïalam ka seng kumba ki la shakri baroh shi katta ki dang dei ban bteng ka jingshakri bad ka jingshakri ka long ba ki hap ban peitngor bad ban trei na ka bynta ki mat kiba ktah ïa ki paidbah bad khamtam ïa ka jaid bynriew.
U Bah George B.Lyngdoh u la pynpaw ruh ba u sngewkmen ban tip ba kane ka seng ka la ïaid lynti ban shakri haduh 25 tylli ki snem naduh ba la suit la shor ïa ka bad u sngewthuh shai ruh kumba la pynpaw da ki nongïalam ba ka jingseng ïa kane ka seng ka long ban shakri kyrpang na ka bynta ki paidbah ka dong Ri Bhoi.
“Nga sngewthuh shai ba ha ka jingïaid lynti ban shakri ïa ka eh ka shon ki paidbah kum ki nongïalam seng ki la hap ban mad shibun ki jingeh bad ki jingtynjuh bad namar ka jinglen lade ki nongïalam kane ka seng ka la lah ban kynjoh sha ka jingïaid lynti ba 25 snem ka jingshakri halor ka thong ban trei na ka bynta ka bha ka miat bad ka roi ka par ki paidbah ha Ri Bhoi" ong u Bah George B.Lyngdoh, MLA ka Umroi.
Nalor ki jingai mynseim bad ka jingpynshlur ïa ki nongïalam ka CoRP ba kim dei ban shongthaid ne sangeh noh ïa ka kam shakri paidbah, u Bah George B.Lyngdoh u la ong ba kum ki nongïalam seng haba shakri na kabynta ki paidbah ki dei ban peitngor nyngkong eh ïa ki mat ki jura kiba ktah ïa ki paidbah, namar ka thong ka seng ka dei hi ban trei na ka bynta ki paidbah bad haba ki trei ki dei ban trei ne shakri ïa kino kino ki mat kiba ktah ïa ki paidbah bad ka jaid bynriew hi baroh kawei.
Ha kawei ka bynta, kaba u la kren nalor ka jimgma kaba ap mynta na ka jingkynrei u drok ba bun ki khun samla ki la jot, u Bah George B.Lyngdoh u la kyntu ruh ïa ki nongïalam seng ba ki hap ban don lang ka jingkitkhlieh ban ïa pynduh jaid kum kine ki jingdih ba sniew kaba ktah ïa ka imlang ka sahalang bad u la pynpaw ruh nalor ba ki jingsniew ki la dang kynrei ha kine ki sngi kaba sngewsih ka long ba mynta ka sorkar ka la thmu ban wan rah sa ïa ka ktem khalai ba la tip kum ka Casino ba kum ki nongïalam ki hap ban tih bñiah bad ban pyrshah jur namar ka jingwan katei ka ktem khalai kan nym ktah tang ïa ki longing longsem bad ka la ruh ban pynmih shibun ki jaid jingsniew khamtam ka jingma na bynta ki kynthei ki khynnah, u la bynrap.
Khliehriat Nailur 21: Ki nongkyrshan kiba ju kyrshan ïa u bah Justin Dkhar, uba dei u MLA ba rim jong ka 6- Khliehriat Constituency kiba na ka shnong Wapungskur, ki pynpaw ka jingsngew diaw halor ka jing ong jong u bah Justine Dkhar ha ka jingialang ba la pynlong myn ha ka 9 tarik u nailur ha East Side Inn, ba u la ong ba baroh ki nongkyrshan kiba ju kyrshan ïa u mynta ki la kyrshan ïa u bah Kyrmen Shylla, u kyrtong ka UDP ha kane ka election ka ban wan.
Kitei ki nongkyrshan kiba na Wapungskur, ki pynpaw ba kim lah satia ban pdiang ïa katei ka jingong u bah Justine Dkhar bad pynpaw ruh ba ïa mynta hi kim pat shim ïa kano kano ka rai bad kim pat lah ban batai ïa kano ka party ba kin kyrshan.
Khliehriat Nailur 21: Ka Meghalaya People United Front (MPUF) East Jaiñtia Hills District, hapoh ka jingïalam u President, u bah Kyrshan Blah, u General Secretary sengkmie, u bah Aimon Syad lem bad ki dkhot, mynta ka sngi ki la leit ban buh biang da ka jingthoh ha khmat u myntri ka sorkar jylla u ba dei peit ïa ka tnat Transport, u bah Dasakhiat Lamare bad lyngba ka jingthoh ne dorkhas, ka seng ka la dawa biang ban buh ne thung ïa u Motor Vehicle Inspector (MVI) ha ka ophis jong ka District Transports ka East Jaiñtia Hills District, kane ka jingdawa jong ka seng ka dei ka jingdawa ka ba ym pat lah ban pynurlong haduh mynta.
U bah Kyrshan Blah, u la ong ba kumba long mynta la kumba shisnem tam ei ei ka East Jaiñtia District District kam don ïa u MVI bad kane ka pynsuki ïa rukom trei kam ka tnat DTO ha kaba ïadei bad ki kam na ka bynta ka jingdonkam ki paidbah ka district.
Na ka liang u General Secretary jong ka MPUF sengkmie, u bah Aimon Syad, u la ong ba hadien ka jingud jong ki paidbah ka District halor ka jingbym don u MVI, kumta na ka liang ka seng ka la dep ruh ban ai da ka jingthoh ban dawa na ka ophis jong u Commissioner of Transports Department, Shillong naduh ka 12.04.2022, hynrei haduh mynta kam pat shym la urlong satia, kumta mynta ka sngi ka seng kam banse ka la leit ban ïa kynduh ïa u myntri kane ka tnat, ha kaba naka liang u myntri ruh, u bah Dasakhiat u la kular ba un shim khia ïa kane ka kam namar ba ka dei hok hi ban don u MVI hapoh ka District.
Ka seng ka la pynpaw ka jingsngewnguh shibun ïa utei u myntri u ba la kular ban shim khia ïa kane ka kam ka ban long na ka bynta ka jingbit jingbiang ki paidbah jong ka district, khamtam ha kaba ïadei bad ki kot ki sla kiba ïadei bad ki kam kali.
Jowai, Nailur 21: Uwei u samla naka shnong Mukhla Mission ïa uba la tip kyrteng kum u Beholden Dkhar, uba dei ruh u khun ba ar napdeng ki 7 ngut shi para jong ka kong Tilda Dkhar bad u ma P.Lamare (Kpa), da ka jingshlur khlem da don shuh ka jingsheptieng ula lah ban pyllait im ïa uwei u rangbah briew uba jan ngam jyllop ha kawei ka pung dohkha kaba don haka shnong Moosdai kaba dang hap hapoh ka Mukhla West Jaiñtia Hills District.
Utei u samla haba kren ha u nongthoh khubor u Mawphor ula ïathuh ba utei u Rangbah briew ula hap hapoh katei ka pung haka 3 tarik mynta u bnai Nailur 2022 ha ka por kumba 2 shiteng nohphai sngi, ‘katba u dang ksaid naka jingngam jyllop hapdeng jong ka pung mar mar u samla Beholden Dkhar u noh phum ban leit tan ïa utei u rangbah sharud jong ka pung’.
Ki paidbah ba bun kiba don ha kata ka por kila sdang ban ïarap lang ïa utei u rangbah bym pat tip kyrteng, ynda la wan pynpoi ïa u sharud ka pung da u Beholden bad ki paidbah kila ïarap ban khñiot ïa ka um na kpoh haduh ba utei u briew ula lait im na ka jingngam jyllop.
Shuh shuh u samla Beholden Dkhar ula ïathuh ba kane ka la jia hashwa ban kut jong ka jingïakop khwai hynrei kiba bun na ki paidbah ba don ha katei ka jaka kim shem la nud ban leit ïarap ïa utei u briew namar ka jingjylliew jong ka pung bad utei u briew ula poi ruh sha ki bynta ba kham shapdeng jong ka pung.
“Ha ka por ba nga dang pyllang ïa ki tiar khwai nga la ïohi ïa kane‘hangta hi ka por la wan ka jingpasiew bad da ka jingshlur ngam bymse ban noh beit ha ka pung tang ban ïoh leit pynllait im ïa utei u rangbah bad kaba kmen ka long ba nga la lah ban tan da kaba suk ïa utei u rangbah bad hadien ba ki paidbah kiba don lang ha katei ka jaka kila sdang ban ïarap lang nangta nga ka mih noh na katei ka jaka" ong u Samla Beholden Dkhar.
“La ïathuh ruh ba utei u rangbah briew ba ka kham tymmen uba la hap shapoh pung ka lah ban dei na ka daw ba u shoh khawyiang da ka jingthum ban leit sha ka jingïakop khwai dohkha ha katei ka pung".
Halor kane ka kam shlur jong utei u samla ka seng Khasi Jaiñtia National Union (KJNU) hapoh ka jingïalam u President ma Niman N Shadap ha ryngkat ka jingdonlang ki nongïalam ka Chdoh Ri Jaiñtia Maya (CRJM) bad ka Hynñiewtrep New Generation Movement kila pynlong ka jingpynkup burom ïa utei u samla mynta ka sngi ha ka jingïalang ba lyngkot kaba la long ha Highwinds Restaurant hajan ka pung Thadlaskeiñ.
Na ka liang u ma Niman Shadap ula ong ba kane ka jingpynkup burom ïa u samla Beholden Dkhar ka long shi bynta ban ai mynsiem ïa u halor kane ka kam ba shlur jong u ban pynlait im ïa ka mynsiem jong utei u Rangbah briew bad kyrmen ba kane ka khubor kan poi sha utei u rangbah.
Ula ong ruh kane ka kam shlur jong u samla Beholden Dkhar ka long ruh kum ka lad ban ai mynsiem ïa kiwei de dei halor kane ka kam shlur jong u bad ha ka juh ka por ka long ruh kaba sngew sarong ba une u samla ula leh ïa kane ka kam hakhmat jong kiba bun kiba shakhi da ki spah ngut.
U ma Shadap u ong kaba sngewkmen ka long ba ki dang don kum kine ki samla hapoh ka Ri-Lum Jaiñtia kiba shlur bad leh ïa kane ka kam ba bha, ngi buh ka jingduwai ïa une u samla ba um dang ïoh ka met kaba koit ba khiah bad kitbik kitrwiang ba un dang ïoh ïa ka mynsiem sngewrit bad ka jingstad jingshemphang ha ka jingim ma manla ka sngi.
Nongpoh, Nailur 21: Hapdeng ka jingiphuh iphieng bad ka jingkmen kaba khraw ka Confederation of Ri Bhoi People (CoRP), mynta ka sngi kala ioh ban rakhe ïaka u mawmer ba 25 snem jong ka jingïaid lynti jong ka seng naduh bala seng ïaka ha u snem 1996 naka bynta ban ai ka jingshakri ïaki paidbah ka dong Ri-Bhoi ha baroh ki liang bad ïa katei ka jingrakhe la pynlong ha Umsning Auditorium.
La wan ruh ban sakhi ha katei ka sngi da u Bah Metbah Lyngdoh Lamphang ka iing Dorbar thawaiñ ka jylla kum u kongsan, u Bah Renikton Lyngdoh Tongkhar Myntri ka tnad PHE ka jylla Kum u symbud kongsan, ki MLA ka Ri Bhoi ba kynthup ia u Bah Mayral Born Syiem MLA Nongpoh, Bah George B Lyngdoh MLA Umroi, Bah Jason S Mawlong, Bah Charles Marngar MDC Mawhati, ki nongïalam ka CoRP naduh u Bah Doris Sulein uwei naki nongseng jong ka CoRP, Bah Bandari Ryntathiang President ka CoRP ba mynta, ki nongïalam jong ki kynhun sengbhalang bapher bapher bad kiwei kiwei ki riew Rangbah bad ki riew pawkhmat naka them Ri Bhoi.
Ha katei ka sngi naka liang ka seng kala ioh ruh ban pynlait ïaka Souvenir halor ki kam ba kum ka seng kala lah ha ki snem bala leit noh naduh bala seng ïaka bala pynlait paidbah da u Lamphang ka jylla bad kiwei kiwei ki riew rangbah, ryngkat ka jingot ïa u Cake kum ka dak ka jinglehkmen ïaka jingdap 25 snem jong ka seng.
Ka seng kala ioh ruh ban ai da ki khusnam bad ka jingpynkup burom ïaki riew pawkhmat na Ri-Bhoi kiba la noh synñiang sha ka imlang ka sahlang haka dong Ri-Bhoi, ki nongmihkhmat barim, ki nongthoh khubor bad kiwei kiwei.
U Bah Doris Sulein uwei naki nongseng jong ka Confederation of Ri Bhoi People haba kren ha katei ka sngi u la ïathuh halor ka jingïaid lynti jong ka seng naduh bala seng ïaka ha u snem 1996 ha kaba ki don tang 3 ngut, u Gershom Syngkli, u Doris Sulein bad u Juris Muktieh, bad kam dei kaba suk ban pyntyllun ïaki kam ki jam naka bynta ban shakri ïaka dong Ri Bhoi, hynrei hapdeng ki jingeh ba bun ka seng kala nang roi bad nang kiew shaphrang ha kaba la nang lah ban pynïar ïa u thup u thiar bad ki nongkitkam jong ka seng bad long ruh kawei naki seng ba paw bha ha Ri Bhoi, bad haduh ba u la shongthaid u Bah Doris Sulein u la bat ïaka kam President kumba 21 snem hadien bala shimti pat ïaka kam nongïalam da u Bah Bandari Ryntathiang.
Naka liang u Bah Metbah Lyngdoh kum u kongsan haba kren ha katei ka sngi u la ong ba tang na ka kyrteng CoRP ka pynsngewthuh kaei ka jingmut jong kane ka seng, ki mawmer ba 25 tylli kila ïaid bad shibun ki jingeh ngi sngewthuh ba kum ki nongïalam ki mad haka jingiaid lynti hynrei khlem kynran dien hapdeng ka jingiphuh iphieng kum ka seng kala lah pat ban rakhe ïaka jingdap 25 snem haka jingshakri jong ka haka dong Ri-Bhoi.
U la ong ruh ba ka Ri Bhoi ka dei kaba riewspah haka tynrai ka riti ka dustur kaba long ka jingsarong kaba khraw ïaka dong ka thaiñ bad ka jylla baroh kawei, hynrei ngim dei ban klet ïaka ka jong ban pynim ïala ka tynrai la ha kano kano ka bynta da kaba ngi ieid ïaka ka jong bad burom ïaka jong kiwei naaka bynta ban pynsah nam tynrai kaba la buh naduh ki mynbarim.
U la kyntu bad ai mynsiem ruh ïaki nongialam bad ka seng baroh kawei ba kum ka seng kan dang kiew shaphrang ban ai ka jingshakri sha ki paidbah bad kam dei kaba suk ka jingïaid lynti ba 25 snem jong ka seng hynrei ryngkat ka thong ban jam shaphrang bad ka jingmut jingpyrkhat kaba don ka jingkitkhlieh kyrmen ba ka seng kan dang lah ban leh ïaki kam ba bha, ym ban don kano kano ka mynsiem bishni pihuiñ hynrei ban tylli kawei naka bynta ka ri bad ka jaitbynriew.
La ai jingkren ruh ha katei ka sngi da u Bah Renikton L Tongkhar, Bah George B Lyngdoh, Bah Mayral Born Syiem, Bah Jason S Mawlong kiba la pynpaw ka jingsngewkmen kaba khraw ban don bynta ha katei ka sngi ban sakhi ïaka jinglehkmen dap 25 snem jong ka seng CoRP ba kum kawei naki kynhun sengbhalang kaba la paw ha Ri-Bhoi ka don ka bynta kaba khraw ban trei bad shakri naka bynta ki paidbah ka dong ka thaiñ kumba ki seng bhalang ki don ka bynta kaba khraw haka synshar khaddar ban shim ïaki mat bad ki issue bapher bapher naka bynta ka ka roi ka par bad ka bha ka miat jong ka jaitbynriew bad kyrmen ba kum ka seng kan dang lah shuh shuh ban shakri bad ban wanrah ïaki jingkylla haka imlang ka sahlang.
Shillong, Nailur 21 : Namar ba lyngkot than ka por shong Dorbar Synrai ki MLA kumta ka jingkylli ba la phah bad pynkhreh ban wanrah hapoh ka ïing dorbar na ka bynta ban wanrah da ka Resolution ban sangeh syndon ïa ka jingthmu tih Uranium ha ka jylla kam shym ïoh lad ban poi bad ha ka jingshisha ka sorkar ka la dei ban warnah noh da ka Resolution ban rai da kawei ka sur ban sangeh beit ïa ka kam tih Uranium ha ka jylla, ong u MLA ka Mawlai Constituency u bah P.T Sawkmie.
Haba iakren bad u Mawphor u bah Sawkmie u la ong “ Nga la phah da ki jingkylli sha ka sorkar hato ka don ne em ka jingthmu ban wanrah syndon da ka Resolution ban phah sha ka sorkar pdeng ban sangeh syndon ïa ka jingthmu tih Uranium hapoh ka jylla, ha kane ka jing ïashong Dorbar Synrai ki MLA hynrei kane ka jingkylli kam shym la poi satia namar ki don bun ki jingkylli kiba shakhmat"U bah Sawkmie u la ïathuh balei ba u buh ïa kane ka jingkylli namar u ïohi ba wat la ka sorkar jylla ka la rai ban ym shah tih Uranium shuh ha ka jylla hynrei na ka liang ka sorkar pdeng ka dang ïai bteng beit ban thaw ki lad ki lynti halor kane ka kam khamtam ba ka UCIL bad ka Atomic Energy ruh ka dang trei kam beit ban ïai tynruh ban tih ïa une u mar poh khyndew, kumta ban shai bad rai syndon ba ïa kane ka kam tih ïa une u mar poh khyndew ha ka jylla la pynsangeh syndon mardor la dei ban wanrah da ka Resolution hapoh ka ïing dorbar kumba la leh ïa kiwei kiwei ki mat jingdawa.
“ Ngi la wanrah ïa ka Resolution halor ka ILP, ka jingpynrung ïa ka ktien Khasi bad Garo ha ka Khyrnit kaba Phra bad mynta nga sngewdonkam ban wanrah sa ka Resolution ban khang syndon sbak ïa ka jingthmu tih Uranium ha ka jylla kumba ym shym la pdiang da ki paidbah bad khamtam eh mynta ïa ki jaka puta la long trai beit da ki trai ri trai muluk ym shuh da ka sorkar, kumta halor kine nga kwah ban pynthikna ba ïa kane ka kam ym dei shuh ban dang ïai khyllie shuh na ka por sha ka por hynrei ban pynsngap jar syndon ïa ka sorkar pdeng ban ym wan mushlia shuh ïa kane ka kam ha ka jylla" ong u bah P.T Sawkmie.
Shillong, Nailur :Na ka liang u Secretary Shnong jong ka Shnong Pynthorsohma, Ri Bhoi District, u Bah S.Iawphniang ula ong ba kila ïoh ïa ka jingtip ba ka jingïakajia pud hapdeng ka Hima Mylliem bad ka Hima Khyrim Syiemship ka dang ïai sah haduh kine ki sngi hapoh District Council Court, Shillong.
Kane ka mukotduma hapdeng kitei ki arliang mamla ka dang ïai sah hapoh ka jingbishar jong ka District Council Court ha kaba kam pat shym la lah ban ai ïa kano kano ka rai mynta la bun bun snem.
Hynrei, ka long ka jingkyndit kaba khraw ban ïohi ba ha ka 20 tarik mynta u bnai, ka Dorabr Shnong Umsarang da ka jingaibor jong u Rangbah Shnong kala wan ban sieh bad thung da ka signboard hapoh u pud u sam jong ka jaka kaba dang hap hapoh ka jingpeit jingkhmih da ka shnong Pynthorsohma kaba dang hap hapoh ka jingpynïaid jong u Syiem ka Hima Khyrim Syiemship.
Na ka liang utei u secretary ula ong ba wat na ka liang ki bor pynïaid district ruh ki tip bha ba ka dei ka jaka kaba dang don hapdeng ka jingïakajia (Disputed Area).
Ka jingkylli mynta ka long mano ba la ai bor ïa katei ka shnong Umsarang ban wan sieh ne wan thung signboard ha katei ka kyntoit jong ka shnong Pynthorsohma.
Kumta khnang ban lait na kano kano ka jingjia ba sngewsih la kyntu ïa ki bor pynïaid district naduh u DC bad SP ka Ri Bhoi District, ïa ki Syiem ki Sordar jong ki Raid ban shimkhia mardor halor kane ka bynta bad ruh ban shim kam pyrshah ïa ki briew kiba donkti ha kaba pynkheiñ ïa ki kyndon aiñ jong ka ïingbishar ka District Council.
Nalor kata na ka liang utei u secretary ula ong ruh ba wat ka jingtrei jong ka NREGS kaba la wan na ka ophis u Block Development Officer (BDO), kaba dt.24.04.2017, na ka bynta ban shna ïa ka pung um dih ha shnong Pynthorsohma la hap ban pynsangeh noh shwa namar kane ka jaka kaba dang don hapdeng ka jingïakajia kala don hapoh ka ïingbishar ka District Council, Shillong, kata katkum ka T.S No.10.09.2011.
Kumta ruh na ka liang utei u nongïalam shnong ka Pynthorsohma ula ong ba kane ka jingleh jong u Rangbah Shnong ka Umsarang ka jingïuhroit ïa ki kyndon jong ka aiñ, bad khamtam eh ïa ka ïingbishar ka KHADC kaba thmu ban pynïaid beit ïaid ryntih hapdeng ki it ki hima bad ki shnong ki thaw.
Shillong, Nailur, 20: Hadien ba ka mih ka jingïatai ha ki rynsan Social Media bad ki ïew ki hat ïa ka pakit ki jaka ki puta bad ka hok longtrai ïa ka khyndew ka shyiap da ki Kur bad ki Hima, ka sorkar bad ka District Council na ka liang na ka liang u Mawphor u la pyrshang ban ïakren bad ki katto katne ngut ki khraw pyrkhat bad ki riew shemphang kiba la jngi kham jylliew halor ka jaka ha ka jylla bad kumno ki don ki Revenue Land ne jaka sorkar ha Nongbah Shillong.
Ki jaka sorkar ha Nongbah Shillong kaba ka jingïar kam duna ïa ka 1000 akar ki dei ki jaka kiba la shim wai da ka sorkar phareng lyngba ka Agreement kaba ki la ïasoi hapdeng ka Kur Nongkhlaw bad ka Syiem Bilat ha ka 10 tarik Nohprah ha u snem 1833 bad ka dor ba 50 tyngka shisnem bad kane ka snem wai ka kut noh pat ha u snem 1962 bad kat haduh mynta ym pat don satia ka jing pynthymmai biang ïa kane ka soskular ba la soi ong kine ki riew shemphang bym kwah pynpaw kyrtengLa ong ruh ba hadien ba ka ri India ka la ïoh ïa ka jinglailuid ha u snem 1947 kine ki jaka kiba la soi hapdeng ka Syiem Bilat bad ka Kur Nongkhlaw la bteng ban siew bai wai da ka sorkar Assam bad Meghalaya ynda la ïoh jylla la ka jong.
Shuh shuh la ong ba watla ka snem ai wai ka la kut noh ha u snem 1962 hynrei na ka liang ka sorkar ka la bteng ban siew baiwai tad haduh u 1977 bad hadien kata ka sorkar kam siew shuh ïa ka baiwai namar kam tip ban siew shano na ka jingmih ki daw ïing ha ka kur Nongkhlaw.
“Kine ki jaka ba ngi ong ki jaka sorkar kim dei ka nongkynti ka sorkar bad ka sorkar ruh ka sngewthuh bha ïa kane" ïathuh uwei na ki riewshemphang bad bynrap ruh, “balei nga nud ban ong ïa kane namar ki jaka sorkar baroh ha Shillong ka sorkar kam lah ban die duh bad lada ka ai jaka sha kino kino ki tnad sorkar ne ki seng ne kynhun ka shu ai wai beit namar ka sngewthuh ba ka ruh ka shu shim wai".
Shuh shuh une u riewshemphang u la ïathuh ba kat kum ka map bad ki kot bad ki dulir kine ki jaka ba kam ka sorkar ki dei baroh ha ka jaka ba long trai da ka kur Nongkhlaw bad kine ki jaka kat kum ka map ka dei na Umshyrpi ïaid sha jan Laban ter ter sha Bawri Mansion sha Shillong College nangta ka noh sha Polo lyngba ka wah duid haduh ka jaka ba don ka jaka siat tim bad ïaid pat sha Jingkieng Wahingdoh bad kiew pat sha Them Ïewmawlong bad terter sha Anjali bad poi biang ha jingkieng Umshyrpi.
Haba la kylli ka don lad ne em ba ka kur Nongkhlaw ban shim nongkynti biang ïa kane ka jaka la ong ba kan long kaba ym lah long namar kat kum ka soskular la ong ba lada don ka jingshim biang ïa kane ka jaka ki ïing bad ki jingtei ba la pynieng ka kur kan hap siew dor kat kum ka jingshongdor jong ki.
“Ban ong ban shimti biang ngam tharai kan dang ka kur lah namar kat kot da ki lak klur ka dor ki jingtei ba la ïeng ha kane ka jaka bad lada ka kwah shim biang ka kur Nongkhlaw kan hap siew lut baroh ki ïing bad ki jingtei", u la ïathuh.
La ong ruh ba lada pyrshang wad jingtip ba baroh ki jaka kiba la ai sha ki riew shimet kiba ka sorkar ka ai wai kat kum u snem ba ki la ïateh la don ka kyndon ba la ong ba hadien ba kut noh ka por shim wai ka sorkar kan kheiñ haduh katno ka shongdor kata ka ïing ne ka jingtei bad kan sa siew pat da ka pisa bad kane hi kajuh ka kyndon kan long ruh ïa ka kur Nongkhlaw" u la bynrap.
“Ka jaka ka kur Nongkhlaw kan sah bad ka sorkar kum ka jaka shim wai ka sorkar hynrei kaba donkam hi ka dei ïa ka Kur ban ïa pynbeit ïa ki daw ïing ban ïoh bai wai na ka sorkar" ong shuh pat sa uwei u riewshemphang.
Shillong, Nailur 21 : U Bah Samlin Malngiang MLA ka Sohïong u la ong ba kum u MLA ha ryngkat u BDO bad ki nongkitkam shnong ki la shah pynbud nam ha ka jingpyntrei ïa ka surok Umsaw Domhoi kaba pynïasoh sha Mawshuti da ki katto katne kiba la ai FIR pyrshah ïa ki.
Ïa kane u Bah Samlin Malngiang u la ong haba ai jingkren ha ka jingïalang plie paidbah ïa katei ka surok shnong kaba pynïasoh na Umsaw Domhoi sha Mawshuti ha ka sngi Nyngkong mynta ka taïew.
U la ong ba kum u MLA nyngkong u kwah shwa ban shna ïa ka surok na bynta ka jingmyntoi ki paidbah ban suk ka leit ka wan bad bthah ruh ïa u BDO ban sdang noh shaid shaid hynrei hapdeng ka jingïaid lynti ïa katei ka kam ka la don ka jingshah pynthut.
“Nyngkong nga la ai bthah ïa u BDO ban shna shwa ïa ka sruok namar kadei kaba donkam tam na bynta ki paidbah ban suk ka leit ka wan bad ruh kane ka kam ka la ïaid shaid shaid hynrei kyndit kynsan la wan kah u lyoh badum ha kaba ki katto katne ki la ujor FIR pyrshah ïanga, u BDO bad 10 ngut ki nongkitkam shnong da kaba kynnoh ba ngi la bamsap," ong u Bah Samlin.
“Nga la kyndit bad ym tang katta kum u MLA nga la sngewlehraiñ ba la shah thad pynjah burom ïa ka shnong baieit jong ngi ïa kaba hanga hi ngam kwah ban shah thad pyrthei ïa ka shong ka thaw namar ka ktah matïong ïa ka shnong.
Nga kwah ba ka shnong kan mih ha ki kot khubor ba ka la kiew ka la bha ka shongsuk shongsaiñ.
Hynrei ka mih pynban ba ki nongkitkam shnong ryngkat u MLA bad BDO ki la ïa bamsap," la ong u Bah Samlin.
U la ong ruh ba ha ka jingpyntrei ïa katei ka surok ki don katto katne ki longkmie kiba la shah ïalam bakla ba katei ka skhim kam dei tang ban ïoh ka surok hynrei dei ban ai mar 10 hajar tyngka kawei ka thliew ïing.
Shuh shuh u la ong ruh ba ha ka jingpyntrrei ïa katei ka surok kum u MLA ha ryngkat u BDO bad ki nongkitkam shnong ki la shah khot hajir ha ki pulit bad ruh ha ka ïing bishar ba donburom ka Meghalaya High Court.
Hynrei u pynpaw pat ka jingsngewkmen ba hadpeng ka jingïaid lynti kaba eh ki longkmie ki la sngewthuh ba kadei tang ka jingshah ïalam bakla ha kaba ïa katei ka surok la lah ban plie paidbah kaban long ruh ka jingkyrkhu na bynta ki paidbah nong shong shnong.
U Bah Samlin u la ïathuh ba ïa kate ka surok la dei ban plie paidbah noh mar syn dep trei.
“Ïa katei ka surok la dei ban plie paidbah noh mar syn dep hynrei namar ka don ka hukum na ka ïing bishar halor ka jingshah kynnoh ba ma nga (Bah Samlin) nga la pyndonkam bakla ïa ka pisa bad nga ruh nga la ïakhun ïa ka case bad nga la jop pyrshah ïa kiba la ujor pyrshah ïanga," la ong u Bah Samlin.
Ìa katei ka surok lyngba ka skhim DMF kaba la mang tyngka ha u snem 2020 kaba kot sha ka 96,57,500 tyngka la lah ban pyndep noh mynta u 2022 ha kaba u Bah Samlin Malngiang ha ka sngi Nyngkong mynta ka taïew u la plie paidbah ha ryngkat ka jingdonlang u MDC Bah Sherbor Mawlong, BDO ka Sohïong C&RD Block Bah B.Sungoh, Lyngdoh ka Sohïong Bah BL Thabah, ki nongkitkam shnong jong kitei ki ar tylli ki shnong ki longkmie longkpa bad ki khun samla.
Shillong, Nailur, 21: Ha ka step sngi Balang, ki Pulit jong ka Nongmensong Out Post kiba la ïoh ïa ka jingtip kaba bniah ki la ïohbat ïa kawei ka Local Taxi ba la suba ba ka kit ïa ki tiar ba la shu rong tuh.
Kane ka local taxi kaba don ïa u nombar ML 05E 6607 bad kit ruh 4 t tylli ki bateri kali ba la tuh na ki saw tylli ki kali ba la pynieng ha Last Stop Laban ha ka miet sngi Baar.
Ha kaba ïadei bad kane, ïa ka case la rejistar ha Laban Police Station.
Ki Pulit ka nongbah Shillong kiba ïa peitngor ban ïakhun thma pyrshah ïa u drok, ha ka sngi Balang ha ka por kumba 8:20baje, ki Pulit ka Pasteur Beat House kiba dang ïaid pahara ki la ïoh bat ïa uwei u briew dang die ïa u drok bad uba ïaid sharum shaneng ha ka rukom ba pynisuba ha iew Polo, Shillong.
Katkum u kyrwoh ba la phah da u Superintendent of Police (City) u Bah Vivek Syiem, ka kynhun ki Pulit Anti-Narcotic Task Force ka East Khasi Hills District kiba la ïoh jingtip halor kane ka jingjia ki la kem ïa une u briew bad na ka met jong u, la ïoh kurup 18 tylli ki tyndong ba don ïa u drok Heroin.
Shillong, Nailur 21: U CEM jong ka KHADC u Bah Titos Chyne ha ka sngi Balang u la pynpaw ba na ka liang jong ka konsil kan ïeng beit bad ki trai jaka lem ruh bad ki Khlieh Nongsynshar kiba ka lynti rel kan ïaid lada tih.
Haba kren sha ki lad pathai khubor u la ong ba lada ki trai jaka ryngkat ki khlieh Nongsynshar ki pyrshah ïa ka jingpynpoi lynti rel na ka liang ka konsil ruh kan ieng lang ha kajuh ka nongrim.
U la ong ruh ba lada donkam ban rah biang ha ka jingïalang hapdeng ka KHADC bad ki Khlieh Nongsynshar kine ki jaka na ka liang ka konsil kan leh beit ïa kata.
Haba kren halor ka jingleit sorjamin ka sorkar ïa kine ki jaka khlem ïoh jingbit na ka KHADC, u Bah Titos u la ong ba na ka liang ka sorkar ka lah ban leit sorjamin khlem da pan jinbit na ka KHADC hynrei dei ynda ki la mut shim jaka ba ki donkam ka NoC na ka.
Kumban shu kdw hangne ba na ka liang u Myntri ka Transport Department ha ka Dorbar Synrai u la ïathuh ba ka sorkar Pdeng ka pynbor ïa ka sorkar jylla ban shim ki lad ki lynti ban wanrah noh ïa ka lynti rel ha ka jylla bad kumjuh ba u la ïathuh ba ka jingsorjamin jaka na bynta ka surok rel ka ïaid shait-shait.
Shillong, Nailur 21 : U Symbud Myntri Rangbah ka jylla u bah Prestone Tynsong u la ong mynta ka sngi ba ka sorkar la dep rai ban buh syndon da u Full Stop uba heh halor ka Casino kaba mut ban ym shah plie Casino ha ka jylla Meghalaya.
Hynrei u la ong pat ban pynduh ïa ka Meghalaya Regulation Gaming Act 2021 kam dei namar lada leh kumta ka mut baroh ki kam ïa khalai ha ka jylla kin ïaid beaiñ khlem da don ka aiñ ban teh lakam ïaki.
U la ong “ Haba ka sorkar ka ong em mut em.
Hooid lada phi kren ïa kata ka khajna ka long kaba shisha ba lada plie ïaki Casino ka khajna kan kiew hynrei ka sorkar ka burom ïa ka jingsngew bad jingpyrshah jong ki paidbah , ki seng bhalang bad seng niam bapher bapher.
Na kata ka daw u Myntri Rangbah ka jylla u la kren shai kdar ban pynsangeh noh mardor ïa kane ka jingthmu plie casino".
“ U Myntri Rangbah jongngi ula dep pynshai hapoh ka ïing dorbar bad kano kano kaba la wanrah hapohka ïing dorbar ka long kaba la pynskhem bad ym don ba lah ban ïeng pyrshah shuh.
Ha kato ka sngi u Mytnri Rangbah ula ong ka jingtyrwa ban wanrah ïaki casino ha ka jylla ka la kut, ka la iap bad kine kiba la ïoh ïa ka provisional licenses ruh kin kut noh mynta u bnai Nailur 28 bad 29 tarik kumta yn ym don shuh ka jingpynthymmai ïa ki" ong u Symbud Myntri Rangbah.
Shuh shuh halor ka jingdawa ban pyndam pynduh ïaka Gambling Act u bah Prestone ula ong balei ba ka sorkar kan shu pynduh ïa kane ka aiñ lada ka long kumta baroh ki kam khalai kin long beaiñ lut ym don aiñ shuh ban teh langkam ïa ki kumta ïa kane ka aiñ donkam ban tehlakam ïakino kino ki kam khalai beaiñ.
“ Phi mut ban ong ka ba ka don ka jingpyrshah ïa ka jingthoh tim kaba la don naduh mynno, ïa ka jingïathong ïadur masi, ïa ka jingïakob khwai, jackpot bad ter ter, na kata ka daw ka don kane ka aiñ ban teh lakam ïaki namar kim lah ban leh katba ki mon bad ka dei ban long hapoh u pud u sam ka aiñ ym ban ïaid lait ïa ka aiñ" ong u Symbud Myntri Rangbah.
U la ong ruh ba kam don ka jingïaid lait ïa ka Kynhun Myntri namar ha kaba nyngkong la mynjur shwa ïa ka Ordinance, hadien kane la wanrah kum ka Bill bad haba la mynjur ïak a Bill ka kylla kum ka Act ne aiñ bad nangta sa pynkhreh ïaki kyndon bad ïaki kyndon la mynjur da ka kynhun myntri kumta kam don kano kano ka jingïaid lait ïa ka kynhun myntri haba wanrah ïa kane ka aiñ.
Nongstoiñ, Nailur, 21: Kum ka dak ban pynsah nam ïa u (L) Bah Hopingstone Lyngdoh u ba dei u nongseng jong ka Hill State People Party, mynta u snem ka party ka la shim ïa ka sien jam kaba khraw na ka bynta ban pynsah ïa ka nam bad ka kyrteng jong u ha kaba ka la sdang ban tei ïa u mot sah jingkynmaw ha kliar jong uwei u lum uba itynnad bha ha Mawphanlur bad ha utei u mot ha jrong jong uwei u lum ha ka shnong Mawphanlur.
U President rangbah ka HSPDP u Bah K.P.Pangñiang u la ïathuh ba ha utei u mot, yn thoh ruh ïa ki kyrteng jong baroh ki volounteer kiba la ïa shim bynta ha ka jingïakhih ban dawa ïa ka jylla ba pura.
U bah Bony Lyngdoh President ka HSPDP Youth wing Rambrai constituency, u la ong ba ha u bnai Kyllalyngkot jong une u snem, ki nongïalam jong ka HYC Mawthadraishan circle, ki la leit sha Mawphanlur ban ïakynduh ïa ki trai khyndew kiba la pynkhreh ban aiti ïa ki kot ki sla, na ka bynta ba kin pyndonkam ha kaba tei ïa utei u mot bad ki trai jaka ruh ki la aiti ha ki ïa ki dulir.
Hynrei kham hadien katto katne bnai kim shym la treh shuh ban shna bad ki la pynphai noh ïa baroh ki dulir kiba la ai da ki trai jaka.
U President ka HSPDP Youth Wing Rambrai Jyrngam Constituency u Bah Bony Lyngdoh Lyngkhoi u la ong ruh ba katei ka jaka ka dei ka jong ki khun jong u bah Drin Kharbani bad ka Kong Rina Lyngdoh Lyngkhoi, kiba dei ki trai khyndew jong ka shnong Mawphanlur kaba hap ha ka hima Myrïaw.
U la ong ruh ba ïa katei ka jaka la ai sngewbha da ki khun jong ka kong Rina da ka mynsiem kaba kylluid ki la ai sngewbha khlem da siew dor ei ei wat tang shi tyngka ruh.
Katei ka jaka kaba ki la ai sngewbha ka don ha kliar jong u lum uba don shaphang shatei na ki pung bad ki jaka sah kiba la shna na ka bynta ki nong wan jngohkai.
Nalor kata u la ong ruh ba mynta ka jingpyntrei ïa utei u mot ka la ïaid shait shait bad la jan dep artad, namar ka jingthmu ka long ban pyndep ha ka por kaba biang bad ba yn plie ha ka lyngkhuh snem kaba hynñiew jong ka jingkhlad noh jong u (L) Maieit Hopingstne Lyngdoh kaba dei ha ka 26 tarik u bnai Nailur mynta u snem.
U Bah Bony uba dei u khun rangbah jong ka kong Rina u la ong ba ka jingai sngewbha ka long namar ba ki don ka jingsngewieit bad sngew jan haduh katta katta ïa u (L) bah Hopingstone Lyngdoh, namar u dei na katei ka thaiñ nalor kata ka jingïoh ïa ka jylla ba pura ka dei lyngba ka jingïohi jngai jong u kum u nongïalam.
Shillong, Nailur, 21: Ka Sorkar Jylla ka la kular ban aiti ïa ki kaipod tohkit sha baroh ki 60 ngut ki nongmihkmat ka Jylla halor ka jingkynnoh ba ka don ka jyrsieh bamsap ïa u khaw bad ka jingdkoh treikam ha ka Meghalaya Energy Corporation Limited (MeECL).
U Symbud Myntri Rangbah ka Jylla u Bah Prestone Tynsong ha ka jingïakren bad ki lad pathai khubor ha ka sngi Balang u la ong ba ïa kane ka rai la shim hadien ba katto katne ki dkhot jong ka Iingdorbar Thawaiñ ki la rah ïa kane ka jingdaw ha ka Dorbar Synrai ba dang shu kut dang shen jong ka Ingdorbar Thawaiñ.
“Halor kane, ka Sorkar ka la rai ba ïa kine ki kaiphod yn sa phah sha baroh ki MLA la dei ka kaipod jong ka MeECL lane ka kaiphod tohkit bamsap khaw.
Ka tnat Political kan sa leh ïa kaba donkam," ong u Bah Tynsong.
Ha ka 29 tarik Lber, mynta u snem, ka Independent Inquiry Committee ba la khlieh da u Justice RN Mishra ba la shongthait ka la aiti ïa ka kaiphod halor ka jingdkoh treikam jong ka MeECL sha u Myntri Rangbah ka Jylla u Conrad K Sangma ha New Delhi.
Ïa kane ka Committee la thung ha ka 29 tarik, Naitung, ha u snem baladep.
Ïa ka Committee la bynshet ban tohkit, ban rekod ïa ki jinglap bad ban ai jingkynthoh ha kaba ïadei bad ka jingthied ïa ki tiar, ka AT&C losses bad ka jingtreikam jong ka MeECL, bad ki shnat treikam kiba kynthup ïa ka Meghalaya Power Generation Corporation Ltd (MePGCL), ka Meghalaya Power Transmission Corporation Ltd (MePTCL) bad ka Meghalaya Power Distribution Corporation Ltd (MePDCL).
Ka Independent Inquiry ba la khlieh da u Justice (Retired) Mool Chand Garg ka Madhya Pradesh High Court la thung da ka Sorkar Jylla ha ka 29 tarik, Naitung.
La bthah ïa kane ka Independent Inquiry ban tohkit halor ka jingaiti ïa u sha ka Continental Milkcose (India) Ltd na ka bynta ka Supplementary Nutrition Program (SNP) ïa kaba la lap ïa une u khaw ha kawei ka kudam buh khaw shimet kaba don ha Boko, Assam bad ba la kurup da ki Pulit Assam.
Shillong, Nailur 21: Ki Contractor ba pyntrei ïa ki skhim sam um ha West Khasi Hills hapoh ka shatri jong ka PHE Western Circle Contractor & Suppliers Associations mynta ka sngi ki la kynduh ïa u myntri ba dei peit ïa ka tnat PHE, ban ïa kren halor ka jing shah ot ïa ka bai bylla ne ka scheduled of rate na kaba la mang ïa ka jingpyntrei jong ki ban pynpoi um sha man la ki thliew iing lyngba ka skhim JJM.Haba kren sha ki lad pathai khubor u President ka seng u Bah J.T.S Thongni u la ïathuh ba na liang jong ki contractor ki la pynsngew sha u myntri ba na ka liang jong ki ki la rai ban sahngeh ban pyntrei ïa ka skhim JJM katba ka sorkar kam pat pynthymai biang ïa ka rai jong ka ban ot na ka bai nong ba ki dei ban ïoh.
U la ïathuh ba kane ka jingot ka sorkar ka ai daw ba ka dei ban siew ïa ka bai pipe um namar ka jingkiew dor u pipe palat ban ïa ka dor ba la mang ban pynlut.
U la ong ba na kat kum ka mang ba la buh ha u snem na bynta uwei u pipe ba 15 Mm dia la mang 500 katba ka dor ka la poi 800 tam eiei basd u la ong ba ka sorkar na ka mang ban siew bai nong 85 tyngka eiei katba ka siew pat tang kumba 38 tngka eiei halor ka nongrim ba kan siew ïa ka dor u pipe da kaba khate ïa ka bainong jong ki u la ïathuh.
U la ong ruh ba na ka liang ki contractor kim shym la dawa satia kano kano ka jingkyntiew dor bai bylla hynrei ki trei beit ïa ka dor ba la mang hynrei ha kano pat ka nongrim ba ka sorkar kan khate pynban na ka bhah jong ki ban siew ïa ka dor u pipe.
Haba kylli ïa ka jingkular u Myntri na ka liang kine ki contrcator ki la ïathuh ba na ka liang jong u u la kular ban shim khia ban ïakren bad ki ophisar ïa kane ka jingeh kaba ki ïa kynduh ban ban pyrkhat ïa ki lad ki lynti khang ba ka jingpyntrei ïa kane ka skhim kan ym tht noh.
U la ïathuh ruh ba na ka liang u Myntri u la kular ban peit ïa kane lehse da kaba pynthymmai ïa ka mang tyngka ha ka jingpyntrei ïa kane ka skhim“Na ka liang ki contractor ngi la ai por haduh ban da kut une u bnai ban pynkylla ïa kane ka rukom leh jong ka bad lada kam sngap ïa ka jingdawa jong ngi na ka liang ka association ngim banse wat ban leit tied jingkhang sha Ïing Bishar ban ïoh ia ka hok jong ngi" ong shuh shuh u President ka seng.
Haba kylli pat ïa ka jingïohi jong ki halor ka thong ba ka sorkar ka buh ban pyndep pura ïa ka jingpyntri ïa kane ka skhim la kumno kumno ha u Nohprah na ka liang une u Contractor u la ong, “Lada ka sorkar kam ot bainong ngi lah ban pyndep kumba la buh thong, hynrei lada ka long kumne te yn ym lah namar ngi ruh ngi la rai ban sahngeh pyntrei namar ngin hap sei pynban na pla lajong ban siew wat tang ka bainong ki nongtrei" u la bynrap.
Shillong, Nailur 21: Ka Khasi Hills Autonomous District Council(KHADC) ha ka sngi Balang da kawei ka sur ryngkat ki khlieh nongsynshar kiba don ïa ki Kashari ha ka jylli synshar jong ki ki la rai ban kyntait ban pdiang ïa ka rai ka sorkar ban pyntreikam ïa ki kyndon CrPC bad CPC ha baroh kawei ka jylla lymda ka pynmih biang ïa ka jingpynbna ban kham pynshai (Corrigrndum) ïa ka jingtreikam kine ki kyndon ha ki kashari ba don ha ka jylla.
Kane ka rai jong ka KHADC ryngkat ki khlieh Nongsynshar ka dei hadien ba na ka liang ka KHADC ka la pynsngew ïa ka jingtreikam jong kine ki kyndon CrPC bad CPC kaba lah ban ïatyngkhuh bad ka Para 4 bad 5 jong ka Khyrnit ba Hynriew ka Riti Synshar ka Ri kaba kine ki kashari ki ïoh bor ban bishar mokotduma.
Haba kren ha kane ka sngi U Bah Titos Chyne CEM ka KHADC u la ïathuh ba na ka liang ka KHADC kan sa phah biang ka jingthoh sha ka sorkar jylla ban phah ban pynbna khamshai ïa ka hukum ba ai bor ïa ka ingtreikam ki kyndon CrPC bad CPC namar ka lah ban ïatyngkhuh bad ki jingtreikam ki Ïingbishar District Council.
“Lada phi peit ha ka hukum ba la pynmih la ong beit ba ki kyndon ka CrPc bad CPC ki treikam ha baoh ki kashari ba don ha ka jylla bad ka ong ruh ba ki Kashari District Council kin bteng ban treikam kumba ki ju leh" u la ongU la ong ba na ka liang jong ka KHADC ka jingbym pdiang ïa kane ka hukum ka sorkar namar kan sa mih ka jyrwit jyrwat hadien habud.
“Lada ka sorkar ha ka hukum ka ong shai ba kino kino ki mokotduma kiba dei hapdeng riewlum para riewlum yn shim bishar beit da ki kashari District Council na ka liang jong ngi ngin ym don jingthut eiei hynrei balei ngim lah ban pdiang namar lyngba kane ka hukum ki Kashari sorkar ne Normal Court ruh lyngba kane ka hukum kin lah beit ban bishar ïa ki mokotduma ki riewlum".
U Bah Titos u la ong ruh lada pyntreikam ïa kane ka hukum kiba bun ki mokotduma ba dei ban bishar ki Kashari District Council na ka liang ki kashari sorkar ruh kin don bor ban shim rai bishar kaba lah ban wanlam wat sha u pud ban hap kang khyrdep noh ïa ki Kashari District Council.
U la ong ruh ba lada ka sorkar kam shym sngap ïa kane ka jingai jingmut ka KHADC kan sa shu pynjrong ïa ki mokotduma namar ha kaba kut lada ki rai ba bishar ki District and Sessions Court halor ki mokotduma riewlum para riewlum ki arliang mamla kim hun bad lada bteng ban ujor sha ki kashari ba kham heh kum sha High Court bad Supreme Court kin sa pynphai biang sha ka Ïing Bishar District Council namar dei tang ma ka ba don ka iktiar ban bishar ïa kine ki mokotduma la ong da kaba ai nuksa na kawei ka mokotduma ha Nongpoh kaba ka District and Sessions Court ka la rai pynrem hynrei hadien ba na ka shiliang mamla ki la ujor sha High Court ba ka la pyndam ïa kane ka rai da kaba ong ba dei ka Ïing Bishar District Council ba don bor ban bishar ïa kata ka mokotduma.
U la ïathuh ba na ka liang ka KHADC kan sa phah shen ïa ka jingthoh sha ka sorkar halor kane ka mat.
Haba jubab halor ki rai ba ka KHADC kan shim lada ka sorkar kam sngap, u Bah Titos u la ong, “na ka liang ki Khlieh Nongsynshar hi ki la rai ban ai beit ki jingkyrshan ïa kino kino ki sienjam kiba ka KHADC kan shim wat ban pynlong da ki jingïakhih pyrshah ïa ka sorkar ha la ki Hima ne jylli synshar lada ka sngap mynti ka sorkar".
Shillong, Nailur 21: Wat lada u Myntri Rangbah, u Conrad Sangma, u ladep ban pynbna ba ka sorkar kan sangeh shuwa ïa ka jingthmu ban plie ïa ki Casino ha jylla, hynrei kiba bun hi ki sngew ba kane kam pat biang bad donkam ban pynduh pyndam syndon ïa ka aiñ ïakhalai 2021.
Ka Seng Hynñiewtrep Integrated Territorial Organisation (HITO) RiBhoi District ha ka 22 tarik mynta u bnai kan pynlong ïa ka rally ha Ri Bhoi District ban pyrshah ïa ka jingwanrah ïa ki kam ïakhalai ha ka jylla lyngba ki Casino.
Ka Seng kan dawa ruh ban pynduh pyndam noh syndon ïa ka aiñ Meghalaya Regulation of Gaming Ordinances 2021.
Kane ka rally kan sdang na Lad Umsaw bad ki dkhot ka Seng kin ïaid da ki kali haduh ka ophis jong u Syiem Raid Marwet ha Khanapara.
Nangta ka Sur ka Bri u Hynñiewtrep ruh kan kan pynlong ka jingïakhih hakhmat ka ophis jong u Syiem ka Raid Marwet naduh ka por 11 baje mynstep ban dawa ban pynduh pyndam noh syndon ïa ka Meghalaya Regulation of Gaming Ordinances 2021.
Na ka liang ka Meghalaya United Christian Forum (MUCF) ruh ka la dawa na ka sorkar jylla ba kan pynduh pyndam noh ïa kane ka aiñ ba la wanrah da ka sorkar MDA ha u snem 2021.
Kane ka kynhun ki Balang Khristan, ha ka kyrwoh ba la phah mynta ka sngi da u Chairman, u Rev.Batkupar Dunai bad u Prof.Synsharlang Kharshiing, Secretary, ka la pynpaw ka jingsngewkmen ba ka Sorkar ka la rai ban pynsangeh shuwa ïa ka jingai laisen ban pynlong ïa ki kam khalai lyngba ki Casino, hynrei ka dawa pat ban pynduh noh syndon ïa ka aiñ, namar ba ka sngew ba ki jingtreikam kiba kum kine ki wanrah ïa ka jinghiar dor ka long briew man briew.
Lah ban kdew hangne ba ka Seng HYC hynnin ka sngi ruh ka la dawa ban pynduh noh ïa kane ka aiñ hadien ba ka la lap ba ka jingkren jong ki heh sorkar bad ka kam kim ïadei satia.
Ka Seng ka ong ba katkum ka jubab u James Sangma ha ïingdordar Thaw aiñ, la pyntip ba lah dep ban ai ïa 3 tylli ki Licence sha ki riew shimet ne ki kompeni bad kumjuh ruh ba ka Sorkar ka lahdep ban thung ïa u Chairman bad ki dkhot jong ka Gaming Commission.
Hadien kane u Conrad Sangma u lah pyntip hapoh ka ïingdorbar Thawaiñ bad lyngba ki lad pathai khubor ba ka Sorkar naduh u bnai Jymmang mynta ka snem ka la pynsangeh noh ïa kano kano kam ba ïadei bad ki jaka ïa khalai hadien ba lah mih ki jingpyrshah kiba bun.
Ka HYC ka ong ba kane ka jingkren jong u Conrad Sangma kam ïahap satia bad ka jubab kaba ka Seng ka la ïoh lyngba ka RTI na ka ophis u Commissioner of Taxes lyngba ka shithi No.CTA-26/2009/Pt-VI/58 dated Shillong, the 17th August, 2022 namar katkum ka jubab kaba la ïoh ka kren shai ba ka Department ka dang ïaid shakhmat ban peit bad bishar ïa ki aplikeshon na bynta ki kam khalai katkum ka Act bad ka Rules.
Kaba mut ba haduh u Nailar, 2022 ka Department ka dang bishar ïa ki aplikeshon.
“Haba kumta ngin ngeit ïano, ïa u Conrad Sangma ne ia ka ophis u Commissioner Taxes?", la ong ka HYC.Ka HYC, u ong ruh ba ka jingkren jong u Conrad bad ka Sorkar ba yn nym shah ia ki trai ka Jylla ban leit rung sha ki jaka ia khalai ruh ka long ka ei kaei kaba shu pyndep rukom namar ha ka Rule 18(b)(x) lah shu thoh ba kan dei ka kamram jong ki Nongpyniaid ïa ki Jaka ia khalai ban buh ïa ki Notis ha kita ki jaka ba yn shah tang ïa ki briew kiba na bar jylla ban ïa khalai.
Ym don kano kano ka kyndon ka ban ai bor lane ban buh ïa ki bor sorkar kum ki pulit ha kine ki jaka na ka bynta kane.
Wat lada u Conrad u ong ba ki pulit ki lah ban check bad pyntikna ba ki trai jylla kin nym rung ha kine ki jaka, na ka liang ka Seng ngi sngew ban pynpaw ba ïoh lehse kane kan dei pynban ka kabu ïa kito ki Pulit kiba mlien ka ban kamai bamsap ban ïoh kit pisa na kum kine ki jaka.
Ka jingai bor ha ki Nongpynïaid ban pyntikna ïa ki nongwan ïakhalai la kidei ki bar jylla ne ki trai jylla ka long kamkai namar kat nang wan ki briew ban ïa khalai katta ka jingïoh nong ka jong ki.
Te kumno ngin mutdur ba kin ïa pyntreikam da kine ki Licencee hi ia kaba kum kane ka Kyndon.
Lehse ki Trai Jylla ki lah ban shah khang ha ki kam Khalai hynrei ki lah pat ban leh ïa kiwei kiwei ki kam sniew ha kiba kum kine ki jaka la ka long ki droks bad ki kam awria.
Kumno yn pyntikna pat ba kum kine ki kam kin nym ïoh ban leh da ki Trai Jylla ha kine ki ktem ïa khalai.
Namarkata ka daw, ka Seng ka dawa ba dei ban Repeal ne pyndam noh ïa ka Act bad Rules mardor, nangta dei ban weng noh ïa u Chairman bad ki Member ka Gaming Commission, khnang ba kan nym sepei ka pisa paidbah ban siew tulop ïa ki bad kumjuh ruh ban weng noh mardor ia ki 3 tylli ki License kiba lah ai da ka Sorkar.
Shillong, Nailur, 21: Ka Atomic Mineral Directorate for Exploration and Research ka la kam ba kam shym la don shuh kano kano ka jingkhlong ïa u maw Uranium ha ki hynñiew tylli ki jaka ba don u Uranium ha South West Khasi Hills District.
Katkum ka jubab RTI ba la aiti da u Head, PMS Group uba long ruh u Public Information Officer (Tech matters) ka AMD sha u Bah Disparsing Rani, na ka ophis jong ka Atomic Mineral Directorate for Exploration and Research, Hyderabad, ka la pynpaw ba ka jingleh sorjamin bad ka jingkhlong ïa ki nuksa maw Uranium ha Domïasiat, Wahkyn-Wahkut, Gomaghat-Phlangdiloiñ, Tyrnai bad Umthongkut, Lostoiñ ka la sdang naduh u snem 1955-1956 ter ter haduh u snem 2018 hynrei naduh u Naitung, 2018 ka AMD kam shym la bteng shuh ban dang sorjamin bad ban dang khlong ïa ki nuksa maw Uranium ha kane ka Jylla Meghalaya.
Ha ka jingïakren bad ki lad pathai khubor ha ka sngi Balang u Bah Disparsing Rani u la ong ba katkum ka jingai jingkheiñ jong ka Atomic Mineral Directorate for Exploration and Research, u Uranium uba don ha kane ka jylla Meghalaya u long 23,263 ton.
Katkum ka jubab RTI, ka AMD ka la pyntip ba ka Khasi Hill Autonomous Distirct Council (KHADC) ka la ai ïa ka No Objection Certificate (NoC) sha ka Atomic Mineral Directorate for Exploration and Research ha ka 20 tarik, Naiwieng, 2012.
Ha kaba ïadei bad kane u Bah Disparsing Rani pan jingtip ruh na ka AMD hato kan dang bteng neem ïa ka jingtih ïa ki nuksa maw Uranium.
Katkum ka jubab RTI, ka ADM ka la pyntip ba ïa ka jingkylli halor kane la phah sha ka Uranium Corporation Limited of India (UCIL) ban ai jubab.
Ka AMD kam shym la ai jubab satia sha u Bah Rani ha kaba ïadei bad ki kam pynroi sha ki nongshong shnong ba don u Uranium.
Shillong, Nailur 21: Ki Pulit jong ka East Khasi Hills ki la ïathuh ba ki la ujor sha ïingbishar ïa ki arngut ki shi kurim na Laban halor ka jingpynsaphriang khubor lamler ïa i Kong Banrikynti Ryntathiang BLO jong ka Laban.
Ka kyrwoh na ki Pulit ka ong ba la pyntip sha ka ïingbishar halor kane ka jingleh jong kine ki arngut shi kurim khlem da wad bha ïa ka jingpynshisha.
Ha kajuh ka por na ka liang jong ki Pulit ki maham tyngeh ruh ïa kino kino ki briew kiba pynthut ne pynwit ïa ki nongtrei jong ka tnad Election Commis sion kiba don ha ka duty.
Ha kajuh ka por, na ka liang ki Pulit ki kyntu ruh ïa ki Dorbar Shnong ba kidei ban da pynbna paidbah lyngba ki tyndong jingsawa haba don kino kino ki jingbthah na ka tnad elekshon ha shuwa ba ki briew ka tnad elekshon kin rung sha ki ïing ki sem, khnang ba kan nym don kano kano ka jingeh hadien habud.
Lah ban kdew hangne ba mynshisngi hadien ba i Kong Banrikynti i la rung sha ki ïing ki sem jong ki briew ban shim ïa ki Pan Card na ka bynta ka jingpynshisha ïa ki EPIC, arngut ki shi kurim ki la shon dur ïa i kan pynmih ha ki Social Media da kaba maham ïa ki paidbah ba kin husiar namar kadei ka riew thok riew shukor.
Hynnin ka sngi pat wat hadien ka jingpyntip jong i sha ki bor Shnong jong ka Laban, hynrei ki bor shnong ruh kim shym la leh eiei halor kane.
Jowai, Nailur 22 : Ka lympung ïalehkai na ka bynta ki 40 snem shaneng ne ka ‘40 Above Veteran Knockout Football Tournament-2022′ bala pynïaid da ka West Jaiñtia District Sports Association (WJDSA) mynta ka sngi ha madan Kiang Nangbah Stadium Dongmihsngi, Jowai.
Ha ka jingïakhun ka kynhun ïalehkai jong ka 12 Dalloi kala lah ban pynliem ïa ka Marbisu United da la jingïashut Tie Breaker da 3-2 kol.
Ha ka por jong ka jingïakhun jong ka kylla step hadun ka kylla miet ka la long kaba ïakhaid bha namar baroh kine ki ar kynhun kim shem la ïoh ban thep kol satia.
Shillong, Nailur 22 : Ka San Shnong Youth Welfare Organization (SSYWO) ha ka sngi Palei ka la ïoh ban pynkut noh ïa ka lympung ïalehkai phutbol jong ki skul kaba la tip kum ka 1st SSYWO Free Inter School Knock Out Football Tournament 2022 ha madan phutbol jong ka shnong Marbañiang Umseiñïong.
Ha katei ka lympung ïa ka nam lahduh ha ka liang ki shynrang jong ki senior la ïoh rah da ka Kyntiew Shaphrang Higher Secondary School, Laitlyngkot, ka Pomlum Higher Secondary School, Baniun ha ka liang ki kynthei katba ka St.Paul’s Higher Secondary School, Marbisu ha ka kyrdan ki junior ki shynrang.
Ka Kyntiew Shaphrang HSS, Laitlyngkot ka la pynliem ïa ka Pomlum HSS, Baniun lyngba ka jingshut tie-breaker hadien ba ki la ïakhaid da kaba thep mar shi kol.
Ka jingïalehkai hapdeng kitei ki ar tylli ki kynhun ka long kaba mar ïakhaid bha.
Dei ka Kyntiew Shaphrang HSS kaba la plie pyrda nyngkong ïa ka shi kol hynrei ka Pomlum HSS ka la ïoh ban pynphai kylla ha kajuh ka jingïalehkai jong ka kylla step.
Ki khynnah ïalehkai jong baroh ar tylli ki skul ki la ïakhun tyngeh ha ka kylla miet ban ïoh thep kol hynrei haduh kaba kut ym don ba lah ban pynkhih jar.
La ailad biang da ka extra time ïa kitei ki ar tylli ki skul ba kin ïalehkai hynrei ha kane ka kynti ruh baroh ar ki la shu kut tang ha ki jingpyrshang thep kol.
Kumta ban pynthikna ïa ka kynhun ban khur jingjop la rah noh syndon sha ka jingïashut tie-breaker bad dei ka Kyntiew Shaphrang Higher Secondary School, Laitlyngkot ka la long ka lahduh.
Ka Kyntiew Shaphrang kaba long ka lahduh ka la khur ruh ka song pisa kaba 20 hajar tyngka ryngkat ka trophy katba ka Pomlum Higer Secondary School, Baniun kaba wan ba ar ka ïoh 10 hajar tyngka ryngkat ka trophy.
Haba phai pat ha ka liang ki kynthei, ka Pomlum Higher Secondary School, Baniun ka la rah nam lahduh da kaba pynliem ïa ka Raid Sadew Laitjem Secondary School, Sadew bad khur ïa ka song pisa ba 50 hajar tyngka katba ka Raid Sadew Laitjem SS kaba wan ba ar ka ïoh 20 hajar tyngka ryngkat ka trophy.
Katba ka St.Paul’s Higers Socondary School, Marbisu ka la ïoh khur ïa ka song pisa ba 50 hajar tyngka ryngkat ka trophy da kaba pynliem ïa ka He Mont’ Zenith Socondary School, Mylliem kaba ïoh 20 hajar tyngka ryngkat ka trophy.
Ïa ka nam Best Discipline ha la liang ki shynrang la ïoh da ka Marbañiang Umseiñïong SSA Upper Primary School kaba ka Springtime Secondary School, Sadew ha ka liang ki kynthei.
Ïa katei ka 1st SSYWO Free Inter School Knock Out Football Tournament 2022 la sdang ha ka 2 tarik Nailur bad ka la poi noh sha kaba kut ha ka 22 tarik Nailur 2022 hapdeng ka jingiphuh iphieng da ka jingwan ban ai jingkyrshan jong ki khynnah skul ïa la ki jong ki kynhun bad ruh ki paidbah ba kynthup naduh ki longkpa, longkmie, ki samla shynrang bad kynthei haduh ki hep kiba rit.
La donlang ruh ki nongkitkam ka SSYWO.Ka ishu ktem khalai lane ka casino ka la khluit bha ha ka jylla namar jan baroh ki sengbhalang lane ki nongïalam shnong ki la khih tyngeh ban pyrshah ïa ka jingthmu jong ka sorkar ban ïaid shakhmat ïa katei ka ktem khalai.
Kumba la sakhi ha kane ka sngi Palei bun tylli ki seng ki la mih paidbah ban pynpaw ïa ka jingpyrshah kaba jur watla na ka liang ka sorkar ka la dep ban pynpaw ba kan pynsangeh noh ïa katei ka ktem khalai.
Lah ban kdew hangne ba watla u Symbud Myntri Rangbah ka jylla Bah Prestone Tynsong u la dep pynpaw ba ki la dep buh syndon da u full stop uba heh haba ïadei bad ka Casino hynrei na ka liang ki sengbhalang bapher bapher kim shym la pdiang ne ngeit pynban ki la hiar paidbah ha kane ka sngi Palei sha katei ka jaka ba thmu ban pynieng ïa ka.
Na ka liang ka HYC ka la pynpaw ba kim lah satia ban pdiang kumba la kam da u Myntri Rangbah ka Jylla, Conrad K Sangma ba ka sorkar kan ym shah ïa ki trai jylla ban leit rung sha ki jaka ïa khalai da kaba ong ba kam don kano kano ka kyndon ka ban ai bor lane ban buh ïa ki bor sorkar kum ki pulit ha kine ki jaka na ka bynta kane.
Ka seng ka pynpaw ruh ba watla ki trai jylla ki lah ban shah khang ha ki kam khalai hynrei ki lah pat ban leh ïa kiwei ki kam sniew la ka long naduh u drok bad kiwei.
Kumta dei halor kitei ki nongrim ba ka seng ka dawa ba dei ban Repeal ne pyndam noh ïa ka Act bad Rules mardor, nangta ban weng noh ïa u Chairman bad ki dkhot ka Gaming Commission bad kumjuh ruh ban weng noh mardor ïa ki 3 tylli ki License kiba lah ai da ka Sorkar.
Kane ka sienjam ba la shim da ki seng lehse kan dei ka kabu ksiar kaba paka tam eh ruh ïa ka sorkar ban pynshai ïa ki kyndon kiba la buh na ka bynta katei ka ktem khalai namar da kaba leh kumta lehse ki nongshong shnong kin ïoh jingshai shuh shuh kiei ki jingma lane ki jingsyier kiba lah ban ktah kylla ïa ki nongshong shnong hadien habud ynda katei ka ktem ka la ïaid iew bha.
Ym dei tang ka casino kaba ktah ïa ka burom ka ijot jong ka jylla khamtam eh lada ïa kren ïa ka khalai, mynta ka la dei ruh ka pali jong ki seng bad ki nongïalam shnong ban peit ruh ba kiwei ki jait kam kiba syriem ïa ka kam khalai kin ym ïoh ban treikam laitluid ha ka jylla.
Kadei ruh ka kamram jong ki ban peit ba ka jingpynlong ïa ki fete kiba man ka por ha ki shnong ki thaw lane wat ki jingïakob khwai dohkha kaba man ka por ka ktah ym tang ïa ka kamai kajih hynrei wat ïa ka bylla ka sngi jong ki nongshong shnong.
Ka jingpynlong fete man ka por ha ki shnong ki thaw ym tang ba ka ktah ïa ka kamai kajih jong ki nongshong shnong hynrei ka ïalam bakla wat ïa ki khynnah kiba dang khie dang san kiba dang hap ban pynleit jingmut ha ki jingpule lane ha ka bylla ka sngi.
Kadei ka kamram jong ka sorkar ban peit ba ym dei eh tang ka casino ba kan pyndam hynrei ban teh lakam ïa bun ki kam khalai da kaba buh hakhmat eh ïa ka jingpynlong fete pathar bad wat ka jingdie pathar ïa ka kyiad ha ki shnong ki thaw khlem ïoh jingbit.
Baroh ki jingteh lakam kin seisoh lada ka don ka jingïatrei lang hapdeng ki nongïalam shnong bad ki kynhun seng.
Mawkyrwat, ‘Nailur, 22: U bah Renikton Lyngdoh Tongkhar u nongmihkhmat jong ka Mawkyrwat Constituency bad Myntri jong ka tnad Umbah Umdih jong ka Sorkar Meghalaya uba long kum u kongsan u la ïoh ban plie paidbah ïa kawei na ki jaka ai jinghikai suhjaiñ jong ka kong Jevellin Wanniang kaba la ai kyrteng “Jev’s Wann Fashion & Designer" kaba don ha Mawkyrwat, South West Khasi Hills District.
Haba kren kum u kongsan, u bah Renikton Lyngdoh Tongkhar, u la ai ka jingïaroh na ka bynta ka jinglah jong ka kong Jevellin Wanniang ha kaba ka la lah ban leh ïa kum kane ka kam kaba khraw ym tang ka jingmyntoi ïa ka shimet hynrei kaba long ruh kum kawei na ki bynta ban ai jingshakri de ïa kiwei pat ki para samla jong ka dong ka thaiñ kiba don ka jingthmu ban ïeng ha la ki jong ki kjat lyngba ka kam suh bad thaiñ jaiñ.
“Ban wad tang da ki kam sorkar ha kum kine ki sngi ka la long kaba eh than namar ka kam ka duna hynrei ki nongwad kam pat ki la nang bun", ong u bah Renik.
Namarkata, ka la dei ka por ba kum ki khun samla jong ka dong ka thaiñ kin don ban pyrkhat thymmai da kaba kin sdang ban seng noh da ki kam la jong la ka long kano kano ka bynta kaba ki ki sngewbit khnang ba kin lah ban pynbiang ïa ki jingdonkam la ka long ha ïing ha sem ne wat ïa lade ruh.
U bah Renikton haba bynrap ïa ka jingkren, u la ai jingmut ruh na ka bynta ki paidbah ba kam dei shuh ka por ban shu ïa peit lorni ïa kiei kiei kum ha ka riam ka beit jong kiwei pat hynrei ki dei ban pyrkhat thymmai noh kumno ban kyntiew ïa ki kam lyngba ki jinglap kiba thymmai ba kum ki khun samla ki lap bad ban leh ïa kata ka dei lyngba ka jingwan jong ki sha ki jaka shah hikai ne ki training centre ban long kiba tbit shuh ha ka kam suh bad thaiñ jaiñ.
Ha kajuh kapor ula ai jingmut ruh ïa ki samla ki ban sa leit ha ka jingshah hikai ba kim dei ban shu leit tang ban pynlut kai ïa ka por ka bor jong ki hynrei ki dei ban leit da ka jingthmu ban long kiei re kiei hadien habud namar lada leit da kaba shu bud tynneng ïa ka jingleh kiwei kam ju poi sha ka thong.
U la ai jingmut ruh ba kum ki samla ki dei ba don ka thong ha ryngkat ka jingtrei shitom bad kut jingmut bad leh ïa kiei kiei kiba ai ka jingmyntoi.
Haba kren ha kaba ïa dei bad ka “Jev’s Wann Fashion & Designer" ba la sdang da ka kong Jevellin Wanniang u la ai ka jingïaroh namar na ka jingsdang kaba rit ka la lah ban ïoh haduh ar tylli ki jaka ai jinghikai.
Namarkata, ka long kaba dei ba lyngba kane ka jingïoh ban plie sa ïa kawei pat ka jaka ai jinghikai kan sa long ka jingkyrkhu kaba khraw ïa ka dong ka thaiñ baroh kawei.
“Nga don ka jingkyrmen ruh ba shisien ka sngi ynsa mih ki jaiñ phong kiba don ka jingthoh ‘La shna ha Mawkyrwat ne ‘Made in Mawkyrwat", u la ong bad kane kan dei ka jingphohsniew jong u lyngba ka jingplie ïa kane ka Jev’s Wann Training Centre.
Khyndiat shaphang ka kong Jevellin Wanniang kaba dei ka trai ne nongseng ïa ka “Jev’s Wann Fashion and Designer".
Ka kong Jevellin Wanniang kaba dei na ka shnong Mawlangwir, South West Khasi Hills District ka la pyndep ïa ka jingshah hikai ha ka Fashion and Designer ha u snem 2015 na ka Information Technology in Fashion ha National Institute of Fashion (NIFT) ha u snem 2014 – ’15 ha Kolkata ba la kyrshan da ka India’s Ministry of Textiles.
Ha u snem 2016 hadien ba ka la pyndep, ka la ïoh ban plie ïa kawei ka dukan suhjaiñ ha ïew Mawkyrwat bad lyngba ka jingïoh ban plie ïa kane ka dukan, dei ha ka 30 tarik u Risaw, 2018 ka la ïoh ban ai kyrteng ïa ka dukan jong ka ka “Jev’s Wann Fashion Designer Tailoring & Embroidery" da ka jingthmu ba kan long ruh kum kawei na ki lad ban plie lad plie lynti na ka bynta ki samla ki bym donkam donjam kiba kwah ban wan shah hikai khnang ba ma ki kin lah ban kyrshan da lade lyngba kane ka kam bad kin ïoh ban pyndonkam ïa kawei ba ki ki la ïoh jinghikai.
Shuh shuh la ong ruh, ba ka kong Jevellin Wanniang ka la dep ruh ban register hapoh ka ophis jong ka District Commerce & Industries Centre’s (DCIC), South West Khasi Hills District ha kaba lyngba kane ka la nang ïoh shibun ki nongwan shah hikai lyngba ka jingïarap jong kane ka ophis treikam.
“Nyngkong eh nga la sdang ban ai jinghikai shwa ïa kiba ha ïing ha sem lyngba ki kor kiba i mei ieid i don", ïathuh ka kong Jevellin Wanniang bad lyngba ka jingïaishah bad minot thop ha la ka kam ka kong Jevellin mynta ka la ïoh ban buh ruh ki katto katne ngut ki nongïarap ha ka suh ka thaiñ bad da ka jingïoh ban plie biang sa kane kawei ka shlem ai jinghikai suhjaiñ kaba hikai ei ne free training kan sa long ka jingkyrkhu shuh shuh na ka bynta ki samla kiba don ka jingthrang ban pyntbit ha kane ka kam suhjaiñ.
Kiwei pat ki nongkren ha kane ka sngi ki long ka kong J.Kharpuri, Additional Deputy Commissioner, South West Khasi Hills District kaba dei ruh ka Incharge Skill Development Branch, u bah M.War, General Manager, District Commerce & Industries Centre’s, South West Khasi Hills District.
Ha kane ka sngi la ïoh ka jingpyni lyngba ka ‘Projector Presentation’ ïa ki katto katne ki bynta jong ka jingïaid lynti ka kong Jevellin Wanniang lyngba ka dukan “Jev’s Wann Fashion Designer Tailoring & Embroidery".
Nongstoiñ, Nailur 21: Ka jingpynbha bad siang rong ïa ka surok Tynghor-Athiabari kaba jngai kumba 16 kilomitar lyngba ka Pradhan Mantri Gramsadak Yojana (PMGSY) kaba 16 kilomitar, ka la ïaid shaid shaid naduh kine ki bnai ba la dep ha kaba la sdang ban sïang maw naduh Aradonga.
Kum ban pynkynmaw ba ïa katei ka surok la khot tender haduh lai sien lai wat, hynrei na ka daw jong ka jingrit jong ka jingmang pisa ym don ba thep satia.
Pynban kham hadien pat uwei u kontraktor u la shimti ban pyntrei ïa katei ka surok bad u la dep kumba lai kilomitar.
Tangba mar shu sdang ka lyiur katei ka surok ka la pra bad jot rathai, namar ba ka jingsiang rong ka dei kaba la leh da ka rukom shna kaba thymmai kaba la shu khleh ïa ka khyndew bad ka kynja dawai kaba la tip kum ka ANT khlem da pyndon kam mawria.
Kumta halor katei ka jingbym neh jong ka surok mynta ka sngi balang, u bah K.P.Pangñiang ryngkat u bah Nasar Syiem Jahnoh Sirdar ka hima Jyrngam ba la synran lang da ki katto katne ngut ki rangbah shnong, ki la leit ban ïakynduh ïa u Superintendent Engineer na ka PWD Western circle, ban kynrpad ïa u ba un thaw lad ban pynkylla noh ïa ka rukom pyntrei la ka dei ban siang noh da u mawria kumba leh ïa kiwei kiwei ki surok, ne lada pyntrei da katei ka juh ka rukom kaba thymmai ruh, un sngewbha ban pyntip sha ka sorkar ba ka don kam ban pyntrei da ki buit kiba kham bha khnang ba ka surok kan neh.
Ha katei ka jingleit ïakynduh ïa utei u heh ka PWD, ki la aiti ruh ïa ka jingthoh kaba la ïasoi lang da baroh ki nongsynshar shnong katei ka thaiñ, khnang ba utei u Ophisar un pyntip sha ka sorkar ba kan leh ïa kaba don kam.
U Bah K.P.Pangniang, u la ong ba katei ka surok kaba sdang naduh Nongkhlaiñ ka pynïasoh bad ka surok Riangdo-Athiabari, ka dei ruh ka surok kaba ki paitbah katei ka thaiñ ki donkam haduh katta katta ban leit sha ïew Hahim, namar ba ka dei ka ïew kaba ki pynïaid ïa ki mar rep jong ki kum u sying, u kwai, ka kait, ki soh, ki jhur ki jep bad ki wei kiwei.
Ha kajuh ka por u bah Pangñiang u la ong ba kumba ka long mynta, na ka liang ki paitbah jong katei ka thaiñ ki la kwah ba la kumno kumno ka jingpyntrei ïa katei ka surok, kan long kaba kham pynsted bad la kumno kumno hapoh kane ka snem, la dei ban pyndep noh khnang ba ki paitbah kin lait na ki jingeh ha ka leit ka wan ka kit ka bah.
Nongstoiñ, Nailur, 22: Ka shong Rambrai ka dei ka shnong kaba la ïar bha kaba la jan ïa ryngkat bad ka Nongstoiñ kaba dei ka Headquarter jong ka West Khasi Hills District, namar ki shnong kiba don mar syndah ka kynthup naduh Mawthungmarwei, Maw-kohïew, Mawrang, Rngi Lower Ïew Rambrai, Law-dibah, Umsiej, Nongkroh, Umjaut bad kiwei kiwei ki kyntoit shnong.
Ka thaiñ Rambrai ka kynthup haduh ki thaiñ Mawdoh shaduh ki thaiñ Kyrshai ha ba lada kheiñ ia ka jingdon jong ki shnong ka la poi sha ki shispah tam ki shnong.
Haba phai pat ha ki tnad treikam jong ka sorkar kiba don ha ka shnong Rambrai, ka don tang ka Primary Health Centre kaba shiphew jingthiah, ka Ophis kaba dei peit ïa ki jingri jingdup kata ruh ka jingtreikam kam pat da long kaba thikna bad ka tnad kynshew pisa jong ka Meghalaya Rural Bank.
Nalor kata ka don ka ïew Rambrai kaba ju long shisien shi taïew namar ka dei ka jaka pdeng jong ka thaiñ kaba ki paidbah ki hap ban wan man ka sngi ïew ban pynbiang ïa ki jingsiew jingtda haïing hasem.
Ha kaba ïadei bad ka jinglong jingman jong ki jingdonkam ba kongsan jong ki paidbah katei ka thaiñ, u bah L.Marbaniang haba ïakren bad u nongthoh khubor, u la ong ba kumba ka long mynta ka tnad treikam kynshew pisa jong ka sorkar kaba la don ha Rambrai, ka donkam kyrkieh ban pynbit pynbiang da ka Meghalaya Rural Bank, namar kawei pa kawei ka shnong ha ka thaiñ ka ïoh ban pyntrei ïa ka skhm MNREGS.Bun na ki nongshong shnong ki don la ka jong ka jong ka job card, kumta ïa ka bai bylla ba la pynrung ha ki Account jong ki, ki hap ban leit sei na ka MRB kaba la don ha Rambrai.
Nongstoiñ, Nailur, 22: “Ka jingkhih khohreh jong ki paidbah ka jylla kiba shong ha ki shnong khappud ban dawa ïa ka sorkar ba kan pynkhlaiñ ïa ki bor pahara ban ïada na ka jingshah thombor ha ki pulit jong ka jylla Assam kan ym poi shano shano ruh", ong u BahT.Marweiñ na Nonglang bad bynrap ruh, “Kiba tip ïa ka daw tynrai jong ka jingtlot jong ki bor pahara jong ka jylla Meghalaya ki don da ki hajar hynrei kim ju sei madan ïa ki jingshisha ba ki tip ha khmat ki paidbah.
Nalor ki don ruh shibun ki nongmihkhmat ki bym tip ei ei shaphang kitei ki jingshisha kiba pynlong ïa ka jylla Assam ba kan kyntur pud katba ka mon".
U la ong ruh, “Ki katto katne ki bynta kiba ka Meghalaya kam nud ban ai bor pura ïa ka tnad pulit ba kin treikam kat kum ki kyndon ba la pynkhamti ha ki, ka dei namar ba ka tnad pulit jong ka jylla Meghalaya ka dang hap ban treikam katkum ki kyndon jong ka Joint Cadre ryngkat bad ka tnad pulit jong ka jylla Assam".
U la ong ruh, “Ym lah ban len ba lada ki pulit jong ka Meghalaya wat lada ki dei kiba heh kyrdan katno katno, kim nud ban saham ei ei hakhmat jong ki pulit Assam wat la ki dei kiba rit kyrdan ruh.
Hynrei ka jingburom jong ki ka dei tang namar ba ka don ka discipline kumba ki la smai ha ka por ba ki pyndep ïa ka jingleit pyntbit jong ki".
“Kumba ka long haduh mynta ka Meghalaya kam pat don satia la ki jong ki heh pulit kiba dei ha ka kyrdan Indian Police Service (IPS) hynrei ki hap ban shim ïa kiba dei na ka Assam Batch.
Ki heh pulit kiba ka jylla ka don haduh mynta ki dei tang kiba don la pyndep ïa ka kyrdan Meghalaya Police Service (MPS).
Dei halor katei ka nongrim ba haba don kino kino ki huri hura bad ki jingïakajia ha khappud, ki pulit Meghalaya kim nud ban tur pyrshah ïa ki pulit Assam ban ïa ai nia pyrshah ïa ki".
“Kiwei pat ki bynta ba ka Meghalaya ka dang hap ban bud ryntih ïa ki kyndon ba ka sorkar Assam ka pyntreikam ka dei ha ka thungkam thung jam, ka jingpynbit pynbiang ïa ki kot ki sla kiba don kam lyngba ki Assam schedule bad kawei pat ka dei ka aiñ khlaw".
“Ki jingshisha ha kaba ïadei bad ki aiñ khlaw kiba ym pat don mano mano kiba sei madan ïa kitei ki jingshisha, hynrei kumba ka long haduh mynta ka jingkyntur pud jong ka sorkar Assam ïa ki bynta jong ka Meghalaya, ka dei halor ka nongrim ba ka kam ba kitei ki jaka ki dei ki Reserve Forest da kaba kam ruh kiba katkum ki kyndon jong ka Minstry of Forest ym ym shah satia ban shong briew ha kitei ki jaka kiba hap ha ki bynta jong ki reserve forest".
“Ka sorkar Assam ka la knieh jubor ïa ka ïing ba u (L) bah Hopingsone Lyngdoh u la thied ha Langpih na ka bynta ba ka hima Raidmynsaw kan pynlong kum ka ophis, hynrei ka sorkar Assam ka la knieh jubor bad pynshong da ki Forester haduh mynta.
Ka long pat kaei kaei ka bym lah ban pdiang ïa ka jingkam jong ka Assam, namar ha baroh ki jaka khappud ki khlaw ki la lut khoit, ha kaba ki pulit ka Assam bad ki forester bad ki nong khaïi dieng kim salia ban pynsynlen ïa ki khlaw", u la ong.
Jowai, Nailur 22: Mynta ka sngi ki bor pynïaid jong ka Food Corporation of India (FCI), Food Storage Depot (FSD) Jowai kaba don ha ka shnong Khliehtyrshi West Jaiñtia Hills District kila pynlong ïa ka ‘Showcase’ ne ka jingpyni ïa ki rukom pynïaid ïa ka kam ka jam jong kane ka tnad treikam katkum ka juk ba mynta.
Kane ka FCI FSD Jowai ka dei kawei na ki jaka buh ïa u khaw uba wan pynpoi na ka sorkar kmie naka bynta ban pyndap pynbiang ïa ka bam ka dih jong ka District hi baroh kawei, ha kane ka sngi u Technical Assistant ka FCI-FSD Jowai u bah Darlet Dkhar la ai ka jingbatia ïa ka rukom lum jingkhieñ jingdiah ïa u khaw naduh ka rukum thew ïa ki kali (trok), ka jingkhia jong u khaw na ka trok bad ka jingbha jong u khaw hashwa ban pynrung hapoh katei ka jaka buh khaw Depot.
Shi bynta ban pyntreikam ïa ka Digital India hapoh ka jaka treikam jong ka FSD-Jowai ula ong baroh ki nongtrei kila don la ka jong ka jong ka kam da ki kor Computer kaba pynsuk ïa ka rukom treikam ïa ki staff ha ki bynta bapher bapher.
Ïa ka FCI la seng ha u snem 1964 da ka Food Cooperation Acts, bad ka jingthmu ba kongsan jong ka FCI ka long ban pynbiang ïa ki marbam kum ïa u khaw ban pynïoh sha ki jaka ne ki shnong bym rep ïa u khaw ha ka dor kaba bit, kaba la buh ruh ïa ka thong baroh ki briew jong ka ri kin ïoh ïa ka bam lyngba ka Food Distribution System.
Kumba long mynta ka na ka liang ka FCI ka la pynthymmai ïa ka rukom trei kam ka jong ka katkum ka juk ba mynta, kum ha kaba buh ïa ki sign ne ki jingkdew, ki tiar ban ïada na ka jingpluh ding bad kiwei na ka bynta ban pynsuk ïa ki briew kiba nabar bad ïa ki nongtrei, kumjuh ka jingkyntiew ïa ka jingkhuid jingsuba ha ki Godown bad ki kor ki bor katkum ka juk ba mynta.
Nongstoiñ, Nailur, 22: “Lada ka sorkar bad ki bor pynïaid District jong ka West Khasi Hills kiba dei peit ïa ka election, kim lah ban leh ei ei ïa ki nongshong shnong ha khappud kiba ju leit thep vote ha Assam bad Meghalaya, ka jingïakren pynbeit pud kan ym poi shano shano ruh", ong u bah P.Nongshlong sordar ka shnong Mawïamsyiem kaba doh shaphang shatei na Langpih ha syndah bad ka jylla Assam.
Utei u sordar jong katei ka shnong u la ong ruh ba naduh ba u dang sdang ban leit shong shnong ha katei ka jaka, um shym pat la lah ban pynthikna ba ki don shibun ki nongshong shnong ha katei ka thaiñ kiba thep vote ha Assam bad ha Meghalaya.
Hynrei dang shen, u la lap ïa kawei ka Election Photo Identity Card kaba la shu Xerox bad katei ka EPIC, ka dei kaba don ha Assam bad ha Meghalaya.
U la iathuh ba u la lum ïa baroh ki paidbah nongshong shnong ban tohkit, hynrei ha kaba nyngkong kim shym la ïathuh satia hynrei ki len bad ki ong ruh ba kim kwah ban leit bad ka Assam.
U la ong ruh ba wat la kim treh ban ïathuh, kum u nongsynshar shnong u la ther da kaba tyngeh bad u la maham ruh ïa ki, da kaba ong ba lada kim ïathuh ïa ka jingshisha un khot da ki briew ka aiñ na Meghalaya bad na Assam ba kin tohkit kham bha shuh shuh.
U la ong ruh ba hadien ba u la ther da kaba tyngeh baroh kiba don EPIC ha baroh ar liang ki la phla lut bad lada kheiñ ka jingdon jong ki baroh ka la palat ïa ka shispah ngut tang ha katei ka thaiñ.
U bah Nongshlong u la ong ruh ba ha kaba ïadei bad ka jingdon ar tylli ki EPIC bad ka jingthep vote ar jaka jong kitei ki nongshong shnong, um shym la pynbor ïa ki ba kin wan noh sha Meghalaya ne ba kin leit sha Assam.
Hynrei u la ong ïa ki ba lada ki kwah ban leit shano shano ruh ka shong ha ka mon jong ki, tangba u la maham pat ba kim dei ban buh ar tylli ki EPIC ne ban leit thep vote ha baroh ar liang, hynrei ki dei ban rai ba kin don beit tang ha kawei ka jylla la ka dei ha Meghalaya ne bad ka Assam.
U la ong ruh ba baroh shikatta phew snem, ka Assam ka kynnoh ba ka Meghalaya ka kyntur pud bad ka Meghalaya ka kynnoh ba ka Assam ka kyntur pud.
Kitei ki jingeh baroh kiba mih ha khappud ka dei kaba ki paidbah shnong ki thaw hi hynrei lada dei ba ki paidbah kim thaw hi, kan ym don satia ka jingklumar namar lada ki paidbah kim pdiang satia ïa ki jingmyntoi ba ka sorkar Assam ka wan tyrwa, kan ym nud ban kam ba katei ka thaiñ ka dei jong ka Assam.
Kumta halor katei ka mat u bah Nongshlong u la kyntu ïa u District Election Officer jong ka West Khasi Hills, ba u dei ban leh ei ei ïa kitei ki ar maloi shuwa ka election ka ban long ha u 2023.
Ka sorkar ka la dei ban pynkloi katba lah ban khot ïa kitei ki briew ba kin wan ai ka jubab kaba shai lada ki kwah ban sah ha West Khasi Hills, ki dei ban phah weng noh ïa ki kyrteng kiba la pynrung ha ka Assam.
Lada ki kwah ban sah ha Meghalaya bad lada ki kwah ban leit sha Assam ruh kin jubab da kaba shai, khnang ba kin weng noh ïa ki kyrteng jong ki na ka thup jong ka Electoral roll jong ka West Khasi Hills.
Jowai, Nailur 22: Ka Meghalaya Bharat Scouts & Guides, West Jaiñtia Hills ha kine ki ar sngi lynter kala pynlong ïa ka prokram pynsngewthuh ïa ki khynnah skul ka sor Jowai, halor ka jingdonkam ban wanrah ïa ka jingkhuid jingsuba da kaba pyntreikam ïa ka Solid Waste Management.
Ïa kane ka prokram la pynlong ha ryngkat ka jingïatreilang ka Jowai Municipal Board bad ka District School Education Officer, West Jaiñtia Hills ha ki ar sngi lynter katta naduh hynnin ka sngi 21 tarik bad mynta ka sngi 22 tarik u Nailur.
Na ka liang ki Scouts Master-Guides Captain jong ki Unit bapher bapher kila wan sha kane ka prokram ba ar sngi da ka jingwan ïashim bynta lang jong ki khynnah skul bad ki nonghikai.
Kitei ki Scout Master-Guide Captain haba ai jingkren kila pynkynmaw ïa ki khynnah skul shaphang ki San tylli ki ‘R’ kita ki long (Refuse, Repair, Recycle, Reduce, Reuse).
Ha ka juh ka por la kyntu ïa ki khynnah skul ba kin long kiba lehkhuid shwa na la ïing bad kin long ruh kum ki nuksa ïa kiwei.
Ki skul kiba la buh ka thong ban pyndep ïa kane ka jingkular kila don haduh 16 tylli katba ki Unit Leaders jong ka Meghalaya Bharat Scouts & Guides, West Jaiñtia Hills kiba la wan ban ïadon bynta ki don haduh 25 ngut kynthup ïa ki Scouts Master, Guides Captain wa ki Rovers-Rangers.
Nongpoh, Nailur 22: Ka prokram ai jinghikai ba 12 sngi halor kumno ban phikir bad khamtam ban ai jingïarap haka por ba lyngshop mariang lyngba ka skhim Upscaling Aapda Mitra kala sdang biang ha Ri-Bhoi District naka bynta ban jied bad ai jinghikai ïaki samla ba kyrpang (Community Volunteer) kaba dei ruh ka sien ba ar kala sdang biang haka 19 tarik mynta u bnai ha State Institute of Rural Development (SIRD) Nongsder.
Ïa katei ka prokram la plie paidbah da u Bah BJ Kharshandi ADC cum CEO ka DDMA, Ri-Bhoi District, haka jingdonlang ka kong K Wanniang DDMO, Dr.M Kharkongor Consultant DDMA bad katei ka prokram ai jinghikai kan sdang naduh ka 19 tarik Nailur haduh 1 tarik Risaw bad ha katei ka prokram kumba 33 ngut ki samla naki shnong bapher bapher kila wan ban shim bynta.
Ka kong K Wanniang DDMo haba kren maitphang ha katei ka sngi kala pyntip b aka thong jong katei ka prokram ka long ban ai jinghikai sha ki Community Volunteer khnang ba kin lah ban tem bad ban ai jingïarap haba don kano kano ka jinglynshop mariang bad kala pyntip ruh ki don tang 5 tylli ki district kiba la shah jied ban pyntreikam ïa katei ka skhim haka jylla bad naka liang ka sorkar ka buh thong ruh ban ai jinghikai kumba 100 ngut ki Community Volunteer naki shnong bapher bapher.
U Bah BJ Kharshandi haba kren ha katei ka sngi kum u kongsan u pynshai ba katei ka skhim ka dei ka skhim jong ka sorkar kmie bala bei tyngka da ka National Disaster Management Authority (NDMA) bad katei ka skhim yn pyntreikam ruh ban ai jinghikai sha ki katto katne ngut ki samla kiba la shah jied naki shnong bapher bapher ban ai jinghikai halor kumno ban leh haka por ba wan lynshop mariang ban pynduna ïaka jingiap briew, kaba long ruh ka jingmyntoi kaba khraw ïaki samla ban don ha katei ka prokram ai jinghikai ban long kum ki nongïarap ba hakhmat eh.
U la ong ruh hadien ba ki samla kila pyndep ïaka jinghikai yn sa ai ruh ïaki syrnod, ki tiar ïada kum ki Life Jacket, First Aid Kits, bad kiwei kiwei.
Khliehriat Nailur 22: Ki nongïalam bad ki dkhot jong ka Jaiñtia Students Movement Ladrymbai Circle, hynnin ka sngi ka la leit ban jngoh ïa ki khynnah skul kiba pule ha Mookhep L.P School bad ha kajuh ka por ki la noh syniang ruh sha ki khynnah skul da ki let, ki kopi, ki khulom bad kiwei kiwei ki tiar ban pyndonkam ki khynnah ha skul.
Ïa kane ka jingleit jngoh jong ka seng la lam khmat da u President JSM Ladrymbai Circle, u bah Shaining Shylla, u Vice President JSM Eastern Region , u bah Donkupar lem bad ki dkhot.
Ha ka jingai jingkren ba lyngkot, u bah Shaining Shylla, u la ong ba ha ka jingshisha ka sorkar ka la dei ban peit lem ïa kum kine ki skul kiba ki khynnah ki donkam shisha ia ki jingkyrshan bad jingiarap, hynrei ka sorkar ka la shu leh meinah pynban ïa ki skul ha ki nongkyndong, kumta ka seng da ka mynsiem ka jingsngew lem ka la leit ban noh syniang da ki tiar skul ïa ki khynnah kiba pule kiba pule ha katei ka skul ha Mookhep.
Khliehriat Nailur 22: Ka Jaiñtia Youth Federation East Jaiñtia Hills District, hynnin ka sngi ka la leit buh biang da ka jingthoh ha khmat u Deputy Commissioner ka East Jaiñtia Hills District, kum ka jingpynkynmaw ïa ka jingdawa jong ka seng kaba la dawa ïa ka G.R.Infra ba kan shna bad ker bha da ki nar (Ornamental Railing Barricade) ha ki lynti ïaid kjat (footpath) ba la shna da ka company shna surok ka G.R.Infra, kata naduh shnong Dkhiah ter ter shaduh Khliehriat.
Kumta halor katei ka jingdawa ka seng ka kyntu ïa ka ophis u Deputy Commissioner ba un sngewbha ban tuklar lem halor kane ka ban long na ka bynta ka jingbit jingbiang jong ki paidbah ba kan nym bud jingma, jingsyier ïa kiba ïaid lynti.
Lyngba ka jingthoh, ba la soi kyrteng da u President jong ka JYF-EJHD, u bah J.Pala bad u General Secretary, u bah B.Chyrmang, ka seng ka la pynpaw ka jingsngew khia halor ka jingbym don jingda jingker ki lynti ïaid kjat khamtam ha kito ki bynta kiba dei ha ki jaka ïew bad ha ki jaka ba don ki skul, namar ka buh jingma bha namar ba ki dei ki jaka ba bun briew.
Jowai, Nailur 22 : U Deputy Commissioner ka West Jaiñtia Hills ula kyntu bad pynshlur ïa ki samla pule ka District ba kin shim ïa ka kabu ban ïaleh ïa ka Scholarship hapoh ki skhim jong ka Mahatma Gandhi University Scholarship Scheme (Bapuji Chatravritti), ka Prime Minister’s Scholarship Scheme (PMSS) bad ka National Scholarship Portal jong u snem pule 2022-2023.
Ban ïaleh ïa kine ki Scholarship la kyntu ïa ki samla pule ban leit ha ki Website links jong kine ki lai tylli ki Scholarship.
Nongpoh, Nailur 22: Ki 4 tylli ki seng ba kynthup ïaka HANM, MPUF, RBYO bad MPSO mynta ka sngi kila hiar sha ka thaiñ Khanapara ha Ri Bhoi ban leit jurip ïaka jingtei ïaka ktem khalai ne Casino kaba la iaid shaid shaid ha Ri Bhoi District, ba kum ki kynhun seng kila pynpaw ka jingpyrshah jur bad kim lah shuh ban shanñiah ïaka sorkar kaba la shu kular tang ka ktien ban pynsangeh iïa katei ka ktem khalai katba 3 ngut ki briew kila ioh ïaka license ba shipor ban buh ktem khalai.
Ha katei ka jingleit jong kitei ki kynhun seng kiba thmu ruh ban leit peit bad khmih haduh katno ka jingtei ïa katei ka ktem khalai pynban la lap ba ka khyrdop jong katei ka ktem khalai kala khang khyrdep bad kim shym la ioh ban rung shapoh ha kaba kila sdang ban pynpra ïaka khyrdop bad dei hadien ka jingïakren bad ki bor pulit ba kitei ki kynhun seng kila sangeh bad shu pynlong tang ka jingïarah placard bad pynpaw ïaka dak pyrshah halor ka Casino ha Ri-Bhoi.
Kum ka jingai mynsiem bad ka jingpynshngaiñ ïa kitei ki kynhun seng kiba la hiar sha katei ka jaka naka liang u Bah George B Lyngdoh MLA ka Umroi ba dei ruh u Chief Whip ka liang pyrshah u la hiar sha katei ka jaka ban don ryngkat shipor bad kitei ki kynhun seng ha Khanapara shuwa ba un leit pat ban beh ïa kiwei kiwei ki kam.
U Bah Pateng Myrsing President ka HANM Ri-Bhoi, u la ong ba kadaw kaba la pynlong ïaki kynhun Sengbhalang ban leit hiar sha ka thaiñ Khanapara ha katei ka sngi ka dei ban iohi da la ki jong ki khmat halor ka jingtei ïaki Casino kumba kim lah shuh ban shaniah ïaka sorkar kaba shu kren tang haka ktien, kumba dang ha kine ki khyndiat sngi haka Dorbar Synrai la sakhi ba wat hadien ba kala sorkar kala pynbna bala pynsangeh noh ïaka Casino pynban la dep ban ai license sha kumba 3 ngut ki briew haka jylla naka bynta ban buh Casino.
U la ong ba kum ki kynhun seng kin nym ailad da lei lei ruh ïaka Casino ba kan treikam haka jylla namar ngi tip shai ba lada katei ka ktem khalai kan wan, kiwei kiwei ki jait kam sniew kila don lypa ha katei ka jaka kaba ktah ïaka lawei jong ki khun samla, haka jaka ban wanrah da ki jaka pule bad ki jaka kiba ai jingmyntoi bad kyrkhu ïaki khun samla.
Shillong, Naitung, 20: Ka All Meghalaya Contractor’s and Suppliers’ Association ha ka sngi Balang ka la pyntip tnad Labour jong ka Sorkar Jylla ka ladep phah da ka jingthoh sha ki tnad treikam ba ki Kontraktor kim donkam shuh ban rejistar na ka bynta ka Labour Licence lada dei ka kam kaba dei hapoh 50 ngut.
U Vice President jong ka Associotion u Bah Precious Sumer ha ka jingïakren bad ki lad pathai khubor u la ïathuh ba lada ki Kontraktor ki pyntrei ïa ki kam kiba don palat 50 ngut ki nongbylla sngi kin hap ban rejistar hadien ba la ïoh ïa ka Work Order katkum ka Meghalaya Labour Law (Amendment) Act, 2020.
U la ïathuh ruh ba ka Association ka la phah da ka jingthoh ban pyrshah ïa ka jingthmu jong ki tnad treikam bapher bapher ka Sorkar Jylla ban pynbor ïa ki Kontraktor ban pynrung kyrteng ïa ki nongbylla hapoh ka Employees Provident Fund katkum ka EPFO Act namarba kane ka aiñ ka dei na ka bynta ki kompeni, ki karkhana kiba heh.
U la pynshai ruh khnang ba ki nongbylla kin don ka jingshngaiñ ka Sorkar Jylla ka la wanrah ïa ka Welfare Board bad ki tnad ki khate shi persen na ki projek kum ka Labour Cess kaba leit sha kane ka Board.
Shuh shuh u Secretary jong ka Association u Bah Emmanuel Syiem Malngiang u la ïathuh namar ka jingpynslem jong ka Sorkar Jylla ban pyllait ïa ki Bill kiba sahkut jong ki kontraktor kiba pyntrei ïa ki jingtrei jong ki tnad bapher bapher ka la pynlong ïa ka Association ban leit ïakren bad u Commissioner and Secretary ba dei peit ïa ka tnad Pla Tyngka u Vijay Kumar.
Haba pyntip ïa ka jingmih na ka jingïakren, u Bah Emmanuel u la ïathuh ba u Commissioner and Secretary u la pyntip ba ka tnat Pla Tyngka ka ladep pyllait ïa ka pisa T.50 klur na ka tnad PWD halor ki kam maramot.
Une u nongïalam u la ïathuh ruh ba u Kumar u la pynpaw hashwa ban kut u bnai Naitung, 2022 ka Sorkar kan sa pyllait lut ïa ka pisa kaba sah na ki tnad bapher bapher.
Shillong, Naitung 20 : Ka Seng Samla Mawlai Pylun ha ka sngi Baar ka la leit ban kyrpad ïa u Myntri ba peit ïa ka tnad Poh Ïing jong ka sorkar jylla u Bah Lahkmen Rymbui ba ka sorkar kan buh ïa ki jaka ai jingsumar ïa ki samla jong ka shnong Mawlai kiba la ngop ha ka jingkyrni ha u Drok namar ba kiba bun ki samla kiba wan na ka long ïing baduk kim kot bor ban phah ai jingsumar ïa lade ha ki jaka ai jingsumar shimet namar ka jingrem than ka bai sumar bad ruh seng ka kyrpad ba ka sorkar kan buh ruh ïa ka kynhun ki pulit talasi drok ne Anti Narcotic Task Force(ANTF) ha Mawlai.
Haba kren sha ki lad pathai khubor u Bah Samuel Biam President ka Seng Samla Mawlai Pyllun(SSMP) u la ïathuh ba kane ka jingkyrpad na u Myntri ba ka sorkar kan ban buh ïa ka jaka ai jingsumar ïa kiba la kyrni ha u drok ne ki Rehabilitation Centre kan pynïaid da ka sorkar lynba ka tnad Social Welfare namar ka jingbym kot bor ki ba wan na ka long ïing ba duk ban leit shah ai jingsumar ha ki jaka ba pynïaid da ki riew shimet na ka daw ka jingrem than ka bai sumar jong ki.
Haba ïadei bad kane u Bah Samuel u la ïathuh ba na ka liang ka u myntri u la kular ban pan ka jingïatrei lang na ki riew shimet kiba pynïaid ïa kine ki jaka ai jingsumar namar ba kan buh jingeh ïa ka sorkar ban pynïaid hi bad ba kan ïateh bad bei pisa ïa kine ki jaka ai jingsumar shimet ïathuh u bah Samuel.
“Lada ka sorkar ka lah ban rat dyngkhong ïa ki seng kaikhlaw balei kam lah ban rat dyngkhong ïa u drok.
Ka jingjyllei u drok ka la ktah ïa ki samla ka shnong ka thaw khamtam eh ïa kito kiba wan na ka ïing kaba duk ha kaba ki hap wat ban tuh ban ioh thied drok ban pynhun ïa ka jingbrai ka met jong ki" ong u Bah SamuelShuh shuh u Bah Samuel u la ïathuh ruh ba ka seng ka la buh jingkyrpad ha u Myntri ba un buh noh ïa ka kynhun ki pulit talasi drok ne ANTF namar ka jingjyllei ki kam khaïi bad dih drok ha Mawlai.
“Kane ka jingkyrpad jong ngi ban buh noh ïa ka ANTF ha Mawlai namar lada ka sorkar ka khmih lynti beit tang ha ki pulit na Thanat Mawlai kin ym lah shuh namar ka jingkhia ka kam kaba ki hap peit" ong u Bah Samuel.
Shillong, Naitung 19 : Ka ïing bishar High Court jongka jylla ha ka Sngi Ba Ar ka la bthah ïa ka sorkar jylla ba kan ai ka jubab hakhmat ka ïing bishar halor ka jingwan kit bad lum thup ïa u dewiong ha Gasuapara Garo Hills ban tip naei une u dewiong u mih ne wan.
Ha ka hukum jong ka ïing bishar ba la shong bishar da ki arngut ki nongbishar la pynpaw ba ïa kane ka mukotduma yn sa shong bishar biang hadien ka 10 sngi bad kumta ïa ka jubab dei ban pynpoi hapoh kine ki sngi.
Ka jubab ka dei ban shai nangno une u dewiong u mih ne wan ïa uba la lum thup ha Gasuapara, South Garo Hills bad lada u dei uba wan na shabar dei ban pyni ïa ki jingthoh ha ka jaka ba u rung sha ka jylla bad dei ruh ban pynshisha nangno la wan kit ïa une u dewiong.
Kane ka hukum ka long halor ka mukotduma PIL ba la ujor da u Champer M Sangma pyrshah ïaka sorkar.
Kat kumu nongujor ula kynnoh ba ïa ki kot ki sla lah ban shon tuh da ka jylla ban ïoh shallan ïa une u dewiong ïa uba la thied na Assam sha Bangladesh.
Ka ïing bishar kan shongbishar biang halor kane ka mukotduma ha ka 2 tarik Nailar 2022.
Shillong, Naitung 20 : U Myntri ka tnad pule puthi haka jylla u ma Lahkmen Rymbui mynta ka sngi Balang u la kyntait ïa ka kaiphod kaba la pynmih ba ka Meghalaya ka wan ha ka kyrdan kaba sha tduh ha ka pule puthi ha ka ri baroh kawei.
Kane ka long naduh ka Performance, Infrastructure and Equity (PIE) Index 2020-21 naduh ki Primary haduh ki Secondary.
ïa kane ka kaiphod la pynmih da kaba jer PIE Index 2020-21 kaba la pynmih da ka Oberver Research Foundation (ORF)“ Kane ka kaiphod ka dei kaba la leh da ki riew shimet ne da ka tnad jong ki riew shimet ym dei da ka tnad pule puthi jongka sorkar pdeng.
Namar ka tnad pule puthi ka ju ai kyrdan kat kum ka Performance Grading Index (PGI)" ong u ma Lahkmen.
Tangba u la ong pat, kaei kaba ki la pynpaw ha ka kaiphod ruh kam mut baroh kim long kiba shisha “Namar haba ngi la shimti ïaka sorkar ngi lap ba ki don bun kiei kiei kiba dei ban leh ha ka tnad pule puthi bad ki don lai tylli ki paia ban pynïeng khnang ba ka pule puthi kan khlaiñ kata ka long ban kyntiew kyrdan ïa ka pule puthi donkam ruh ban pyntbit shwa ïaki nonghikai bad kumjuh ruh ban pynbha ïa ki skul".
ong u ma Lahkmen.
U la ong kaba kongsan lei lei ka dei ka jingpynbha ïaki skul.
“ Kumba phi la tip bad ïohi ba ki ïing skul ha ki Primary ha baroh kawei ka jylla kim long shuh kiba bha.
Kumno phi pyrkhat ban ai jinghikai online ne digital classroom haba ka tnum skul ka la pei ne kam don shuh ne jingkhang ruh ym don shuh?" kylli u ma Lahkmen.
U la ong ba hak ine ki ar-lai snem ka sorkar ka la rai ban pynbha shwa ïa ki skul ha ka jylla bad na kata ruh ka daw u myntri rangbah ula pynbna ban pynbha ïa kumba 1800 tylli ki skul.
Shillong, Naitung 20 : Ka sorkar jylla ka la thung da ka Task Force ban thaw ki lad ki lynti kumno ban weng ïa ki jingeh kiba mih na u ñiut ha ka sor Jowai ka nongbah jongka West Jaintia Hills District.
ïa kane la ïathuh da ka Meghalaya High Court ha ka jingbishar ïa ka mukotduma PIL jongka Synjuk Ki Waheh Chnong Jowai mynta ka sngi.
Ha ka hukum, jong ki arngut ki nongbishar ka ïing bishar la pynpaw ba ka la paw shai ba ka sorkar ka la pyrshang hi ban weng ïa ka jingeh na u ñiut na sor Jowai kaba ki paidbah ki la mad bad ïa kynduh hakine ki khyndiat bnai.
Hynrei wat la katta ruh ba ka sorkar ka dang pynkhreh da ka Task Force ban weng syndon junom ïa kane ka jingeh bad kumta ym pat pynwai ïaka mukotduma tad haduh ban da ïoh ïa ka jubab kaba shai kdar.
Ka hukum ka pynpaw ruh ba ka sorkar ka la jubab ba ka dang thaw ki lad ki lynti ban weng syndon junom ïa ki jingeh bad dei na kata ka daw la thung ïa ka Task Force ryngkat ki kyndon jingtreikam.
Na ka liang ka Jowai Municipal Board ruh ki la pynpaw ba ka jingpynkhreh ka dang ïaid shakhmat ban ym don jingthut shuh ka kam bret ñiut nangne shakhmat.
Ka ïing bishar kan shong bishar biang halor kane ka mukotduma hadien hynriew taiew bad ka kyrmen ruh ba kat haduh katei ka por ka sorkar ka la lah hi ban wanrah ïa ka kaiphod kumno ban weng syndon junom ïa kane ka jingeh.
Williamnagar, Naitung 20: Ki seng bhalang kiba kynthup ïa ka GSU, FAF, FKJGP ba ka AIGU jong ka Williamnagar ki la rai ban pynlong jingpakhang lynti ïa ki nongtrei MeECL jong ka sor Williamnagar baroh kawei ha ka 21 bad 22 tarik Naitung 2022.
Kum ban shu kdew hangne ba ka jingdawa jong ka long ban pynbiang ïa ka bording ba thikna ha baroh kawei ka bynta ka Garo Hills bad ka jingpynbiang nongtrei ban pynjanai ïa ka jingshakri ka tnad sha ki thaiñ.
Kine ki seng bhalang ki la ong ba kane ka jingpakhang lynti kan ym ktah satia ïa kito ki nongtrei kiba dei ban maramot ïa kino kino ki laiñ ba don jingthut bad ïa kito kiba dei ban lum bai bording pyntip u Saljrang Tengrik R.Marak President ka GSU Eastern Zone, Williamnagar.
Na ka liang jong ki ruh ki la dep ban ai jingtip sha u Deputy Commissioner ka East Garo Hills myn ha ka sngi Nyngkong ha kaba ïadei bad kane ka jingpakhang lynti ïa ki nongtrei ka MeECL, kaba ki la rai ban pynlong ha ka sngi Balang bad sngi Palei namar ka jingbym lah ban pynïoh ïa ka jingdawa ba ki la buh ha ka tnad.
Tura, Naitung 20 : U Myntri Rangbah ka jylla u Conrad K Sangma mynta ka sngi Ba Ar u la leit ban bam sohphan ha ka ïew die sohphan kaba la pynlong ha SMELC, Dakopgre kata hadien ba ula dep plie ïa ka Jackfruit Mela 2022.
Ha kane ka sngi ula pynpaw ruh ba ka jylla ka lah ban pynmih haduh 1000 klur tyngka na ki karkhana sohphan bad kan long ka jingmyntoi kaba khraw ïa ki nongrep ban kyrshan ïa la ki ïing ki sem bad ban ai kam ai jam ïa ki samla.
ïa kane ka prokram la pynlong da ka ophis District Horticulture , West Garo Hills ha ka jingïatrei lang bad ka Directorate of Food Processing jongka sorkar jylla.
ïa ka Mission Sohphan la pyllait paidbah ha u 2018 ban kyntiew ïa ka jingrep sohphan bad kumjuh ruh ka jingpynïaid ïew ïa u sohphan ha ki san snem bad la pyntreikam ïa kane ka mission da ka Directorate of Food Processing.
Ka jingthmu jongkane ka mission ka long ban kyntiew ïa ka jingrep sohphan ka ban ai jingmyntoi bad pynim ja ïa ki nongrep da kaba ym tang ban rep hynrei ban sdang ruh ïaki karkhana rit ki ban pynmih bun jait ki jingbam na u sohphan.
Ym tang ban pynïoh kamai ïaki briew hynrei ka long ruh kum ka jingai kam ai jam ïa ki.
Nalor kata kane ka mission rep sohphan kan ïarap ruh ban ïada ïa ka mariang.
Kane ka mission kan ïarap ruh ban pynïaid ïew ïa u sohphan ban pynmyntoi ïaki nongrep.
Haba kren ha ka jingïalang u Myntri Rangbah u la ong ka Meghalaya ka pynmih 400 klur tyngka u sohphan ha ka shisnem shisnem bad lada pyntreikam hok kan ïarap ban kyntiew ïa ka ïoh ka kot bad ka kamai kajih ha ka jylla.
U la ong ba ka jinglong ka suinbneng ha Garo Hills ka ïarap bha ban rep ïa u sohphan bad ki nongrep namar kata ki dei ban shim kabu ïa ki prokram bapher bapher bala pynlong da ka sorkar lyngba kane ka Mission Sohphan bad pynïar ïa ka khaïi pateng jongki da kaba wad ïa kine ki jingïarap na ka sorkar.
U la ïathuh ha kine ki sawsnem ba la leit noh ka sorkar ka la pyrshang ban ïarap lyngba kane ka mission bad la lah da shisha ban pynmih ïa ki jingbam bapher bapher na u sohphan.
U la ong ka jylla ka lah ban pynmih ïa u sohphan wat haduh 1000 klur tyngka lyngba kine ki karkhana bad kane kan ai jingmyntoi sha ki 50,000 tylli ki longïing longsem jong ki nongrep.
Hadien ba la dep ai jingkren u la leit jngoh ruh ïaki dukan die sohphan jong ki kynhun bapher bapher.
Nalor kane ha kane ka juh ka sngi u la sam ruh ïa ki cheque kiba 92.60 lak tyngka sha ki 161 ki kynhun jong ki nongrep ha Rangsakona,South Garo Hills.
Kane ka long lyngba ka skhim Farmers Collectivisation for Upscaling of Production and Marketing System (FOCUS) kaba dei ka prokram ba kyrpang ba la pyntrei da ka sorkar sha ki nongrep.
U la ong ba kane ka long kawei na ki skhim kaba heh bha ba la ai sha ki nongrep hadien ba kila mad ïa ka jingeh na ka khlam COVID-19.
Ka thong ka long ban ïarap ïa ki 4.5 lak ngut ki nongrep ha ka jylla bad kat haduh mynta la dep ban ïarap 2.5 lak ngut ki nongrep.
Shillong, Naitung 20 : Ka Jylla ha ka sngi Balang ka la sakhi ba ki don haduh 102 ngut ki briew kiba ïabit thymmai ïa u khniang jingpang COVID-19 kaba pynlong mynta ïa ka jylla ban don haduh 358 ngut ki nongpang ha baroh kawei ka jylla.
Na kitei ki 102 ngut, haduh 34 ngut ki dei na East Khasi Hills, 36 ngut na West Garo Hills, iwei na East Garo Hills, 5ngut na North Garo Hills, 12 ngut na Ri Bhoi, 8 ngut na South West Garo Hills, bad 6 ngut na West Jaintia.
Ha kane ka sngi ruh la don 16 ngut kiba la koit ba kynthup ïa ki 7 ngut na East Khasi Hills, 2 ngut na North Garo Hills, 6 ngut naWest Garo Hills bad iwei na West Jaintia Hills.
Ka kyrwoh na ka tnad ka Koit ka Khiah ka ong ruh ba ki don haduh 43 ngut ki nongpang kiba don ha ki jaka sumar bad haduh 33 ngut kidei tang na East Khasi Hills.
Shillong, Naitung 20 : Ka elekshon MLA ha Pynthorumkhrah kaban long ha u 2023 kan shongshit bha namar hadien u MLA ba mynta, Bah AL Hek, nangta u MDC Bah PN Syiem la mih sa uwei pat u kyrtong, Bah Rocky Hek ba dei ruh u pyrsa kur jong u Bah AL uba la pynbna ba un aireng lang ha katei ka elekshon kaban long ha u snem ban wan.
U Bah Rocky haba kren bad ki lad pathai khubor ha kane ka sngi Balang u la pyntip ruh ba ka jingmih jong u ban ïakhun na ka tiket NPP kadei hadien ba u ïohi ba ha katei ka party ka don ka mynsiem ïarap bad ïatrei lang kaba um ju ïohi ba kan don ha kiwei pat ki party khamtam ha ka party ba u don mynshwa.
“Nga kwah ban tyrwa sha ki paidbah ka Pynthorumkhrah kum uwei u soh ba phin mad nga thiang ne nga jew bad lada nga jew tang shisien hi phin ailad bad lada nga thiang sa buh symbai," u la ong haba kren bad ki lad pathai khubor.
U Bah Rocky u la kubur ruh ba ka jingïakhun pyrshah ïa u Bah Hek uba dei u mama jong u kadei kaba eh bha namar u la jop la 25 snem kumjuh ruh ïa u MDC Bah Pynshngaiñ Syiem.
Tangba, u ong pat ba um don jingartatien ba ki paidbah kin pdiang ïa u hadien ba u la pynbna paidbah ïa ki nongrim treikam.
Katto katne ki thong treikam ba utei u rangbah u buh thong ban kyntiew ïa ka constituency ka long naduh ka jingïakhun ban don noh ki college ha jaka lajong khnang ba ki samla pule jong ka constituency kin ym da donkam ban leit shaduh Laitumkhrah ne kham jngai ban bteng ïa ka jingpule.
U la ong ruh ba dalade hi un leit ban kyrpad na u Myntri Rangbah kumjuh na u Symbud Myntri Rangbah ban pynïoh lang ïa ki jaka ïalehkai kum ki madan phutbol kumjuh ki madan basketball khnang ba ki samla ka thaiñ kin ïoh ban pynlut ïa ka por ba ki lait ha ki jingïalehkai ym ha ki kam kiban ktah ïa ka koit ka khiah jong ki.
Shillong, Naitung 20: U Director of General of Police (DGP), jong ka jylla, u Dr LR Bishnoi ha ka sngi Balang u la hiar da lade ban jurip ïa ki bynta ka shnong Mawlai, kum shibynta ban pynïajan ïa ka jingïadei hapdeng ki pulit bad ki paidbah nongshong shnong ha ryngkat ka jingsynran lang jong ki dkhot ka Dorbar Shnong.
U DGP ha ka jinghiar leit jurip ïa ka shnong u la ïathuh ba kat kum ka jingïathuh ki nongshhong shnong u la ong ba ka jingeh kaba kongsan kaba kynrei ha ki katto katne ki bynta ka Mawlai ka dei na ka jingjyllei u drok.
Na ka liang jong u DGP u la pan ka jingïatreilang na ki Rangbah Shnong, ki Dorbar Shnong khnang bvan lah ban teh lakam ïa ka jingjyllei u drok ha ka shnong.
Ïa kane ka jingleit jurip u DGP ïa ka shnong Mawlai la synran lang da ki heh Pulit kiba kynthup naduh u SP ka East Khasi Hills, Sylvester Nongtnger bad u SP (City) Vivek Syiem da kaba ki ïaid beit da ka kjat ban ïakren ïa ki paidbah nongshong shnong.
U DGP u la sdang ïa kane ka jingjurip na Mawlai Mawroh ter ter sha Mawlai Kynton, Mawlai Phudmuri, Mawlai Nongpdeng and Mawlai Nonglum bad pynkut pat ha Mawlai Mawiong.
Haba kren bad ki lad pathai khubor u DGP u la ïathuh ba ka dei ka kabu ksiar na ka bynta jong u ba un ïoh ban ïakren bad phylliew jingmut bad ki Rangbah Shnong bad ruh ki paid nongshong shnong jong ka Mawlai.
U DGP u la ong ruh ba ka shnong Mawlai ka dei ka shnong kaba shong suk shong saiñ hynrei ka jingeh kaba ki ïakynduh ka dei beit tang na ka daw ka jingsdang kynrei ki nongdie bad nong dih drok.
“Nga la buh ka jingkyrpad ha khmat ki Rangbah Shnong ba kin ïa syllok bad ki samla kiba la kyrni ha u drok bad nga la ai ruh ka jingkular ba lada donkam ban ai ïa kino kino ki jingïaid pahara na ka liang ka tnad kan ai ïa kata" ong u DGPU DGP u la ïathuh ruh ba ka tnad ka la thaw ïa ka Anti Narcotic Task Force (ANTF) la kham slem ban teh lakam ïa ka jingkynrei u drok ha ka ki distrik bapher bapherHaba la kylli pat halor ka jingleit ïa kynduh ka Seng Samla Mawlai Pyllun hiar u Myntri ki Kam Poh Ïing ban dawa ban thung da ka ANTF kaba pura ha Mawlai u DGP u la pynpaw ba “ka long kaba shong nia bad kam don jingeh ruh ba ka tnad pulit kam don jingeh ban leh kumta lada ka shnong ka lap ba donkam ban leh kumta"“Ngin sa pynlong ïa ka jngai training ïa ki pulit ha kane ka kam ba kin sngewthuh jylliew ïa ki kyndon jong ka NDPS bad kumno ban pyntreikam ïa ki" ong u DGP.U DGP u la ong “Lada kano kano ka jingbym ïa sngewthuh jingmut ka don hapdeng ki pulit bad ki nongshong shnong ka dei da kaba kum kane ka jingwan jngoh ba lah ban tehsong bad wat ban rat dyngpong ïa ki kam sniew ruh ““Ngi kwah ba ki nongshong shnong kin ïa don bynta lang bad ki pulit ha ka ban rat dyngkhong ïa ki kam sniew namar ka jingdon ki pulit ka dei ban ïarap ïa ki nongshong shnong ym ban pynwit eiei ïa ki"U DGP u la pynpaw ruh ba shen un sa leit ban jurip ïa kiwei pat ki shnong ha ki sngi ki ban sa wan.
Shillong, Naitung 20: U MLA jong ka seng AITC uba mih khmat ïa ka Mawsynram Constituency u Bah Himalaya M Shangpliang ha ka sngi Balang u la buh jigkylli ïa ka jingbym lah shuh ka sorkar ban pynurlong ïa ki jingdawa ki nonghikai SSA kiba ki la buh ha khmat ka sorkar la saw snem mynshuwa.
“Ngam sngewthuh kaei ka daw ba ka sorkar kam lah ban pynurlong ïa ka jingdawa ba shongnia kaba ki la buh la saw snem mynshuwa bad lada ngi kylli ha ka Ïing Dorbar na u Myntri ka Tnad Pule Puthi ka jubab kaba u ai ka long beit ba ka sorkar ka dang eksamin ïa kane ka kam" ong u Bah Himalaya haba kren bad ki nonglum khubor ha ka jingleit ai jingkyrshan ïa ki nonghikai kiba ïakhih da kaba shong sah miet ha jaka pynieng kali ha syndah ka Addtional Secertetariat.
U Bah Himalaya u la kyntu ruh ïa ka sorkar ba kan kakren bad ki nonghikai ym ban shu sngap mynthi ïa ka jingdawa jong ki.
“Ka sorkar kam lah ban siew tulop haduh san bnai ïa ki nonghikai da kaei pat kin ïa bam.
Lada ka sorkar kam lah shuh ban peit ïa ka jingeh jong ki skul bad ki nonghikai khang lut noh ïa ki skul SSA" ong u Bah Himalaya.
Shuh shuh u Bah Himalaya u la buh jingkylli shaei ka pisa kaba ïoh na ka sorkar pdeng bad ka pisa na ka bhah ba dei ban siew ka sorkar jylla halor ka jingbym siew tulop ka sorkar ïa ki nonghikai da san bnai.
U Bah Himalaya u la ong ruh ba ka sorkar ka dei ban weng noh mardor ïa ka jingeh ki nonghikai namar kan pynduhnong ïa ki khynnah skul namar ha u 2020 bad 2021 ki duh jinghikai na ka daw ka jingkhang dam, mynta pat kin duh jinghikai na ka daw ba ki nonghikai ki hap mih sha madan ban ïakhih ban dawa ïa ka hok jong ki"Shuh shuh u Bah Himalaya u la ai ka jingkular ba un ïai long ka sur jong ki nonghikai ha ka Ïing Dorbar ThawAiñ ka jylla.
Shillong, Naitung 20: Ki samla wad kam kiba la aplai ban ïoh rung kam ha ka tnad pulit kiba ka tnad pulit, ha kaba ka la khot naduh u snem 2019 ha ka sngi Balang jong ka 20 tarik Naitung ki la mih sha surok ban dawa na ka tnad pulit bad na ka sorkar jylla ba ka dei ban pynbna noh ïa ka risol ka kaba ka tnad ka la pynlong ïa ka Written Test ha u bnai Rymphang mynta u snem.
Haba kren bad ki lad pathai khubor ki sama kiba la pynlong ïa ka jingïakhih da kaba ki sdang da ka jingïaid paidbah na Malki bad pynkut pat ha khmat u Mot jong u Kiang Nangbah ha Barik ki la pynpaw ba kane ka jingpynslem ka sorkar ban pyndep ïa ka jingthung kam wat hadien ba ki la dep ïa ki eksamin kiba donkam, kan pynlong ba kin tam wat ka rta kaba ka sorkar ka buh ban ïoh rung kam Pulit.
Kine ki samla ki la dawa ba ka sorkar ka dei ban pynbna ïa ka risol jong ka eksamin kaba ki la ïakhun namar ka pynlynga mynsiem ïa kiba bun shaphang ka lawei wad kam wad jam jong ki“Ngi pas ne pheil ngin hun wei ba la ïoh ïa ka risol" pynpaw kine ki samla.
Shuh shuh kine ki samla ki la ïathuh ba ka jingïakhih jong ki kam dei satia ba ki don kano kano ka jingïakhih pyrshah ïa ka sorkar hynrei tang ban pynpaw ïa kaei kaba ki dawa kaba shong nia shong aiñ.
Kat kum ka jingïathuh jong kine ki samla ki ong ba ki post kiba ka sorkar ka thmu ban pyndap kat kum ka jingpynbna kaba ka la khot ka long malu mala kumba 800 eiei.
Shillong, Naitung 20 : Baroh ki heh duh jong ka National People’s Party (NPP) kynthup naduh Conrad K Sangma ba dei Myntri Rangbah ka jylla kumjuh ruh u Bah Prestone Tynsong, Symbud Myntri Rangbah kin hiar sha Mawphlang ha ka 26tarik ban pdiang burom ïa u MLA barim ka Congress na ka thaiñ, Bah Kennedy Khyriem ryngkat ki nongkyrshan jong u sha ka party.
“Katkum ka kyrwoh na u Publicity Secretary ka NPP Mawphlang, Bah Garland Kharnaior la ong ba katei ka jingïalang pdiang burom kan long ha Madan Shad Mawphlang ha ka por 11baje mynstep.
“Ha kane ka sngi nalor u National President bad National Vice President ka party yn donlang ruh ki Myntri Sorkar bad ki MLA bad MDC jong ka party.
“Ka kyrwoh ka ong ruh ba ha kane ka sngi, u Myntri Rangbah un sa pynbna ruh ïa ki kam pynroi na ka bynta ka Mawphlang constituency.
Shillong, Naitung 20 : U Myntri ka tnad Pule Puthi ka sorkar jylla, Bah Lahkmen Rymbui ha ka sngi Balang u la ong ba watla ka jingdon ki briew kiba ïabit thymmai ïa ka jingpang COVID ka la nang kiew ha ka jylla hynrei kam pat don jingma pat ïa ki skul kiba don ha ka jylla.
“Ngi peitngor ïa ka jinglong jingman bad ngi la dep ruh ban phah ïa ka jingpyntip ba ki Deputy Commissioner ki lah ban shim ïa ka rai ha ki distrik jong ki katkum ka jinglong jingman ha kito ki jaka," ong u Myntri haba kren bad ki lad pathai khubor.
Katkum ka jingong jong u, tad haduh mynta kam pat don kano kano ka jingthmu na ka liang ka sorkar ban phah khang lut ïa baroh.
Lah ban kdew hangne, ba tang ha kane ka sngi Balang ki la don haduh 102 ngut ki briew kiba ïabit thymmai ïa utei u khniang jingpang ha kaba ki distrik ba shah ktah jur ki dei ha West Garo Hills kiba poi haduh 36 ngut bud pat sa ka East Khasi Hills da ki 34 ngut.
Kumba long haduh mynta, ka jingdon ki briew kiba ïabit ïa utei u khniang jingpang ha ka jylla ka la kiew biang sha ka 358 ngut ha kaba kham bun na kitei kiba ïabit thymmai ki dei na West Garo Hills bad ruh na East Khasi Hills.
Shillong, Naitung, 20: Ki nonghikai SSA kiba don hapoh ka shatri jong ka Meghalaya SSA School Assocation ha ka sngi Balang ki la takraiñ bad sangah tyngeh ïa u Myntri ka tnat Pule Puthi ka Sorkar Jylla u Bah Lahkmen Rymbui hadien ba u la byrngem byrsit ba ka Sorkar kan khate tulop ïa ki nonghikai skul SSA kiba ïashim bynta ha ka jingïakhih bad ban pynduh noh ïa ka jingïarap pisa (Grant) ïa ki School Managing Committee (SMC) ki bym leh eiei pyrshah ïa ki ki nonghikai.
Kane ka jingïakynthoh mar kylliang hapdeng ka MSSASA bad u Myntri ka tnat Pule Puthi u Bah Lahkmen Rymbui ka la long hadien ba ka jingïakhih jong ki nonghikai skul SSA ka la kynjoh sha ka sngi kaba lai.
“Wat pynbor ïa baroh ki nonghikai skul SSA ban resaiñ lut baroh na ka kam (mass resignation).
Lada baroh 12541 hajar ngut ki nonghikai SSA ngin resaiñ nga thikna ba shi bynta ka pule puthi hapoh ka Jylla Meghalaya kan khyllem hi jraiñ,la ong u nongïalam jong ka MSSASA u Bah Aristotle Rymbai haba pynphai nia ïa u Bah Lahkmen Rymbui ha ka por jammiet sngi Balang.
“Wat pynbor ïa ngi ban shim da kane ka sienjam.
Ngi wan hangne ban dawa ïa la ka hok," u la bynrap.
“Ngi dawa ïa u Myntri ka tnat Pule Puthi ba u dei ban panmap halor ka jingkren jong u bad lada um panmap ngin khot ïa ka jingïalang lashai (sngi Palei) ban shim da ka rai kaba tyngeh," la ong une u nongïalam ka MSSASA.“Ka MSSASA ka kwah ban phah ïa u kyrwoh uba shai sha ka Sorkar Meghalaya Democratic Alliance bad sha u Myntri ka tnat Pule Puthi u Bah Lahkmen Rymbui ba ngi wan hangne ban ïakhih katkum ba la pynkup bor da ka riti synshar jong ka ri India.
Ngi wan hangne ban ïakhih da kaba iehnoh ïa la ki khun ki kti ha ing namar da ki san bnai ngi khlem ïoh tulop, ka bam ka dih ngim lah ban pynbiang shuh ïa ki khun ki kti.
Ha ka jaka ba un (Lahkmen Rymbui) sngap ïa ka jingud bad jingkyrpad ïa ka Sorkar ka wan pynban da ka jingbyrngem byrsit ïa ngi ki nonghikai SSA.Ka long kaba pyndiaw mynsiem ban ïohi ïa ka jingkren jong u ïa ka jingïakhih jong ngi," la ong une u nongïalam jong ka MSSASA.“Ngi kwah ban ong ïa u Myntri ka tnat Pule Puthi ba un peit ïa ka Article 1 (c) ka kren kumno katkum ka riti synshar jong ka ri India.
Ka Article 19 1 (c) bad ka Article 21 ka kren kumno.
Ngi don ka hok ban ïakhih pyrshah ïa ka Sorkar haba ka leh beiñ bad haba kam ai ïa ka hok kaba ngi dei ban ïoh," la takraiñ u Bah Rymbai bad bynrap, “ngi don ka hok ba ngin ïakhih haba ka Sorkar ka pynduh ïa ka hok jong ka jinglongbriew manbriew jong ngi ym dei ngi shu wan leh tamasa ne ban ïa khawai dawai ha kane ka jaka.
Ngi wan hangne da ka jingpang mynsiem, da ka jingsngewsih bad da ka jingkyrmen ba ka Sorkar kan sngap ïa ka jingeh ba ngi ïakynduh.
"Haba pynpaw ba ki nonghikai skul SSA ki la ïaishah la 5 bnai kynthih bad ka Sorkar, u Bah Rymbai u la ong, “katne ngi la ïai shah bad katne ngi la ïatreilang bad ka Sorkar ym ba ngi ïaleh pyrshah, ngi wan hangne ban dawa ïa ka hok.
Balei ïa ngi ki nonghikai ym don hok shuh balei don hok tang ïa kitei ki lei san snem?"Une u nongïalam ka MSSASA u la dawa ïa u Myntri ka tnat Pule Puthi ka Sorkar Jylla ban buh jingkylli ïa u Myntri Rangbah ka Jylla u Conrad Kongkal Sangma halor ka 44 klur kaba dei ban siew da ka Sorkar Jylla katkum ka Capping Norms ïa kaba ym pat shym la pyllait satia haduh mynta.
“Naduh u naduh u bnai Lber, haduh Naitung, u Bah Lahkmen u dei ban jubab lashai (ka sngi Palei) shano kane ka T.
