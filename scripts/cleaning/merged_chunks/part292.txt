Ha ka shithi ba la ai sha u myntri ka tnad bording ka NEHUSU ka la kdew ïa ki jingeh ba ki khynnah pule ki ïakynduh khamtam mynta ba ki dang don hapdeng ka jingïakhun eksam ïa ka semester ba khatduh ka ban kut haduh u Nailar.
“Ka  jingïai bteng ban pynlip bording ha ka por mynmiet ka la pynthud ïa ka jingpynkhreh ïa ka eksam", la thoh ka NEHUSU.Na ka liang kane ka seng  ka la kyrpad ïa u myntri ban pynsangeh noh ïa ka jingpynlip bording ba kan ym pynthud ïa ka jingpynkhreh eksam ki khynnah pule.
Kane ka long katkum ka kyrwoh ba la ai da u Ready First June Nongbsap, President bad ka Abree Ladiangti T.Sohliya, ka Academic Secretary jong ka NEHUSU.:Ka myntri jong ka rep ka riang, ka Kong Ampareen Lyngdoh, ka la ïathuh ba ka sorkar ka sngewkhia halor ka jingkiew dor ki jhur ki jhep hapoh ka jylla bad kane ka jingkiewdor ka donkam ban da don ka jingïalang ha kaba baroh ki tnad treikam ki hap ban ïawan lang bad ban ïakren halor kane.
Haba kren bad ki lad pathai khubor mynta ka 7 tarik Naitung, ka Kong Ampareen ka la kdew ba ka Meghalaya kum ka jylla ba shaniah ha ka rep ka riang ka donkam ban pynmih bun ki mar rep ban lah ban pyndap ïa ki jingdonkam jong ka ha kiba kum kine ki aïom ba ka don ka jingkiew dor ha ki mar rep.
“Lada ngi don kat ban biang ki jhur ki jhep kiba thung hi la kumno kumno tang ban dap bam ki briew lajong, ka Meghalaya ka la leh bha", ka la ong.
Ka Kong Ampareen ka la ong ruh ba ha ka kam rep, ka jingïohnong kam long mynta mynta, ha kaba ki briew ka jylla ki ju khmih lynti.
“Ki briew hangne kim peit ïa kaba sha jngai, ka jingïohnong ka ban wan.
Lada ngin lah tang ban pynmih bun u phan ban pyndap ïa ka jingdawa phan, nga tharai ngi la leh bha ïa ka jylla", ka la ong.
Ka la pyntip ruh ba ka sorkar ka la ïaleh katba lah ban peit ïa kiwei pat ki lad ki lynti ban pynkhlaiñ ïa ka jingpynmih ïa ki mar rep, bad ban pynlong ïa ka kam rep kum kawei na ki lad ban ïarap ha kaba pynkiew ïa ka ïoh ka kot jong ka jylla.
U Superintendent of Police (SP) ka East Khasi Hills u  Bah Sylvester Nongtnger ha ka 7 tarik Naitung u la pyntip ba na ka liang jong ki pulit ki la dep ban ithuh ïa ki runar kiba wiang ding ïa ki kali haka miet jong ka 6 tarik Naitung ha Laitumkhrah Police Station.
Haba ïakren bad ki ladpathai  khubor, u Bah Sylvester Nongtnger u la ong wat la na ka liang jong u ym pat lah ban pynpaw ïa ki  kyrteng jong kine ki runar hynrei na ka liang jong ki pulit ki la lah ban ithuh ïa ki ba donkti ban wiang ding ïa ki lai tylli ki kali bad kawei ka thuk thuk.
Lah ban kdew hangne ba hynnin ka sngi ka 6 tarik Naitung 2023, haduh lai tylli ki kali kynthup kawei ka thuk thuk ki la julor lut hadien ba ki runar ki la wiang ding.
Kine ki kali ki ba la ujor ki kynthup ïa ka kali Gypsy Pulit kaba don u registration numbor ML02-0238, kawei ka kali  Tourist ka ba don ïa u number ML05-Y-9977,ka wei ka  bike ka ba don ïa u number -MLO5-H-3908 bad kawei ka kali Alto bym pat ïoh numbor satia.
Haba kylli u ne u heh Pulit u la kyntait ïa ka jingkynnoh ba don ka jingpynibor jong ki shipai CrPF, bad kam ruh ba katto katne ki briew ki la pyrshang ruh wat ban knieh ïa ka suloi jong uwei u CrPF.Na ka liang u Bah Nongtnger u la ong “Um pat lah  ban batai ïa ka jingsuba donkti jong ki kynhun sengbhalang ha kane ka jingjia ha Laitumkhrah Police Station namar ba haduh mynta ka jingtohkit ka dang ïaid shakhmat".
Katkum ka khubor ba la ïoh lum la kdew ,ba  kane ka jingjia ka la mih hadien ba ka don ka jingkynnoh ba na ka liang ki Pulit ka Laitumkhrah Police Station ki la kyntait ban register ïa ka ejahar ba la ujor da ki katto katne ngut ki samla kiba la shah shoh hakhmat ka Ophis  DHS, Laitumkhrah.
Na ka liang  u bah Nongtnger , mynta ka sngi  u la kyntait ïa kane ka jingkynnoh da ka ba ong ba “kam don  kano kano ka jingkyntait ban register ïa ka ejahar ka ba ki la ujor bad ka  jingkulmar hi ka la mih hapdeng kine ki juh ki kynhun ba ïahuri hura ha ba ki ïatakhuh biang ha ka jingwan ujor ejahar hapoh thanad".
“Na kawei ka liang ka la wan ban aiti ïa ka ejahar hynrei kawei pat ka la kyntait bad kane kala pynmih biang ïa ka jingïania bad poi ruh sha ka jingïania bad ki heh Pulit ha thanad bad dei  ha kane ka por ba ki briew ba don shabar ki la wiang ding ïa kine ki kali"u la bynrap.
Mynta ka sngi na ka liang ka MLA ka East Shillong Kong Mazel Ampareen Lyngdoh ka la hiar mardor sha kane ka jaka ban jurip ïa kane ka jingjia bad kumjuh ka la pynlong ruh ïa ka jingïalang bad u S P ka District u  SP (City) Bah Vivek Syiem ha ka jingïadonlang u MDC ka Laitumkhrah-Malki Bah Fantin Lakadong.
Na ka liang ka MLA ka la ong ba “Ka Aiñ kan sa leh ïa ka ba donkam halor kane ka jingjia bad kan  ailad ïa baroh arliang mamla ba kin ujor ïa ki ejahar".
SHILLONG:Ka Khasi Student’s Union (KSU) East Jaiñtia Hills Unit, ka la phah ïa ka kyrwoh ka ba shai sha ka Jaiñtia Hills Autonomous District Council (JHADC) ba da lei lei ruh kam dei ban ai ka No-Objection Certificate (NOC) sha ka  North East  Frontier Railway (NFR) ba ka bynta ban pynurlong ïa ka jingthmu ban wanrah lynti rel ha ka jylla.
Kane ka kyrwoh na ka seng ka la mih shisngi hadien ba na ka liang u Myntri Rangbah ka jylla u Conrad K Sangma u la pyntip ba na ka liang ka sorkar, hadien ba la pynsangeh noh ka jingwad jaka ban tei ïa lynti rel ha East Khasi Hills bad ha Ri Bhoi, mynta kan sdang ban wad jaka noh sha kiwei ki thaiñ, ka ban long ha Khliehriat, East Khasi Hills District.
Haba kren sha kilad pathai khubor u Bah Streamly N Suchen President KSU EJH Unit, u la ïathuh ba na ka liang jong ka Seng ka pynpaw ïa ka jingpyrshah ka ba jur halor ka jingthmu ban wad jaka ban wanrah ïa ka lynti rel ha East Jaiñtia Hills.
“Hadien ba ngi ïohi ïa ka kyrwoh jong u Myntri Rangbah  ka jylla, na ka bynta ban pynpoi ïa ka lynti rel ha ka thaiñ jong ngi, ka East Jaiñtia Hills,  ngi la leit ban ïa kynduh ïa u Deputy Commissioner ka East Jaiñtia Hills, ban ïakren bad ai ruh ka jingthoh kum ka dak ban pyrshah ïa kane ka jingthmu", u la ong.
U la bynrap “Na ka liang ka seng ka la ïoh ban ïakren bad u Deputy Commissioner halor kane ka bynta bad ka seng kan ym lah ban pdiang ïa ka lynti rel namar ngim kwah ba ka East Jaiñtia Hills  kan long ka khyrdop ïa ki mynder ri".
U la ong shuh shuh “Ngi la kren shai ba katba ym pat lah ban biang ki aiñ ki kanun ki ban ïada ha ka jylla na ka liang ka seng ka kan ym pdiang ïa kane ka project ha ka thaiñ lane ha baroh kawei ka bri u Hynniewtrep".
“Ngi kren shai ba ngi pyrshah ïa kane ka jingthmu namar ngi tip ba ki jaitbynriew ka don hapdeng ka jingma ka ba khraw lada wan ka lynti rel namar ka jingbym don ki bor ïada", u la bynrap.
U nongïalam ka KSU u la ïathuh ba  ka seng ba kane ka thaiñ ruh kan ïeng ha ka nongrim kum ba ka seng ha baroh kawei ka jylla ka pyrshah ïa kane ka jingthmu jong ka Sorkar Jylla lane ka sorkar India ban wanrah ïa ka lynti rel.
“Ka khubor ka ba shai sha ka sorkar jylla ka long ba ha ka jaka ban angnud ban wanrah ïa ka lynti rel ha ka jylla ka la dei ban kham trei shitom ban wanrah ïa ki kam pynroi na ka sorkar India namar ba ka jylla ka dang duna ha ki ab bun ki liang", u la ong.
U la bynrap shuh shuh, “Ka jingthmu jong ka sorkar  ban wanrah ïa ka lynti rel ka dei ka jingthmu ban ïuhroit ïa ka jaitbynriew, ha ka jaka ba kan pyrshang ban wanrah ïa ki kam pynroi na ka sorkar pdeng ka thmu pynban ban wanrah da ka lynti rel ban pynjah klep ïa ka shnat ba kyrpang jong ka jaitbynriew jong ngi".
Na ka liang ka seng ka kyntu jur ïa ki nongïalam shnong,  ki nongïalam ki Raid ki Elaka, ki Doloi ba ki dei ban ïatrei lang halor kane ka bynta bad ban long ki ba peitngor ban pyrkhat ïa ki pateng ki jaitbynriew.
Ka Seng ka kyntu jur ïa ka  Jaiñtia Hill Autonomous District Council,  ba kan long kum ka stieh ha ka ba ïadei bad kane bad ka dei ban khanglad ïa kane ka jingthmu bad ymdei ban ai NOC sha  ka sorkar.
“Ka District Council  kaba dei ka  nongbat kynti ka nongïada ïa ka jaitbynriew kam dei ban ai NOC sha  ka sorkar ban wanrah ïa ka lynti rel ha ka jylla jong ngi bad lada ki nongmihkhmat ka sorkar ka thmu ban thok ïa ki jaitbynriew ngin ym aili", u la ong.
U la bynrap, “Wat pyrshang jubor ban wanrah ïa ki aiñ ïakjakor ban nguid ïa ki jaitbynriew jong ngi,  ïoh klang ka ding kane ka dei ka khubor ba shai sha ka Sorkar jylla".
Ka kynhun ïalehkai Kickboxing jong ka jylla lyngba ka  Meghalaya State Kickboxing Association (MSKA) ki la ïoh ban khur ïa ki takma ha ka jingleit ïashim bynta ha ka lympung WAKO India National Seniors Masters Kickboxing Championship ba la pynlong ha Sports Complex Lovely Professional University Jalandhar Punjab naduh ka 1 tarik haduh 5 Naitung 2023.
Ha katei ka jingleit ïakhun u Teimiki Sungoh bad ka Sweety Kumari Thakur ki la ïoh ban khur ïa ka takma ksiar katba ka Anjelin Ïakai bad Banisha Suiam ki la khur ïa ka takma rupa.
Baroh 4 ngut kine ki nongkhur takma ki dei na Shangpung, West Jaiñtia Hills District.
Bad u Kynsaibor Wahlang uba dei na ka Mawkyrwat, South West Khasi Hills District u la khur ïa ka takma Rnong.
Na ka liang u Lorenzo Pearson Warjri (President MSKA) bad ki dkhot jong ka Meghalaya State Kickboxing Association (MSKA) ki pynpaw ïa ka jingsngewnguh bad ka jingaikhublei na ka bynta kitei ki samla kiba la mihkhmat na ka bynta ka jylla sha katei ka lympung kaba heh kiba la wanrah ruh ka burom ia ka jylla baroh kawei.
Lyngba katei ka jingleit ïashim bynta, ka kynhun jong ka MSKA ka la ïoh 5 tylli ki takma na ka bynta ka Meghalaya bad mynta kane ka kynhun ka la ïoh haduh 70 tylli ki takma ksiar, 47 ki takma rupa bad 68 tylli ki rnong kynthup naduh u snem 2017.
U Teimiki uba la khur ïa ka takma ksiar u la ïakhun ha ka thup 57 kg, katba ka Sweety ka la ïakhun ha ka thup 40 kg jong ki kynthei.
Ka Anjelin ka la ïakhun ha ka thup 51 kg bad ka Banisha ka la ïakhun ha ka thup 55 kg.
Katba u Kynsaibor uba dei na Mawkyrwat u la pyndep ïa ka jingïakhun ha ka thup 51 kg kaba dei ruh ka jingïakhun ba nyngkong jong u na ka bynta katei ka lympung.
U Shaiborlang Lyng-doh Mawphlang u dei u wei na ki rephri ba dang khynnah tam ha kane ka lympung bad u Mordekai S.Kharpuri u dei u coach uba la ïalam ïa katei ka kynhun sha katei ka lympung ba la pynlong ha Punjab.
U Lat ka jylla Meghalaya u Phagu Chauhan u la leit shim bynta ha ka lehniam Behdienkhlam ha ka nongbah Jowai jong ka Jaintia Hills ha ka jingdon lang ruh u nongbishar ba hakhliehduh ka Meghalaya High Court u Sanjib Banerjee.
Ïa kane ka lehniam Behdienkhlam la pynkut ha Aitnar hapdeng ki jingduwai phirat bad jingrisa jingkynhoi jingrisa ki paidbah.
Ha ryngkat ki hajar ngut ki nongbud bad nongkyrshan ka Niamtre, u Lat u la leit sakhi ïa kane ka tamasa ha ka sngi pynkut bad u pynpaw ia ka jingdonkam ban don lang ki lehniam bad kane ka tamasa.
Ha ka jingkren jong u, u Lat u la ïaroh ïa ka jingriewspah ka riti dustur barim bajah ha ka jylla, ïaroh ruh ïa ka jingshongkun ha lehniam Behdienkhlam ka ban ïaid ryngkat ryngkat bad ka riti dustur bad ki tynrai jong ki paidbah.
U Lat u la pynpaw ruh ïa ka jingkyrmen ba kane ka tamasa kan wanrah ia ka jingïalong kawei, shongsuk shongsaiñ bad dap biang kyrhai ki paidbah bad ka jylla baroh kawei.
Ïa ka Behdienkhlam la ju rakhe shisien shisnem ha ka taiew ba khatduh u Jylliew ne ka taïew ba nyngkong u Naitung hadien ba la bet kba na ka bynta ban pynsngewbha ïa ki blei ot.
Ïa kane ka lehniam la pynlong da ka Sein Raij Jowai kaba la sdang naduh ka 6 tarik u Naitung.
U Myntri Rangbah ka jylla, u Conrad K Sangma ha ka jingdon ryngkat u Chief Justice ka Meghalaya High Court, u Sanjib Banerjee, u myntri ka tnad pule u Rakkam Sangma bad ka myntri ka tnad aiñ, ka Dr.Ampareen Lyngdoh u la plie ïa ka jaka treikam bathymmai jong ka Meghalaya High Court, Shillong.
Kane ka building bathymmai, ka dei ruh u mawjam ban nang pynheh bad nang pynbiang ïa ki jingtei jong kane ka ïing kashari ka jylla.
Kane ka building bathymmai la tei ha ka jinglut ba T.45 klur ka don ka hall, ki kamra na ka bynta ki nongïasaid aiñ bad kiwei pat ki jingdonkam.
Kane ka building ba dang shu dep tei thymmai kan ai ruh ka jaka ba khambun bad ki jingdonkam ban pynïaid beit ïa ka jingtreikam ka High Court.
Haba kren ha kane ka sngi ba plie ïa kane ka building bathymmai, u Myntri Rangbah ka jylla, u Conrad K Sangma u la pynpaw ka jingsngewnguh ïa ka jingtrei shitom ban tei ia kane ka building.
U la kdew ruh ïa ka jingdonkam ïa ka jingtei kaba bit ba biang bad ka kashari kaba katkum ka juk ba mynta ban pynthikna ba ka jingai ïa ka jingbishar kan long kaba iaid beit.
U Myntri Rangbah u la iïroh ruh ïa ka Meghalaya High Court halor ka jingbat skhem jong ka ïa ka nongrim jong ka jingshong hok, ka jingkhuid bad ka jinglah jong baroh ban ïoh ïa ka jingbishar kaba hok.
Kane ka building bathymmai kan ïarap shibun ban kham pynitynnad bad pynïaid beit ïa ki kam jong ka Meghalaya High Court.
U la kdew ruh ia ka jingshim khia ka sorkar ha kaba iadei bad ki jingtei ban nang wanrah ha ka jylla.
U la ïathuh ïa ka jingbeit pisa ba la bei ha kine ki khyndiat snem ba lah leit ban pynkylla dur ïa ki skul LP bad UP jong ka sorkar, kumjuh ruh ia ki jaka ai jinghikai ha ki kyrdan kiba kham shalor.
Da kaba kdew ia ka jingphai khmat ka sorkar ia ka pule puthi, u Myntri Rangbah u la ong ba ka jingïaid lynti ban pynthymmai, pynkylladur bad tei thymmai palat 2500 tylli ki LP bad UP School ha kine ki snem ka dang iaidsha khmat.
Ka thong jong kane ka jingthmu ban tei pynbha ia ki skul ka long ban pynkiew ia ka rukom ai jinghikai bad ai ïa ki jingdonkam katkum ka juk ba mynta na ka bynta ki khynnah pule ha kylleng ka jylla.
Ka sorkar ka la phai khmat ruh ban pynthikna ba baroh ki khynnah pule kin ïoh ïa ka jingai jinghikai kaba bha tam ha ki jaka ai jinghikai kiba biang.
U Chief Justice, ka Meghalaya High Court, u Sanjib Banerjee u la ong ba kane ka building bathymmai ka dei u mawjam ba thymmai ban pynbha ia ka rukom treikam jong ka iing kashari baroh kawei.
U la kdew ruh ia ka jingdonkam ban ai ia ka sawdong sawkum ba bha na ka bynta ki nongbishar, ki nongïasaid ain, ki nongtrei ha ka iing kashari ban pynthikna ia ka jingiaid beit bad ka jingkloi treikam ban ai ka jingbishar.
Da ka jingwanrah thymmai ia kane ka building, ka Meghalaya High Court ka thmu ruh ban pynkhlain ia kajingai bishar ka bym iashah liang bad ban bat skhem ia ka hok jong ki briew.
U Myntri Rangbah u la pynpaw ïa ka jingsngewnguh jong u ïa baroh kiba don bynta ha kaba pynlong ïa kane ka kam kaba seisoh, kynthup ia ki nongpynwandur, ki engineer bad ka kynhun kaba pyntrei.
Ki nongshong shnong ka Mawngap Khlieshnong ha ka jingïalang, ki la dawa na u Lyngdoh ka Hima Mawphlang u G.Allan Lyngdoh ban pynshai paidbah halor ka jingkynnoh ba ki nongshong shnong ki la kam bad knieh ïa ka pisa jong ka Hima.
“Na ka liang u rangbah shnong barim u bah Khamborlang Kharshandi ,u la ong “ Ka jingweng jong u Lyngdoh ïa u kum u rangbah shnong ka long hadien ban a ka liang u rangbah shnong u la kyntait ban aiti ïa ka pisa  ka ba long T.86 lak tam ba la siew da ka  Power Grid namar ba iaid u sainar sha ka jaka shnong".
“U Lyngdoh ka Hima u G.Allan Lyngdoh u la pyrshang ban pan ïa kane ka song pisa hynrei na ka liang jong nga kum rangbah shnong ngam pdiang ban ai ïa kane ka pisa khlem  ka rai jong ki nongshong shnong kumta u la shim ïa ka rai ban weng noh ia nga kum u Rangbah Shnong"u la ong.
U la bynrap “Hadien ba la weng ïa u kum u rangbah shnong kim don shuh ka jingïahun bad mih ka jingmih ka jingïakynad bad ha u Kyllalyngkot la pynlong da ka rally ban pyrshah ïa kane ka jingleh donbor na u Lyngdoh".
U Bah Kharshandi u la kynnoh  shuh shuh ba “Na ka liang u Lyngdoh u la pyrshang ruh ban pynlong ïa ka dorbar shnong hynrei hadien ba u la pynlong u la pynkhluid shuh shuh ïa ki nongshong shnong namar ba khlem shem la ailad ïa ki nongshong shnong ban kren ha kane ka dorbar".
U  la kynnoh ruh ba “u Lyngdoh u la pan ïa kane ka pisa da ka ba kam ba kane ka jaka ka dei jong ka Hima, hynrei na ka liang  ki nongshong shnong kim pdiang ïa kane namar ba kane ka jaka ka dei jong ki riew shimet bad ha u snem 2006 ki trai jaka ki la aiti ïa kane ka jaka sha ka shnong".
U la ïathuh shuh shuh “na ka liang u Lyngdoh u la khot da ïa ka Dorbar Hima ha Mawphlang bad  ka agenda ha kane ka sngi ,ka long tang halor ka Mawngap khlieh shnong da ka ba kynnoh ba ki nongshong shnong ryngkat ki 12 ngut ki dkhot ki la die ïa ka ne ka jaka hynrei ha kan jingshisha kane ka jaka ka dei jong ka shnong ym jong ka Hima".
U bah Kharshandi u la ong ruh ba “Na ka liang ka shnong hi ka skhem ia kane ka rai ba ym dei ban ai ia ka ne ka pisa sha ka Hima, namar ba ka dei jong ka Shnong ym jong ka hima, kumta ia kane ka pisa dei ban pynlut na ka bynta ka roi ka par ka shnong".
“Hynrei ha ka 23 tarik Nohprah,2023, u Lyngdoh u la thung ruh ïa u acting rangbah shnong khlem kano kano ka jingmynjur ki nongshong shnong bad halor kane na ka liang ka shnong ki la leit ban ujor sha ka KHADC , hadien na ka liang ka KHADC ha ka 19 Jylliew 2023 ka la pynmih ia ka hukum ban weng mardor ïa u Acting Rangbah Shnong , hynrei haduh mynta u Lyngdoh um shem pat weng haduh mynta"u la ong“Na ka liang ki nongshong shnong ki la pynlong ïa ka jingïalang bad  shim rai ban dawa na u Lyngdoh ban pynshai halor ka jingkynnoh ba ki ne ki shnong ki la knieh  ia ka jaka ka Hima bad tuh ïa ka pisa jong ka Hima hapoh ka ar sngi lem kumta na ka liang ka shnong kan sa iaid da ka lynti ka ba tyngeh pyrshah ia une u Lyngdoh ka Hima"u la bynrap.
Ha kine ki sngi ba mynta, ki kmie ki kpa, ki khuslai haduh katta katta ïa ki khun ki jong ki.
Ha ki por kiba mynshuwa, ki kmie ki kpa ki khuslai ïa ki khun shynrang ki jong ngi ïoh ki ngop ha ki jingsniew kum ka dih sikret, ka dih biri, dih ganja bad dih kiad bad ka shang meit.
Hynrei, kaei ka jingkhuslai kaba ktah eh ïa ki kmie ki kpa ha kine ki sngi, ka dei ka jingdih drok.
Ki jingmliem basniew,kum u sikret bad ka kiad, ki long ki jingsniew kiba malu mala haba ïanujor bad ka jingmlien ïa u drok.
U sikret bad ka kiad ki long kiba dang lah ban lait.
Hynrei, shisien ba la ngat ha u drok ka long kaei kaei kaba eh haduh katta katta ban ïeh noh ïa u.
Kiba la ngat ha u drok, ki shim por da ki snem ki snem ban lait na katei ka jingmlien.
Ban lait na ka jingshah the shah khun ha u drok, ka long kaba shim por haduh katta katta.
Ka donkam ïa ka jingpynshlur ïa kito kiba la ngat ha katei ka jingsniew ba ka long kaba lah ban ïeh ïa u.
Ban lait na katei ka jingsniew, ka don kam ïa jingïasylli bad kito kiba pyntbit ïa ki jingpule ïa ka phang Psychiatry bad Psychology ha ryngkat bad ka jingdih dawai kaba thikhna.
Kito kiba  la ngat ha u drok, ki lah shah bad haba kim ïoh,kaei kaba ai ïa ki ka dei sa tang ka jingleit tuh.
Ki bor Sorkar bad ki bor shnong ki bor thaw, ki ïathuh ïa ngi ba ka jingkiew jong ka jingtuh ka dei na ka daw jong ka jingjied jong u drok, u ba la suhtied ha ki shnong ki thaw ki jong ngi.
Ka jingtuh ïa ki Car Tape ha ka nongbah Shillong ka long kaba kynrei haduh katta katta.
Ka jingjah jong ki Mobile Phone na ki ïing ki senm ki jong ngi, ki long kiba khah khah bad kane ka pynsuba jur bad ki don kine ki khynnah samla jong ngi kiba la ngat ha ki drok ba shim la ka shim ïa kine ki tiar ki mar kiba rem dor bad leit die pat ïa ki ha ka dor kaba tat tang ban ïoh pisa khyndiat khynsoit ban ïathied drok.
ïa kito kiba la ngat ha u drok, kaei kaba ngi lah ban leh ka long sa tang ban ïarap borbah ïa ki ban lait na katei ka jingsniew.
Hynrei, kaei ngi la ban leh ban pynlait ïa ki samla ki jong ngi ka long ba kim dei ban shong jaithuh ban shong alhia.
Haba kam don kano kano ka kam ka ban ïalam ïa ki samla jong ngi sha ka jingbha, kaei kaba ap ïa ki ka dei sa tang u drok.
Dei namar katta, ki samla jong ngi ki dei ban bun kam.
Hapdeng ki jingleit skul bad ki jingpule ki jong ngi, ki dei ruh ban don ruh ka por ban kilanmet bad kiwei ki jingïalehkai.
Ki samla jong ngi, naduh ba ki dang khynnah, ki dei ban ïa shim bynta ha ki jingïalehkai, la ka long ka phubol lane basketbol lane badminton bad kiwei.
Ki khynnah kiba smat ha ki jingïalehkai, kim don por ban pyrkhat ïa kiei kiei ban pynngop ïalade ha kiwei ki jingmlien basniew.
Ki khynnah kiba ïalehkam, kin ym kwah ban dih biri, dih sikren bad dih Ganja namarba ki tieng ba ïoh ka met jong ki ka tlot bad ba ïoh kim lah ban ïalehkai bha.
Ki seng bha lang, ki bor Sorkar, bor shnong ki lah ban pynlong ïa ki jingïaleh kai bapher ha ki shnong ki thaw ki jong ki bad kane kan ïarap ïa ki samla jong ngi ban kdat na ki jingsniew jong ka kiad, u sikret bad u drok uba la jyllie da shisha ha kine ki sngi.
Kito kiba ym da sngewtynnad ha ki jingialeh kai, ki lah ban pynbunkam ialade da kaba pyntbit ialade ha ka tem ka put bad ka rwai ka siaw, kiba long ka jingmyntoi kaba khraw ia la ka jong ka jingim bad kylla long ka kam kamai jakpoh ha kine ki sngi.
Ki nongshongshnong ka Wagesik bad Maliknoa jong ka Baghmara, South Garo Hills ki la shong dum la shitaïew kynthih namar ka jingbym treikam ka mashin sam ding ilektrik.
Katkum ka jingïathuh uwei u nongshong shnong ka Maliknoa u la ong ba ka tnad ka la dawa haduh T.17.8 lak ka bai thang ding ilektrik bym pat ïoh na ki nongpyndonkam bad na kane, la dep siew T.4 lak.
Ki nongpyndonkam kiba siew tista, kiba la pyndep ïa ki jingsiew kumba la buh por, ki la kylli ïa ka tnad, kaba paw kum ka jingpynshitom lut ïa baroh namar ka jingleh torti bad bym pynbiang hi ka tnad.
Ki nongpyndonkam ilektrik ki la kdew ïa ka jingleh meng ki nongsam bording ha ka thaiñ.
Ki nongshongshnong ki la kam da kaba ong, “Hadien ba ka mashin sam bording (Transformer) ka la sniew, katba ka MeECL pat ka la pynbor ïa ngi ban siew ïa baroh ka pisa kaba dangsah naka bynta ban pynioh bording biang".
Uwei u nongpyndonkam bording ilektrik na Wagesik u la ong, “Ngi lyngngoh kaei kaba la pynlong ïa ki ban sangeh kaba phah jingtip sha ki bym pat siew bad ban ot noh ïa ki laiñ sam bording jong ki.
Balei yn pynshitom ïa kiwei pat".
“Phim lah ban kynthup lang hajuh ïa kiba la siew bad ki bym pat siew ha kajuh ka lieng bad ban pynshitom lut ïa baroh", ujor uwei pat u nongthang ding ilektrik.
Ki nongshongshnong ba la bitar ki la pan jingïarap na ophis u Deputy Commissioner ka Garo Hills bad thmu ban leit mudui sha Consumer Court lada ym lah ban pynïoh bording noh.
Ka lehniam Behdeiñkhlam hapdeng ki Pnar jong ka jaitbynriewHynñiewtrep, kiba dang bat ïa ka niam trai ha u Blei Nongbuh Nongthaw ki pynlong ïa kane ka lehniam shisien shi snem ha ka por lyiur, ha ka por ba wan u ‘lapbah u ‘lapsan uba jur.
Kane ka lehniam, kaba kynthup ruh ïa ka lehkmen lehsngewbha, ka jingtem ïa ka ksing ka dhah, ka jingput ïa ki sur basyiang jong ka Tangmuri, ka jingtied ïa ki shaw-shaw kiba long ka bynta bakongsan jong kane ka jnglehniam, ki long ruh ki lad pynsngew pynsngap ïa la ka jong ka jait ba ka sngi ka ai bad ka por ka la dei ban ïashim bynta noh ha kane ka jinglehniam.
Ka kyntien Behdeiñkhlam, ka mut ka jingbeh ïa ka khlam ka ngoh na ka shnong ka thaw bad na ka imlang sahlang shaba sep ka sngi bad shaba ngen u bnai.
Ha kane ka sngi, kiba ngeit ha ka Niam Tre, ki shim ïa ki Dieñkhlam bad ki tied ïa ki tnum jong ki ïing ki sem ban beh ïa ka khlam.
Kane ka jnglehniam kam mut tang ban beh ïa ka khlam.
Hynrei, ka mut ruh ïa ka jingbeh ïa kiwei pat ki jingsniew kiba wan lynsher lynshop ïa ka jaitbynriew bad ka imlang sahlang ha kine ki sngi.
Kane ruh ka dei ka por ban ai nguh ïa u Blei Trai Kynrad na ka bynta ki jingkyrkhu jong u ïa ka jait bynriew Pnar jong ka Bri u Hynniewtrep, la ka long ha ka rep ka riang, la ka long ha ka khaïi ka pateng, ka jingkoit jingkhiah bad ha ka thoh ka pule bad ha kiwei ki bynta jong ka jingim jong ngi.
Kane ka dei ruh ka por ha kaba kum ka jaitbynriew ka buh ïa ka kyrpad ka kyrpon ïa u Trai Nongbuh Nongthaw ban un nang ïai kyrkhu ïa kane ka jaitbynreiw ba ieid ki Blei ba kan nang roi parum pareh, ban eh ka bok ka rngiew, ba kan ïoh ïa ka nam ka burom, ba kan ri kyndong ïa la ka jinghikai tynrai ban tip ïa ka hok ka thikyntien kumba la ai pateng da ki longshuwa manshuwa.
Kane ka lehniam, ka long ruh ka por ban kynmaw ïa ki nongseng nongbuh ïa ka Sor Jowai, kaba long mynta ka District Headquaters jong ka West Jaintia Hill District jong ka Meghalaya, kaba long ruh ka jaka ha kaba pynlong ïa ka lehniam Behdeiñkhlam man la ka snem.
Ha shuwa jong kane, la pyllong ïa kiba bun ki jinglehnaim leh rukom kiba kynthup ïa ka Dih Soh Pen, ka Jingkñia Khang kaba kynthup ïa ka jingkñia ïa ki syiar ha ki don bapher bapher jong ka Jowai.
Ha shuwa jong kane, la pyllong ruh ka Kñia Pyrthat ha ka sngi bapyllun bha u bnai.
La pynkut ïa ka leh niam Behdeiñkhlam ha Pung Aitnar ha Jowai da kaba pynlong ïa ka kynting khnong, ha kaba ki nongïa shim bynta ki ïoh ban ktah khatduh ïa ka Khnong Blai shuwa ban pynngam ha ka Pung Ait nar bad bret noh ïa ka bad ïa kiwei ki rong ki taw Tubut ha katei ka jaka.
Ka leh niam Behdein khlaw, ka long kaba ngi dei ban ïa bud lem.
Ka long ka lehniam kaba ïaid beit ïaid ryntih, ha ka tip briew ka tip Blei.
Ka long ka nongmuna ha kaba pyni sha ka pyrthei ba kane ka jait bynriew, ka don la ka jong ka larity bad ka leh niam Behdeiñkhlam  ka long ruh ka nongmuna jong ka jingïatylli jong ka jaitbynriew Pnar hapoh ka Bri u Hynniewtrep.
Mynshymsnem u wei u lok uba la thied pynap ki jaka puta ha thaiñ Ribhoi u la phone shanga  u da bynniaw ba u Conrad Sangma u la kren artatien ïa ka próject rel na Byrni sha Shillong.
U la thied tad mo ka jaka ha thaiñ Umsning ban shna pisa ynda la pyntrei i project rel.
Nga la bna ïa ka jingtur ki heh Saipan la 3 ne 4 snem ki la thied lut ki bynta ba la pruid laiñ ka Indian Railways.
Ki paralok na Ribhoi ki la kylli balei ba thnem  ka jaka ba la tyrwa heh te i dor.
Ynda la batai i daw ki da bynnud bym rah i dor.
Ka la jia ha Mawshabui ruh por nion trok kit kput i moïong.
Ki rangbah shnong rangbah kur dang step phyrngap la rah jingthew bad pata.
La bun ba lut hynrei kane ka sorkar ka la ïohi ïa ka traffic density na Mawlai NEHU haduh Happy Valley  bad la iehnoh bad sa shim ka NHAI ban shna NH6.
La sepei i thied jaka bad la donbok nong Mawshabuit.
Lada don paralok ha ophis Planning te lada minot te lah ban ïoh tad jaka bad die sngang sha sorkar.
Thamula por NH6 ha Umsning.
Don ba la leh shrieh bad shi laiñ da bun kilometre ym die ba la bna ba NHAI hana khlem siew te phi.
Namarkata i NHAI i la hap ap shisnem ha Umsning bad hap pynïaid noh nawei ïohnong ei kiba la plan lypa.
Tan tan tyllai Mon la ka Mon i Herimai.
Ka Shillong Nongstoin Tura ruh.
To tip ba la don tan tyllai ba jur bha haduh ba la duh i Sohiong phi, ka jingïaidlait ïa kat ka shnong constituency.
Por ba ka KSU ka pyrshah na Guahati tang haduh byrni mynhyndai bad ka daw dei tur refugee bad nongkhrong,nga ruh nga mynjur.
Bad Ka KSU ym dei tang ka jingnion kharkhrong hynrei ka la leh ka kam ba pynsyrwa Kai ba na Gauhati ha Byrni lut da hajar klur te u khaw, dai mluh in tad eh katno te.
Hap ïathuh hok mo shna project te ym lait phi :’Phi trud met jongnga,nga ruh trud kein’ sa mih ki mawnongrim ba sponsored da ki bank ba la sop da jyrmi bad thing pathaw.
Por lap dewïong ha LadRymbai,de de wat lada don i check gate ha Byrni, ngi ba shong state bus ynda poi Byrni te la ïohi lut khait.20 ngut la hiar, ngi la btai ap.
Bad baroh ki la kiew biang bad la Kmen shi katdei.
La kylli ‘Bhai Kitne Kirkia to?’.
Ki trok kit dewïong na Nongpoh ha Umling ki donbok te bym don riat Puriang ne Sohryngkham shuh ba pynpait gearbox ne dkut axle.
La siew 20 T bai um ha jan pynnoh Umling ban khia tam 5 ton.
Are por leit phai la tap tarpar.
Hapoh ki nongtih liewkhnai suda phi.
Ki ïa te ki la long kiba dap tang jingphrung tuh.
La rwai da bah Sun Kiaw maphi ai noh pata kein manga porkhat ïa khoon.
Ngam ju tip ba ine mynta in kiew shaduh Shillong te phi.
Nga lyngngoh shano te ki engineer roads bad railways.
Parari ka altitude ka Shillong ka dei 4900 phut ei ei ba sla duriawASL.I slope ne gradient i nar rel dei kynjrang ne rah 1 metre ha man lynter 100 metre.
Na Umling shaduh Nongpoh i trok i kiew 2 m ha man 5 m tam bad Mawblei te 2 ha 5 duna tiak khyndiat.
Bad dei nei ne te i daw ba la thied lut nongsor ba bna khubor sop sop shaphang rel Byrni haduh Shillong.
Ka line na Byrni sha Pyntharkhmah wiaw sha Umpanai ter ter.
Poi LadUmroi pat ba Umiam level 3220 phut ASL bad GPO Kashari 4990 phut,mut 1720 phut hap sam shaduh Nartiang sa kyllaiñ jelabi sha Shillong.
Bad i dheng kali te la hap ïaid kjat ba BAISKIL ma phi bym don jingshngaiñ ba hangno shna lane baiskil.
Phi la ju pyrkhat iei NH6 na Byrni sha Nartiang ba cross rel bad kali thut ka ïaid.
Ka NTPC ïa mynta duk electric bad hap pyndonkam da diesel.
Diesel i pynmih PPM 10 bad ym kum ha plein i tdem in jur bha.
PPM10 kham sniew ïa Petrol Bharat ne Euro norms.
Ki jingpang kum TB,tor ter ter.
Bad NH6 kan don man check gate bad 8 kynta na Shillong sha DownTown aspata.
Ynnai pyrkhat ïa ILP ne kem droks ne nongsyntiat tang ha bus ruh ym lap.
Ha rel te shong shilynter ha paiñkhana la lait.
I doktor   Bom te i la dei bha ba wat kit dewïong high level ruh ym ïoh Kem,sa i drok tang da shi kilo ar kilo ha rel shano ïoh Kem phi.
U CM Conrad Sangma u la khein ïoh nong hana khaw un kham tad 2 T shi kilo.
Lada khein jinglut ba hap ïaid 600 km tawiar shaduh Nartiang te la long kumba siat da tup iu skaiñ phi Mr Conrad Sangma.
Une u Conrad u la ieh bein ïa Umroi Airport ba tang kynriah tiak NH6 bad ïingmane ban be jinglut DGCA bad ki high Tension la long hiar Boeing ne Airbus.
Ban lut bun dei i ATC ne Air Tower Control ba dei na bynta Boeing bad Airbus.
Ïa mynta don tang ILS ne instrument landing system tang dum ym long hiar shuh.
U Conrad Sangma la 2 ne 3 bnai imat la kylla kaba mut bym long ito ha Diengpasoh (phi la ïoh kem hi por khlaw ngap ba sohkyrtit ïa 5 shympriahti te ym lei lei ym lei lei),I la kwah pynbha ïa i Baljek ruh.
Um pyrkhat to tip ïa kiba leit Vellore ne Appolo ne Delhi kiba pang.
Um pyrkhat ruh ïa bai tourist taxi sa ka dheng kali na LadUmroi sha Borjhar bad wan phai.
Um pyrkhat ïa lad ïoh kam tech ne non tech bad die sha ja.
Lada long International ki briew sawdong Umroi  kin im die tiar siej thri ter ter ba ieid ki foreign tourist.
Lah ban long flight steward/Airhostess ruh.
Bad ym don te ba kyndit balei u phai sha Khliehriat Silchar.
U phai ba u la pynap lypa ban BSA ïa 5 karkhana dewbilat bad 4 ki Malik scientific mining.
Lada 2024 MP election ïoh biang Modi te iu ne u Conrad la theh ki skim kum ka Rs.15,622 Klur 6 lane na Garo sha West Bengal.
The 10 years of lightning and days of drums and Cherry Blossom.
Health care,Medical College,roads ,farmers issue ,engineering colleges,pynlait dheng kali Zero.
JSU sngewbha wat wat riam ne trap ïa Jaiñtia dei ILP.Lada u mynjur ka East Jaiñtia kan sa jot da jot shisha.
Ko JSU tang na Alpha haduh Khliehriat kan ïarap aiu te.
La peit thuh iu ne u CM naduh 2018 bad phi la ïohi kumno ka Lukha ka la jngum bad la kynnoh da MSPCB bad 5 ki karkhana dewbilat ïa tih dewïong.
Mar thied u Satnam Global Infra Ltd.
uto uba supply heavy electricals sha jylla Meghalaya ïa uba ki ar ngut ki power minister ki la aiti ban shna ito i smart meter,to tip ine i Star cement i la ïoh tih shuh ïa mawshun haduh 8.2 km sawdong i eco sensitive zone Narpuh Reserve forest.
Ka Lumshnong sa tang katto katne hap phet shnong ba la jur pollution ban sa bud da Brishyrnot.
I laiñ rel sa shisien ko JSU i dei na bynta khyrrwit ïohnong ki 5 karkhana bad 4 ngut kito ki trai saïantiphik mining.
Kawei ka tyndur saiñ rnga na u dewïong (Coke Factory) ka la shah pynbor ha ki bor district ha ka 8 tarik u Naitung.
Kane ka jingshah pynjot ka la jia hadien ka jingshah kem jong ki 5 ngut ki trai.
Ïa kane ka tyndur la pynpra shiteng shiliang da ki bor district ka West Khasi Hills ha u Nohprah 2022.
Kine ki 5 ngut ki kynthup ia u Youdishtra Bhama khun jong u briew bala ithuh kum uwei na ki snar khaïi dewïong beaiñ ba kyrteng u Balwant Bhama uba dei u trai jong ka M/s Kalyani Fuel Limited, ka karkhana coke ba beaiñ ha Shallang.
Na kine ki 4 ngut ba dang shu shah kem, u Hopeful Nongtdu u dei jong ka M/s HV Coke Limited bad ki lai ngutkiwei pat ki dei jong ka M/S Yash Coke Limited.
Ki Bor District ki pyntip ba ki don haduh 61 tylli ki karkhana coke ha ki thaiñ Shallang, West Khasi Hills badnapdeng kine, tang 4 tylli ki dei kiba don ïa ki kot ki sla kiba biang ban treikam katba kiwei kiwei ki dei ki ba shu treikam be-aiñ.
Ki pyntip ba bun na kine ki karkhana be-aiñ la khang khyrdep lut mynta bad ka jingthwet ïa ki trai kala ïaid shakhmat.
Ki tyllong khubor ki ïathuh ba ki bor ba dei peit kin sa pynpra ïa kiwei ruh ki tyndur beaiñ ha ki taïew ban wan.
Lah ban kdew hangne ba ka Ïingkashari Meghalaya High Court, ka la takraiñ tyngeh ïa ka Sorkar Jylla bad ïa ki bor Sorkar jylla halor ka jingkheiñ sting ban leh eiei pyrshah ïa ki karkhana coke ba beaiñ bad kumjuh ruh ïa ka jingkhaïi tuh ïa u dewïong.
Ha ka 6 tarik Jylliew, ka Ïingkashari kala kala suba jur ba dei ki briew na Assam kiba pynïaid ïa ki kam tih dewïong be-aiñ bad seng karkhana coke ba be-aiñ ha Jylla Meghalaya.
Ka Meghalaya High Court ha ka 7 tarik Naitung ka la bthah ïa ka sorkar jylla ban wanrah noh da ka plan ban weng ïa ka jingeh um ha ka nongbah Shillong.
Ha kane ka hukum jong ka, ka division bench ka la ong, “Nalor ka jingeh ba ka jingdain dor ki kali kit um ha kylleng ka nongbah ka long kaba heh, ha kaba ka jylla ka dei ban shimkhia kloi halor kane ban pynbeit bad ban teh lakam ïa ki, ka dei ruh ban wanrah da ka plan kaba neh slem lane kaba neh tang shipor na ka bynta ka por ban wan bad kumno ba ka jylla ka donkam ïa ka um, lah ban ong 20 snem naduh mynta".
Ka ïing bishar ka la ong ruh ba ka jylla kan leh bha ban pynkhuid bad pynkhie im pat ïa ki tyllong um hapoh bad sawdong ka nongbah khamtam ki wah bad ki wahduid kiba la sdang jaboh bad kiba la kylla bih.
Ka ïingbishar ka la bishar ïa kane ka Public Interest Litigation (PIL) ba la ai da u Thomas Passah halor ka mat jong ka jingsam um hapoh ka jylla.
“Ïa ka District Council dei ban ai ka jingkitkhlieh ban pynthikna ba ki paidbah kiba shong ba sah harud  um ki dei ban don ka jingkitkhlieh", la ong kane ka division kaba donlang u Chief Justice Sanjib Banerjee bad u Justice W.Diengdoh.
Ka ïingbishar ka la kdew ruh ba ki don ki project na ka sorkar pdeng ryngkat ka pisa kaba biang, khamtam ïa ki jylla ka thain shatei lammihngi, kaba ki lah ban ïoh.
Ka ïing bishasr ka la ong ruh ban ai da ka jingthoh kaba kdew ïa u pud u sam ka Greater Shillong Water Supply Scheme bad lada ka don sa kawei pat ka jaka nalor ka Mawphlang ban tyrwa kum ka jaka ban pynlang um.
Ha kane ka jingbishar, la ïoh ruh ïa ka kaiphod na ka sorkar jylla halor ka jingsam um ha ka nongbah Shillong.
Ka jingbishar ba bud halor kane kan long ha ka 21 tarik Naitung, 2023.
Ka Shillong Sports Association (SSA) ka la pynbna ba ïa ka lympung Third Division yn sa sdang noh ha ka 1 tarik Nailar 2023.
Ka synjuk ka pynbna paidbah ruh ba ki klob kiba ïoh ban ïashim bynta ha kane ka lympung ki hap ban siew ïa ka bai rung kaba long 700 tyngka kawei ka kynhun ha lane shwa ka 22 tarik mynta u bnai.
Ka kynhun kaba long ka lahduh mynta ka aiom kan ïoh ban khur ïa ka song pisa kaba long 40,000/- (sawphew hajar) tyngkaba bad ka kynhun kaba ïoh ïa kyrdan ba-ar kan ïoh 20,000/- (ar phew hajar) tyngka.
Kum ban shu pynkynmaw, ka Nongrah ka la ïoh ban rah ïa ka nam lahduh ha kane ka aiom ba lah dep da kaba pynliem da 1-0 ïa ka Mawtawar.
Ka bai pynrung kyrteng kan long 50 tyngka ïa uwei u rangïalehkai bad ka klob kan lah ban pynrung tang hapoh 25 ngut ki nongïalehkai ha kawei ka kynhun bad yn ym pdiang ruh ïa ki klob kiba wan hadien jong ka tarik ba la buh.
Ki nongïalehkai ki dei ban pyndep ïa ka jingpynrung kyrteng ha lane shwa ka 28 Naitung bad ki dei ruh ban wanrah ïa ka syrnod ba pynshisha ba ki la dep ban ai ïa ka tika Covid-19 (Covid-19 vaccination certificate).
Ka Ri bhoi District Chess Association ka la pynkut noh ïa ka jingïalehkai Chess ba la tip kum ka ‘District Chess Competition’ ha ka sngi thohdieng jong ka taiew, kata ka 7 tarik Naitung 2023 ha Umsaitsning.
Ka jingthmu ban pynlong ïa kane ka lympung ka long ruh shibynta ban jied ïa ki ‘rang bad ‘thei ïalehkai sha ka 36 Meghalaya State Badminton Championship 2023 kaban long ha Umsning Audiotorium hall ha ka 21 bad 22 Naitung 2023.
Haka ka jingïakhun la donlang ki khynnah skul bad ki nongïalehkai na ki dong Ri Bhoi Kiba wan aireng ha kane ka lympung.
U Bah L Syiemlieh u la long u Lahduh ha kane ka jingïakop bad la jied shiphew ngut ki ban mihkhmat na ka Distrik bad kaba kham sngewtynnad bad ïoh mynsiem ruh ka long ba u Samla Risinius Pathaw uba duna ka bor ïohi u la wan ban ïashim bynta bad ka buit jong u ka long tang da kaba shu twad ïa ki dice bad ula ïoh 3 poiñ na ka 5round.
Ha kane ka sngi la don rynkat u President ka Ri Bhoi District Chess Association Bah Frankie Nongrum rynkat bad Bah A moksha Secretary,secretary ka Club Umsaitsning Bah C Shylla ryngkat ki Nonghikai school bad ki nongkitkam ka synjuk.
Ka tnat Ïalehkai jong ka Skul bah North-Eastern Hill University, (NEHU) Shillong ka la pynbna paidbah ba  ïa ka jingïalehkai Inter College Badminton/Table Tennis yn sa sdang noh ha ka 18 Naitung bad kan kut ha ka 20 Naitung 2023.
Kane ka kynhun kaba pynïaid ïa kane ka lympung ka la pynbna ruh ba kino kino ki College/University kiba don jingthmu ban wan ïashim bynta ha kane ka lympung ki lah ban phah ïa phom ha lane shwa ka 13 Naitung haduh ka por 4 baje janmiet.
Na ka bynta ki jingtip ba kham bniah lah ban leit ruh lyngba ka websit jong ka NEHU ().
Ka jingïakhun na ka bynta ka lympung Womens League kaba dei kawei na ki lympung baheh ha ka thup jong ki kynthei kan bteng biang lashai ka sngi ka 12 Naitung.
Ïa kane ka lympung ba la pynïaid da ka Shillong Sports Association (SSA) sdang ha ka 19 tarik Jylliew ha kaba 12 tylli ki kynhun ïalehkai ki la ïoh ban ïashim bynta ha kane ka lympung.
Kane ka lympung ïalehkai kynjatbol Women’s League ka dei ka samoi ïalehkai kaba ar ba kan long mynta ka kynti ha kaba ha ka samoi ïalehkai ba nyngkong (2022) jong kane ka lympung ïalehkai ka Mawlai SC ka la lah ban khur ïa ka nam lahduh.
Ïa ki jingïalehkai jong kane ka lympung kynjatbol Women’s league la pynïalehkai ha ka rukom kaba long 30 minit ha ka kylla step bad 30 minit ha ka kylla miet bad yn pynïalehkai ha ka single league format.
Bad ïa baroh ki jingïalehkai jong kane ka lympung la pynïalehkai ha madan MFA Turf Polo Ground, Shillong.
Ha ka Group- A, ka Laitkor kaba long ka kynhun kaba la ïoh ban rah ïa ka kyrdan ba-ar ha ka samoi ïalehkai kaba lah dep ka la shah kynthup lang bad ka Umpling, PFR Football Academy, Mawkriah West, Kick Start Academy bad ka Lawei.
Napdeng kane ka Group, ka Laitkor bad PFR ki don jingkyrmen ban poi semi phainal ha kaba ki dei ruh ki kynhun kiba khlem pat mad ïa ka nam rem na baroh ki jingïalehkai mynta ka aiom.
Ka Laitkor ka dei ruh ka kynhun kaba la ïoh thep bun kol tam ha kane ka lympung baroh kawei, kata haduh 35 kol.
Ha ka jingïakhun kaba nyngkong pyrshah ïa ka Umpling ka la ïoh ban thep 6-0, ha ka jingïakhun pyrshah ïa ka Mawkriah West ka la ïoh ban thep kput kata haduh 16-0, ha ka jingïakhun pyrshah ïa ka Kick Start Academy ka la pynbam da 7-0 bad ha ka jingïakhun pyrshah ïa ka Lawei SC ka la khyrwit shiteng dorjon.
Kane ka kynhun ka la tam 3 kol ïa ka Mawlai ha ka jingkheiñ ïa ka jingïoh thep kol mynta ka aiom.
Ka dei ruh ka kynhun kaba khlem pat shah thep ne pynphai wat shi kol ruh na baroh 4 tylli ki jingïakhun bad ha kawei pa kawei ka jingïakhun kane ka klob ka la pynleit ïing thylli ïa ki kynhun kiba don ha kane ka Group A.Katba ha ka Group-B pat ka Mawlai kaba long ka lahduh ha ka samoi ïalehkai kaba lah dep ka la shah kynthup bad ka Ïasnohktilang, Lumparing, Kharang, Synroplang bad ka Maw U-Tieng.
Ha kane ka Group ka Mawlai ka dei ka kynhun kaba khlaiñ tam bad ka Lumparing kadei ka kynhun kaba bud.
Kine ki ar kynhun ruh ki khlem pat mad ïa ka nam rem naduh ba la sdang ïa kane ka lympung mynta ka samoi.
Ka song pisa na bynta ka kynhun ïalehkai kaba khur ïa ka nam lahduh ha kane ka lympung ïalehkai kynjatbol jong ki kynthei kan long T.30,000 tyngka bad ka song khusnam na bynta ka kynhun ïalehkai kaba long ka runners-up kan rah ïa ka song khusnam kaba long T.18,000.
Ka Mawlai, Lumparing, Laitkor, PFR ki dei ki kynhun kiba la tikna ban ïakhun ïa ka semi phainal mynta ka aiom.
Ki jingïakhun lashai ka sngi  kan long hapdeng ka Kickt Start Football Coaching Centre pyrshah ïa ka Umpling SC ha ka por 2:30 katba ka Mawkriah West SC kan ïakhun pyrshah ïa ka Lawei Smit SC ha ka por 4:15.
Ka South West Khasi Hills District Badminton Association ka la ioh ban pynhap pyda noh ha ka 11 tarik u Naitung 2023 naka bynta ka 9th South West Khasi Hills District Badminton Championships 2023 kaba la pynlong ha Indoor Stadium Mawkyrwat South west Khasi Hills District.
U Renikton L.Ton-gkhar MLA ka Mawkyrwat Konstitwensi uba long-kumu kongsan ha ryngkat da ka jing ia donl-ang ruh u Bah T.Lyngwa Deputy Commissioner South West Khasi Hills District bah,I.Lawrynniang BDO Mawkyrwat ha ryngkat da ka jingb ia donlang ruh ki Nongkitkam jong ka South west Khasi Hills District Badminton Association bad kiwei de ki ophisa sorkar bad ki paidbah ki ba wan ban sakhi lang ha kane ka sngi.
Ki nongjop ha kane ka 9th South West Khasi Hills District Championships Badminton 2023 ki long  Under-13 Boys Single U Mandapkupar Wanniang,Under-15 Boys Single U Adrian Syie-mlieh,Under-15 Girls Single Ka Wansaphi Marpna,Under-15 Boys Doubles U Adrian Syie-mlieh bad u Meb-akyrshan Iawp-hni-aw,Under-17 Boys Single Ka Arbin Khardewsaw, Under-17 Girls Ka Dedaphi Mar-pna,Under-17 Boys Double U James Anderson Kharlyngdoh bad u Mebakyrshan Iawphniaw,Under-17 Boys Double U Wansaphi Marpna bad ka Deidaphi Marpna,Under-19 Boys Single U Given Warder Lyngdoh, Under-19 Girls Single Ka Jessica Wanniang, Under-19 Boys Double U Pynkhl-aiñkupar Wanniang bad u Given Warder Lyngdoh Under-19 Girls Double Ka Wansaphi Marpna bad ka Deidaphi Marpna,Under-19 Mixed Doubles U Given Warder Lyngdoh bad ka Judita Wanniang.
Men Open Single  U Given Warder Lyngdoh Men Open Double U Superson Wahlang bad u KynsaiborThongni,Women’s Open Single Ka Balancy Lyngkhoi, Open Women’s Double Ka Balancy Lyngkhoi bad ka Joycyful Nongrem.
Ka Maw U-Tieng SC ka la jop biang ha ka sien ka baar jong ka jingiakhun jong ka Shillong Sports Asso-ciation’s Women’s League 2023 ha Shillong mynta ka sngi, katba ka Synroplang ka la ha ka sien ka babyngkong.
Ha ka Group-B,ka Maw U-Tieng ka la pynliem ia ka Kharang SC da 2-0 bad ia ka goal la thep ha ka kylla banyngkong da ka Kyn-jailin Sohtun (6′) bad Phibashida Lyngdoh.
Wat la ka Maw U-Tieng kam don jingkyrmen shuh ban rung shaka Semifinal, hynrei ka dang ia ryngkat point bad kiwei da 6 point bad don mynta ha ka kyrdan balai.
Ka Synroplang ka la khiekhlieh biangda ka jingjop da 1-0 pyrshah ia ka Iasnohktilang Mada-nrting FC 1-0.
Ia ka goal la thep daa ka Aibanika Khars-hiing.
Mynta ka sngi, kan don ka jingialehkai na ka bynta ka jingiakhun jong ki kynhun ba khatduh bad kane kan ai ia ka rai jong ka kynhun ba jop.
Ka Mawlai SC bad Lumparing SC kiba dei ki klob kiba khlem pat mad ïa ka nam rem ha ka Group B jong ka lympung Womens League ba la pynïaid da ka Shillong Sports Association mynta ka sngi ka 14 Naitung ki la mad ïa ka jingïakhaid kaba nyngkong, kata da 3-3 ha ka jingïakhun ba la pynlong ha madan MFA Turf Polo Ground, Shillong.
Lyngba katei ka jingïakhaid ka Mawlai bad Lumparing ki la ïasam mar shi poiñ bad ki la ïoh mar 13 poiñ na 5 tylli ki jingïakhun.
Ha katei ka jingïakhun hapdeng ka Mawlai kaba dei ka lahduh jong kane ka lympung bad ka Lumparing ka long kawei na ki jingïakhun ba itynnad mynta ka aiom.
Kitei ki 2 kynhun watla ki la ïoh ban rung sha ka semi phainal ki dang hap ban ïakhun mynta ka sngi ban ïaknieh ïa ka kyrdan ba nyngkong jong ka Group B.Katba ha ka jingïakhun kaba nyngkong ha ka por 2:30 janmeit kaba dei ruh ka jingïakhun jong ka group A, ka Laitkor SC kaba dei ka kynhun kaba la ïoh bun kol tam mynta ka aiom ka la pynliem da 3-1 ïa ka PFR Football Academy kaba dei kawei na ki kynhun ba paw mynta ka samoi.
La sakhi ba ka Laitkor ka la ïoh ïa ka jingjop kaba jem.
Ka Tracy Rympei  ka la ïoh ban pynkhih jar nyngkong na ka bynta ka Laitkor tang ha ka minit ba 6 bad ka Ïaraplang Nongrum ka la pynskhem shuh shuh ïa ka nongrim jong ka kynhun da kaba khyrwit sa shi kol ha ka minit ba 13.
Katba ka jingïakhun ka dang bteng, ka Ïaraplang Nongrum ka la khyrwit sa shi kol ha ka minit ba 23 lyngba ka jingïarap jong ka Tracy Rympei.
Katei ka kol kaba ar ka Nongrum ka la shut tyngeh ha kaba ka thei apkol jong ka PFR ka khlem lah ban kem ïa ka bol.
Watla ka PFR ka la shah thep 3 kol tang ha ka kylla step, ka PFR ka la wanphai ha ka kylla miet da ka jingpynkhreh ban pynphai ïa kitei ki 3 kol bad la sakhi ïa ka jingkylla ha ka rukom ïalehkai bad ka Elviorika Sohklet ka la ïoh ban pynphai shi kol na ka bynta ka PFR.Hynrei ym lah ban len ba katei ka kol ka la nang pynkhih ïa ki thei ïalehkai ka Laitkor ban ïai pynskhem bad ïai ïakhun haduh ba ka PFR ka la duh buit ban thaw ki lad ki kabu ban pynkhih jar biang.
Lyngba katei ka jingjop ka Laitkor kan ïakhun ïa ka Lumparing ha ka semi phainal katba ka Mawlai pyrshah ïa ka PFR.Baroh 2 tylli ki jingïakhun yn pynlong ha ka 24 Naitung bad ka SSA ka la thmu ban pynïakhun ïakine ki klob ha ka madan  SSA Stadium, First Ground.
Watla ïa kitei ki kynhun la dep ban buh lypa ïa ka tarik ban ïakhun semi, ki dang don ruh ki jingïakhun ba dang sah bad ban hap pyndep katkum ka program ba la buh.
Ïa kitei ki jingïakhun yn pynlong ha ka sngi nyngkong, kata ka 17 Naitung ha kaba ka Maw U-Tieng SC kan ïakhun pyrshah ïa ka Ïasnohktilang Madanrting FC ha ka Group B ha ka por 2:30 janmiet bad ka Umpling SC pyrshah ïa ka Lawei Smit SC (Group A) ha ka por 4:15 janmiet.
U myntri rangbah ka jylla u Conrad K Sangma ha ka 14 tarik Naitung u la pyntip ba yn hap pynsangeh shuwa ïa ka jingïakren pynbeit pud hapdeng ka sorkar Assam bad ka sorkar jylla namar ba ka dang don hapdeng ka jingphiah konstitwensi hapoh ka jylla Assam.
“Haka jingshisha mynta ka taïew ngi la ïa pynbeit bad u myntri rangbah ka jylla Assam u Himanta Biswa Sarma ban leit jurip ïa ka thaiñ Khanduli West Jaintia Hills hynrei namar ba ka dang don ka jingphiah ïaki konstitwensi hapoh katei ka jylla, la hap ban pynkynriah noh ïaka tarik ban ïakren pynbeit pud" la ong u Conrad.
U Conrad ula ong ruh ba na ka liang u myntri rangbah ka jylla ka Assam ula buh da ka jingkyrpad sha ka sorkar jylla ban pynbeit noh ïa ka tarik ba thymmai ban leit jurip ïa ki jaka haki thaiñ khappud hashuwa ban sdang noh ka jingïakren pynbeit pud.
“Hashuwa ban kut une u bnai ngin leit jurip ïaka thaiñ Khanduli hynrei watla katta ruh ki Chairman bad ki Committee ki leh ïaki jingdonkam haba ïadei bad ka jingsdang noh ïaka jingïakren pynbeit pud" ula ong.
U Myntri Rangbah ka jylla u Conrad K Sangma ha ka 14 tarik Naitung ula ong ba ka jingkylli ban phadien biang ïa ka Roster kan ym mih shuh, namar ka Office Memorandum (OM) kala dep mih ban pyntreikam ïa ka Roster System bad kane ka dei ka rai kaba khatduh.
Ïa kane u la kren halor ka jingkylli kaba ïadei bad ka jingshong shah thngan ba khlem buh por jong ka ACHIK ba dawa ïa ka Sorkar ban pyntreikam ïa ka Roster System naduh ki snem ba la leit noh bad ban wanrah ïa ka Winter Capital ha Tura, West Garo Hills District.
U la bynrap ba yn ym lah satia ban phaidien shuh namar ba ka Sorkar Jylla kala dep ban ïasyllok bad baroh ki kynhun bapher bapher hashuwa ban wanrah ïa kane ka OM ba thymmai, bad u la ong ba ka ACHIK ruh ka ïadon bynta lang ha katei ka jingïasyllok halor ka OM ba thymmai.
“Kaba kongsan ka long ban pynthikna ba ka Roster System ka dei ban pyntreikam bha kumba ka long ha ki sngi ban sa wan, bnai bad snem bad kane ka long kaba kongsan ïa ngi bad kane ka dei kaba ngi khmih lynti" ula ong.
U myntri rangbah ula ong ba ka Sorkar kam lah satia ban weng noh ïa ki briew kiba dei na kiwei pat ki jaidbynriew hadien bala dep thungkam ïa ki namar kane kam ïahap bad kam long hi ruh.
Halor ka jingdawa ïa ka Winter Capital, u Conrad ula ong ba kane ka dei ka jingdawa kaba la slem bha bad kine baroh ki dei kiba don jingïadei bad ka ïoh ka kot.
Haba pynpaw ba ka Sorkar ka la pynthikna ba ki kam pynroi kila poi ha baroh kawei ka Jylla, u Myntri Rangbah ula ong ba ha ka sien ba nyngkong he, ka Sorkar kala buh ïa ki Mini Secretariat ha ki thaiñ bapher bapher jong ka Jylla ba kynthup ïa ka Tura, Jowai bad Pynursla.
Ka skul Alpha English Higher Secondary School, Nongpoh kawei na ki skul ba don shabar jong ka sor Shillong, ka la mihkhmat ha ka thup napdeng 10 ngut ki khynnah ba wan shakhmat (Top 10) ha ka eksamin Higher Secondary School Leaving Certificate (HSSLC) jong ka Science bad Commerce streams.
Ka Rakhi Kumari Rai na ka skul Alpha English Higher Secondary School ba don ha Nongpoh ka la wanrah burom ïa ka skul ha kaba ka la lah ban pynïoh ïa ka kyrdan ba khyndai ha ka eksam HSSLC na ka Commerce stream.
Kane ka khynnah ka la ïoh ïa kane ka kyrdan ryngkat u Kashish Sharma u ba dei na ka skul St Anthony’s HS School bad u Eleazer Lytep na ka St Edmund’s HS School kiba dei na ShillongDa ka jingphuhmut phuhmat, ka principal jong ka skul Alpha HS School, ka  Kong WK Blah ka la ong, “Ngi sngew sarong.
Ngi ainguh ïa u Blei na bynta kane ka jingjop bad nga ai khublei ruh ïa ki nonghikai kiba la kyrshan borbah ïa ki khynnah skul.
Haoid, ka resol jong ka Commerce mynta u snem ka long kaba bha, ka percentage jong ki khynnah ba pass ka bha.
Ngi khmih lynti ïa kaba bha shakhmat bad ngin nang trei shitom shuh shuh khnang ba ngi lah ban kiew".
Kane ka khynnah ba la pass bha, kam shym la don satia ha Nongpoh bad ka don bad ki kmie ki kpa jong ka ha Bihar.
Kiwei pat ki skul, kiba don shabar ka sor Shillong, kiba la lehbha ha ka eksamin HSSLC ki kynthup ïa ka Mawsynram Border Area Higher Secondary School kaba don ha Mawsynram ha kaba u Nangkhraw Laloo u la wan ha ka kyrdan ba phra, nangta ka Anderson Higher Secondary School kaba don ha Upper New Nongstoiñ ha kaba ka Daiairi Nongrem ka la wan ha ka kyrdan ba shiphew na ka Commerce stream.
Ha ka Science Stream pat, ka skul kaba la pass bha ka ba hap shabar jong ka sor Shillong ka dei ka RK Mission Higher Secondary School in Sohra ha kaba u Rahul Das u la wan ha ka kyrdan ba hynriew.
Ka Hynniewtrep Youth Council (HYC) Sengkmie mynta ka sngi ka 9 tarik Jymmang ka la pynlong ïa ka pynkup burom ïa ka samla Lorenza Songthiang khun jong u Bah Donny Ranee kaba shong ba sah ha Laitkor Kynton U Mon ha ka jingïalang kaba la long hapoh Shillong club.
Ha kane ka sngi la ïa don lang u Bah Roy Kupar Synrem, General Secretary HYC-CEC, Issac Basaiawmoit, Asst GS, Francis Gee Mawlong, Organising Secretary, CEC, Franky Kharumnuid, Sports Secretary CEC, Enlang Sawian, Education Secretary CEC bad ki dkhot ka Shillong City, ki kmie ki kpa bad Bahaing hasem jong ka samla Lorenza.
Ka Seng HYC ka la pynkup burom ïa kane ka samla hadien ba kane ka la lah ban khur ïa ka takma rnong ha ka jingleit ïa shim bynta jong ka sha ka Pankration World Championship, kaba lah long ha Tashkent, Uzbekistan, naduh ka 2 haduh ka 4 tarik Jymmang.
Kum ban shu pynkynmaw, ka samla Lorenza Songthiang, ka long kawei na ki khyndai ngut kiwei pat ki nong India kiba lah leit ban ïashim bynta sha katei ka lympung ïalehkai ha kaba ka kynhun jong ka ri India ka la lah ban jop haduh saw tylli ki takma rnong.
Shi bynta ka jingrakhe ïa ka jingdap 75 snem jong ka Nongthymmai Sports bad Cultural Club, Shillong, kane ka kynhun ka la dep ban pynlong ïa ki program bapher bapher bad ha ka 13 tarik Jymmang kan sa pynhap pyrda noh ïa kane ka jingrakhe.
Kane ka jingpynhap pyrda kan long ha Madan Nongthymmai bad ha kane ka sngi kan don ka jing pynkup burom ruh ïa baroh ki rangïalehkai bad ki dkhot kiba rim jong ka Klob kiba lah ïa don bynta lem bad kane ka kynhun naduh u snem 1994 ter ter.
Kumta ka klob ka pyntip sha kine ki rangïalehkai bad ki dkhot barim ba kin sngewbha ban phah ïa ka kyrteng jong ki lyngba kine ki Whatsapp nombar 8416076333/9863091116 ha shuwa jong ka 11 tarik mynta u bnai Jymmang 2023 khnang ba ka klob kan ïoh ban pynkhreh ïa ka jingdonkam.
Ka long ka sngi kaba kmen na ka bynta ka samla Lorenza Songthiang kaba dei ka nongïalehkai Pankration ka la ïoh ban kynduh markhmat bad u myntri rangbah ka jylla u Conrad K Sangma ha ka 8 tarik hapoh kamra treikam jong u.
Katei ka jingïoh kabu ka Samla Lorenza ban ïakynduh ïa u Myntri Rangbah ka jylla ka long hadien ba ka la leit ban mihkhmat ïa ka ri India sha ka lympung jong ka World Pankration Championship 2023 ryngkat bad ka kynhun ïalehkai jong ka ri da ka jinglah ban khur haduh saw tylli ki takma rnong ha kane ka jingleit ïa shim bynta ha Tashkent, Uzbekistan kaba la long naduh ka 2 haduh 4 tarik Jymmang.
Kane ka samla ka la khur ïa ka takma rnong bad  ka la long ruh kaba nyngkong eh na ka jylla jong ngi ban ïoh rung ne ïoh ïalehkai (qualify) sha ka World Combat Games ka ban sa long ha Riyadh.
U myntri rangbah u la ïakynduh ruh bad ka samla Ilawankmen Nongbri kaba la khur ïa ka takma ksiar ha ka lympung ïalehkai jong ka 2nd World Jeet Kune Do Championship kaba lah long ha Kandy, Sri Lanka myn ha u bnai Lber 2023.
Ka kynhun ïalehkai jong ka NEHU Shillong bad ka MLP ki la ïoh ban khur ïa ka jingjop ha kane ka sngi, ka 9 Jymmang ha ka jingïakhun na ka bynta ka Quarter final kaba saw jong ka lympung ïalehkai kriket jong ka Shillong Sports Association (SSA) Inter Office League 2022/23.
Ha ka jingïakhun kaba nyngkong, ka NEHU Shillong  ka la ïalehkai pyrshah ïa ka GHDCA bad ka GHDCA ka la jop ïa ka jingkawang toss bad ka la kam ban kawang bol  nyngkong.
Ha ka innings kaba nyngkong, ka NEHU Shillong ka la lah ban kamai 115 ron bad hap 5 wiket na ki 20 over.
Na ka bynta ka NEHU Shillong, u Manik Das u la lah ban kamai 40 ron na ki 45 bol bad u Teiborlang u la lah ban kamai 33 ron na ki 42 bol.
U Chonseng Momin u la ïoh 2 wiket na ki 4 ober bad u Drewil Marak u la la ïoh 1 wiket na ki 4overs.
Hadien ba la dei sa ka pali ban tied ka  GHDCA, kane ka kynhun ka la lah ban kamai 112/6 na ki 20 over.
U Mingnam u la lah ban kamai 28 ron na ki 35 bol bad u Twel Marak u la lah ban kamai 26 ron na ki 17 bo katba u Manik Das bad u Eugene K kharsyntiew ki la ïoh mar 2 wiket.
Ka NEHU Shillong ka la jop ïa ka GHDCA da 3 ron bad u Manik Das na ka NEHU Shillong uba la ïoh 40/2 u la khur ïa ka khusnam Man of the match.
Haba la phai pat sha ka jingïalehkai kaba ar kaba la long hapdeng ka Raj Bhavan pyrshah ïa ka MLP, ka MLP ka la jop ïa ka jingkawang toss bad ka la kam ban tied nyngkong, lyngba katei ka kabu ban ïoh tied nyngkong kane ka kynhun ka la lah ban kamai 139 ron na ki 20 over.
U Pankaj Roy u la lah ban kamai 45 ron na ki 41 bol bol bad u Johnward u la kamai 29 ron na ki 17 bol, u Robin Chettri  bad u Rakesh Thankur ki la ïoh mar 2 wiket.
Ha ka jingbeh ïa ka ron jong ka MLP, ka Raj Bhavan ka la lah ban kamai 123/7 ha ki 20 over.
U Wanz Mawroh u la lah ban kamai 56 ron na ki 55 bol bad u Sanjay Mandal u la lah ban kamai 31 ron na ki 31 bol katba u Pankaj Roy uba dei u rangkawang bol u la ïoh 4 wiket bad u Sameer quereshi u la ïoh 2 wiket.
Ka MLP ka la lah ban pynliem noh ïa ka Raj Bhavan da 16 ron bad u Pankaj Roy jong ka MLP uba la ïoh 45/4 u la khur ïa ka khusnam man of the match.
Ka All Saints Higher Secondary School ka la lah pynliem noh ïa ka b.
k bajoria Higher Secondary School ha ka ka jingïalehkai Quarter final kaba saw jong ka lympung ïalehkai kriket  jong ki khynnah kiba hapoh 18 snem ïa kaba la tip kum ka Under-18 Inter School League 2022/23.
Ha kane ka jingïalehkai ka B.K Bajoria Higher Secondary School ka la jop ïa ka jingkawang toss bad ka la kam ban kawang bol nyngkong.
Ha ka jingïalehkai jong ka inning kaba nyngkong, ka All Saints lyngba ka jingïoh ïa ka kabu ban tied nyngkong ka la lah ban kamai 174 ron bad khyllem tang 6 wiket na ki 15 ober.
U Manthan Dey u la lah ban kamai 61 ron na ki 22 bol, u Prantik Dey u la lah ban kamai 19 ron na ki 13 bol.
Haba phai ha ka liang jong ki nongkawang bol, u Divyash Joshi u la ïoh 3 wiket na ki 3 ober, katba u Saptarshi Chakraborty u la la ïoh 1 wiket na ki 3 ober.
Ha ka jingkthong ïa ka ron ba la buh da ka All Saints, ka B.k bajoria ka la lah ban kamai tang 57 ron bad khyllem lut baroh10 wiket na ki 13.5 ober.
Na ka bynta kane ka kynhun, u Divyansh Joshi u la lah ban kamai 22 ron na ki 20 bol, bad u Pankaj Lodh u la lah ban kamai 5 ron bad bam haduh 16 bol katba u Gurjeet Singh u la ïoh 3 wiket na ki 3 ober, bad u Prantik Dey u la ïoh 2 wiket na ki 3 ober.
Ka All Saints ka la jop ïa kane ka jingïalehkai da 117 ron bad u Gurjeet Singh uba la lah ban khur 3 wiket u la ïoh ïa ka khusnam Man of the match.
Bad haba phai sha ka jingïalehkai quarter phainal kaba lai, ka R.B Anup Chand School ka la khur ïa ki poiñ hadien ba ka KV EAC Upper Shillong ka la shah weng noh (disqualified) na kane ka lympung ïalehkai kriket jong ka Under-18 inter school league 2022/23.
Ka jingïalang General Council Meeting jong ka Ieng Rasong Sports & Cultural Club, Shillong kaba la pyllong ha Shillong Club dang shen ka la ïa kren shaphang ka jingpynlong ïa ka Drug Abuse Awareness Programme ha kine ki bnai ban wan.
Ha katei ka sngi, ka seng ka la pynkup burom ïa u Myntri ka koit ka khiah ka Meghalaya, u Bah A.L.Hek bad ruh ïa u Bah H.S.Kharpran, MLA kiba long ki nongaijingmut jong ka seng.
Ïa kane ka jingïalang la pynïaid da I Kong L.warjri, iba long u Organizing Secretary jong ka seng.
Ha katei ka sngi, la ïoh ruh ïa ka jingkren na kitei ki nongmihkhmat bad na kiwei ki dkhot jong ka seng.
La ïoh ruh ïa ka jingkren na u General Secretary jong ka seng, u D.Lamare.
Ïa kane ka sngi la pyniphuh iphieng da ka jingrwai basngewtynnad da u Skhemborlang Marboh.
Ïa kane ka khubor la pathai da u Publicity Secretary jong ka Ieng Rasong Sports & Cultural Club, Shillong, u Bah S.Lyngdoh.
U General Secretary ka Khasi Students’ Union (KSU) u Bah Donald V Thabah u la ong ba kan dei ka jingkit khlieh jong uwei pa uwei u nongshong shnong ban mih ryntih ban pynkhih win bad weng ïa ki ktem shipai jong ka Border Security Force (BSF) ha ki thaiñ  Ri War.
Ïa kane u la kren ha ka lah sngi U Blei, ha ka jingïalang ba la pynlong ban pynpaw ka jingsngewlem ïa ki bahaïing ha sem jong u Bah Roningstar Nongkynrih, u ba la shah siat ïap ha ki shipai BSF ha ka 5 tarik Jymmang ha ka shnong Mawshun.
Ha ba kren ha kane ka jingïalang u Bah Donald u la ong “Ïa u nongkhaïi drok, u nongtuh, u nongbatbor, kim leh eiei ki BSF hynrei ïa u briew u ba leit ban bylla ki siat balei?"“Lada  ïoh ban kem ïa ki 2 ngut ki khar Bangla ki pynmih khubor, hynrei naduh u snem 1971 da ki lak ngut ki khar Bangla ki wan phi la kem ïa ki? Lada leit ha Shillong mynta kyrhai da ki mynder ki leh aiu ki BSF, ïa u Khasi pat ki pyndik na ka por sha ka por", u la bynrap.
“Ki khar Banglasdesh ki wantur sha Meghalaya ban rep u BSF u leh aïu, khlem leh eiei hap ban leit hi da ka KSU Jaiñtia ban pynpra ïa ka rep beaiñ ngin leh aïu ïa uta u BSF para dkhar ki ïarap.
Ki BSF kim dei ki Border Security Force kim ïada ïa u pud u sam hynrei ki ïada tang para dkhar, ngim lah ban pdiang ïa kane da leilei ruh", u la ong.
U Bah Donald u la ong shuh shuh, “Ki la ong ban buh ka jingtohkit halor kane ka jingjia, wat la ki buh ka jingtohkit 100 tylli ruh ngim tip hynrei ngi dei ban ïoh ïa ka kaiphot ka dei ban set along shi jingim ïa ki BSF ki ba donkti,  ym ban shu pynkynriah kam ne ban shu pynsangeh kam shipor ïa ki".
“Ka dei ka kamram jong ngi uwei pa uwei u nongshong shnong ban mih lang ban pynkhih win ïa ki ktem BSF ha them Riwar namar lada ngi shu sngap ngin ïai shah siat, kumno ki bor shipai ka sorkar India ka ju kheiñ ïa ngi ki paid riewlum baroh ngi ju sakhi ïa ka jingthombor ha kylleng ha thaiñ shatei lammihngi", u la ong.
“Ha ka 5 tarik u rangbah u ba shu kit ïa ka masi ka muid ki siat balei ki shu siat hato u kit ïa ki tiar pynbthei seh ban hap siat? Katno ka jingtmang ka ïing ka sem une u rangbah u ba la shah siat ïap ha ki shipai.
Ha ka 5 tarik u Jymmang ha Mawshun ki sawa ki ktang suloi, ki her ki kuli bad ka jaitbynriew Khasi  ka kyllon ha madan bad lyngkien ka snam ha surok, kumba ngi ju ïohi na ka por sha ka por", u la bynrap.
“Balei ka jingim jong u Khasi, jong  ka jaitbynriew Khasi ka ju shah kheiñ poh katta katta? Hooid namar ha Ri India jong ngi ïa ki ST ki kheiñ ba ki dei ki jaitbynriew ki ba pohjait bad ki ba ki lah ban pynïap ban siat katba mon ka jingpynïap jong ki ïa u Bah Roning kan ym don jingktah eiei ïa ki namar ki ong uwei u la khyllem ïa ki wei ruh ngin pynkyllem", la ong u Bah Donald.
U Bah Adelbert Nongrum, MLA ka North Shillong, uba dei na ka seng Voice of the People Party (VPP) u la ai por haduh ka 12 tarik u Jymmang ïa ka sorkar Meghalaya ban pynkynriah noh ïa kiba shong basah ha Harijan Colony.
U Bah Adelbert u la pynpaw ïa ka jingbym sngewhun ïa ka jingshimti ka sorkar ïa kane ka kam bad u la ong ba u don jingthmu ban leit ïakynduh markhmat bad u Symbud Myntri Rangbah ka jylla u Bah Prestone Tynsong ha ka sngi ba kut ka jingai por.
U Bah Adelbert u la pynshai ba ka jingpyrshah jong u kam dei kaba pyrshah jaidbynriew, hynrei pyrshah ïa ka rukom treikam ka sorkar ia ki nongtrei jong ka.
U la dawa ruh ba ka sorkar ka dei ban shimkhia na ka bynta ban pynkynriah ïa ki nongtrei na katei ka jaka halor ka nongrim ba ki dei ban kohnguh ïa ka hukum ka sorkar.
U la kdew ruh ïa ki khyrdop nar ba la buh ha surok jong katei ka jaka, kaba la wanrah ïa ka jingsahkut kali ha Shillong bad pynpaw ruh ïa ka jingsngewkhia ïa ka koit ka khiah jong kiba shong basah ha katei ka jaka.
U la ai jingmut ruh ba dei ban shna da ka ïew kaba don bad ka jaka pynïeng kali ha kane ka jaka.
Lah ban pynkynmaw, ka Harijan Panchayat Committee (HPC) ka la kyntait ïa ka jingtyrwa ka sorkar ban pynkynriah ïa ki 342 tylli ki longïing ka Harijan Colony sha ka jaka jong ka Shillong Municipal Board.
Hynrei u Symbud Myntri Rangbah u la kdew ba ka jingpynkynriah ïa kiba sah na Them Iew Mawlong kan sa urlong ha kano kano ka por.
Ki Shipai ka Border Security Forces (BSF) ki la kem noh ïa ki 3 ngut ki shipai BSF ki ba la kynnoh donkti ban siat pynïap ïa u Bah Ronningstar Nongkynrih ha ka miet jong ka 5 tarik Jymmang ha ka shnong Mawshun.
Lah ban kdew hangne ba u Bah Roningstar Nongkynrih, 32 snem ka rta na ka shnong Jalynteng, Nongkynrih u la shah siat ïap ha ki shipai BSF ha ka 5 tarik Jymmang ha ka shnong Mawshun East Khasi Hills District ha ka  por ba u dang kit ïa ki masi ha ka trok.
Hadien saw sngi, ka jingshah siat ïap jong u Bah Ronningstar, ki shipai ka Border Security Force (BSF), ha ka 8 tarik u Jymmang, ki la kem noh ïa ki 3 ngut ki shipai, ki ba la kynnoh ba ki donkti ban siat ïap ïa u Bah Ronningstar.
“Ïa kine lai ngut la kem ha ka 8 tarik Jymmang, bad ïa uba la siat ïa u ne u nongñiah trok ka tnad ka la dep ban wengkam shipor bad la set ïa ki ha quarter guard", la ïathuh u BSF IG u Pradip Kumar.
Kine ki lai ngut ki shipai BSF ki ba la shah kem ki dei kiba la tip kyrteng kum  u Moni Singh u ba don ha ka kyrdan Head Constable, u Sengel Singh Tudu u ba dei ha ka kyrdan Constable bad u nongñiah kali BSF u Kadam Kishore Baburao.
Hadien kane ka jingjia u BSF Meghalaya Frontier Inspector General, u Pradip Kumar u la hukum ban thung da ka Court of Enquiry ka ba la lamkhmat da u ophisar ha ka kyrdan  DIG, bad dei hadien kane ka jingtohkit, la ai ka hukum ban kem noh ïa ki 3 ngut ki shipai BSF.Katkum ka jingïathuh une u ophisar,la ong ba u head constable, u la pyndonkam ban siat da ka Beretta SMG, lai round kaba la pynlong ïa u Bah Ronningstar ba un khlad noh ha shen.
U BSF IG, u Pradip Kumar u la ïathuh ruh, “U Head Constable u ba la shah kem u la phla ïa ki ophisar ka BSF kiba tohkit  ïa kane ka jingjia ba u la siat ïa u Bah Ronningstar  ha ka jingïada ïalade namar ba u nongñiah u thmu ban ñiah ïa ka kali sha ka jaka ba don ma u bad ha ka jingtieng ba ïoh u tynrah ïa u".
Halor ka jingjia ha Pyrdiwah u IG ka BSF u la ong ba ka la don ka jingjia ba don na ki katto katne ngut ki riew bynman ki la wan ha Borhill bad thang ïa kawei ka jaka sah jong ki shipai.
Lah ban kdew hangne ba ki  kynhun jong ki briew bym lah ban tip, hynnin ka miet  kila wiang ding ïa ka sem pahara ki shipai Border Security Force ( BSF) ha Lyngkhat, kaba hap hapoh ka Pynursla Sub Division.
Ka ïingbishar Supreme Court, ka la bthah ïa ka ïingbishar High Court ha ka jylla Meghalaya ban bishar biang halor ka jingkyrpad ban phah tohkit  ha ka CBI halor ka jingïap jong u officer in-charge barim ka Patharkhmah outpost u Bah P.J Marbaniang.
Lah ban kdew hangne ba ka jingïap jong u Bah P J Marbaniang, ka la jia hadien ba ka la don ka jingïoh kurup ïa ki 32 tylli ki trok kit dewïong beaiñ ha ka 24 tarik u Kyllalyngkot 2015.
La lap ïa u Bah Marbaniang ba u la khlad bad lap ïa ka dien mynsaw kuli na ki bynta jong ka khlieh ha ka jaka sah jong u ha Patharkhmah.
Na ka liang ka National Green Tribunal ka la khang ïa ka jingtih bad khaïi dewïong ha ka jylla Meghalaya ha u bnai Ïaïong 2014.
Lyngba ka jingujor ka kmie jong une u pulit ophisar  sha ka ïingbishar High Court jong ka jylla Meghalaya na ka bynta ban thung ïa ka jingtohkit CBI, ka Sorkar jylla ka la thung da ka jingtohkit kyrpang ka Special Investigation Team (SIT) ka ba la khlieh da u city SP ha kito ki por u Bah Vivek Syiem.
Katkum ka jinglap ha ka jingtohkit jong ka SIT, la ong ba ka dei ka case ba la bthat jubor ïa la ka jingim, bad la kem ruh ïa ki katto katne ngut ki briew kynthup ïa ki ophisar sorkar ki ba la kynnoh ba ki pynbor ïa u ban shim ïa la ka jingim.
Hadien kane ka ïingbishar High Court ka la weng noh ïa ka ne ka jingujor halor ka nongrim ba ka SIT ka la dep ban register ïa ka chargesheet.
Hynrei na ka jingbym hun ïa ka jingtohkit ka SIT bad ka jingbymlah ban pdiang  ba u Bah Marbaniang un bthat hi ïa la ka jingim kumba la kam da ki pulit, ka Kmie jong u Bah Marbaniang ka la ujor sha ka ïingbishar Supreme Court na ka bynta ban dawa da ka jingthokit  CBI, ka ba la sahteng.
Na ka liang ki nongbishar, kiba bishar ïa kane ka mokutduma ha ka ïingbishar Supreme Court, ki la shong bishar ïa kane ha ka sngi nyngkong bad ki la bthah ïa ka ïingbishar High Court jong ka jylla Meghalaya ba kin shong bishar biang ïa kane ka jingkyrpad.
“Ka ïingbishar  Supreme Court  ka kwah ïa ka ïingbishar High Court ban bishar biang ïa ka ne ka jingkyrpad sa shisien".
Ka jingtwa ka surok ha Rngaiñ ha kaba ar ngut ki mynsiem briew ki la duh ei, ha kine ki taïew ba la dep kam pat pynhun ïa kiba bun, khamtam ïa ki nongïalam shnong bad ruh kiba ha ïing ha sem.
Haba ïakren bad u Publicity Secretary ka Federation of Local Dorbar Riwar Mihngi u Bah Edmund Khongngai halor kane ka jingjia u la  ïathuh ba na ka liang ka Federation ka dang ap ïa ka kaiphod kaba thikna.
“U Engineer uba wan pyntrei hangne u dei u bym pat ïoh certificate, kane la shem hadien ba na ka liang ka seng HYC ha ka por ba u dang dei u President ka seng ki lap ba um pat ïoh ïa ki kot ki sla kiba biang, kumno un wan shna ïa kane ka surok," u la ong.
U la bynrap ruh da kaba ong, “Kane ka jingjia kam dei ka sien kaba nyngkong, ka la jia ka jinghap maw ïa ki nongtrei, ka jingshah ban jong ki trok bad ki JCB, ka seng ka la ujor sha ka SDO bad sha ka kompani, hynrei ngi lap ïa ka jingtlod jong ka tnat PWD."“Kumno ka sorkar kam lah ban ai ïa ka jingïatreilang bad ka kompani, ka kompani kaba pyntrei ha rithor kumno kan wan pyntrei shane, kane ka pynduhnong lut ïa baroh," u la ong.
U Bah Khongngai u la bynrap da kaba ong ba ka jingtwa ka dei ka jingtrei torti jong ka komapni, namar kam don ka jingkitkhlieh, ngi ïohi ba ki wan trei shane tang ban ïoh kamai.
Na ka liang ka Federation ka pynrem ïa kane ka kompani bad ruh ïa ka sorkar namar ka la ïaid lait ban ïatreilang bad ki shnong ki thaw, ki sengbhalang bad ki wei kiwei kane ka dei ka daw ba sa jia kumne.
U la ïathuh ruh ba ha kipor ba u dang dei u sengbhalang ka kompani ka la tyrwa ïa u ban shim sub contract, u la ong ba ha ka jaka ban trei ïa ka surok ki tih shuwa ïa u maw kane ka pyni ba kane ka kompani ka pyndonkam bakla namar ha ka jaka ban pyndep hapoh san snem haduh mynta kim pat lah ban leh eiei.
Haba kylli la ka don ne em ka jingdon bynta lang jong ki briew na kane ka thaiñ, na ka liang u Bah Edmund u la ong ba um tip ïa kata hynrei ha ki por ba u dang dei u nongïalam ka sengbhalang, ki leit khynra hynrei ki tyrwa pynban da ka Sub Contract.
“Na pdeng ka 100% mynta tang 30% ruh ym pat dep, la shu sep ei ka pisa jong u paidbah, ka Federation kan buddien halor ka jingtwa khyndew.
Namar kane ka jingtwa kam dei ha ka por slap ne por lyiur hynrei ka dei ha ka por ba shai, kane ka dei ka jingtorti," u la ong.
Shuh shuh u la ong ba la da ka kaiphod kam pynhun na ka liang ka kynhun kan sa mih sha khmat ban ïakhih.
Kum shibynta ban kyrshan ïa ka jingpyrshang jong ka Sorkar ban pynkhlaiñ ïa ki kam ba ïadei bad ka kam karkhana hapoh ka jylla, u Chairman ka Meghalaya Industries Development Corporation (MIDC), u James PK Sangma shen un sa khot ïa ka jingïalang bah jong baroh ki nongïalam ki karkhana ha Meghalaya ban thaw ïa ka Joint Consultative Industries Forum (JICF).
Ha ba pynshai halor ka JICF, u James ula ong kan long ban ïarap ban ithuh ïa ki kam ki ba hap buh hakhmat na ka bynta ka jingkyntiew ïa ka ïoh ka kot bad ki kam karkhana ha ka jylla lyngba ka jingdonbynta lang jong baroh ki kynhun.
U James u la ong, “Ha ka jingïalang, ba dang shu dep shen bad ki kynhun nongpynïaid ïa ki karkhana kum ka Confederation of Indian Industries (CII), ka Federation of Indian Chamber of Commerce and Industries (FICCI) ha New Delhi,  la ïakren ïa ka lad ban kyntiew ïa ka kam seng karkhana hapoh Meghalaya".
U la bynrap “La buh ruh hakhmat ban wad ïa ki lad ki lynti kumno ban ïarap ha ka ban pynurlong ïa ka thong ban pynlong ïa ka jylla Meghalaya, kum ka jylla  ka ba lah ban kot sha ka T.10 billion ha ka ïoh ka kot hapoh u snem 2028".
“Ka sienjam kaba nyngkong eh, ka long ban  don shuwa ïa ka forum jong baroh ki karkhana bad ka sorkar khnang ba ngin lah ban ithuh ïa ka lynti ïaid nangne shakhmat da ka jingïatreilang ban kyntiew ïa ka ïoh ka kot jong ka jylla", u la ong.
U James u la kdew ba ka Forum kan sa shim ïa ka bynta kaba khraw ha kaban wanrah ïa ka jingsengkam bad ka jingpynïoh kam ha ka jylla, ka ban ïarap ban kyntiew ïa ka Gross State Domestic Product (GSDP).
Ka long kaei kaei kaba itynnad ban ïohi ïa ar ngut ki mei-ieid ki ba dei shipara, kiba la ïaid ryngkat ryngkat sha ka jaka thep vote ban ai ïa ka vote jong ki na bynta ban jied nongmihkhmat ha kane ka elekshon Sohïong ha ka 10 tarik Jymmang 2023.
Kine arngut, kata i mei-ieid Kror Sun, 77 snem ka rta bad i mei-ieid Amula Sun, 67 snem ka rta, ha la ki jaiñ kyrshah bad tapmoh khlieh, kidei kiba ju ïaleit ryngkat beit naduh mynshuwa kata man ba ki leit ban pyndep ïa ka hok jong ki, ban thep vote bad kumjuh ha kane ka sngi ruh, kam shym la don jingkylla bad ki la leit biang kumjuh kumba ju leh.
Ryngkat u dieng shanduh, i mei-ieid Kror Sun i la kren da ka jingsngew sarong ba i la shim bynta shitrhem ha ka tamasa jong ka synshar khaddar.
“Ngi la ju thep vote mynta ym lah ñiew shuh, ngim kynmaw shuh mynno ngi ai nyngkong eh ïa ka vote jong ngi ruh," la ong i mei- ieid.
Haba i ong ba ka por ka la kylla ha ki phew snem, i mei-ieid Kror i la ong, “Ha ki por ba mynshwa, ka elekshon ka long kaba jai-jai hynrei mynta ka don bun ki kynrum kynram ha ka jingjied nongmihkhmat".
Shuh shuh, i mei-ieid Amula Sun i la pynpaw ka jingsngew kmen man ka por ba i leit ban thep vote.
“Ha man ka elekshon, ngi khmih lynti beit ïa u nongïalam ban trei bad ki paidbah.
Ngi khmih lynti ba ki skhim bad ki kam pynroi kin tuid ha ka Konstitwensi," i la ong.
I la ong ruh ba i khmih lynti ba u nongthaw aiñ un ïarap ban pynduna ïa ki jingeh jong ki samla ha kane ka juk kaba kyrduh kam.
“Ngim dei shuh ba ngi vote na bynta lade hynrei ngi vote na bynta ki pateng ba mynta bad lashai," la ong ki mei-ieid baroh arngut.
Ka Seng Samla Hima Langrin, ha ka 17 tarik Jylliew 2023 ka la pynlong ïa ka jingïaid paidbah ha ka shnong Phlangdiloin bad ruh ha ka shnong Kensohsan, South West Khasi Hills District, ban dawa ïa ka District Council ban pynhiar shuki noh ïa u Syiem jong ka Hima Langrin.
Ha ka jingïaid paidbah ha ka shnong Phlangdiloin, da ki spah ngut ki paidbah, kiba kynthup ïa ki kynthei bad ki shynrang, ki la ïa pyrta ha ryngkat da ki jingthoh ha ki placard ban pynsngew biang ïa ka jingdawa ïa u syiem Nangtei Syiemiong ka Hima Langrin ba un hiar shuki noh, namar ki kam synshar donbor jong u ïa ki khun ki hajar jong ka hima.
Ha kane ka sngi ki la dawa ruh na ka District Council ba ka dei ban weng noh ïa ka jinglong syiem jong u Nangtei Syiemiong bad lada ka District Council kam sngap ïa ka jingdawa jong u paidbah ka Hima Langrin, ka Seng Samla Hima Langrin lem ki paid ka Hima, kan sa leh ïa kaba donkam.
Haba ai jingkren ha kane ka sngi, u President ka Seng Samla Hima Langrin u Bah P.S.Lyngdoh, u la ong ba ka seng ka pynrem ïa ka jingthaw jong u syiem Nangtei bad ki myntri ïa ka management board kaba la ïalam bakla ïa u khun u hajar jong ka hima, da kaba kynnoh ba u syiem u la pyndonkam bakla ïa ka pisa jong ka hima.
U MDC kaMawryngkneng Konstitwensi u bah Pynïaid Sing Syiem, u la ïathuh ba hadien ka jingkhyllem noh ka Executive Committee ba la lamkhmat da u Bah Titosstarwell Chyne mynta ka sngi, ka  Khasi Hill Democratic Front (KHDF) ka ban kynthup ïa ki 12 ngut ki MDC ka National People Party bad 6 ngut ki MDC ka Congress kin ïalam ïa ka EC ba thymmai hapoh ka jinglong Chief Executive Member (CEM) u Bah Pyniaid Sing Syiem.
“Kumba phi ïohi ba uwei na ki dkhot ka KHADC u Bah Bajop Pyngrope, u la wanrah ïa ka mat No Confidence Motion hapoh ka dorbar, na ka liang jong ngi, ngi la pynbeit ban don kawei ka kynhun hapoh ka KHADC ka ban ïalam ïa ka, kane ka kynhun ka dei ka Khasi Hill Democratic Front (KHDF) ka ban kynthup ïa ki 12 ngut ki MDC ka NPP bad 6 ngut ki MDC ka Congress", la ong u Bah Pyniaid sha ki ladpathai khubor.
U la bynrap, “Katkum ki kyndon ka AD Rule, hadien ba la khyllem ka EC barim u chairman u la pynbna ba kan don ka jingthep ïa ka kyrteng u kyrtong u ban ïakhun ïa ka shuki CEM, mynta ka sngi ha ka ba nga la dep ban thep ïa ka kyrteng kum u kyrtong ban ïa khun ïa ka shuki CEM ba thymmai, ha ka bad na kiwei ki liang ym shem la don ba file, kumta lashai  ka sngi kan don ka election".
Ha ba kylli u la ong, “Ki daw kum ba la pyni da ki nongwanrah ïa ka mat No Confidence Motion  kadei namar ka bym don shuh ka jingïasngewthuh jingmut, ka jingïahun ban ïa trei lang bad ka Executive Committee  ba ïalam u Bah Titosstawell Chyne, ka ba la pynlong ïa ka jingpynkhyllem bad yn ïalam noh da ka wei".
U la ong shuh shuh, “U Bah Titos , u dei u paralok u ba ïa ieid ïa jan bad u la long CEM la 3 snem duna hynrei u dei na ka party UDP bad ngim don ha kajuh ka party, nga dei la ka jong ka party ban ong ba ka dei ka jingshet kylla kam lah ban long, bad ngin ym lah ban pdiang namar ka dei ka Autonomous ki lah ban ïa treilang bad kano kano ka party ruh hynrei ka thong jong ngi ka long ban kyntiew ïa ka District Council".
U la ïathuh ba ha ka Khasi Hills Democratic Front, u  chairman u bat u Bah Pyniaid Sing Syiem, u  Secretary u Bah Teiborlang Pathaw,  Assistance Secretary u Bah Carnes  Sohshang bad u Vice Chairman u Bah  PN Syiem.
Haba kylli halor ka jingkynnoh u CEM barim u la ong “Lada ngi peit ïa ka jingdon ki  number ngi la dei ban shimti naduh mynshem snem hynrei  ngi  la jynsur mynsiem bad  ailad shwa ïa ka UDP ba kan ïalam bad ka UDP ka la ïalam la 4 snem mynta bad ki la dei ban ailad noh ïa ka NPP mynta 1 snem".
U la bynrap, “Ngi la ïalad ïa ka UDP ban kan ïalam  mynta la dei ban ailad sa ïa ngi, bad ka nongrim hi ban shimti kum u nongïalam ka long namar ba ngi wan da ka mynsiem jingkitkhlieh ym dei ka jingshah ïalam bakla hangno hangno kumba ki la pynpaw bad ngin ïoh ïa ka jingkyrshan ki paidbah".
Ïa ka met ba sah jong ki ar ngut ki heprit kiba dei ki shipara trai, kiba khlad na ka jingshah tyllep khyndew ha ka step jong ka 17 tarik Jylliew hapoh Dommawleiñ Pyndengrei, la tep don burom noh mynta ka sngi ka 19 tarik Jylliew hapoh u lum jingtep ka Balang Presbyterian Mawlangniang WKHD.Hashwa ban rah leit on tep ïa ka met ba sah jong ka Cafinia Nongsiej, kaba dei ruh ka dkhot ka kynhun rwai ka Kid’s Tarari Choir, lem bad ka para ka Maianylla Nongsiej la sakhi ba kiba bun ki paidbah ki la ïa tuid sha ka shnong Mawlangniang wat hapdeng ka jingpynthut ka mariang ban leit sngewlem bad ai khublei khatduh ïa kitei ki heprit.
La pyndep ïa ka jinglehniam bad lehburom kaba khatduh ïa kaba la pynlong ha phyllaw ïing ka jong ki hi ha ka shnong Mawlangniang, ha kaba u Rev J.T Khardewsaw u la long u chairman bad ha ka jingleh burom la ïoh ruh ïa ki jingkren na ki bahaïing hasem, na ka skul St.Peter HSS, na ka kynhun ka Kid’s Tarari, na ka jingïaseng samla Balang Mawlangniang ka jingrwai na ka ïing ka sem bad la ïoh ruh ïa ka jingpule na ka ktien u Blei da i tymmenbasan P.Marthong, la ïoh ruh ïa ka jingïasyllok pyntngen na u chairman.
Ha kane ka sngi na ka liang jong ka kynhun Kids Tarari ka la ïoh ruh ban pynkhreh ïa ka jingrwai kaba kyrpang ïa kaba la rwai ruh hashwa ban leit on tep ïa kitei ki ar ngut shipara bad kumjuh ïa ka jingrwai kaba la ai kyrteng ‘Mynsiem ba Dang lung’ kaba dei ka jingrwai ba la pynmih da ka Kids Tarai.
Ka jingwanrah ïa ka mat ka jingbymdon shuh ïa ka jingshaniah ha ka Executive Committee ba la ïalam da u MDC ka United Democratic Party (UDP) u Bah Titosstarwell Chyne ha ka 19 tarik Jylliew ha ka dorbar lyïur jong ka KHADC ka la buh ïa ki nongïalam ka UDP ha ka umdum kaba khraw.
Haba kren bad u President ka United Democratic Party (UDP) u Bah Metbah Lyngdoh, u la ong ba kane ka jingbym treh shuh jong ka National People Party (NPP) bad ka United Democratic Party (UDP) hapoh ka KHADC kan ym don jingktah eiei  ha ka sorkar jylla.
“Kam don kano kano ka jingpyrkhat da kumwei bad na ka liang u Myntri Rangbah ka jylla ruh um shem la ong eiei ba ngin ym ïa don shuh ka jingïatreilang hapoh ka  sorkar", u la ong.
“Ha ka ba ïadei bad ka KHADC, ka jingpynbeit bad ka party ka la don naduh ba sdang thaw ïa ka EC da ka jingïasngewthuh jingmut naduh ki MDC bad ki party naduh u snem 2019, hynrei halor ka  jingwanrah ïa ka mat ba ym don shuh ka jingshaniah ngim don jingtip eiei halor kane".
U la ong shuh shuh, “Ngin sa pynsngew halor kane ka jingjia ha u Myntri Rangbah ka jylla, hynrei namar ba ka dei ka kam jong ka District Council ngin ieh ha ka jingstad jong ki MDC namar ki dei maki ban shim ïa kano kano ka rai namar ba ki dei maki ki nongmihkhmat ka District Council".
U la bynrap shuh shuh, “Ka jingïatreikam barabor ka lah ban don ka jingïaduna hangne hangtei hynrei ban shu pynkhyllem bad thaw EC man ka sngi kam dei,  hynrei ka donkam ïa ka jingïatai ka jingïakren da ka jingsngewthuh jingmut ka ba shai".
U Bah Metbah u la ong ruh, “La 4 snem ka EC ba ïalam ka UDP ka ïaid beit kam don kano kano ka jingbakla bad kano kano ka jingeh bad ngim lah ban sngewthuh shuh ïa ka jingthmu jong ki ba ki wanrah ïa ka jingbym shaniah shuh mynta ka sngi bad ngi donkam ban ïakren halor kane".
Hadien ka jingshah pynkhyllem noh ka Executive Committee (EC) ba la lamkhmat da ka United Democratic Party (UDP) ha Khasi Hills Autonomous District Council (KHADC), u President ka seng u Bah Metbah Lyngdoh u la ong ba ka seng kan dang ïai bteng ban ïatreilang bad ka sorkar ha ka jylla.
Haba kren sha ki lad pathai khubor, u Bah Metbah u la ong ba haduh mynta kam don kano kano ka jingïapyrkhat da kumwei pat ha kaba ïadei bad ka jingïatreilang bad ka sorkar jylla.
Haba kylli halor ka jingkren u Bah Titosstarwell Chyne ba ki paralok ki shet kylla, u Bah Metbah u la ong ba ha ka jingïapynbeit ba ka seng ka don naduh kaba sdang ha ka por ba thaw ïa ka EC, ka don ka jingïasngewthuh jingmut ki MDC bad ki seng, hynrei ka jingwanrah ïa ka No Confidence Motion ka la pynlyngngoh ïa ka seng namar kam don jingtip eiei.
U la ong ruh ba ka seng kan ïeh ha ki MDC ba kin shim ïa kano kano ka rai namar kane ka dei ka kam jong ka District Council.
U la bynrap ruh ba ha ka jingïatreikam, ka lah ban don ka jingduna hangne hangtai hynrei u la ong ba kam bha ban shu pynkhyllem man ka sngi ïa ka EC, hynrei ka donkam ïa ka jingïakren bad ka jingïasngewthuh jingmut.
Ka Hynñiewtrep Youth Council (HYC), West Khasi Hills District, hapoh ka jingïalam u samla Lumlang Kharsyiemlieh President bad u samla Wanteibok Lyngdoh General Secretary, mynta ka sngi ka 19 tarik Jylliew ka la leit ai jingthoh bad ïakynduh ïa u Senior Superintendent of Post Office Shillong, Meghalaya, ban pyrshah ïa ka jingwan trei ne sam shithi da kita ki Gramin Dak Sewak (GDS) kiba don kumba 6 ngut ki bar jylla hapoh WKHD, kata ha ki shnong Byrki, Jaidoh, Mawlieh, Nongtynniaw, Nongkasen, bad Shyrkon.
Na ka liang ka seng ka la pynpaw ba kam sngewtynnad ïa kane ka jingïoh kam da ki bar jylla hapoh ki shnong ki thaw ha West Khasi Hills District bad ka pynrem jur ïa ka Sorkar Kmie kaba khlem ailad ïa ki khun samla trai jylla ba kin ïohlad lem ha kum kine ki kam.
Ka seng ka maham jur ïa ki bar jylla ba kim dei ban kheiñ shngaiñ ba tang namar ba ki lah ban ïoh ïa ki NOC na ki shnong, ki la lah ban wan trei bad rung hapoh ki shnong ha ka distrik, hynrei ka seng kan nym ailad satia ban wan trei hapoh ka distrik bad ka dawa ruh ïa kito ki shnong kiba lah ai NOC ba ki dei ban weng noh mardor.
Ka seng ka dawa ruh na ka Sorkar Kmie ba ka dei ban thung da ki trai shnong khamtam namar kadei ka kam hapoh ki nongkyndong bad ka kyntu jur ïa ka sorkar jylla ba ka dei ban tuklar lem ïa kane ka kam namar kane ruh kan dei kawei na ki lad ai kam ai jam ïa ki khun samla jong ka jylla.
Hadien ka jingïakynduh ïa utei u Ophisar ka Post Office ha Shillong, ka seng ka la pynpaw da kaba shai ba kan ïeng ha ka nongrim ban ym ailad ba kin wan trei bad utei u Ophisar u la kular ruh ba un phah ïa kane ka jingdawa jong ka seng ha ki bor bahalor.
Ka myntri jong ka koit ka khiah, ka Kong Ampareen Lyngdoh, ha ka 19 tarik Jylliew ka la ong ba ka sorkar ka la peit ïa kiba bun ki jingai jingmut na ka bynta ban tei bad ban pynïaid  kam noh ïa ka Shillong Medical College (SMC) kaba lah sah teng lah slem.
Ka la ong ba ar tylli ki jingai jingmut lah dep peit na ka bynta ban tei ïa kane ka jaka ai jinghikai ha kaba sumar briew, kawei ka dei ka Private-Public Partnership (PPP) model bad kawei pat ban pyndonkam ïa ki jaka kiba lah don lypa.
Haba kren bad ki nongthoh khubor, ka Kong Ampareen ka la ong ba ka sorkar ka la pynkhreh ïa ka jingthoh ban ai jingpynshai ha khmat ka kynhun myntri halor ka Shillong Medical College bad ka dang ïakren halor kaba kumno ka model kan pdiang.
“Ki don katto katne ki jingai jingmut; ki don ar jait kine ki jingai jingmut – kawei ban long beit ka Private-Public Partnership (PPP) model, bad kawei ka long ban sdang ïa ka jingïatreilang hapdeng ki jaka ai jingsumar kiba don jong ka sorkar hapoh Shillong, lane ha kiwei pat ki jaka kiba marjan bad ka nongbah Shillong," la ong ka Kong Ampareen.
Haba pyntip ba ka lad ba ar, ka shong ha ka sorkar na ka bynta ka SMC ban pyndonkam ïa ki jaka kum ka Civil Hospital, ka Ganesh Das Hospital, ka Red Chest Hospital, ka Kong Ampareen ba la ki ïoh kim ïoh jied ki lah ban pynkylla ïa kine ki jaka sha ki jaka ai jinghikai.
“La ngi ïoh ne ngim ïoh ban jied ngi lah da shisha ban pynkylla ïa kine ki jaka sha ki jaka ai jinghikai, ha kaba ka medical college ka lah ban mih na kine ki jaka ba lah don lypa ha ka jylla kane kadei kawei kaba ngi hap ban pyrkhat bha", ka la ong.
Ka myntri jong ka koit ka khiah ka la pyntip ruh ba namar kane ka long beit na ka bynta ka thain Khasi Jaintia, ka sorkar kan peit ruh ïa ki jingai jingmut ban ïatreilang bad ki university kiba treikam hapoh ka jylla, kiba don hapoh Ri-Bhoi District.
Ka Kong Ampareen ka la ong ruh ba ka Tura Medical College ka dang ïaid sha khmat, bad ka sorkar kan pynsted ïa ka jingpyntreikam ïa kane, khnang ban lah ban pynlong ïa kane ka college kaba treikam pura.
Ka Meghalaya State Olympic Association (MSOA) ryngkat ka ARMS – PT/EDGE 10 – SPORTALITY, da ka jingïatrei lang bad ka tnat Sports & Youth Affairs ka sorkar jylla, ka la pynbna ïa ka jingsdang ban pyntreikam noh ïa ka Elite Pathway Training 2nd Camp, kaba la long ha ka 17 bad 19tarik mynta u bnai ha JN Stadium, Polo Shillong.
Ka thong jong katei ka prokram ka long ban pynkylla ïa ka rukom pynmih ïa ki nongïalehkai na kane ka thaiñ kata da kaba sdang ban hikai, pyntbit ïa ki naduh ba dang rit bad buddien haduh ba kin da pura.
Katei ka Elite Pathway Program (EPP) ka long ruh ka bynta ba kongsan jong ka STAR Program, kaba la pynmih da ka sorkar jylla bad pyntreikam pat da ka Edge10 Group, ka kynhun na Australia ryngkat ka Meghalaya State Olympic Association, ban wad bad pyntbit ïa ki riew donsap kiba don ha ka jylla.
Ha katei ka sngi khraw la donlang ruh u Sampat Kumar, IAS, Principal Secretary, Programme Implementation & Evaluation Department, ka sorkar jylla nalor u  Ian Campbell, u rangïalehkai Olympic uba la dep ban mihkhmat ïa ka Australia ha ka 1980 Olympics.
Nalorkine la donlang ruh u Bah John F Kharshiing, Working President ka Meghalaya State Olympic Association, Bah PB War Nongbri, Assistant Director jong ka Department of Sports and Youth Affairs, kiba la pashat lang katto katne ki mat ba kongsan.
Katba na ka liang u Bah P.Laloo, Joint Secretary ka Meghalaya State Olympic Association bad Kong IsawandaLaloo, Director ka tnad Sports and Youth Affairs, ka sorkar jylla ki la pynpaw ïa ka jingkmen ryngkat ka jingkyrmen ba katei ka jingïatrei lang bad ka EPP kan wanrah ïa u soh ka jingjop.
Na ka liang u Bah John Kharshiing haba kren ha kane ka jingïalang u la ong, “Nga dap da ka jingkmen ban sakhi ïa ka Elite Pathway Program na bynta ki nongïalehkai ka Meghalaya.
Kane ka prokram da ka jingïatreilang bad ka MSOA bad ruh ka Edge10 Group, ka la plie lad plie lynti ban lap ïa ki riew donsap bad ruh kumno ban pyntbit ïa ki nongïalehkai.
Kane ka prokram ka long ruh kum ka jingsdang jong ka jingkyrmen na bynta ki nongïalehkai ba dang khie da kaba plie ïaka lad ba kin ïoh ïa ki jingkilan met kiba paka ryngkat ka jingdonlang ki nonghikai kiba kynsai.
Nga pynpaw ruh ka jingsngewnguh ïa ka jingaiti bad ka jingtbit jong u Ian Campbell, u nongïalehkai Olympic ba pawnam bad ka kynhun kiba lamkhmat ïa kane ka prokram.
"Ha kajuh ka por u ong ruh ba ki dap ka jingsngewnguh ïa ka jingkyrshan kaba radbah ba ki ïoh na u Myntri Rangbah ka Jylla, Conrad K Sangam bad ruh u Myntri ka tnad Bah Shakliar Warjri kiba da ka jingtrei borbah jong ki ka Meghalaya ka la sdang mynta ban pyni ïa u soh.
Na ka liang u Ian Campbell ha ka jingkren u la ong ba kane ka jylla nalor ba ka don ïa ka mariang kaba ithiang u lap ruh ba ki don bun ki riewdonsap kiba dang khie.
“Hadien ba nga la dep ban peit ïa palat 14,500 ngut ki nongïalehkai lyngba ki jingïalehkai ba harukom ha baroh kawei ka jylla, nga sdang ban sngewhtuh ïa ka jingbun ki riewdonsap kaba don ha ki.
Ka jingtbit, ka jinglah kaba la don lypa ha ki, ka pyni ïa ka jingkyrmen na ka bynta ka lawei," u la ong da kaba pynpaw ruh ïa ka jingsngewnguh ïa u Working President ka MSOA  bad ka kynhun kiba la shaniah ha u ban pynïaid ïa katei ka kam shakhmat ban lap ïa ki nongïalehkai kiba kynsai bad kiba don ruh ka jinglah ba kin kiew shuh shuh ha ki kam ïalehkai ba bunjait.
Shuh shuh u ong ruh ba ka thong ka long ban lah sei uwei lada ym lah shibun, ïa ki nongïalhekai ban mihkhmat ïa ka jylla ha ki lympung ïalehkai jong ki ri ka pyrthei (International professional athlete) kiban aireng ha ki lympung ïalehkai kiba heh tam ha ka pyrthei.
Lyngba ka EPP ki la don haduh 14,500 ngut ki khynnah kiba la wan ban pyni ïa ka jigntbit jong ki ha kylleng ki bynta jong ka jylla bad na kine ki la don haduh 200 ngut ei ei kiba la shah jied na ka bynta katei EPP.Kine ki nongïalehkai ki don mynta ha ka prokram ba shisnem kaba la phiah ha ki ar bynta kaba kynthup ïa ki jinghikai pyntbit ba aid a ki coach bad ruh ka jingpeitngor kaba man ka taiew ban peit ïa ka jingtbit kaba ki don.
Ka bynta kaba ar pat  jong ka EPP ka long ka jingkilan met kaba markhmat ha SAI Centre NEHU hakaba ki nongïalehkai ba la shah jied ki ïoh ïa ka jinghikai hapoh ka jingïalam jong u Ian Campbell bad ka kynhun.
Kane ka jinghikai ki ïoh ruh na ki coach ba pawnam da kaba ai nuksa ba ha u Ïaiong 2023 ki nongïalehkai ki ïoh ruh ïa ka jinghikai na u rangïalehkai ba rim ka Manchester United U Jesper Olsen nalor kiwei kiwei ki coach.
Ha kajuh ka por na ka liang ka tnad Ïalehkai ka jylla ka buddien bad peitngor ïa kitei ki nongïalehkai bad ka buh thong ruh ba kitei ki nongïalehkai kin ïoh ïa ka jinghikai kaba paka tam eh.
Nalorkata, ka Mass Talent Identification Program kan ïai bteng ban wad ïa ki nongïalehkai kiba don ïa katei ka jingtbit lypa.
Ka tnad ka don ruh ka jingkyrmen ba da ka jingïatrei lagn bad ka MSOA ryngkat ka Edge10 Group kin ïoh ban pynwandur shuh shuh ïa ki kam ïalehkai ha kane ka jylla da kaba pynkupbor bad plie lad ïaki nongïalehkai ba kin khie rasong wat ha ki lympung ïakhun jong ki ri ka pyrthei.
U Bah Shilling Roy Kharlukhi uba long uwei na ki nongïalehkai phutbol ba pawnam jong ka jylla ha ki por ba mynshuwa u lah khlad noh mynta ka sngi ka 20 tarik Jylliew 2023.
U Bah Shilling u la mihkhmat ïa ka jylla ha ka National Junior ha u snem 1988 kaba la long ha Kerela, bad u la mihkhmat ruh ïa ka jylla sha ka lympung ïalehkai jong ka Santosh Trophy 1993 ha Madras.
U la long ruh u rangïalehkai ïalehkai jong ka kynhun ka SSA kaba la ïashim bynta ha ka Senior Inter District football tournament ha u snem 1997 ha kaba ka SSA ka la lah ban rah ïa ka nam lahduh hapoh ka jingïalam jong  u Bah Fullmoon kum u kapten, kaba la pynïaid da ka Meghalaya Football Association.
Hadien ba u Bah Shilling u la shongthait noh na ka kam ïalehkai u la leit ban ïarap kum u coach ïa ka kynhun ïalehkai jong ka Umpling Sports Club bad kiwei de ki kynhun ki la ïashim bynta ha ka SSA Football League.
Ka Shillong Sports Association (SSA) ka la pynpaw ïa ka jingduh kaba khraw bad ka jingsngewlem ïa ki ba haïing ha sem bad baroh kiba don ka jingïadei ba ïajan bad une u khlur ka mynnor ha ka jingïaleh phutbol ka dong ka thaiñ bad ka jylla ka jong ngi.
U la long ruh hajuh ka por u rangïalehkai ïalehkai ba la mihkhmat ïa ka SSA ha kaba ka la ïoh ban rah ïa ka nam lahduh jong ka MFA, Sr.
Inter District 2001 kaba la long ha Ummulong.
Ka Shillong Sports Association (SSA) shen kan sa pynlong ïa ka lympung ïalehkai kynjatbol ba la tip kum ka ‘U-20 Fourth Division Football League Tournament 2023’ ka ban sa sdang naduh 3 tarik Naitung 2023.
Na ka liang ka SSA ka pyntip ruh ba lada don kino kino ki kynhun ïalehkai kiba kwah ban ïa shim bynta ha kane ka lympung ïalehkai kynjatbol ki lah ban wan ryngkat ka bai rung kaba long T.500/- na bynta kawei ka kynhun bad kin hap ban siew ha lane shuwa ka 24 tarik Jylliew 2023.
Ki kynhun ïalehkai kiba la dep ban siew lypa ïa ka Renewal Affiliation Fee na bynta u snem 2023 ki lah ban ïashim bynta ha kane ka lympung ïalehkai kynjatbol.
Ka bai pynrung kyrteng ka long T.50/- shi sla ban yn sa ai da ka ophis treikam jong ka SSA sha ki Klob ha ka sngi ba ki ïoh ïa ka bai entry Fee na ka Club.
Ki khynnah ïalehkai kiba hapoh 20 snem kiba la kha ha kane shuwa ka 1 tarik Kyllalyngkot 2023 ki lah ban ïa shim bynta ha kane ka lympung ïalehkai.
Tang ki syrnot Birth Certificates ba la ai da ka Municipal Authorities/CHCs/PHCs, yn pdiang ban shisha ïa ka tarik ba kha ki nongïalehkai.
Yn num pdïang ïa ki syrnot ba la ai da ki skul ban pynshisha ïa ka rta.
Ka bai Registration ïa ki plaïar ka long Rs.20/- marwei.
Bad ki klub ki lah ban register ym palat ïa ka 25 ngut ki nongïalehkai bad yn num pdiang ïa ki late Registration.
Ka Registration jong ki plaïar ha ryngkat lang bad ki syrnot birth certificate lah ban submit hapoh ka ophis treikam jong ka SSA ha lane shuwa ka 30 tarik Jylliew 2003.
Ïa ki nongïalehkai kiba wan ban pynrung kyrteng khlem da phah lang ïa ki syrnot pynshisha (birth certificates) yn ym pdiang ba kin ïashim bynta ha kane ka lympung ïalehkai.
Na ka bynta ki nongjop ha kane a lympung kan don ka song khusnam na bynta ka kynhun ïalehkai kaba khur ïa ka nam lahduh ha kane ka lympung ïalehkai ka long T.30000/- tyngka bad ka kynhun ïalehkai kaba ïoh ïa ka kyrdan ba-ar kan rah ïa ka song khusnam kaba long T.15000/- tyngka ha ryngkat lang bad ki takma, ki syrnot bad ka trophi na bynta ka nam lahduh.
Hadien ka jingwan rah ïa ka mat No Confidence Motion pyrshah ïa ka Executive Committee ba la lam khmat da u Bah Titosstarwell Chyne, mynta ka sngi hapoh ka ïingdorbar ka KHADC u Bah Titos hadien ba u la shah rem noh u la ther tyngeh ïa u nongïalam ka Congress u Bah Ronnie V Lyngdoh halor ka jingai jingkyrshan jong u, ïa ki MDC ka National People Party (NPP) ban pynkyllem ïa u.
Haba kren hapoh ka dorbar lyiur, hadien ba u MDC ka NPP na Rambrai Jyrngam u Bah Bajop Pyngrope u la wanrah ïa ka No Confident Motion lane ka jingbym don shuh ka jingshaniah, u Bah Titos u la ong, “Nga la ïohi mynta ka sngi ba 18 ngut ki MDC ki la pynpaw ïa ka jingbymdon shuh ka jingshaniah ha ka EC ka ba nga la ïalam, hynrei ka ba pynlyngngoh ka long ba ka Congress ha ka jylla, ki dei ki nongïalam ka liang pyrshah hynrei hangne pat ki ïatreilang? Ïa kane ai ba u paidbah un tip bad bishar".
U la ong, “Mynta ka sngi haba ki la wanrah ïa ka jingbym don shuh ka jingshaniah, nga la pyrkhat ban sngap ba u nongwanrah bad ki dkhot kiba kyrshan ïa kane, kin pynpaw  lang kaei kata ka jingleh marwei, ka jingleh mon ka jingleh bakla jong nga, hynrei ki la shu pule tang ïa ka mat ki khlem pynpaw eiei  bad ka dei ruh ka jingshisha ba ki la don ïa ka number".
“U paidbah u la jied ïa ngi, kum ki nongmihkhmat ha ba ngi don ha kane ka ïing badonburom bad shwa ban sdang kane ka dorbar la rwai ïa ka jingrwai “Ri Khasi Ri Khasi" hynrei nga kyndit mynta ka sngi ba nga ïoh ïa ka khubor ba ka don ka jingbym shaniah shuh, halor ka nongrim jong ki number ym ba nga la ïalam bakla", u la bynrap.
U Bah Titos  u la kdew, “Kane ka dei ka khubor shaki paidbah ba ka jingpynrem ïa ka shuki jong nga kam dei halor ka nongrim ba nga leh bakla hynrei ka dei halor ka jingdon number jong ki, kata ka la pawshai ba phi pynkyllem ïa nga ym halor ka jinglehbor hynrei ki la pynkyllem tang ha ka jingbthah jong no jong no".
U la ong, “Ki don na ki dkhot ki ba don lang ha ka Executive Committee ki ba la phone ïa nga bad kylli ba ngin leh kumno namar ka wan ka jingbthah na ki High Command? Hato phi wan ban ai ka jingshakri ïa ki paidbah da ka mynsiem ban sngap ïa ka jingbthah jong no re jong no?"U la bynrap, “Nga dang pyrkhat ba kata ka raibi, ka ba la ju jia long da ki phewsnem ka politik jong ka jingshet kylla ka la kut ha kane ka kynti, hynrei nga sngewsih ba kane ka politik kam pat kut bad kan dang ïai bteng, nga ngeit ba u CEM bathymmai un ïoh ïa ka jinghikai namar u dei u paralok u ba ïajan bad nga ju ong wat shaniah ïano ïano ruh namar uta u paralok u ba doh ïa phi na ka ngap un sa dung kylla na lyndet".
U Bah Titos u la ong shuh shuh, “Lada ïa ngi para nong mih khmat ngi dang ïa shet kylla, ïa u paidbah katno tam phin shet kylla katno sien phin shet kylla? Lada 30 ngut phin dang ïa shet kylla kumne, kaei ba ka Executive Committee ba nga la ïalam ka la leh naduh ba nga la shimti, hato ngam shem la rah ïa ka burom ka KHADC hato ka ju don ka jingujor?"U la bynrap “Ïa kita ki ba nga la ai lut,  ki ba nga ieit tam mynta ka sngi ki la dung kylla ïa nga nadien ngam pat ju mad ïa ka politik kum kane, ngam don shuh ïa ka number nga la pyndep ïa ka kamram kum u CEM, haba ki pynhap ïa nga khlem daw ai ba ki paidbah kin bishar".
Hadien ka dorbar u Bah Titosstarwell Chyne u la kynduh ïa ki ladpathai khubor bad ong “Kumba ka paw ka jingwan rah ïa ka jingbym don shuh  ka jingshaniah, da u nong wanrah ka paw ba ki wanrah ïa kane ka mat da lade ïa lade namar kumba nga la kren kam don kano kano ka daw ka nongrim ka ne ka dei tang ka jingïapynbeit politik ban kynjat ïa  ka UDP  bad ba kin trei noh bad ka congress ha ka jingïalam ka NPP".
U la bynrap “Kane ka jingjia ka dei ka ba sngewsih bad ka ba ilehraiñ hakhmat u paidbah namar ki paidbah ki la ngiah ïa ka drama ha kane ka KHADC,  namar ki ong ba ka don ka jingbthah naei ka wan? Ngam tip hynrei ka dei tang ban beh ïa ka UDP".
“Ka jingleh ka congress ka dei ka ba thamula bad pynlehraiñ ïalade dalade, ki la shu kwah bor rhah bad kim salia shuh ïa ka nongrim lajong, ki ong ha jylla ban ïatrei lang NPP ym long ba ka don BJP hynrei hangne pat ki long? Kynnoh ba ka NPP ka dei BJP hynrei kumno hangne kam bit BJP?", la buh jingkylli u Bah Titos.
U MDC ka Sohryngkham Konstitwensi na ka seng National People’s Party (NPP), u Bah Pynïaid Sing Syiem, ha ka 20 tarik Jylliew u la shah jied kum u Chief Executive Member (CEM) ba thymmai ka Khasi Hills Autonomous District Council (KHADC).
Ka elekshon jied CEM thymmai ka la long hynne ka sngi ha kaba u shongknor ka KHADC, u Bah Lamphrang Blah u la pynbna ïa ka kyrteng jong u Bah Pynïaid Sing kum u CEM ba thymmai ka council namar ym shym la don u ba wan shakhmat ban thep kyrteng na bynta kane ka shuki.
Ha kane ka sngi, la pynkup burom ïa u CEM ba thymmai da kiwei pat ki MDC.Lah ban kdew hangne ba u nongïalam ka seng United Democratic Party (UDP), u Bah Titosstarwell Chyne u la rem noh ha ka sngi sdang jong ka dorbar lyïur ha KHADC kata ha ka 19 tarik Jylliew ryngkat ka Executive Committee jong u kaba la khyllem noh hadien ba ki la rem ha ka no-confidence motion ba la pynkhih da u MDC ka NPP, u Bah Bajop Pyngrope.
U MDC ka Sohryngkham Konstitwensi u ba dang shah jied thymmai kum u Chief Executive Member (CEM) ka Khasi Hills Autonomous District Council, u Bah Pynïaid Sing syiem, haba ai jingkren ha ka sngi ba-ar jong ka dorbar lyïur u la pynpaw ba u kwah ban ai jingpynshai ba u sngew duh mynsiem ban ïohsngew ïa ka jingong ba ym lah ban shaniah ïano ïano ha ka Executive Committee (EC).
Ban pynshong nia halor kane, na ka liang u Bah Pynïaid Sing u la ong, “Nga pat nga ong naduh mynta ka sngi phin tip ba nga shaniah 100 per cen ïa ka EC, namar lada ym don jingïa shaniah, kan ym ïaid ka kam.
"Katba u Bah Pynïaid u dang kren ïa kitei ki kyntien, la sakhi ïa ka jingthap miej kum ka dak ka jingsngew mynjur na kiwei pat ki MDC kiba ai jingkyrshan ïa u Bah Pynïaid Sing.
Na ka liang u Bah Pynïaid u la ong ba khlem jingartatien u ngeit skhem ba ka EC jong u ka lah ban leh bha na bynta ban kyntiew ïa ka ri bad ka jaitbynriew.
U la ong ba ki don ki dkhot ki ba la long rangbah kiba lah ban noh-synñiang shibun haba ïadei bad ka synshar khaddar.
U Bah Pynïaid u la ong ruh ba u nud ban kob ba kin ai ka jingïatreilang, khlem da peit ïa ka jingdon jong ki seng saiñ pyrthei.
U la ong ba u kwah ban pashat ba ka council hi ka dei ka synshar khaddar, bad ym pat ju don ka constitution ha ka 6Schedule ban thoh ba tang kawei ka seng ka lah ban synshar ha ka District Council.
U Bah Pynïaid Sing Syiem u la ong, “Nga ïohi ba ha ki snem kiba la leit, ki bun bah ki bills kiba  donkam bha hapoh ka council ka jong ngi hynrei sngewsih ban ong ba tang shu poi ha Secretariat, ki bill ki jong ngi ki kylla kot jot namar ba ym don ba peit shuh ïa ki bill jong ngi, da ki snem ki bnai lah shu buh sha kyndong".
Ka All Meghalaya Karate-Do Association (AMKA) ka la pynpaw ia ka jingsngew-nguh na ka bynta ki 30 ngut ki nongialehkai karate ka jylla kiba la leit ban iashim bynta sha ka lympung India Open International Karate Championship 2023 kaba lah long ha nongbah New Delhi.
Ka jingmih khmat ia ka jylla lyngba ka AMKA ka la wanrah ia ka nam bad ka burom ia ka jylla baroh kawei namar ka jingioh ia ka kyrdan ba 3 ha katei ka lympung da kaba khur 17 tylli ki takma kynthup 5 tylli  ki takma ksiar, 6 tylli ki takma rupa bad 6 tylli ki takma rnong.
Kane synjuk ka la ai khublei kyrpang ruh ia ka kynhun hapoh ka jingialam jong u Bah Donboklang Lyngdoh, Arjun Sewa, Bah Pynhunlang Kharbuli bad u Sunil Rathee, kum ki coach bad manager kiba la leit ban ia shim bynta sha katei ka lympung kaba lah long ha ka 17 bad 18 tarik Jylliew ha Talkotara Indoor Stadium, New Delhi.
Ka AMKA ka pynpaw ia ka jingsngewsarong na ka bynta ki 17 ngut ki nongialehkai kiba la khur ia ki takma ha kate ka lympung kiba kynthup ia ka Daphishisha Shadap ka la khur ia ka takma ksiar ha kagirl’s cadet kumite -53 Kg, ka Larisha Kurbah ka la khur ia ka takma ksiar ha ka girl’s junior kumite -59 Kg, ka Daphilahun Wahlang ka la khur ia ka takma ksiar ha ka girl’s cadet kumite +54 Kg, u Damebanmerbha S Blah u la khur ia ka takma ksiar ha ka boys junior kumite – 50 Kg, ka Saralin Rynghang ka la khur ia ka takma ksiar ha ka women kumite – 50 Kg, ka Inlumlang Skhemiew ka la khur ia ka takma rupa ha ka girl’s cadet kumite – 40 Kg, ka Rebeka Nongspung ka la khur ia ka takma rupa ha ka women kumite – 45 Kg, u Bhawanchwadame L.Mawphlang u la khur ia ka takma rupa ha ka boy’s junior kumite +76 Kg, u Davyson Kharkongor u la khur ia ka takma rupa ha ka men open kata bad ia ka takma rupa ha ka men kumite – 50 Kg, u Kmenlang Shabong u la khur ia ka takma rupa ha ka boy’s junior kumite – 50 Kg, u Nangkitbok Phira u la khur ia ka takma rupa ha ka men kumite -50Kg, ka Durka Padit ka la khur ia ka takma rnong ha ka women kumite – 68 Kg, a Carene Sohiong ka la khur ia ka takma rnong ha ka women kumite-50 Kg, u Garry Daniel L.Mawlong  u la khur ia ka takma rnong ha ka men kumite -67 Kg, ka Anysha Wahlang ka la khur ia ka takma rnong ha ka girl’s cadet kumite – 47 Kg bad u Paul Danny Kharmudai u la khur ia ka takma rnong ha ka men kumite – 60 Kg.
Ka kynhun ïalehkai jong ka Lumparing SC bad Mawlai SC ki la ïoh ïa ka jingjop ha ka jingïaid lynti ba nynkong na ka bynta ka jingïakhun ha kane ka lympung ïalehkai kynjatbol jong ki kynthei ïa kaba la tip kum ka Womens Leauge kaba la pynïaid da ka Shillong Sports Association bad kaba la sdang mynhynnin ka sngi ka 19 Tarik.
Ïa kane ka lympung kaba don 12 tylli ki kynhun la pynïalehkai hapoh madan MFA Turf Polo Ground, Shillong.
Ka jingthmu ban bteng biang ïa ka samoi ba-ar jong kane ka lympung kaba kyrpang na ka bynta ki kynthei, ka long ban kyntiew shuh shuh ïa ka sap ïalehkai jong ki samla kynthei ha kane ka jylla ba ki lah ban mihkhmat na la ka jylla sha kiwei pat ki jylla  bad ki lympung ba heh jong ka pyrthei.
Ka Mawlai kaba dei ka lahduh jong kane ka lympung ha ka samoi kaba nyngkong, ka la ïoh ïa ka jingjop kaba donburom ha kane ka jingïoh mih madan ba nyngkong jong ki ha kane ka lympung ha kaba ki la pynliem haduh 5-0 ïa ka  Ïasnohktilang SC.Ïa kitei ki 5 kol na ka bynta ka Mawlai la ïoh ban thep da ka C.Nongtdu kaba la thep ïa ka kol ha ka minit kaba 10, ka M.Nongrum ka la thep ïa ka kol ha ka minit kaba 13, ka W.Marwein ka la thep ïa ka kol ha ka minit kaba 23, ka M.Songthiang ka la thep ïa ka kol ha ka minit kaba 29 bad ka F.Sympli ka la thep ïa ka kol ha ka minit kaba  58.
Katba ha kawei pat ka jingïakhun, ka Lumparing SC ka la lah ban pynliem noh ïa ka Kharang SC da 7 la 0.
Kitei ki 6 kol ki la wan lyngba ka C.Khongwet (26, 50), ka B.Synrem (70), bad ka I.Marbaniang kaba la ïoh 3 kol (34, 37, 41,67).
Ki jingïalehkai ba mynta ka sngi ka 21 tarik Jylliew  kan long hapdeng ka Kick start academy pyrshah ïa ka Lawei Smit SC ha ka por 2.30 mynsngi bad ka ka Synroplang 77 pyrshah ïa ka Maw-U-Tieng SC ha ka por 4.15 janmiet.
U Chief Excutive Member (CEM) ka Khasi Hills Autonomous District Council (KHADC), u Bah Pynïaid Sing Syiem, u la kyntait ïa ka jingkynnoh ba ka jingpynhap shuki ïa ki Chief Executive Member (CEM) ka KHADC ka dei na ka daw ba ki shim khia ban khynra ïa ka Trading Laisen.
Lada kdew hangne ka jinghap shuki ki CEM ha ka KHADC ka ju ïai jia tang hadien ba na ka liang ki CEM ki la shim ïa ka rai ban pynlong ïa ka jingkhynra ïa ka trading laisen, tang hapoh kane ka 4 snem mynta ka EC ba la ïalam  da u Bah Teinwell Dkhar ha u snem 2019, hapoh ka jingïalam u Bah Paul Lyngdoh kum u EM Incharge ka tnad Trade, ka la khyllem noh tang hadien ba na ka liang u Bah Paul u la pynlong ïa ka jingkhynra trading laisen ka ba jur ha kato ka por, kumjuh mynta ka kynti na ka liang u Bah Titosstarwell Chyne u CEM barim ka KHADC ha ki bnai ba la dep u la pynïaid shait shait ïa ka jingkhynra trading laisen bad hapdeng kane tang da ki taiew u la shah pynkhyllem noh.
Haba kren sha ki ladpathai khubor u Bah Pynïaid Sing Syiem, u la ong, “Ban pynshong nongrim hangta ïa ka jingkhyllem ki CEM kam dei kaba shisha namar ba ïa ki briew kiba  na bar jylla, ka Council kan ym lah ban map, ba kin pynïaid ïa ki kam khaïi khlem ka trading laisen".
U la ong, “Ka Council ka la buh khnang ïa ka kyndon Trading by Non Tribal Regulation Act, ban tehlakam ïa ka jingthmu ki briew ha ka jylla haba ki la nang ban seng la ki kam ki jam kin ïoh ban trei kam hi da lade".
U la ong shuh shuh, “Kumba ka long mynta kiba bun ki ba la wan ban ïakren halor ka trading laisen ngin sa kham tip katto katne por hynrei ka khubor ka ba shai hi sha ki bar jylla ka long ba wat mut ba kin ïohlad ban khaïi laitlan khlem ka trading laisen da wan kane ka EC thymmai".
U la bynrap, “Wat sngew shngaiñ halor kane bad ïa ka kam khynra trading laisen kum ka Council kan ïaid beit bad ïa ki bym ithuh ïa ka District Council lada dei ban khang ïa ka kam jong ki ruh ngin khang bad tang ïa ki ba wan ban apply da ka lynti ka ba dei kata ruh kan shong ha ka EC ban pynduh ne ban ai ïa ki".
Ha ba kylli halor ka jingai NOC na ka bynta ka lynti rel, u Bah Pyniaid Sing Syiem u la ong ha ka ba ïadei bad ka jingai NOC na ka bynta ban shna ïa ka lynti rel,  kum ba la rai ha ki por mynshwa mynta ruh ka KHADC kan ïeng ha ka juh ka nongrim ban ym ai NOC.U MLA ka Nongstoiñ na ka seng Congress, u Bah Gabriel Wahlang u la ong ba ka Congress kan nym kyrshan ïa ka MDA 2.0 ba la ïalam da ka NPP, kane ka jingkren jong u Bah Gabriel ka long hadien kiba bun ki jingkynthoh halor ka jingleit kyrshan ka Congress ïa ka NPP ha KHADC kaba la wanrah ïa ka jingkhyllem ka Executive Committee ba la ïalam da ka UDP.Lah ban kdew ba ha KHADC ka jingïatreilang ka UDP bad ka NPP ka la pra noh hadien ba u MDC ka NPP na Rambrai-Jyrngam u Bah Bajop Pyngrope u la ai da ka No Confidence Motion, lane ka jingbym shaniah shuh ïa ka EC hapoh ka jingïalam jong u Bah Titosstarwell Chyne.
Hadien ka jingkhyllem kane ka EC ba la ïalam da u Bah Titos, na ka liang ka Congress ka la leit ban ai jingkyrshan ïa ka NPP ban thaw thymmai ïa ka EC hapoh ka jingïalam jong u Bah Pyniaid Sing Syiem, MDC ka NPP na Sohryngkham ban long kum u CEM bathymmai.
Hynrei kane ka jingleit kyrshan ka Congress ka la don ka jingïatyngkhuh bad shah kynthoh namar ha ka sorkar jylla, ka NPP bad ka UDP ki dang ïatreilang haduh mynta bad ka Congress ryngkat ka TMC bad ka VPP ki shong ha ka liang pyrshah.
Haba kren halor kane, u Bah Gabriel, uba dei ruh u MDC u la ong ba ka jingkyrshan ka Congress ïa ka NPP kan long beit tang hapoh ka District Council ym ha ka sorkar jylla.
“Ngi kyrshan tang ha District Council na ka bynta ka jingbha ka kolshor jong ngi.
Ka District Council ka ïapher bak lybak na ka jylla.
Ha ka District Council ngi peit ïa ka kolshor jong ki briew", la ong u Bah Gabriel.
U la pynpaw shai ruh ba na ka liang ka Congress kan nym kyrshan ïa ka NPP ha ka jingïalam jong ka ïa ka sorkar jylla.
“Da lei lei ruh ngin nym kyrshan ïa ka NPP ha ka jylla", la ong u Bah Gabriel.
U Symbud Myntri Rangbah ka jylla u Bah Prestone Tynsong, u la ïathuh ba ka jingkhot tender biang na ka bynta ka surok Shillong-Dawki Road Project ka la ïaid shait shait, na ka bynta ka Package I ka ban kynthup ïa ka surok naduh Umshyrpi sha Baniun.
Ha ba kren sha ki ladpathai khubor u Bah Prestone u la ong ba ka sorkar ka la dep ban aiti ïa ka ne ka project sha ka National Highways & Infrastructure Development Corporation Ltd (NHIDCL), lait noh ka defence land, ka ba na ka liang ka NHIDCL kan hap ban bud bad ka Ministry of Defence na ka bynta ka surok na Rilbong sha Upper Shillong ka ba hap hapoh ka defence land.
“Na Delhi hap ban rai ba ïa kane ka jaka kin ai sha ka NHIDCL na ka bynta ban shna ïa ka four-lane highway ha ka ne ka jaka bad ha ka ba ïa dei bad ka sorkar jylla , ngi la dep ban aiti ïa kane ka jaka sha ka NHIDCL, lait noh tang ka jaka ba hap hapoh ka defence," la ong u bah Tynsong.
Halor ka jingjia ki jingtwa khyndew ha ki surok bah u bah Tynsong u la ong ba ka tnad ka la dep ban bthah ïa ki bor ba dei peit ban long ki ba peitngor halor ki jingpynjulor ka mariang bad lada don ka jingtwa haei haei ki bor ba dei peit ki dei ban shim khia mardor.
“Ngi la dep ban bthah ruh ïa ka NHIDCL, ba ki dei ban long ki ba peitngor 24/7, ha ryngkat ki kor ki bor  ba lada jia ka no knao ka jingtwa khyndew ki dei ban pynkhuid mardor ban ym thud ka ïaid ka ieng ka lynti", u la ong.
U bah Tynsong u la ong shuh shuh, “Ha  ba ïadei bad ki surok bah kam dei ka ba hap hapoh ka sorkar jylla, ïa ka surok Shillong-Dawki la aiti sha ka NHIDCL bad ïa ka Guwahati, Jorabat, Sonapur terter la ai sha NHAI, kine ki dei ki ba hap hapoh ka Ministry of Road Transport ka sorkar India, na ka liang jong ngi ki la bthah ba lada don kano kano ka jingpynthud ki dei ban shim khia mardor".
Ka kynhun ïalehkai jong ka jylla ha ka liang jong ki shynrang kaba la ïa shim bynta ha ka 7th National Blind Football Tournament ka la lah ban wan ha ka kyrdan kaba saw ha kane ka lympung ïalehkai kynjatbol jong ka samoi ïalehkai kaba mynta u snem ha kaba la poi noh syndon sha kaba kut mynhynnin ka sngi ka 21 tarik Jymmang kaba lah long ha Jamshedpur, Jharkhand.
Haba phai pat ha ka kynhun ïalehkai jong ki kynthei, ka jylla ki la poi ha ka kyrdan kaba lai ha kane ka lympung ïalehkai kynjatbol kaba saw sngi.
Ka kynhun ïalehkai jong ki shynrang ka jylla ki la long ki Champion jong ka samoi ba ka dep ha kaba kane ka kynhun jong ki shynrang ka dei ka kynhun kaba la lah ban rah haduh lai sien ïa ka nam lahduh jong kane ka lympung ïalehkai ba la tip kum ka 7th National Blind Football Tournament bad ka dei ruh ka nam lahduh jong artylli ki samoi ïalehkai ba dang shu dep jong kane ka lympung.
Ka kynhun ïalehkai jong ki shynrang ki la ïakhun pyrshah ka Kerala ha ka jingïalehkai na bynta ka takma rnong bad ha kane ka jingïalehkai kine ki ar kynhun ka Meghalaya men’s team ka la shah liem noh ha ka Kerela da 1 la 0.
Haba ïa phai pat sha ka jingïalehkai jong ki kynthei, kane ka kynhun na ka jylla ka la shah liem noh ha ka Maharashtra da 1 la 0 bad ka la ïakhaid noh bad ka Uttarakhand da 0 la 0.
U Sordar ka shnong Umkrem, u Bah Y.N.Thabah bad ka Executive Committee jong ka Shnong, ha ka 20 tarik u Jylliew u la pynshai halor ka jingkynnoh ha ki lad pathai khubor ba ka don ka jingpyndonkam bakla ïa ka skhim paiñkhana ha ka shnong Umkrem, kaba hap hapoh ka Mawthadraishan C&RD Block da kaba ong ba kane ka pisa kam dei ka jingjah klep hynrei ka dei tang ka jingslem ban pyntreikam.
Na ka liang une u Sordar u la ong ba kane ka skhim paiñkhana kaba wan na ka ophis u BDO ka dei ka skhim kaba sahteng bad kaba la slem bad kaba la ïaid teng lyngba ki sordar barim kiba la pyntrei tang ïa ka 1st Installment bad kim pat lah ban pyndep ïa ka 2nd Installment.
U la ïathuh ruh ba hadien ba ka shnong ka la pynkup bor ïa u kum u Sordar bathymmai jong ka shnong u la shimkhia halor kane ka kam sahteng bad ban pyndep ïa kane ka jingpyntrei.
“Katba lah nga la pyrshang ban leh ïa kaba bha tam ban pynbeit ïa ki jingeh", la ong u Bah Thabah.
U la ïathuh ruh ba ryngkat ka Committee kaba peit ïa ka jingpyntrei ïa ka paiñkhana bad ka shnong ki la rai ban trei pyndep noh ïa kane ka jingtrei bad ïathuh ruh ba ka ophis BDO ka la pynlait ïa ka 2nd Installment halor kane ka jingpyntrei.
“Na ka liang jong ka Committee ka la ïoh ban leit sei ïa katei ka pisa bad ka jingpyntrei ïa ka paiñkhana, ki don ba la pyntrei da ka Committee bad don ruh ba la pyntrei hi da ki longiing bad la dep ban siew lut ïa ka bhah sha baroh ki nongïoh bynta", la pynshai u Bah Thabah bad kyntait ruh ba kane jingpynmih khubor halor ka jingjah ka pisa paiñkhana ka dei kaba khlem nongrim.
“Kam dei ka jingjah klep, hynrei ka dei tang ka jingshimpor ban pyndep ïa ka jingtrei", la bynrap shuh shuh u Bah Thabah.
Na ka liang u Sordar u la mana ruh ïa ki bar shnong kiba wan hapoh ka Shnong Umkrem na ka bynta ka kam shnong kam thaw, lane ban pynmih khubor, lane ban pynlong ïa ki jait jingïalang bapher bapher ki hap ban da ïoh jingbit na u Sordar Shnong.
“Ka shnong kam banse ban pyndonkam da ki aiñ ka shnong ïa kiba ïaid lait bad lada don kano kano ka jingkulmar hapoh shnong ki hap ban shim ka jingkitkhlieh", la mana u Sordar.
La pynhap pyrda noh ïa ka lympung ïalehkai kynjatbol ba la tip kum ka 1st Knockout Mawlai Football Tournament kaba la sdang naduh u bnai ïaiong bad kaba la poi noh sha kaba kut mynta ka sngi ka 22 tarik Jymmang 2023 kaba la long hapoh madan heh Phudmuri, Shillong.
Ïa kane ka lympung ïalehkai kynjatbol la pynïaid da ka Hynniewtrep Achik National Movement HANM Mawlai Circle.
Haduh 32 tylli ki kynhun ïalehkai kiba la ïashim bynta ha kane ka lympung ïalehkai kynjatbol 1st Knockout Mawlai Football Tournament.
Ha kane ka sngi la don ka jingïalehkai phainal kaba la long hadpeng ka Mawlai Phudmuri pyrshah ïa ka Synrop Football Club.
Ha kane ka jingïalehkai phainal kine ki ar kynhun ïalehkai ka Mawlai Phudmuri ka la lah ban pynliem noh ïa ka Synrop Football Club da 3 la 2 kol.
U Meban Wahlang bad n Basuk Bina ki la ïoh ban thep kol na ka bynta ka Synrop Football Club katba ïa ka kol na ka bynta ka Mawlai Phudmuri la ïoh ban thep da u Mark Gareth Shabong, u Wanshwa Sohtun bad u Robert Khongriah.
Ka Mawlai Phudmuri kaba la rah ïa ka nam lahduh ka la khur ruh ïa ka song pisa kaba long 40,000 hajar tyngka ha ryngkat bad ka trophi bad ka Synrop Football Club kaba long ka runners up ka la rah ïa ka song khusnam kaba long 20,000 hajar tyngka bad ka trophi.
Ha kane ka sngi u Bah Ainam Manik Syiem uba long u Syiem ka Hima Mylliem u la long kum u kongsan, u Bah Lamphrang Kharbani HANM President sengkmie u la long kum u Symbud kongsan, u Bah Kyrshan Rapsang President HANM Mawlai Circle, bad ki nongkitkam jong ka seng ha ryngkat ka jingwan kyrshan lang ki paidbah kiba la wan ai mynsiem bha ïa ki nongïalehkai ha kane ka sngi.
U Bah Pynïaid Sing Syiem haba kren ha ka sngi ba-ar ba la pynlong ïa Ka dorbar lyïur jong ka KHADC, u la ong, lyngba ka jingpynkupbor jong ka kyrnit ba 6, “Ngi don shisha ïa ka bor ban pynneh pynsah ïa ka riti dustur.
Kaba ar nga sngew ban ong ba ka ktien ka thylliej ka dei kawei".
U la bynrap ïa ki jingkren jong u da kaba ong, “Lada ngi la duh noh ïa ka ktien ka thylliej, ngin ym sngewthuh shuh ban ïakren da kiwei pat ki kyntien kaba lah ban pynjan ïa ka jaitbynriew ka jong ngi".
Kumta na ka liang u Bah Pynïaid u la ong ba na ka jingwan ka Executive Committee kaba thymmai  bad da ka jingïatreilang , u ngeit skhem ba wat ïa ka ktien khasi ruh yn buddien khnang ba yn ïoh ban pynrung noh ha ka kyrnit kaba 8 jong ka Constitution.
U la ong shuh shuh, ba haba phai sha ka council, kaba la pynkupbor ha ki, ka dei ka kyrnit ba 6, kumta donkam ban peit bniah ïa ka jingpynthymmai ïa kane.
U la bynrap da kaba ong ba yn buddien ba ki kyndon ban pynrung ha kane ka jingpynbeit thymmai kin ym don ki kyndon kiban pynduh nong hynrei kin rung ki kyndon ki ban pynïohnong bad ki ban nang pynkhlaiñ shuh shuh ïa ka council.
U la bynrap shuh shuh da kaba ong ba kine baroh ki lah ban urlong tang da ka jingïatreilang.
U Bah Pynïaid u kyntu ïa baroh ki MDC ban ai ka jingïatreilang khamtam haba ka dei ka mat kaba ktah ïa ka jaitbynriew.
U Vice President ka seng Voice of the People Party (VPP) u ba mihkhmat ruh kum u shongknor ka state Election Committee (SEC) ka seng, u Dr.Kara Chen ha ka 21 tarik Jylliew, u la ïathuh ba ka seng ka la rai ban jied ïa u Bah Ricky Syngkon kum u kyrtong ban ïakhun ïa ka elekshon MP jong ka Ïing dorbar thaw-aiñ Lok Sabha kaban long elekshon ha u snem 2024.
Ha shwa ban pynbna paidbah ïa ka kyrteng jong u kyrtong ban ïakhun na ka seng VPP, na ka liang ka State Election Committee ka seng ki la dep ban shong jingïalang ha ka 16 tarik Jylliew ha kaba la rai ban phah da u Bah Ricky Syngkon u ba dei ruh u General Secretary ka seng, ban ïakhun ha ka elekshon MP.Haba kylli shaphang ka jingkhlaiñ jong ka seng ban jop ha kane ka elekshon, na ka liang u Vice President ka seng VPP, u Dr Kara Chen u la ong, “Kum ka seng, shisien ba ngi la rung ha ka jingïakhun, ngi ïaid beit shakhmat bad ka shong pat ha ki paidbah ban rai la ngin jop ne ngin rem".
Haba banjur ba ka seng ka ïengskhem marwei, u Dr Kara u la ong, “Ngin ïaid marwei, ngin ym pan ka jingkyrshan na kiwei ki seng saiñ pyrthei la ka dei ki seng riewlum ne seng national.
Ngi donkam ka jingkyrshan jong ki paidbah, ym jong ki seng saiñ pyrthei.
Ha ka elekshon jied nongmih khmat kaba la dep, ngi la ïakhun beit marwei bad mynta ka kynti ruh, ngin ïakhun hi marwei".
Haba kylli halor ki mat ba ka seng VPP ka thmu ban ktah, u vice president ka seng VPP u la ong ba ka don bun ki jingeh kaba long ka mat ba donkam ha ka imlang sahlang.
“Ka reservation policy ka dei kawei bad lada ngi shah jied sha ka Ïing dorbar thaw-aiñ Lok Sabha, ngin sa ïohlad ban rah ïa ki mat jingeh jong ngi ha ka miej jong ka dorbar thaw-aiñ kum ka Inner Line Permit (ILP) bad kiwei ki mat jingeh jong ka jylla, “ u la bynrap.
Haba jubab halor ka jingkylli ba ka seng ka la rai ban jied shwa ïa u kyrtong ban ïakhun ïa ka elekshon MP ha shwa ban pynbna ïa ki kyrtong ban ïakhun MDC, na ka liang u nongïalam ka VPP u la ong ba ka jingjied ïa ki kyrtong na bynta ban ïakhun elekshon MDC ka dang ïaid shakhmat.
Haba ïadei bad ka rai ban jied ïa u Bah Ricky Syngkon ban ïakhun ïa ka elekshon MP, u Dr Kara u la ong, “Ngi la ïoh shibun ki jingtyrwa bad ki don ruh katto katne kiba la leit ban ïakynduh shimet ïa u President ka seng ban ïakren halor ka jingangnud ban ïakhun ïa ka elekshon.
"U la ïathuh shuh shuh ba ki la don ruh ar ngut kiba la tyrwa ban ïakhun ïa ka elekshon ba kynthup ïa ka Dr Bahunlang Khron kaba dei ka assistant professor ha PGT College bad u Prof Lakhon Thabah, ba  dei u professor ha skulbah NEHU, kynthup ruh ïa u Bah Ricky Syngkon.
“Ngi ngeit ba shisien ba u ïakhun na ka seng, un sa jop beit.
Kata kadei ka jingsngew jong ngi namar kam shong tang ha u kyrtong hynrei ka shong ruh ha ka seng ba u mihkhmat," la ong u Dr Kara.
Watla kala ïoh pdiang ïa ka khusnam kum kawei na ki PHC kaba lah ban ai jingshakri kaba bha na ka bynta ban pyllait im ïa ki longkmie bad ki khyllung pynban kaba sngewsih ka long ba ka Maweit PHC ka dang shah ieh beiñ ha ka sorkar ha kiba bun ki liang.
Ha ka jingleit jurip kaba dang shen jong ka Seng Federation of Khasi Jaiñtia & Garo People ïa katei ka PHC, hapoh ka jingïalam u Samla Anthony Umiong President, la lap ïa shibun ki jingduna ha katei ka PHC la ka long ha ki surok ban rung sha PHC, ka umbam umdih, ka jaka pynïeng kali, ka bording ilektrik nalor ka jingjot rathai.
Shuh shuh ka Seng kala lap ruh bad ka jingjot rathai katei ka jaka sumar kala long shaba palat ha kaba ha ki por slap jan baroh ki kamra jong katei ka PHC ki nongtrei ki hap ban kup shatri wat hapoh karma namar ka jingjaw um.
Hynrei hapdeng kiba bun ki jingeh bad ki jingshah ieh beiñ katei ka PHC ha ka sorkar u Doctor u ba peit ïa katei ka PHC u Dr.M.Mazundar u la lah ban pynïaid beit ïaid ryntih wat ha kiba bun ki jingduna kat haduh ba kan ïoh khur ïa ka khusnam kum kawei naki PHC ba ïaid beit hapoh ka jylla na ka National Health Mission.
Ki dkhot jong ka Seng kila pynpaw ruh ka jingsngewnguh kaba khraw ïa u Dr.M.Mazundar u ba la leh sbun ruh ban noh synñiang dala ka jong ka jingsiew na ka bynta ban pynbiang ïa ki katto katne ki tiar hapoh katei ka PHC.Kumta na ka liang jong ka Seng ka dawa na ka sorkar bad ka tnad badei peit khamtam ïa u Myntri Rangbah u Conrad Sangma ba dei ban kyntiew kyrdan noh ïa katei ka PHC kumba u la kular ha kapor ba u wan sha Maweit ha shwa ka election 2023.
Ka jingïalehkai phutbol quarter phainal jong ka lympung ïalehkai phutbol kaba paw bha ha ki thaiñ ri war mihngi Pynursla jong ka jylla kaba la tip kum ka IV UUP Invitation Football Tounament 2023 ka la ïaid sha ka sngi kaba khyndai mynta ka sngi ka 23 tarik Jymmang 2023bad ïa kane ka lympung la pynïaid da ka Umkor Urksew Pynursla Sports Club (UUP SC) kaba long kawei na ki klob ba lah rim jong ka thaiñ Riwar Mihngi Pynursla kaba don ïa ka shlem treikam jong ka ha Pynursla.
Ka jingïalehkai ha kane sngi ka la long hapdeng ka Iewduh Sports Club (Lyngkyrdem) pyrshah ïa ka MLP Football Team bad kaba la long hapoh madan UUP SC Ground Urksew.
Ha ka jingïalehkai quarter phainal kaba la long mynta ka sngi ba ar ka Iewduh Sports Club (Lyngkyrdem) ka la lah ban pynliem noh ïa ka MLP Football Team lyngba ka tie breaker.
Ha ka jingïalehkai kylla step baroh ar tylli ki kynhun ki la ïakhun tyngeh, ka Iewduh Sports Club ka la lah ïaleh katba lah ban pyrshang ban pynkhih ïa ka jar hynrei ka MLP Football Team ruh triang ka la pyneh haduh ban da kut ka por ïalehkai jong ka kylla step khlem lah ban thep kol.
Ha ka kylla miet ka Iewduh SC ka la ïoh ban pynkhih jar nyngkong ha ka minit kaba 82 hynrei tang ha ka minit ba 86 ka la lah ban pynphai kylla.
Haba phai pat sha ka jingïalehkai jong ka kylla miet, kine ki ar kynhun ki la ïalehkai bha ban ïakhun tyngeh bha bad ka Iewduh Sports Club ha ka minit kaba 82 jong ka kylla miet ka la ïoh ban thep kol bad tang hadien 4 minit ka MLP Football Team ka la ïoh ban pynphai kata ha ka minit kaba 86 jong ka kylla miet.
Da kane ka jingjop ka Iewduh Sports Club (Lyngkyrdem) ka la khur ïa ki lai poiñ bad ka la lah ban jam shakhmat ban rung sha ka semi phainal hadien ba ka la lah ban pynliem noh ïa ka MLP Football Team ha ka jingïalehkai kaba la long mynta ka sngi.
Ka Riwar Mihngi Football Association ka la pynhap pyrda noh ïa ka lympung ïalehkai kynjatbol jong ka Under 15 League Tournament 2023, myn ha ka 20 tarik Jymmang ha kaba la sdang naduh u bnai Kyllalyngkot 2023 kaba la long hapoh madan Thwei u Shiaw (Rangthylliang) Pynursla.
Ka Riwar Mihngi XI ka la ïoh ban rah ïa ka nam lahduh, kata hadien ba ka la pynliem da shi kol la Nod ïa ka Mawprem S.C lyngba ka Penalty kaba la kynjat da u Bantiplang Khongnoh, (Jersy No 10) ha ka kylla mied hadien ba la kut ka minit ïalehkai (Extra time).
Ïa ka Riwar Mihngi XI la ïalam da u Bah Stephanfield Lanong u Nongïalehkai ba paw jong ka thaiñ Pynursla ha ki por ba la dep bad lyngba ka jingïalam jong u lah ban ïohi ba ki don byllai ki Samla donsap ha ka thaiñ Riwar Mihngi ki ban dang mih ha ki por ban dang wan.
Ïa kane ka Leaque la sdang ha ka 27 kyllalyngkot 2023 da kaba la ïashim bynta da 8 tylli ki kynhun bapher ka Riwar Mihngi, ha katei ka sngi ba pynkut la sakhi lang da U Bah W.Kharkrang Tournament Director jong ka Meghalaya Football Association, kum u kongsan bad la ïa donlang ruh u Bah Aiborlang Khongjee u nongaibuit ka Riwar Mihngi Football Association ryngkat u Rangbah Shnong ka Shnong Pynursla, lem bad ki nongïalam jong ka R.M.F.A.Ka kynhun kaba ïoh rah ïa ka jingjop ka la ïoh rah ruh ïa ka Trophy ryngkat ka pisa ba shongdor T.10000/- (Shiphew hajar tyngka) bad kaba wan ba ar ka ïoh rah ïa ka Rs 7000/- (Hynnniew hajar tyngka) ryngkat ka Trophy.
Ka Association ka la rai ruh ban ïarap lang ïa ki kynhun ba ïashim bynta mar T.4000/- (Saw hajar tyngka).
Ha katei ka Final Football ka Association ka la pynbna ruh ban khot pynïasnoh (Affiliation) ïa kino kino ki klob kiba la ithuh da ka Sorkar (Registered) kiba dei na ka thaiñ Riwar Mihngi (Pomlum Wahrew- Umsyiem- Nongkwai -Tishang – Nongjri) namar ka Association kan sa sdang noh shen ïa ka Football Leaque 2023.
Na ka bynta kane, ïa ka phom pynïasnoh lah ban phun ne Whatsapp ha kine ki Mobile phone number : 9612095234/7005247841.
Ka jingpynïasnoh (affiliation) kan kut noh ha ka 20 tarik Jylliew 2023.
Ha kaba kut ka Riwar Mihngi Football Association ka khot ka wer ïa ki Shnong, ki klob, ki Riew shimet kiba don mynsiem ban kyntiew lang ïa ka Football ha ka thaiñ ba kin ïashim bynta ha ka Women’s League Football 2023 kaba yn sa sdang shen bad ka por ai jingtip ïa shim bynta kan kut ha ka 03 tarik Jylliew 2023 lyngba ka phom ban ïoh na kine ki phun nombor 9436100931/9612905943/7005247841 (I.Diengdoh).
Ka Muaythai Association of Meghalaya mynta ka sngi ka 23 tarik Jymmang ka la mih khmat ïa ka United Muaythai Association India sha ka National Muaythai Championship ka ban sa sdang naduh ka 26 tarik haduh ka 30 tarik u bnai Jymmang 2023 ka ban long ha SKR Engineering College, Nazarathpettai, Chennai, Tamilnadu.
Kane ka kynhun ka ban leit ban ïa shim bynta sha katei ka championship ki long naduh ki Sub junior, junior, senior under-23 bad ha ka Elite kiba la 23 snem shaneng shynrang bad khynthei.
Kan don ruh ka Waikru competition ha ryngkat bad ka UMAI fight night naduh ka 26 haduh 30 tarik Jymmang 2023.
Ha kane ka championship kan don ruh ka jingjied (selection) na ka bynta ka Asian Indoor Martial arts games na bynta ki khynnah shynrang bad khynthei, bad ha ka juh ruh ka por ïa kiba jop ha ka  National Muaythai championship kin sa ioh ban leit mih khmat sha ka Youth IFMA Muaythai world championship ka ban sa long shen ha une u  bnai Nailur ha ri Turkey.
Kumjuh ruh ïa ki nongjop ha ka liang jong ki seniors mens bad womens kin sa leit ban shim bynta sha ka seniors IFMA WORLD Muaythai championship ka ban sa pynbna da ka IFMA.Ki nongïalehkai ki ban ïashim bynta ha ka UMAI fight night ki ban shim bynta ki long ka Dauni Nongrum ha ka thup 54kg, Skhemborlang Marwein ha ka 57kg.
Ka Muaythai Association of Meghalaya hapoh ki nongïalam jong ka synjuk ki lah phah ïa ka jingkitbok bad ka jingkyrkhu kyrdoh sha ki nongleit ïa shim bynta sha championship ha ryngkat lang ki refree ki nongbishar kiba kynthup ïa u Bah A.Sun kum u Commissioner technical, Pynsuklang sumer international refree bad ki nongbishar (judges), Paul Ronghang, Aiborlang Syngkli, Dauni Nongrum bad ka Elizabeth Marten kum ki National Refree bad ki nongbishar (judges)Ki nongïalehkai ha ka liang ki kynthei ki ban ïaleit shim bynta ki long  ka Mary Innocenthia Wriang (28 kg -11 years), Alphonsa zinia wriang (36 kg -14 years), Mary Christine Wriang (38 kg -16 years), Annette N C Suiam (34 kg – 11 years), Maya sweety marboh (47 kg -17 years), Evakordor R Nongrum (45 kg – 15 years), Tiewlili Mukhim (45 kg -16 years), Sunita Nongdhar (45 kg -15 years), Barkis Nongdhar (49 kg 15 years), Dority Umsong (42 kg 13 years), Jenifer Mukhim (53 kg  -16 years), Naphilawanbet Nongspung (48kg -15 years), Na-i-sha Kshiar (37 kg -13 years), Arbabet L.Nongbri (56 kg -13 years), Daniewkor Mynsong (44kg -14 years), Breeze Ingtih (52 kg -13 years), Mindalin Makri (54 kg – 17 years), Isabella Thongni (42 -16 years), Jessica Thabah (63.3 kg below 23 years), Ineshabahun Dkhar (49 kg -24 years), Banrilang Ingty (54 kg above 23), Ebilities Diengdoh (57 kg above 23), Monica Nongrum (67 kg above 23)Bad ki nongialehkai ha ka liang ki shynrang ki kynthup ia u  Banpynksan Warshong 17yrs 44kg, Teiboklang Marbaniang (16yrs 55kg), Nehbor Mawthoh (20yrs 42kg), Pynnehbor Mylliemngap (26yrs 45kg), Jeffry John Nongdhar (29yrs 51kg), Shailestan Mylliem (17yrs 56kg), Bansahnam Warkhyllew (16yrs 42kg), Macdonal Warshong (10yrs 26kg), Kyrshangskhem Kharumnuid (1yrs 51kg), Rishotskhem Marboh (21yrs 57kg), Brockstar Papang (18yrs 77kg), Pynlhrawbor Shylla (19yrs 45kg), Blaseibok Kharbuli (22yrs 48kg), Emdor Blah (29yrs 45kg), Ebrest Lyngdoh (15yrs 48kg), Rudolf Lyngdoh (11yrs 36kg), Andy Taro (14yrs 57kg), Arnold Kharbyngar (13yrs 28kg), Erickson Nongrum (13yrs 32kg), Dameshwa Marten 14yrs 47kg), Dauni Nongrum (32yrs 54kg), Williamson Iawrod (14yrs 42kg), Risynroi Kharmuti (14yrs 38kg), Marky Nongrum (14yrs 48kg), Apjingkyrmen Lyngshiang (12yrs 25kg), Silbastar Marbaniang (15yrs 38kg), Johnronald Sangriang (22yrs 51kg), Rohan ram Rajak (24yrs 55kg), Andrew Maring (16yrs 51kg), Alfred Watklet Riahtam (33yrs 45kg), Jeky Jana (20yrs 45kg), Lapynshai Syiemlieh (19yrs 45kg), Edilbert iarap Ryndongsngi (25yrs 85kg), Ujal R Marak  (20yrs 60kg), Mewanlambha Basaiawmoit (17yrs 53kg), Kiven Dapmain L.Marshillong (18yrs 63kg), Comford L Mawlong (17yrs 60kg), Jopliban Khongjoh (16yrd 53kg), Wadborlang Marwein (24yrs 50kg), Bryansing Marboh (18yrs 50kg) bad u Albert M.Wahlang (17yrs 44kg).
Ka Shillong Lajong FC sa shisien pat ka la lah ban wan phai biang sha ka lympung ïalehkai kynjatbol ba la tip kum ka 1st Division jong ka Indian League lane ka I-League hadien ka jingïakhun kaba itynnad kaba la long ha la ïing (home) ha ka 21 tarik Jymmang kaba la long hapoh madan SSA Ground Shillong pyrshah ïa ka Benguluru United FC bad ha kane ka jingïalehkai ka Lajong ka la lah ruh ban khur jingjop da 2 la 1, bad ïa ki 2 tylli ki kol ka ïoh ban thep da u Everbrightson Sana Mylliempdah ha ka kylla step bad pynbud sa u Figo Syndai ha ka kylla miet.
Na ki 5 tylli ki team kiba ïakhun ïa ka final round ka Shillong Lajong FC ka dei ka kynhun kaba rung nyngkong da kaba ka la ïoh khur jingjop 2 sien bad ïakhaid shisien bad rem shisien, bad sa kawei pat ka kynhun ka ban rung sha kane ka lympung kaba heh jong ka ri kan long ka Delhi FC lane ka  Ambernath United na Mumbai ki ban ïalehkai ha ka 26 Tarik mynta u bnai.
Ha lyndet jong kane ka jingjop u Coach Bobby L Nongbet bad ki nongïarap (supporting Staff)  ki jong u ki la long ka daw ba kongsan tam, namar khambun na kine ki khynnah ki dei kiba ma u hi u la pyntbit bun bun tylli ki snem bad ba la mih kine ki soh kiba thïang, ki rangïalehkai la ki dang lung ha ka bor pyrkhat pynban hapoh ka jingïalam u Bah Bobby kum u caoch ba hakhleih tam ha ryngkat lang ki Coach kiba ïarap kum U Asst.Coach Lekini suting bad u Asst.Coach Milan Nongkhlaw bad kiwei de ki official jong ka klob kiba la trei shitom borbah na ka bynta kane ka jingjop.
Ka mynsiem ba Rangbah jong ki khynnah ka la ïaineh triang wat hapdeng ki jingeh kiba bun ha kane ka lynti ïaid jong ki.
Ka jingïadon bynta bad kylluid mynsiem jong ki dkhot ka Shillong Sports Association (SSA) ba wat hapdeng ka por ba ka jingpynkhreh ia ka madan ka dang long dang ha lynti pynban kim shem la pynmih kano kano kaba pyrshah ban ïoh ban lehkai ïa baroh ar tylli ki jing ïalehkai ha la ïing jong kane ka wat kaba khadduh eh, ka Shillong Lajong FC ka la pynpaw ïa ka jingsngewnguh eh ïa ka SSA baroh bad ka Klob ka ngeit ba u Blei un da ialam ïa ka synjuk ba kan nang long jingkyrkhu wat ïa ki pateng ki ban dang wan.
Ka Klob ka ai khublei kyrpang ruh ïa ka tnat Ïalehkai ka jylla lyngba u Sports Minister, u Bah Shakliar Warjri uba la shah ban pynlong ïa kane ka jingïalehkai wat hapdeng ba ka jingmaramot ïaka madan lehkai ka dang ïaid shait shait.
Ka Klob ka ai khublei kyrpang ruh ïa u mytri rangbah ka jylla u Conrad k sangma bad ïa u mytri ka tnat Ïalehkai barim ka jylla u Bah Banteidor Lyngdoh kiba long ka daw Bah ban ïoh ïa kane ka madan lehkai kaba biang nadong shadong.
Ka Klob ka ai khublei ruh ïa ka Meghalaya Football Association (MFA) kaba ka la shah ïa ka klob ban don ïa ka second stage match bad ruh ban ïoh ïa ka madan ba kin lah ban kilan met (praktis).
Ka Klob ka la pynpaw ruh ïa ka jingsngewnguh kaba khraw ia baroh ki nongkyrshan jong Ka Shillong Lajong FC ba wat hapdeng ki jingduh bor duh mynsiem jong ka klob, ki nongkyrshan ki la long ha Syndah bad ka klob, ka klob ka ka ban ruh ba dei namar badon ki nongkyrshan sawdong ïa ki rangïalehkai kaba la long ka jingai mynsiem kaba khraw ia ka klob baroh kawei khamtam ïaki rangïalehkai baroh ba ki la lah ban poi shaka thong.
Ka Klob ka khmih lynti ba ki nongkyrshan ka  jylla kin nang pynrhem ïa kane ka klob da kaba ïai ai mynsiem wat haba ki ïakhun shabar ka jylla, ka klob ka khmih lynti ba kin ïoh ïalehkai biang ha ka stadium jong ka Shillong Sports Association (SSA) ha kane ka I-League ka ban sa sdang ha kane ka aiom ban wan.
Ka Mawlai FC, Rymbai Iawpynsing, Chipakkore bad ka Seven United ki la ïoh ban khur ïa ka jingjop mynta ka sngi ha ka jingïakhun na ka bynta ka lympung Meghalaya State League (MSL) 2023 kaba la long ha 3 tylli ki jaka (zone), kata ha Shillong, Jowai, Tura bad Mawkyrwat.
Ha ka jingïalehkai na ka bynta ka Group-A (Shillong Zone) kaba la long hapoh madan MFA Turf hangne hapoh nongbah Shillong, la sakhi shisha ïa ka jingkhlaiñ jong ka Mawlai kaba la lah ban jop haduh 3 sien kynthih na ki jingïalehkai jong ki.
Kane ka kynhun mynta ka sngi ruh ka la mad biang ïa ka jingjop don burom da kaba pynliem noh ïa ka Umkseh Sports Club  da 5 la 1.
Haba phai pat sha kawei pat ka jingïalehkai kaba la long ha Jowai Zone, ka Rymbai Iawpynsing ka la pynliem noh ïa ka Sein Pynbhalang da 5 la 1 ha ka jingïalehkai jong ka Group-B kaba la long ha Jowai,Ha ka jingïakhun kaba la long ha Tura, ka Chipakkore ka la pynliem noh ïa ka Atong Matgrik FC da 5 la 2 ha ka jingïalehkai jong ka Group D.Bad ka jingïalehkai jong ka Mawkyrwat zone, ka Seven United ka la pynliem noh ïa ka Pyndengrei da 2 la 1 ha ka jingïakhun jong ka Group C kaba la long ha Mawkyrwat (MDSA).
Ki jingïalehkai lashai ka sngi ka 24 tarik Jymmang ha ka Group-A, (Shillong) ka Langsning FC kan ïalehkai pyrshah ïa ka Umrit SC ha ka por 3pm mynsngi, ha ka Group-B, (Jowai) ka Ladthadlaboh kan ïalehkai pyrshah ïa ka Mulait United ha ka por 2:30pm mynsngi, ha ka Group-C, (Mawkyrwat) ka Lumdiengngan kan ïalehkai pyrshah ïa ka Shillong Lajong FC ha ka por 3pm mynsngi bad ha ka Group-D, Tura ka Khliehmawlieh Youth Club kan ïalehkai pyrshah ïa ka Selsella Sports Association ha ka por 3pm mynsngi.
Ka seng Hynñiewtrep Youth Council (HYC) hadien ka jinglap ïa ka RTI ka la kam ba ka sorkar Meghalaya Democratic Alliance (MDA) ka la shu pynsepei ïa ka pisa kaba T.4 klur da kaba thung ïa ki Chaiman ki Co-Chairman, Vice-Chairman, Deputy Chairman bad kiwei, ki long ki bym wan rah jingmyntoi ei ei wat tang ki committee ruh kim ju ïa shong tang shisien ruh.
Haba kren sha ki lad pathai khubor u General Secretary ka HYC u Bah Roykupar Synrem u la ïathuh ba ha u Ïaïong ka sorkar jylla ka la thung kumba 21 ngut ki MLA, ki Ex-MLA, ki nongtrei jong ki party bapher bapher kum ki Chairman, Co-Chairman bad kiwei.
U la ïathuh ba mynta ka sngi na ka liang ka sorkar ka la thung sa kumba 6 ngut, kynthup ïa 2 ngut ki Ex-MLA bad 4 ngut kiba dei ki nongkitkam hapoh jong kane ka sorkar.
U Bah Synrem u la ong ba hadien ba ka sorkar ka la dep thung kam ka hap ruh ban siew ïa ki.
“Nalor kidei ki MLA ki Ex-MLA ki ïoh ïa ka baibam tymmen hap ban pynlut na ka pla tyngka jong u paidbah, kiba dei ki A+ ki ïoh kumba T.20 hajar shaneng naduh ka bill light, ka bai ïing bad kiwei kiwei bad tang uwei u Chairman ka sorkar ka lut da ki phew phew hajar".
U Bah Synrem u la buh jingkylli ba hato kine kiba la thung ïa ki, ki la ai ne em ka jingshakri lane ka jingmyntoi sha ki paidbah ka jylla ha kine ki san snem kiba la dep.
“Haba ïohi ïa ka jingkren jong u myntri rangbah ka jylla u Conrad Sangma ha ka Iing Dorbar Thawain ka jylla u ong ba u kwah ban ïohi ïa ka ïoh ka kot ka jylla kan poi sha ka 10 billion dollar Economically hynrei ha ka jingïohi pat ba ka jylla ka long bam hati kit kulai namar ka jingmih ka duna haduh katta katta".
U la ïathuh ba na ka liang ka seng ka la ai da ka RTI jong baroh kine ki san snem kiba la leit ban lap ïa kata ka jingshisha la kine kiba la thung da ka sorkar jylla ka ai jingmyntoi ne em, “Ngi lap ba hapoh ka Planning Department ki don artylli ki Council lane ki Committee, kawei ka Meghalaya Development Economic Council kaba la khlieh da u MLA bad nalor u MLA don u Chairman lane ki Co-Chairman bad kiwei.
Lada peit ïa kane ba ka kamram jong ka MEDC kadei ban ai jingmut sha ka sorkar kumno ban pynkiew ïa ka ïoh ka kot jong ka jylla.
Ka long kaba sngewsih ka long ba ha ka jubab kaba ka la ïoh ba kane ka MEDC tang kawei ka Committee ka khlem shong jingïalang bad ïa ka pisa la shu siew ei bad pynsyrwa ei ïa ka pisa".
Kaba ar pat kadei Meghalaya Resource and Employment Generation Council (MREGC), kaba mut ba kane kan ai jingmut ïa ka sorkar kumno ban pynïoh khajna bad kiwei kiwei na ka bynta ka jylla bad ban wanrah ka jingïohkam hapoh ka jylla hynrei kaba sngewsih ka long ba ha kine san snem ka long ruh kajuh ba wat tang kawei ka jingïalang ki khlem shong bad ki khlem ai jingmut ïa ka sorkar.
U la ong ba lada san snem la thung ïa kine ki council ban iarap ia ka sorkar hynrei la iohi ba ka jingai pisa la shu pynsyrwa kai tang na ka bynta ka jingpynhun iano re iano lane tang ban pynmyntoi elekshon jong no re jong no.
Na ka liang ka seng HYC ka la rai ban thoh da ka shithi sa u Myntri Rangbah ka jylla  ban dawa ban peit ban leh ei ei bad ban pynthikna ba ka pisa paidbah ym dei ban pynsyrwa kai.
Na ka liang ka seng ruh ka la ong ba lada donkam ban ai ka jingmut ruh ia ka sorkar kadei ban leh bad ban ai siew katkum ka jingleh ka jong ki.
Ka National People’s Party (NPP), ha ka 22 tarik Jymmang ka la pynlong ïa ka National Committee Meeting ha Constitution Club of India kaba don ha Nongbah  Delhi bad pynkup burom ruh ïa ki MLA ki ba shu shah jied shen na ka jylla Meghalaya, Nagaland bad Manipur.
Ha ba kren sha ki ladpathai khubor u Myntri Rangbah ka jylla Meghalaya u Conrad K Sangma u la ong, ba ka NPP ka dei ka wei na ki 6 tylli ki party ki ba la ïoh ïa ka jingithuh ha ka ri baroh kawei, bad ka dei ka wei ka seng na  North East ka ba la ïoh ïa ka jingithuh kum ka party national.
ka party ka la shim ïa ka jingkitkhlieh ban pynïaid shakhmat ïa ka jingïohi jngai jong u PA Sangma (Bamkwai ha Dwar u Blei ) u nongseng ïa ka NPP ba kan long kum ka wei na ki party national.
Mynta ka sngi ha ka jingïalang jong ka National Committee, ka National People’s Party (NPP) ka la shim ïa ka rai ban ïatreilang na ka bynta ban wanrah biang ka suk ka shngaiñ ha Jylla Manipur, kaba dang don hapdeng ka jingshongsyier hadien ka jingïakynad na ka jingïapher jaidbynriew.
U National President ka NPP, u Conrad K Sangma u la ong, “Halor ka jinglong jingman ha Jylla Manipur, ka party ka don ka jingsngewkhia ka ba jur, bad kum ka party, ngi rai ban ïatai bad baroh ki jaidbynriew ba kin ïatreilang na ka bynta ban wanrah ïa ka suk ka shngaiñ ha kane ka jylla".
“Ka NPP kan pyrshang lut ïa baroh ki lad ki lynti ban ïarap bad pynthikna ba ka jylla Manipur kan ïoh biang ka shong suk shong shngaiñ bad ban ïarap ïa ki nongshong shnong  ha ka jylla Manipur ha ki jingeh ba ki ïakynduh", u la bynrap.
Ha kane ka jingïalang jong ka National Committee ka NPP la wan ban ïashim bynta da ki nongkitkam na jylla ki ba kynthup ka Assam, Arunachal Pradesh, Manipur, Mizoram, Chhattisgarh, Jharkhand, Karnataka, Gujarat bad Uttar Pradesh.
Ha kane ka jingïalang, na ka liang ki nongïalam ka NPP na ki jylla  bapher bapher ki la aiti ïa ki kaiphod  halor ka jingpynkhreh ïa ka elekshon Member of Parliament (MP) ka ban sa long shen bad kumjuh ruh ïa jingpynkhreh na ka bynta ka elekshon MLA ka ban sa long ha ka jylla Mizoram.
Na ka liang, u  National Treasurer u James P.K Sangma, u la aiti ïa ka  kaiphod halor ka mang tyngka ka party ba shisien shisnem jong u snem 2023-2023, kaba long katkum ka Article 23 (v) jong ka riti treikam ka party.
Mynta ka sngi u National President ka NPP, u la pynbna ruh ba la pynkiew kyrdan ïa u National Treasurer u James P.K Sangma sha u National General Secretary (Organisation) u  ban khmih ïa ka jylla Arunchal Pradesh.
Kumjuh la thung ruh ïa ka Kong Mazel Ampareen Lyngdoh kum ka nongïalam ban peit ïa ka jylla Mizoram, ïa u MLA na Manipur u M Rameshwar Singh bad MLA na Meghalaya Ian Botham K Sangma, u Nongïalam ka Party u Sushil Huidrom la thung  kum ki co-incharge ka jylla Arunachal Pradesh bad Mizoram ban peit na ka bynta ka elekshon MP Lok Sabha bad elekshon MLA.Ïa u MLA ka Nagaland N Nyamnyei Konyak la thung kum u President ka NPP ha Nagaland katba ïa u President u Dr Andrew Ahoto la thung kum u National General Secretary.
Ka rong ka taw ha ka rwai ka siaw, ka put ka tem, ka shad ka kmen, bad ka sawangka la pynlong da ka shlem khliehduh ha Ri India ba dei khmih ïa kane ka liang, ka Sangeet Natak Akademi ha nongbah Shillong naduh ka 19 haduh 21tarik, Jymmang, 2023.
Ha ka sngi plie jong kane ka rong ka taw ba laisngi kynthih ba la nam ka Amrit Yuva Kalotsav la pynphuh pynphieng da u Shri.Phagu Chauhan, Lat ka jylla Meghalaya kum u kongsan bad kiwei kiwei ki kynrem ki lyndan ki kynthup ïa ka  Smt.
Sandhya Purecha, Chairperson, Sangeet Natak Akademi, Shri Raju Das, Secretary, Sangeet Natak Akademi, Smt.
Monica Chanda, Member, Sangeet Natak Akademi bad I Kong Silbi Passah kum ka riewtbut ba la ïoh khusnam na ka Sangeet Natak Akademi.
Ha kane ka rong ka taw la pynirong pyninam ïa ki rwai ki siaw, ki put ki tem, ki shad ki kmen, bad ki sawangka na kylleng ka Ri India.
Ki kynhun ba la shah jied na jylla ban shim bynta ha kane ka rong ka taw ki dei u Bah Dajied Sing Kharkongor bad la ka kynhun, ki synran jong I Kong Silbi Passah bad ka Aroha Choir.
Kum shi bynta na ki kam ban kyntiew ïa ki sap tynrai ha kylleng ka Ri, ka Smt Sandhya Purecha, Chairman Sangeet Natak Akademi ka la leit khmih ïa ki kynhun tynrai na ki nongkyndong ban khmih ïa ki kam ban kyntiew ha la ki sap tynrai.
Katto katne ki kynhun ba kynsai ki la shah jied ban ïoh jingkyrshan ïa ki khynnah bad ïa ki nonghikai da ka jingsiew ba manla u bnai.
Kumba arphew ngut ki khynnah na ka Seng Riti Cultural Organisation na Wahkhen kynthup bad ki nonghikai kin sa ïoh jingsiew katkum ba la mang da ka sorkar, bad ïa ka Pahambir Cultural Club la mang ban kyrshan da ki tiar put tiar tem na ka bynta lai kynhun bad katto katne ki riam tynrai ba donkam ha ka tamasa riti tynrai.
Nalorkata la buhti ruh ban jied katto katne ki nonghikai ki ba tbit bad ki ba la minot bad duriap ha ka liang ban kyntiew ïa la ka riti na ka bynta ban thung kum ki riewtbit ban ithuh da ka sorkar kmie da ka khusnam katkum ki kam bakhraw jong kita ki rangbah riewtbit.
U President rangbah ka Voice of the People Party (VPP) u Bah Ardent Miller Basaiawmoit u la kynnoh ba ka jingthaw ka sorkar Meghalaya Democratic Alliance (MDA-II) ïa ka Committee kyrpang ban bishar halor ka jingpyntreikam ïa ka Roster ha ka jylla ka dei tang ka jingpynthame ïa ki paidbah ha ka jylla.
Ha ba kren sha u Kynjatshai u bah Ardent Miller Basaiawmoit u la ong “watla baroh ki seng sainpyrthei  ki ba don ha ka jylla lait noh ka VPP bad KHNAM ha ka jingïalang ka All Party Meeting ki la sngewhun ïa ka rai jong ka balei dang donkam ban thaw da ka Committee?“Ha ka All Party Meeting baroh ki seng sain pyrthei ha ka jylla lait noh ka VPP bad KHNAM, kiwei ki  la hunjrut ïa kata ka jingbatai.
Balei pat donkam ban thaw ïa kata ka  Committee haba ki party baroh kiba ïadon ki la ïa hunjrut?" la buh jingkylli u Bah Ardent.
U Bah Ardent u la kynnoh ba “Kane ka jingleh jong ka sorkar jylla ka dei tang ka jingpynthame paidbah bad ruh ba u Myntri Rangbah hi  u la ong ba kam ju don ka jingpyntreikam shakhmat ne shadien ïa ka Roster hynrei ka roster ka dei hi ka roster".
“Hangno ka jingkylli ba phin sdang ïa kata ka Roster sha khmat? Kane ka dei tang ka jingïalam bakla ïa ki paidbah bad ka jingbymsngewthuh jong ki ïa ka jingïakren", la ong u Bah Ardent.
U Bah Ardent u la ong ngi sngewkmen ba ka la sngap shi bynta ïa ka jingdawa jong ka, kata ban pynsangeh ïa ka jingthungkam hynrei u la ong ba ka dei ban da ai da ka jingpyntip (Notification).
“Ngi sngewtynnad ba ka Sorkar ka la pynsangeh ïa ka jingthungkam ha ka jylla , hynrei ka sorkar ka hap ban ai da ka jingpyntip (notification).
Kam lah ban shu pynbna lyngba ki ladpathai khubor ba ka la pynsangeh.
Ka hap ban ai da ki jingthoh ba la pynsangeh ïa baroh ki jingthungkam ha ki tnad treikam bapher bapher", la ong u Bah Ardent.
Haba kylli la un sangeh ka jingïakhih lada ka sorkar ka la ai da ka notification ban sangeh thungkam, u nongïalam ka VPP u la kren shai ba un nym sangeh katbym pat poi sha ka thong ba ka seng ka la thmu, kata ban ïakren pynbeit ïa ka bhah thungkam thungjam ha ka jylla (Reservation Policy).
Ka jylla Meghalaya katba dang mih ki snem ka dang kyrduh bording, ha ki snem ba la dep dei tang ha ka por mynmiet ba ki pynlip hynrei mynta ha ka por mynsngi ruh ki la pynlip bad kane ka neh da ki phew kynta.
U wei na ki samla Rangbah la jylla uba dei ruh u President barim ka TULBA u Bah Seiborlang Lyngdoh Nonglait u la ong ba ka sorkar MDA.2 kam don ka jingïohi jngai haba ïadei bad ka jingbym biang ka bording ha ka jylla bad u la kyntu ruh ïa ka sorkar jylla ba kan phai sha kiwei pat ki lad ban pynmih bording.
U la ong ba kane ka jing pynlip bording ka ktah ïa ka ïoh ka kot, ka khaïi ka pateng, ka pule ka puthi jong ki samla, ktah ruh ïa kiba bylla sngi namar  baroh ki tiar mynta ki pyndon kam da ka bording.
“Kan  sa poi ka por ba ka jing pynlip bording kan dei baroh shi sngi shi miet namar ka jing bym wan u slap," u la ong.
U la bynrap da kaba ong, “Ka jingkylla ka suiñ bneng kan ktah ïa jinghap u slap.
Ka Sorkar MDA.2  ka dei ban pyrkhat thymmai kumno ba pynmih bording, da kaba phai sha ka jingdon ki marpoh khyndew kum u dewïong (thermal power plant) ne ka jaka pynshit /pynkhluit kum ïa u dewïong bad ban thang pyning ïa u ban saiñ bording.
U la ong ruh ba ka Umiam kaba don saw stage bad ka Umtru kan nym lah pyndap ïa jingdonkam u paidbah.
Ka jylla ka don bun bah  u dewïong, ha jaka ban die sha Asssam ne sha Bangladesh ngi dei ban pyndonkam ban pynmih bording.
Shuh shuh une u samla Rangbah u la bynrap da kaba ong ka jingpyndon kam ïa ka bording ka nang bun katba dang mih ki snem.
Ka Sorkar ka dei ban  pyrkhat bad phai de sha ka jing pyndonkam ïa ka bor jong sngi (Solar Energy), ka bor jong ka lyer (Wind Mill) bad kiwei de.
U Bah Manbha Jyrwa u Vice Chairman ka seng kiengatiar Hynñiewtrep National Liberation Council (HNLC) u la ïathuh ba ka mat jingdawa ba hakhmat tam jong ka seng kaba kan buh ha ka sngi ban pynlong ïa ka jingïakren ïasuk kan long ban weng noh ïa ki mukotduma pyrshah ïa ka seng bad ïa ki dkhot jong ka.
Ha ka 23 tarik Jymmang ki nongïalam ka seng kiengatiar HNLC ha ryngkat u ksiang jong ka u Bah Sadon Blah ki la pynlong ïa ka jingïakynduh bad ki ladpathai khubor ban pyntip ba ka jingïakren ïasuk (formal talk) hapdeng ka seng, ka sorkar India bad ka sorkar Meghalaya Democratic Alliance kan sa long ha ka taïew ba nyngkong jong u bnai Jylliew.
Haba kren sha ki ladpathai khubor u Bah Manbha Jyrwa u la ong, “Ka mat jingdawa ka ba hakhmat tam jong ka HNLC ka long ban weng noh ïa baroh ki mukotduma pyrshah ïa ka seng bad ïa ki dkhot jong ka ki ban wanphai noh sha ka lynti kaba dei hynrei lada ka sorkar kam pdiang ïa kata kumno ngin ïakren ïasuk bad ka sorkar?"U la bynrap, “Kum ka jingïoh jingbit halor ka jingshngaiñ ka jingim jong ki nongïalam ka seng (safe passage) lada ki wan ban ïakren ïasuk ka  dei ka wei na ki bynta jong kane ka jingïakren ïasuk bad lada ka sorkar kam pdiang ïa kane ka mut kan ym don ka jingïakren ïa suk".
Ha ba kylli halor ka  National Investigation Agency (NIA)  u la ong “Ha ka jingïalang ka ba dang shudep long dang shen bad u Myntri ka tnad kam pohïing u Bah Prestone Tynsong, ngi la ïakren halor kane ka mat bad ka sorkar ka la dep ban kular ba  kan ym don ka kano ka jingpynthud ïa ki dkhot ka seng ki ban wan phai".
“Hynrei ka seng ka don hi ka jingartatien lehse lada ki dkhot ka seng kin wan lut sha ka jylla ki lah ban shah kem ne ïoh don kano kano ka jingjia ba sngewsih ïa ki para dkhot namar ka National Investigation Agency, ka don ruh ka bor ban pynlong ïa ki jingtohkit bad don ruh ïa ka bor ban bishar, ïa kaba la tip kum ka Quasi Judiciary Institution, kumta ka seng ka don ka jingartatien khyndiat".
U Bah Manbha u la ong shuh shuh “Lada ymdon ka NIA naduh mynshem snem ki nongïalam jong ngi, ki la lah ban wan shane ban ïakren ïasuk noh hynrei ka dei na ka NIA ba ka la pynlong ban don ka jingkhanglad ban wan ïakren ïasuk".
“Halor kane ka jingartatien ki nongïalam ka HNLC, ynda la sdang ka jingïakren ïasuk bad ki heh sorkar ha ka taïew banyngkong jong u bnai Jylliew  yn sa buh ha  khmat".
Halor ka kyrwoh u publicity secretary u Bah  Sainkupar Nongtraw, u la ong ba u la kdew ba kane ka sienjam ban ïakren ïasuk la kan long ka ba jop ne em, “Ïa kata ka jingïakren namar ba ka dei ka bynta ka ba dang hap ban pynïaid ngim lah ban pynthikna la kan long ka ba jop 100% lane kan pulom noh kata ka dei ka jingïakren halor kata".
