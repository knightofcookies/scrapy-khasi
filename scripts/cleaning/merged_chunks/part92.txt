Haba phai sha ka jinglum pisa katei ka tnad u la ong ba ka rukom lum ia ka bait hang ding bad ka jingioh slem ia ka bai ding ka pyni ba katei ka tnad ka treikam kum ka tnad sorkar watla ka dei ka Corporation.
U la ong ba ka PAC ka la batai bad ai jingmut ia ki ophisar ia ka rukom treikam jong katei ka tnad.
U la ong ba katei ka tnad mynta ka kitram ha ka jaka ba kan ioh nong bad kane ka dei kaba shyrkhei bha, “Kumba ka long mynta katei ka tnad ka hap ban shim ram na ka bynta ban siew ia ka ram, ka ram ka kit haduh 90 katba ka jingiohnong ka long tang 10" ong biang u bah George.
U bah Himalaya Shangpliang MLA ka Congress na Mawsynram uba dei ruh u dkhot jong ka PAC u la ong ba ka PAC ka la hukum ia ka MeECL ba ka dei ban bujli noh ia baroh khoti ki Transformer kiba la sniew ha ki nongkyndong.
U la ong ba kumba ka long mynta ki don shibun bah ki Transformer ki bym treikam shuh hynrei ka MeECL kam shym leh eiei haduh mynta ruh.
U la ong ba ka MeECL ka sted bha ban ot ding ia ki nongkyndong ki bym siew ia ka bai ding hynrei ki slem pat ban maramot lane bujli ia u Transformer uba la sniew.
U la ong ba ki don ki khep ba ki MLA kin hap ban siew hi ia ka bai maramot ia ki Transformer kiba la duh na ka MLA Scheme jong ki namarba kim lah ban ap haduh ba ka MeECL kan leh ia kaba donkam.
Shillong: Ka Public Account Committee (PAC) jong ka Ing Dorbar Thaw-aiñ, kaba la khlieh da u bah Charles Pyngrope MLA ka Congress na Nongthymmai konstitwensi, ka la hukum ia ka tnad ka kit ka bah ka sorkar jylla ba ka dei ban pyntip noh, ia kaei ba ka la leh na ka bynta ban ioh biang ia ka pisa kaba haduh T.152.56 klur tyngka bad ia katei ka kam ka dei ban pyndep hapoh 3 bnai.
Haba kren sha ki nongthohkhubor myn hynnin ka sngi, u bah Charles u la ong la paw ha ka ripod u CAG ba ha kaba kut jong ka 31 tarik u lber, 2017 ka la don ka jingduhnong kaba haduh T.152.56 klur tyngka bad ka daw ka dei namar ka jingdkoh treikam jong ka tnad ka kit ka bah (Transport) ka sorkar jylla.
U la ong ba ka jingduhnong ka dei na ka daw ka jingbym treikam bha jong ki ophisar kiba peit ia katei ka tnad ban lum ia ki khajna kiba ka tnad ka dei ban ioh.
U Zenith Sangma uba dei u dkhot jong katei ka komiti u la ong ba ki don haduh 52 tylli ki kes kib ala lap ba ka don ka jingduhnong bad 22 tylli ki kes ki dei kiba la duh nong haduh T.49 klur tyngka bad 23 tylli pat ka dei namarba ka bym tikna ka lum pisa kaba duhnong haduh T.101.80 klur tyngka.
U Zenith u la ong ba katei ka komiti ka la khot hajir ia ki ophisar kiba peit ia katei ka tnad bad ki la kular ba kin pynioh biang ia katei ka pisa kaba la duhnong bad la ai por ia ki 3 bnai ba kin pyndep ia katei ka kam.
Ka PAC ka la hukum ruh ia ka tnad ka kit ka bah ba ka dei ban pyntikna ba ka jaka thew kali lane ka Weight Bridge kaba don ha Umling ha ri-Bhoi bad ha 7 Mer ha West Jaintia hills ki dei ban siew khajna mar T.7 klur tyngka kaba katei ka tnad kam pat shym la lum haduh mynta ruh.
U Zenith u la ong ba ka komiti ka la ai jingmut ia ka tnad ka kit ka bah ba kan thaw ia ki kyndon ba ha ka por ba ai wai ia ki Weight Bridge dei ban thoh ia ka soskular kaba shai ha kaba kin hap ban siew lypa mar shilliang ka pisa ba donkam ban siew.
U MLA ka Congress na Mawsynram pat u bah Himalaya Shangpliang u la ong ba katei ka tnad ka dei ban shim ia ka jingkitkhlieh halor ka jingioh kit palat pud ki trok kit mawshun kaba la wanrah haduh T.10.51 klur tyngka ka jingduhnong ia ka sorkar.
U la ong ba ki don haduh kumba 66,000 metric ton ki mawshun kiba la shalan khlem da paw jingkheiñ bad katei ka dei naduh u iaiong 2015 haduh u lber 2016 bad ki don haduh 19,000 tylli ki trok kiba la shah ban iaid na ki khyrdop sorkar khlem da ioh ia ki kot ki sla kiba biang ban pyni ba ki la dep thew ha Weight Bridge.
Nongpoh: Haba pynpaw ia ka jingsngewkhia, halor ka jingsdang jyllei ki bar jylla bym biang ki kot ki sla bad kiba la wan ban bylla da kaba trei ha ki kam bapher bapher ha ki thain Bhoirymbong, hynnin ka sngi Ba-ar, ki nongialam ka HYC Bhoirymbong Circle, ki la leit syndon ban kynduh ia u Bah H.S Shylla, CEM ka KHADC, na ka bynta ban iakren halor katei ka jingsdang suhthied ki bar jylla ha katei ka thain.
Ha ka jingiakynduh ia u CEM, ki nongialam ka HYC ki la batai ia kaei kaba ki la lap ha ka jingkhynra khynra jong ki, namar ha ka jingkhynra da ka HYC, ka la lap ba bun na ki bar jylla kiba la trei ha katei ka thain, kim lah ban pyni ia ki kot ki sla kiba biang bad dei na kata ka daw kaba la pynlong ia ki ba kin leit iakynduh ia u CEM na ka bynta ban leh ei ei ia kitei ki bar jylla.
Halor kitei ki mat kiba la iakren da ka HYC, na ka liang u CEM u la ai jingmut ia ki ba ki dei ban wad ia ka jingtip kaba biang da kaba shim kyrteng bad batai bha ia ka jaka kaba ki trei, nangta sa ai jingtip sha ka District Council, khnang ba ka District Council kan ioh ban leh ia kaba donkam baroh.
Hadien katei ka jingleit ban kynduh ia u CEM ka KHADC, u samla Tyngshain Makri, President HYC, Bhoirymbong, u la ong ba ka daw hi kaba la pynlong ia ka seng ba kan leit iakynduh ia u CEM, ka dei hadien ba ka seng ka la iohi ia ka jingnang jyllei ki bar jylla kiba la wan ban trei ha katei ka thain Bhoirymbong.
U la ong ruh, ba haba iadei bad ki bar jylla kiba don ha katei ka thain, ka seng kan nym shongthait, hynrei kan nangiai bteng ban khynra ia ki kot ki sla bad lada ka dang lap ba kim lah ban pynbiang, ka seng kan sa leh ia kaba donkam.
U la kyntu ruh ia ka District Council, ba ki dei ban shimkhia ban khynra ia ki bar jylla kiba la sdang ban jyllei ha katei ka thain, namar lada ka District Council kam leh ei ei ne ban khynra ia ki, ka nang pynshlur ia ki bar jylla ba kin trei ha ki kam bapher bapher bad ka ban sa wanrah jingeh pat ia ki trai ri trai muluk.
Shillong: Ka Shella Block Congress Committee kan pynieng kyrtong da u President jong ka u bah Batyngshaiñ Rynga ha ka elekshon MDC 2019 na Shella konstitwensi, iathuh ka tyllong khubor na ka seng Congress.
La iathuh ba ym shym la don ka jingiaknieh na katei ka seng ha kane ka elekshon MDC ha kaba baroh ki dkhot jong ka Congress ki la mynjur ia ka kyrteng jong utei u rangbah uba dang shu dep ia khun ha ka elekshon MLA 2018 kaba la long mynta u snem.
U Batyngshaiñ Rynga u la iakhun ia ka elekshon MDC ha u snem 2014 kum u kyrtong shimet hynrei u la shah rem noh ha katei ka elekshon, u la ia khun biang ia ka elekshon MLA 2018 na ka seng Congress bad u la ioh kumba 4000 vote tam bad u wan balai.
Kane ka dei ka sien ba lai ia utei u rangbah ba un ia khun elekshon bad mynta ka kynti ruh un ia khun na ka seng Congress.
Lah ban kdew ba kumba ka lyer ka sawa mynta ki lah ban mih bun ngut ki kyrtong na Shella konstitwensi ha kane ka elekshon MDC 2019.
Kumba ka long haduh mynta ki kyrtong kiba la bna ban ia khun na Shella konstitwensi ki long u bah Teiñwell Dkhar ka UDP, u bah Batyngshaiñ Rynga na ka Congress, u bah Pyndap Saibon na ka KHNAM, u bah Pynthymmaibor Chyne na ka NPP, u bah Wellborn Bynnud bad ym shym la ioh jingtip la ka PDF kan iakhun ne-em namarba haduh mynta ym pat shym la sawa kyrtong na katei ka seng ha Shella.
Shillong: Ka Shillong Lajong FC kan iakhun mynta ka sngi pyrshah ia ka Churchill Brothers ha madan Tilak Maidan ha Goa por 5PM.Kane ka dei ka jingialehkai kaba lai jong ka Lajong shabar na la iing bad ha kine ki ar tylli ki jingialehkai ba la dep, ka la shah rem lut.
Ia kane ka jingialehkai yn pyni paidbah ha Star Sports 3, Hotstar bad JioTV.Kumba ka paw, kam dei ka aiom kaba bha ia ka Lajong namar ba ar tylli ki jingialehkai kiba la dep shabar, ka la shah rem beit ploin.
Nyngkong ka la shah rem ha ka Indian Arrows bad kumjuh ha ka Gokulam Kerala.
Ka Churchill Brothers, ka la iakhaid pyrshah ia ka Minerva Punjab (0-0), ia ka Chennai (2-2) bad iaka Real Kashmir (0-0).
Kane ka kynhun na Goa ka la kamai 3 point.
Na ka liang u Coach ka Lajong u Bah Alison Kharsyntiew u la ong, ha kine ki ar sngi ki la ioh biang ia ka met ka phad kaba wan dur hadien ba kila thait la jrem ha ki jingialehkai ba la dep bad ka jingialehkai lashai ia ka Churchill kan wanrah ia ka jingmih kaba bha.
Shillong: Ka Mawlai Presbyterian College ka la pynliem ia ka Shillong College ha ka jingiakhun phutbol jong ki kolej ka NEHU Inter College Football (Men) Tournament 2018 kaba long myn hynnin ka sngi ha madan NEHU, Shillong.
Ka Mawlai Presbyterian Colleges ka la pynliem ia ka Shillong College da 1-0.
Ha kawei ka jingia-lehkai, ka Nongstoin College ka la pynliem ia ka K.L.Bajoria College da 4-3.
Lashai ka sngi, ka Mawlai Presbyterian College kan iakynduh bad ka Jaintia Eastern College.
Nongstoiñ: Ka kynhun ialehkai jong ka Nongkrem FC, kala ioh ban rung syndon shaduh ka Quarter Final jong ka lympung Rani Motor’s Knock out Football Tournamement (RMKOFT) hadien ba kala lah ban pynliem noh ia ka kynhun ialehkai jong ka Marbisu FC da 3 kol la 1 kol ha ka jingiakhun ia ka wat kaba ar kaba la long hynnin ka sngi ha ka madan Mawkynjoin Laitkseh.
Katei ka jingiakhun ha pdeng kitei ki ar tylli ki kynhun kala long shisha ka jingialehkai kaba itynnad bha namar ka jingiabiang bor bha ha ka rukom ialehkai hynrei kaba la pyniapher noh ia katei ka jingiakhun kadei tang ka jinglah jong ka Nongkrem ban pyndonkam hok ia ka kabu thep kol kaba la ioh ban thep haduh 3 tylli ki kol kiba la biang pura ia ka kynhun ban jam sha ka Quarter Final jong katei ka lympung.
Haba phai sha ka jingiakhun ha ka kylla step na ka liang jong ka Marbisu kala ioh ia kawei ka kabu ksiar ban thep kol hynrei katei ka kabu kala shu sepei noh namar ba ka bol kala leit ban tyngkhuh noh ia u nar ba na jrong jong ka kol bad ka bol kala lait noh shabar bad ka Marbisu kala lah bha ban tehlakam ia ka bol ha ka jingiakhun ha katei ka kylla hynrei na ka liang jong ka Nongkrem kala ioh lad ban knieh ia ka bol bad ha katei kapor hi kala ioh syndon ia ka kabu ban pynkhih jar ha ka minit kaba 20 bad khlem da pynsepei u Gamelial u la ioh ban khyrwit ia ka bol kaba la rung beit jlang shapoh ka kol.
Shuh shuh katei ka 1 kol jong ka Nongkrem kala nang pynskhem shuh shuh iala ka kynhun ban ialehkai kham bha shuh shuh bad ha ki minit kiba khatduh ha shwa ba ka jingiakhun jong ka kylla step kan wai noh na ka liang ka Nongkrem kala ioh ban khyrwit biang sa ia ar tylli ki kol ia kaba la ioh ban thep da u juh u rangialehkai u Gamelial Lyngngoh ha ka minit kaba 30 bad 43 bad ia kitei ki ar kol la ioh ban thep tang namar ka jingbym lah ban kyrda da u nongap kol ka Marbisu bad ruh lyngba ka jingkhein sting jong ki rangapdien, hynrei da ka mynsiem iakhun ka Marbisu kala ioh pat ban pynphai ia kawei ka kol ha ka minit kaba 41 lyngba u Lamshaphrang Kurbah.
Haba bteng pat ia ka jingiakhun sa ha ka kylla miet la iohi shuh shuh ia ka jingiakhun dohiap jong ka Marbisu hynrei Kam shymla ioh lad satia ban thep kol namar ka jingskhem ki rangapdien ka Nongkrem bad na ka liang jong ka Nongkrem ruh ha katei ka kylla kala ioh biang ia shibun tylli ki kabu ban thep kol hynrei namar ka jingbym lah ban sangah da kaba tyngeh kitei ki kabu kila sepei lut namar ka bol kala lait kai noh sharud bad tad haduh ban da kut noh ka jingialehkai ka Marbisu kala hap ban mad noh ia ka nam rem.
Ha katei ka sngi ia ka nam rangialehkai ba kynsai tam lane ka Man of the Match la ioh ban khur da u Gamelial Lyngngoh jong ka Nongkrem u bala ioh ban thep haduh 3 tylli ki kol iala ka kynhun kaba la pynlong syndon ia ka Nongkrem ban jam sa sha ka Quarter Final jong katei ka lympung bala pyniaid da ka Laitkseh Sport Club (LSC) bad ka jingiakhun ka ban bud pat kan long biang sa ha ka 17 tarik mynta u bnai ha kaba ka Mawlai SC kan iakhun pyrshah ia ka Laban SC.Shillong: U Marshall Biam,  Ladrymbai (EJH) u la ujor sha u Dy.Inspector General of Police (E/R), Meghalaya,Shillong,  ba ha ka 6 tarik mynta u bnai, u la shah khot ha u Graham Lyngdoh na ka bynta ka jingialang paidbah kaba la long ha Tahkhniang, Tuber Kmaishnong ( EJH) bad u la ong ba u la leit sha katei ka jingialang kum u chairman jong ka North East Indigenous People’s Forum (NEIPF) ha ka por 11:30 baje mynstep.
Ha katei ka jingialang u la ong ba u Graham u la byrngem bad kiwei pat ki la byrngem byrngsit lang ia u bad ki pynbor ba u dei ban weng noh ia ka jing ujor, kaba u la ujor ha ka 22 tarik u risaw pyrshah ia ka jingkhrong pisa ki pulit ha NH 44.
U la ujor ruh ba la rahbor ia u sha kawei pat ka jaka ha kawei ka Scorpio  bad la byrngem byrsit lada jia ba um weng noh ia katei ka FIR.Ha kawei pat ka khubor, u bah N.Chullet, President bad u bah  H Suiam, Gen.
Secy.
Jaintia Hills Truck Owners’ Association (JHTOA) ki la ujor pulit ba ha ka 5 tarik mynta u bnai ha ka por 8:30 baje mynmiet, ki  trok ki la ujor sha katei ka seng ba uwei u briew uba la pynithuh ialade kum u President ka North East Indigenous People’s Forum (NEIPF) u la khang jubor ia ki trok kiba iaid lynti ha Kongong NH-44 (EJH) bad u la dawa pisa T.3000 tyngka na kawei ka trok.
La ujor ruh ba u la rah bad ka tiar siat kaba rit, ryngkat ka byrngem byrsit ia ki nongniah trok lada kim siew bad na ka jingtieng ki trok ki hap ban siew.
Ki la ong ruh ba kim shym la iohbat ia utei u briew naba u la phet krad noh da ka Mahindra Bolero rong sawbthuh ka bym don nombar.
Shillong: U bah S.Syiemlieh , MCS, ADC ,Khliehriat (East Jaintia Hills) u la ujor sha ki pulit ba ha ka 12 tarik mynta u bnai katba u dang iaid lynti ban leit sha Malidor –NH-6 u la ioh bat haduh 22 tylli ki trok kit dewiong kiba pynieng harud surok, ki nongniah bad ki nongbud jong kitei ki trok kim don hapoh kali.
Kitei ki trok ki dei kiba  don ia u nombar (1) AS-01AC-7088, (2) AS-24C-2664, (3) AS-24C-2826, (4) AS-01DD-3266, (5) AS-01FC-7819, (6) AS-01DD-5915, (7) AS-01EC-0930, (8) AS-01CC-7984, (9) ML-05-7860, (10) AS-01W-9476, (11) AS-01AH-1266, (12) AS-09C-2938, (13) AS-01GC-0966, (14) WB-39D-4777, (15) AS-11AC-5852, (16) ML-04A-5070, (17) AS-24-7221, (18) NL-01L-3391, (19) AS-01JC-7791, (20) AS-11HC-4186, (21) AS-01DD-4538 & (22) AS-01CE-7866.
Shillong: Hadien 6 sngi ba ki la shah thombor, mynta ka sngi ka kong Agnes Kharshiing bad ka Amita Sangma, ki la ia kynduh bad iohi iwei ia iwei pat.
Tang mar ia ioh jingtip ba ka kong Agnes Kharshing  ka la tip briew ka Amita Sangma ryngkat ka jingjaw ummat ka la kyrpad ia ki bor jong ka NEIGRHIMS ban ialam ia ka sha ka jaka thiah pang jong ka kong Agnes bad kumta la ialam ia ka da ka shuki shaka ryngkat bad ki bor pahara sha ICCU ba thiah ka kong Agnes.
Tang mar ia poi ha jaka thiah ka kong Agnes, ka Amita ka la bat ia kti jong ka bad ka la tuid ummat, kitei kim shym la iakren hynrei ki shu ia peit iwei ia iwei bad ki ia kohnguh khlieh namar ba ka kong Agnes kam  pat lah ban kren bad tang hadien katto katne por la ialam noh ia ka Anita sha jaka thiah jong ka.
Ki doktor na NEIGRHIMS ki la pyntip sha u bah John F Kharshiing bad u Francis Kharshiing ha ka por 11:30 baje mynstep ba la pyllait noh ia u jingring mynsiem na ka kong Agnes naba ka la kham ioh bor.
Ki la don bun bah kiba la wanjngoh ia ka kong Agnes na ki thaiñ Pynursla, Mawkynrew, Umsning,Mairang, Khliehriat, Jowai bad nalor kiba bun kiba la wan jngoh mynta ka sngi ki long bah Process Sawkmie, MDC & MLA, Bah Latiplang Kharkongor, MDC, EM, KHADC, Shri.Lamphrang Blah, MDC, KHADC, Shri.Donovan K Wahlang, MDC, KHADC, Shri.BR Rana, ADG, IPS, Meghalaya Police, kong  SN War, President, Seng Kynthei Mawkhar Welfare Organization, Kong  Joplin Shylla, President, MMPCC, bah B Narry, Rangbah Shnong, Nongrim Hills, Rev.BR Sohkhia,  Fr Richard M Majaw, bah  Edastar L Nongbri, ex-MDC, bah  P Mylliemngap, President, Seng Samla Smit Pyllun, Shri.J Khyriemmujat, RS, Nongmadan Smit, Bah Harlinjai Skhemlon, Sirdar Hima Mawdon, Dr.S Syiem, Shri.Ajay Gupta, Smt.
D Syiemiong, Ex-Director Agriculture, Shri.B Blah,  President, & Shri.Dominic Warjri, Secy, DonBosco Paspupils, Sisters & Staff ka Fernando Transit Shelter Home, North East Regional Domestic Workers Movement, Paiem Ainam M Syiem, Acting Syiem Mylliem, Sbah hri.
B Khonglah, RS , ryngkat ka  Executive Member Dorbar Shnong, Nongmynsong Smt Nongrum, President, Nongmynsong women’s  welfare associations, R Kharbangar, L Kharbangar, S Kharbangar, Smit, President & Secretary Seng Samla kur Kharshiing, Bah P Kharhunai, Rangbah Dong, Mawlai Nonglum, GS Road, kynthup ki nonghikai University bad Kolej.
Shillong: U MLA ka Congress u Zenith Sangma uba dei ruh u dkhot jong ka Public Account Committee (PAC) u la ong ba yn jia aiu lada jia eiei ia ka surok na Umiam sha Shillong, namar ba kumba ka long mynta u la ong ba dei tang kawei kawei ka surok kaba pyniasoh na Umiam sha Shillong.
U Zenith u la ai jingmut ia ka sorkar ban thaw sa kawei pat ka surok ka ban rung sha nongbah Shillong.
“Ngi la ai jingmut ba donkam ban thaw ia kawei pat ka surok namarba kumba ka long mynta ka don beit tang kawei ka surok na Umiam ban rung sha nongbah Shillong ka ban pyniasoh ia ka Guwahati bad kiwei pat ki jylla.
Yn jia aiu lada jia eiei ia ka surok kaba la don lypa haba kam don surok da kawei pat" ong u Zenith haba kren sha ki nongthohkhubor.
U la ong ba ka PAC ka la ai jingmut ia ka sorkar ban thaw surok ka ban iaid lyngba ia ka VIP Road sha Mawsiatkhnam, Lumshyiap bad Madan  Nonglonglakhiat bad ban pyniasoh pat sha Shillong By Pass.
“Ngi la bthah ia ka tnad ba dei peit ba kan phah ia ka jingtyrwa jong ka ban ioh ia ka mang tyngka" ong u Zenith.
Shuh shuh u la ong ba lada thaw ia  katei ka surok kan iarap ruh ban weng ia ka dheng kali ha nongbah Shillong bad kumba mar shiteng na ka jingdheng kali ha Mawlai lah ban weng noh lada don katei ka surok.
U Zenith u la ong ruh ba ka sorkar ka dei ban leh eiei halor ka jingeh jong ki paidbah na ka daw ka jingktah na ka jingtreikam jong ka Umroi Airport.
Shillong:  U myntri rangbah ka jylla u Conrad K Sangma u la plie paidbah mynta ia ka sngi ia ka Tamasa syntiew synrai lane ka   Cherry Blossom Festival, 2018 kaba la pynlong da ka tnad Forest & Environment Department ha ryngkat ka jingiatreilang bad ka Bioresources & Sustainable Development (IBSD) kumjuh ka  Indian Council for Cultural Relations (ICCR),  ka sorkar India.
La plie ia ka Tamasa Syntiew synrai ha ka jingialang kaba la long ha madan kaba san ha Polo.
Ha katei ka jingplie ia ka Tamasa la donlang u nongmihkhmat  ka sorkar Japan sha India u Kenji Hiramatsu, u myntri ka tnad pohing ka sorkar jylla u  James P.K Sangma, u myntri tnad jngohkai u bah Metbah Lyngdoh, u myntri ka koit ka khiah u bah A.L Hek, u myntri ka tnad pule u bah Lahkmen Rymbui, u Symbud Lamphang Dorbar Thaw-aiñ u Timothy D Shira bad kiwei pat ki heh ophisar ka sorkar jylla.
U Conrad u la ong ba katei ka Tamasa kan nang phuh nangphieng shuh shuh, da ka jingwan ia shim bynta lang ki nong Japan bad kan long ruh ka jingiapyni markylliang ia ki rukom tynrai jong ka Japan bad ki briew kane ka jylla.
U la ong ba ka jingkhot sngewbha ia ki nong Japan ka long ruh ban nang pynskhem ia ka jingiadei hapdeng ka ri India bad ka Japan.
U la ong ba katei ka Tamasa kan khring shibun ia ki nongwan jngohkai ym tang ba ki wan ha kane ka jylla, hynrei ki wan ban jngohkai ia baroh kawei ka thaiñ Lam mihngi.
U nong mihkhmat ka Japan  uba la wan kum u symbud kongsan u la ong ba katei ka Tamasa, kan dei ka jingsdang jong ka jingiajan bad ka jingsngew paralok hapdeng ka India bad ka Japan bad u la ong ba katei ka jingiajan kan nang pynskhem ha ki sngi ki por ki ban sa wan.
Ha kine ki saw sngi jong katei ka Tamsa nalor kiwei pat ki jingpynshongshit kan don ruh ka jingiakob dro dur, ka jingiakob pyni ksew, ka jingiakob iathuh khana bad ka jingiakob pynher kot kudi.
Shillong: Lashai ka sngi ka 15 tarik u naiwieng ka  ïewduh kan khang namarba ka don ka jinglehniam ka Hima Mylliem kaba shisien shisnem.
Ka jinglehniam kan sdang naduh ka por 9 baje mynstep bad ka ïew kan plie biang tad haduh ban da dep ka jinglehniam, katei ka jinglehniam kan long ha Khliehiew ha ka jaka ba ju lehniam bad ka shad ka kmen kan long ha basa tympew hadien ka jinglehniam na Khliehiew kumba ju long manla u snem.
U MLA ka Congress na Mawsynram u bah HM Shangpliang u la dawa ba ka sorkar ka dei ban pynlait noh ia ka baibam jong ki tymmen, ki longkmie ba marwei bad kumjuh ki briew ba duna dkhot met kiba khlem ioh shuh ia ka baibam naduh mynshem snem.
Haba kren mynta ka sngi sha ki nongthoh khubor, u bah Shangpliang u la ong, “Shwa ka aiom Khrismas ka sorkar ka dei ban pynlait noh ia ka baibam jong ki tymmen, ki longkmie ba marwei, kiba duna dkhot met", la ong u Bah Shangpliang.
U la ong ba ka sorkar ka khlem pynlait ia kane ka baibam la shi snem mynta kaba ju ai 500 shi bnai bad lada ka sorkar kam lah ban pynlait, ka pynduh jingshaniah ia ki paidbah.
Lyngba ka Chief Minister Social Assistance Scheme ka sorkar ka ju ai baibam ia ki briew kiba duna dkhot met, longkmie ba marwei bad ki tymmen kiba don ym duna ia ka 50 hajar ngut ha ka jylla.
U Bah Shangpliang u la ong ba ha kane ka dorbar ba la dep, ka iing dorbar ka la mynjur ia ka jingpang pisa ka tnad social welfare kumba T.71 klur eiei ban pynlait ia kane ka pisa sha kine ki briew hynrei kim pat ioh pdiang satia haduh kine ki sngi.
“Lada ka sorkar kam lah ban pynlait ia ka pisa, kan poi ka por ba ki briew kim shaniah shuh", la ong u Bah Shangpliang.
Ka la don ka jingiathir halor ka phang, la ki mashin thep vote ki Electronic Voting Machines (EVM) ki long kiba lah ne em ban shaniah 100 percent.
Ia kane la iatai bad ai jingjingtip mynta ka sngi ba la pynlong da ka Shillong Press Club ryngkat ka jingiatreilang bad ka ophis u Chief Electoral Officer (CEO) ka jylla halor ka rukom treikam ki mashin EVM-VVPAT.Haba kren halor kine ki mashin, u CEO u Bah FR Kharkongor u la kam ba ka jingshngain ia ka rukom treikam jong ki mashin EVM, kam dei ban long artatien watla ki don ki jingduna ha ka jinglong jong u briew.
Ban kham pynngeit shuh ia kane ka jingtreikam kine ki mashin u CEO u la ai nuksa da kaba ong, “Lada ka eroplein kaba ngi shong  ka hap, kam mut ba ngin nym shong eroplein shuh ne ngin pyndonkam biang da ki kali kulai kum ka juk hyndai".
U la bynrap, “Ka donkam ban pynbha ban pynjanai ia ka ban wad ia ki lad khnang ba kan long kaba shngain kaba lait na ka jingma bad kumjuh ka long ia ki mashin thep vote EVM, ki lah ban don ki jingduna hynrei ka dei ka lynti iaid kaba dang wad shuh shuh ia ki rukom ban pynlong kaba janai, kaba lait na baroh ki jingartatien".
U CEO u la ong ba ha kane ka jylla Meghalaya ki don tang kumba2.3 % ka jingthut ka jingtreikam kine ki mashin thep vote kaba kham duna haba ianujor bad ka ri baroh kawei kaba long 5 percent eiei.
U la ong ba ia kine ki mashin la pynwan dur ha ka rukom ban pynjanai bad u la ong, mynshwa kam don ka VVPAT ne ka kot slip kaba mih hadien ba la khniot ia u budam hynrei mynta la lah ban pyndonkam da kine ha kaba u nongthep vote u lah ban iohi haei u thep bad iano u thep.
U la ong ba kine ki mashin kim dei kiba lah ban leh tuh namar ba ym lah ban iasam kumba long kiwei ki tiar elektronik.
Katkum ka jingong u CEO, ka rta ki chip jong ki mashin ka long haduh 15 snem.
Hynrei na ka liang u bah nongialam ka UDP u Bah Allantry F Dkhar uba iashim bynta ha kane ka jingiathir, u la pynpaw ia ka jingsngew artatien ia ka rukom treikam kine ki mashin EVM.“Kiba dang shna u briew, dang lah beit ban leh tuh", la ong u Bah Allan bad bynrap ba ka UDP ka ju pynsngew ia kane ka jinpgyrshah sha ka Election Commission ka ri.
Nalor kane, u Bah Allan u la ong ba bun ki ophisar kiba pyniaid ia ka elekshon ruh kim pat nang ban pyntreikam ia kine ki mashin bad shisien ba ki la thut, ka la pynduh lad ia ki nongthep vote haduh ba kin hap ban leit phai noh sha la iing bad kane ka la jia ha kiba bun ki jaka ha kane ka elekshon MLA ba dang shu dep ruh.
“Ia ki mashin la shna da u briew bad kim long shngain haduh 100 percent bad lah ban leh thok khamtam ha kane ka ri India ha kaba ka bamsap ka la shong sbek ha ka jingmut jong ki briew", la ong u Bah Allan.
Katkum ka jingong u Bah Allan ka donkam ban don ki mashin ban thep vote kaban pynshisha kumba leh da ki kot mynshwa namar ba wat ki ri ba la stad ha ka pyrthei, ki thep vote da ki kot.
Ia kane ka jingiathir la pyniaid da u Manas Chaudhury, ba iashim bynta ruh u Prof.R.K.Satpathy, Political Science Department, NEHU nalor ki nongthoh khubor ka jylla.
Shillong:  Ka Congress ha kane ka jylla ka la ther ia kane ka sorkar Meghalaya Democratic Alliance (MDA) kaba ialam da ka NPP da kaba kynnoh ba ki briew kiba don ha ka bor, ki donkti bad ki runar nongkhaii dewiong bad ka la dawa ba dei ban thung da ka jingtohkit kaba laitluid ban tohkit ia ka jingjia shah hiar thma ka Kong Agnes Kharshiing bad ka Amita Sangma dang shen ha ki runar.
U nongialam ka Congress u Zenith M Sangma u la kynnoh ba ka jingshah hiar thma ka Kong Agnes bad ka Amita ha ka por ba ki dang leit jngoh ia ki jaka tih dewiong beain ha East Jaintia Hills dang shen, ka paw ba ka la don ka jingiadon kti iasylla lang ki briew kiba don ha ka sorkar bad ki runar khaii dewiong ha ka jylla nalor ki katto katne ki pulit.
Haba kren mynta ka sngi sha ki lad pathai khubor, u Zenith u la ong, “Ka jingjia ka paw ba ka don ka jingiadonkti ki briew kiba don ha ka bor sorkar (political boss) bad ki runar nongkhaii dewiong",.
Ha kajuh ka por, u la kynnoh ruh ba ym lah ruh ban sait khuid ba ki don ruh katto katne ki briew ka ain kata ki pulit kiba iadon kti lang ha kane ka kam.
“Hooid, ki don katto katne ki pulit ruh kiban donkti lang ha kane ka kam runar hynrei haba ong kumta ngam mut ba baroh ki iadon kti hynrei tang katto katne ki lah ban don kti lang ha kane ka kam", la kynnoh u Zenith.
U la ong ba ka Congress ka dawa ba dei ban thung noh mardor ia ka jingtohkit kaba laitluid halor kane ka jingjia ban sei madan ia ka jingshisha.
Halor ka jingkynnoh ba ka jingbym lah ka Congress ban weng ia ka jingkhang dewiong, u Zenith u la ther kylla, ba ka NPP, ka BJP ha ka por elekshon ki la kular ban weng ia ka jingkhang dewiong tang hapoh hynriew bnai lada ki wan ha ka bor hynrei haduh mynta kim lah ban leh.
“Namar ba kim lah ban leh ia kaba kila kular, ki la kynnoh kylla ia ka sorkar barim", la ong u Zenith.
Ka iing kaba U Ranveer bad ka Deepika, ki iathoh ha Lake Como, ha Italy.
U nongialehkai kriket ka Meghalaya  u Yogesh Nagar u la tied 141 ron ban pynlong ia ka kynhun jongu ban kamai 326 ron ha ka sngi kaba lai jong ka jingiakhun ka lumpung Ranji Trophy ka plate group ha ka jingiakhun pyrshah ia ka Puducherry mynta ka sngi.
Ha kawei ka jingialehkai sdang ka lumpung U-23 Col CK Nayudu Trophy, ka Meghalaya ka la pynliem ia ka Nagaland da  173 ron kaba long ha madan ka Meghalaya Cricket Association ha Polo Shillong.
Ha ka jingiakhun ha ka Ranji ha Puducherry, ka Meghalaya ka la kamai nyngkong 161/6  ha kaba u Nagar u kamai 45 bad u Abhay Negi 3 ron.
Kine ki la ialehkai bha haduh kane ka sngi balai, hynrei u Negi u la jap noh tang ha ka 29.
Dei haba bteng u Nagar bad u Aditya Singhania uba kamai 42 ron bad ki la pynlong ia ka Meghalaya ban kamai palat ia ka 300 ron.
U Pankaj Singh u dei u nongialehkai ba kham satar ka Meghalaya ban pynpra ia ki nongialehkai ka Puducherry da kaba pynhap 6/39.
Ka Puducherry ka dang bat nam tam ia ka Meghalaya da 95/4, bad kin iakhun khadduh lashai ka sngi.
Ha ka jingiakhun jong ka lumpung U-23 Col CK Nayudu Trophy, ka  Meghalaya ka la jop ban kynting pisa ka la jied ban ap ktem shwa ha kaba ka la pynliem ia ka Nagaland da 173.
U Arbin Singh (4/54), u captain Akash Kumar (2/41), Kartik Pawar (2/53) bad u Md Nafees (1/23) ki dei ki nongpynhap wicket na ka Meghalaya.
Ki riew runar, kiba rah bor ia u nongkhaii sying, ki la pyllait noh hynnin ka miet, khlem da pynmynsaw eiei ruh em bad ka daw, la sngewthuh, ba ka dei na ka jingtieng pulit.
La iathuh ba ki pulit, ki la ioh bat ia uwei na kitei kiba donkti ban rahbor bad kumta, ula iathuh ia kiwei pat kiba donkti bad ia ka jingjia hi baroh kawei.
U Tapos Dey (37) na Krishnai ha Goalpara, Assam, ula shah rahbor najan ka shnong Bansam Awe ha East Garo Hills ha ka por 8.30 hynnin ka step, katba u dang leit sha ka iew Rongsak.
Ki nonglute, ki la khang lynti ia utei u nongkhaii bad ki la sei ia u napoh kali bad rahbor bak na katei ka jaka.
La iathuh ba kitei ki nongrahbor, ki la pyllait noh, hadien ba ki la sngew kulmar ka jingiaid lynti jongki bad haba ki la ioh khubor, ba ki pulit ki la thwet jur ia ki.
Kitei ki nongrah bor, ki la iehnoh ia U Dey, ha kawei ka khlaw bad katei ka la ailad ia U Dey, ba un wan phet noh ialade ruh na kti kitei ki nongrahbor ba ula poi ha ka shnong Bansam Awe, hynnin hi ka miet, ha kaba ula sah miet bad ki trai shnong.
Ki pulit, ki la shimti noh ia U Dey mynta ka step, ha kaba la ialam ia u sha thanat jong ki pulit ha Williamnagar.
Shillong:Ka seng synrop jong ki samla pule jong ka dong shatei lam mihngi, kakaba kynthup ia kaCitizen (Amendment) Bill 2016, Foreigner (Amendment) Order 2015, Passport (Entry in to India) Notification 2015, kaba ailad ia ki poiwir kiba dei ki kynhun rit paidbah, kiba na Bangladesh, ba kin shong kin sah ha ka thain shatei lam mihngi.
Ka NESO, ka pynpaw ba ka don jing pynkhreh ban ailad ia kito ki Hindu kiba wan na Bangladesh ba kin shong in sah ha ka thain shatei lam mihngi, kiba la wan poi sha kane ka Ri, ha shwa ka 31tarik Nohprah 2014.
Ka NESO, ka pynpaw ia ka jing kyrshan jongka, ia ka rai jong U Nitish Kumar, nongialam ka Janata United, uba kyrshan ia ka phang jong ki samla ka dong shatei lam mihngi, ha kaba katei ka seng, ka la iakren ia katei ka mat ha ka National Executive jongki.
Ka NESO, ka la pynkhreh ia ki jingiakhih bad kitei ki kynthup ia ka jing ia shong kyrain, ha ka 20tarik Naiwieng 2018 ha Guwahati bad hadien kata sa ka jing ia shong kyrain ha ka 30tarik Naiwieng 2018 ha ki nongbah jong ki Jylla shatei mihngi bad hadien kata, yn don ka jingiaid pyrshah ha New Delhi, ha ka por ba sdang ka dorbar jong ka Parliament.
Ki nongialam jong ka NESO, kin ia kynduh ia ki myntri sorkar, ki MLA, ki MP jong ki Jylla shatei mihngi, ban iakren, ba kin pyrshah ia katei ka ain, ong ka kyrwoh na U Bah Samuel B Jyrwa, Chairman NESO bad U.Ban long Kristan ha Pakistan, ka dei ka jingim, ka bym donkam satia ban don ba tip ne ba ithuh, namar ba lada don kiba tip, kumta ka la ap lypa ka jingiap.
Ki Kristan ha katei ka Ri, ki don tang 1.6 percent.
Ka Asia Bibi, kaba long ka Kristan, ka la shah kynnoh, ba ka la pynlehrain ia U  Prophet Muhammed bad kumta ka la dei ban shah sdien phasi lane ban shah bom iap ha u paidlang jong katei ka Ri.
Ka dei ha u snem 2009, ha ka shnong Ittan Wali, kaba don hajan ka nongbah Lahore bad ha katei ka sngi, ka Asia, kaba don kumba 53 antad (mynta), ka ia leit bylla lang bad kiwei ki para kynthei bad ha ka jingshit tasam ka sngi, ka la leit tong um na kawei ka pung um, kaba don hangtei hajan, hynrei tang namar ba ka la dih shwa ia katei ka um, kumta kiwei pat ki para kynthei, kim treh shuh ban dih bad ka daw ka long, namar ba ka dei ka Kristan bad kim bit ban ia dih lang na u juh u khiew um, namar ba ka um, kaba ka dih ma ka, ka dei kaba la jaboh.
Nangtei ka sdang ka jingshah pynshitom jongka, ha kaba ka la shah set phatok 9snem kynthih.
Ka Asia, ka dei tang ma ka, kaba long niam Khristan ha katei ka shnong bad ka la ju shah pyntriem har rukom, na ka bynta ba kan kylla Muslim noh, hynrei kam treh satia.
Hadien katei ka jing ia dih um, U Mohammed Qari Salim, uba dei U Imam, ha katei ka jaka, ula pyrta na ka tynghung jong ka iingmane, ha kaba  ula kynshoit ban shoh paidbah ia ka bad kumta ka la shah shoh shah pynshitom bad ula ujor ruh sha ki pulit, halor ka jing kylla niam Kristan jongka.
Ka Asia, ka iathuh ba kiba shoh ia ka, ki la tan da u tyllai na ryndang jongka, da ka jingthmu ba kan iap noh, hynrei ha shwa ba kan shah pyniap ha u paidbhur, ka la shah kem noh.
U tnga bad ki khun jongka, ki hap ban phet rieh ialade, namar ki shah byrngem ban pyniap.
Ha U Naiwieng 2010, ka kashari, ka la rai ban pyniap ia ka Asia bad la hukum ruh ba kan siew ia ka kuna, kaba  £2,180, kaba long ka kuna, kaba kam lah satia ban siew, namar ba ka ioh kamai  £2 shi sngi.
Mynta ka Asia, ka la lait na ka jingshah pyniap, lyngba ka hukum jong ka kashari, hynrei ngim pat tip, haduh mynta kan leit sah sha kano ka Ri, namar ba kan hap ban mih na Pakistan bad ban leit sha kawei pat ka Ri.
Ki shitniam Muslim, kim hun ia katei ka rai bad ki dawa, ba dei ban pyniap shi syndon ia ka Asia.
Shillong: U President ka UDP u Dr Donkupar Roy u la ong ba ka UDP ka dei ban iakhun na Shillong, katba ka NPP ka dei ban iakhun na Tura Parliamentary constituency ha ka MP ban wan lashem snem.
Katkum ka jingong u Dr Donkupar, u kyrtong monlang ka sorkar Meghalaya Democratic Alliance (MDA) na Shillong dei na UDP katba ka Tura dei na ka NPP.“Tang kawei ka kyndon ka long ba ai ba ka UDP kan iakhun na Shillong bad ka NPP na Tura", la ong u Dr Donkupar haba kren mynta ka sngi sha ki lad pathai khubor.
U la ong ba wat la kam pat don ka jingiakren ha ka sorkar MDA bad baroh kiba don ha kane ka sorkar, hynrei ka la don ka jingiakren ha ki para nongialam jong ki paralok ka MDA.“Ngim pat iakren ha ka MDA hynrei la iakren ha ki nongialam jong ki party ba don ha ka sorkar MDA", la ong u Dr Donkupar.
U la ong ba baroh ki party kiba don ha kane ka sorkar MDA, ki mynjur ban don u kyrtong monlang ha ka elekshon MP ban wan hynrei ka mat kaba iakren ka long mano ban ialeh bad ia kane, yn sa pynbeit.
“Baroh ki la pdiang ban pyniakhun ia u kyrtong monlang ha ka MP elekshon hynrei ka mat kaba dang sah ban iakren ka long ia u kyrtong, mano ban ialeh", la ong u Dr Donkupar.
Haba kylli kaei kaban jia lada ym poi u kyrtong monlang na ka UDP, u Dr Donkupar u la ong, “Ngi kyrmen ia kaba bha tam".
Lah ban kdew ba ka UDP ka la pynkhreh ia ka elekshon MP ha kaba ka kyrtong jong u Dr Jemino Mawthoh uba dei u General secretary, ka la paw bha ban ia kiwei pat kiba kwah ban iakhun.
Kumba lah ban sngewthuh lada kam don jingkylla da kumwei pat, u Dr Jemino u lah ban dei u kyrtong ba ia pdiang da baroh ki party ha kane ka sorkar MDA ban long u kyrtong monlang ha ka MP ban wan na Shillong Parliamentary constiteuncy.
Shillong: U Samla Dawan Lyngdoh uba dei ruh u Waheh Shnong jong ka Namdong – A mynta ka sngi, u la khot ia ka dorbar paidbah jong ka shnong ryngkat bad ki riew rangbah jong ka Myngsngat-Khanduli Constituency, ha kaba ia ka jingialang la pyniaid da u Chairman shnong jong ka Namdong – A u ma Jakob Shylla.
Ha katei ka jingialang,  u samla Dawan Lyngdoh, ula pynpaw ia ka jingthmu jong u ban ia khun ia kane ka election MDC ha une snem 2019, ha kaba u la kular ha khmat ki paidbah uba u la wan sha ka politic ym ba u don ka spah ka phew, hynrei da kawei ka jingmut ban ai ka jingshakri sha ka imlang sahlang kaba dang sah dien habaroh ki liang.
U la pynshai ruh sha ki paidbah ba ym don mano mano ba phah ia u, ban ia khun election hynrei da ka jingmut jongu hi u la rai nyngkong da lade ia lade bad hadien u la pynsngew sha ki ba ha ing hasem bad sha ki nongialam shnong bad sha ka dorbar shnong hi baroh kawei.
Kane ka long katkum ka khubor ba la pynmih da u samla Arki Sumer Secretary jong ka shnong Namdong – A.Shillong: Ki paidbah ki thied kali 80 tylli ha ka shisngi, ia kane la lap dei lyngba ka jingwan rejistar kyrteng jong ki paidbah sha ophis u DTO, ong u bah Lambor Malngiang Chairman ka Meghalaya State Planning Board (MSPB).
U bah Lambor Malngiang u la ong ba man ka sngi ki don kumba 80 tylli ki kali kiba wan rejistar thymmai sha DTO.U la iathuh ba kiba iaid ha surok man ka sngi ki don 1 lak tam, u la ong ba katei ka SPB kan ai jingmut sha ka sorkar ba ka dei ban pyrkhing noh ia ka rukom thied kali ki paidbah da kaba wanrah ia ka polisi ba kiba thied kali ki dei ban pynthikna bad pynshisha ba ki don ka jaka ieng kali kaba biang.
U la ong ba ka nongbah Shillong ka kylla khapngiah dei na ka jingieng kali pathar bad ki don ki briew ki bym don tang ka jaka ieng kali ruh ki thied kali bad ia ki kali pat ki pynieng ha surok.
U bah Lambor Malngiang u la ong ba ka State Planning Board kan ai jingmut ruh ia ka sorkar ban thaw ia ki surok kiba ki kali kin lait ka jingrugn shapoh nongbah ban lait ka khapngiah.
U la ong ba la donkam ban thaw surok na Laitkor ka ban mih sha Malki, na Motinagar ban mih sha Lumpraring bad na Umiam ban mih sha Mawlai bad hapoh ka 10 sngi u la ong ba katei ka board kan khot lut ia ki tnad sorkar ban ia kren ia katei ka kam.
Shillong: Ka Ri-Bhoi napdeng ki shynrang bad ki thei ka East Khasi Hills ki la rah ia ka nam laduh ha ka lympung ialehkai ka State Level Mission Football Meghalaya Open Tournament 2018.
Ka Ri-Bhoi ka la pynliem ia ka West Jaintia Hills da 1-0 kol ba la thep da u Sparkle Khongsiej katba ki thei ka East Khasi Hills ka la pynliem ia ka West Khasi Hills da 1-0 kol ba la thep da ka Nisilia Majaw.
Ha ka jingialehkai jong kiba hapoh 15 snem ki shynrang, ka East Khasi Hills ka la pynliem ia ka East Jaintia Hills da 2-0 kol bad ia kine ki kol la thep da u Emboklang Nongkhlaw baroh ar kol.
Ha ka jingiakhun jong ki kynthei pat, ka East Khasi Hills ka la pynliem ia ka West Jaintia Hills da 4-1 kol.
Ia ka East Khasi Hills la thep da ka Fedelia Lamare 2 kol, bynrap da ka Sanfida Nongrum bad ka Fragrancy Riwan mar kawei.
Kawei ka kol ia ka West Jaintia la thep da ka Aetisha Lytan.
Na ki shynrang, ia ka nam best goalkeeper la ioh da u Deranius Wahlang na Bhoi, katba na kynthei la ioh da ka Ibakordor Hujoh na West Jaintia ha ka U-18 katba ha ka U-15 ki shynrang la ioh da u Luckystar Lawai na East Khasi Hills bad na ki kynthei la ioh da ka Deimima D Syiem na East Khasi Hills.
Kiba thep bun kol ha ka U-18 shynrang ki long u Iaisynroplang Lyngkhoi na West Khasi, na ka kynthei la ioh da Nisilia Majaw na East Khasi.
Ha ka U-15 ki shynrang, la ioh da u Batskhem Jyrwa na East Khasi Hills katba na ka kynthei la ioh da ka Fedilia Lamare na East Khasi Hills.
Kiba ioh best player ha ka U-18 ki shynrang ki long Sparkle Khonshai na Ri-Bhoi, katba na kynthei la ioh da ka Marbalin Nongrum na East Khasi Hills.
Ha ka U-15 shynrang, la ioh best player da u Gladdy N Kharbuli na East Khasi Hills katba na kynthei la ioh da ka Sanfida Nongrum na East Khasi Hills.
Shillong: Ka Nangkiew Irat ka la pynliem ia ka Malki da 3-2 ha ka jingiakhun jong ka Shillong Premier League kaba long myn hynnin ka sngi ha madan ka SSA ha Polo.
U Lakhon Surong ka Malki u la thep ha ka 28 minit, ha ka 76 minit ka la ioh penalty da u Elhdji O Kamara hynrei ka la kum thep bakla sha lade ha ka 79 minit.
Na ka liang ka Nangkiew Irat la thep da u Dame Syih ha ka 65 minit bad u William Pouliankhum ha ka 66 minit.
Ha kawei ka jingialehkai ka 2nd Division, ka Sohiong ka la liem ha ka Laitlyngkot da 1-2 kol.
Ia ka Sohiong la thep da u L Nongrang ha ka 54 minit katba ia ka Laitlyngkot la thep da u S Majaw ha ka 77 minit bad u R Nongrum ha ka 83 minit.
Ha ka jingiakhun ka 3rd Division, ka Mawtawar ka la pylliem ia ka Mawpat da 3-1.
Ia ki kol ka Mawtawar la thep da u George Dkhar (3), B Kurbah (34) bad u Fairly L Nongbri (67) katba ia ka Mawpat la thep da u Pynnehbok Pyngrope (70+1).
Aizawl: U Conrad K Sangma, myntri rangbah ka Meghalaya, uba dei ruh U President jong ka NPP, ula poi mynta ka sngi ha Aizawl, na ka bynta ban seng ia ka seng NPP ha Mizoram lashai ka sngi.
La iathuh ba ka seng NPP, kan sei ia ki kandidet jongka, ban iakhun ha ka elekshon dorbar Jylla ha Mizoram ha kane ka sien kaba mynta.
U Conrad, u iathuh ba ka jingiakren, ka la nang iaid mynta bad U Lalrinliano Sailo, myntri barim ka sorkar Congress lem bad kiwei de ki riew sain pyrthei ha katei ka Jylla.
La iathuh ba ka NPP, kan iakhun ia ka elekshon ha Mizoram marwei hi bad kan sa wad paralok ban ia treilang, lada jia ba kam don kano kano ka kynhun ka bym ioh ia ka jingbiang briew ba pura ha ka iing dorbar ba 40ngut jong ka Mizoram.
Nongstoiñ: U MDC ka Nongstoiñ Konstitwensi u bah L.G Nongsiej mynta ka sngi u la ioh ban leit noh jngoh kyrpang ia kawei na ki Balang rit kaba dei ka Balang U Khrist kaba don hapoh ka shnong Mawiong Lumsyntiew bad ha katei ka jingleit jngoh na ka liang jong u tei u MDC u la ioh lad ruh ban noh synniang lem sha katei ka Balang da ki shuki khnang ba katei ka Balang kan ioh ban pyndonkam ha kiba bun ki liang.
Ha katei ka sngi ka la don ruh ka jingialang kaba lyngkot ia kaba la pynlong hapoh jong katei ka Balang, ha ryngkat ka jingiadonlang da baroh ki riew rangbah jong katei ka Balang, ki longkmie ki samla bad kiwei kiwei kiba la ai khublei bad sngewnguh ia katei ka jingnoh synniang jong u tei u MDC.Na ka liang jong u bah Nongsiej ha katei ka jingialang kaba lyngkot u la ong ba ha ka jingshisha ka skhim MDC kam don kaba long kyrpang na ka bynta ban thied tiar thied tar (purchased) hynrei kadei beit tang na ka bynta ban shna jingshna (construct), pynban u la ialeh shitom ban pynioh kat ibor iba rit.
Nongstoiñ: Ka ophis jong u Syiem bad ka Dorbar jong ka Hima Nongstoiñ mynta ka sngi ka la ioh ban pynlong ia ka jingpynkhuid ia ka Їew Nongstoiñ, ia kaba la sdang naduh ka por 8:00 baje mynstep ha kaba la wan ban iashim bynta lang ruh ha katei ka jingpynkhuid da u Syiem ka Hima Nongstoiñ u Paiem E.P Syiem, u Lyngdoh jong ka Hima Nongstoiñ u Bah Macmillan Byrsat u ba dei ruh u MLA jong ka Nongstoiñ, paidbah nongshong їew bad kiwei kiwei.
Shillong: Ka tnad social welfare ka la hap ban pynlut T.71,27,84,500 klur na ka bynta ban siew ia ka baibam tymmen sha ki 53573 ngut ki tymmen bad 30284 ngut ki longkmie ba ri khunrei ba shah ieh ha u lok, ne kiba khlad noh u lok.
Haba wanrah ia kane ka mat ha iing dorbar myn hynnin ka sngi, u myntri u Bah Kyrmen Shylla u la ong ba kane ka pisa, ka long ban siew ia ka baibam jong kine, na bynta san bnai ka ban long naduh u bnai Naiwieng 2018 haduh u Lber 2019 ban wan lashem snem.
Ia kine ki briew, la ai jingiarap ka sorkar lyngba ka Chief Minister Social Assistance Scheme.
U la ong ba ka sorkar ka donkam ruh ban pynlut 65 lak tyngka na ka bynta ban leit ban pynrung kyrteng ia ki briew ha ka jylla ba kynthup 11 tylli ki district.
U myntri u la ong ba ki tymmen kiba lah ban ioh jingmyntoi ia kane, ki long kito kiba la dap 60 snem shaneng ki shynrang, 58 snem ki kynthei bad ka jingkamai jongki, kam dei ban palat ia ka 36 hajar shi snem bad ki dei ban don ka dur thep vote (EPIC), katba ki longkmie ba shah ieh lok, ki dei ban long kiba dang hap bsa ia ki khun namar ba khlad noh u lok, ba phet ne shong iakhlad, bad kim dei kiba la iashong kurim biang.
Shwa ia kane, na ka liang u Dr Mukul Sangma u la ong ba ka sorkar ka dei ban wah ia ki kyrteng jong ki briew ba ioh jingmyntoi ha ka shnong khnang ba kin lait na ka jingleit wad kyrteng ha ki bank ban leit wad ia kane ka skhim, kaba la pynlut por kai bad buh jingeh ia ki.
Shillong: U MDC ka Laban-Mawprem konstitwensi u bah Ricky Shullai mynta ka sngi u la rung sha ka seng UDP bad la pdiang sngewbha ia u ha ka jingialang kaba lyngkot kaba la long ha ingsah jong u President rangbah ka UDP u Dr.Donkupar Roy.
U bah Ricky Shullai u la jop na ka seng NCP ha ka elekshon MDC shiteng samoi ha u snem 2016 hadien ka jingrisaiñ noh jong u bah Sanbor Shullai namar ka aiñ ar maloi.
Hadien ba u bah Sanbor u la phet noh na ka NCP ban leit sha ka BJP, u bah Ricky Shullai ruh u la mih lang na katei ka seng bad u kylla long u MDC shimet hynrei mynta ka sngi u la leit ban rung hapoh ka UDP.Da ka jingrung UDP jong u mynta ka UDP ka don 6 ngut ki MDC ha KHADC.Jowai: U MDC ka Jowai North u ma Marki Mulieh u la mih noh na ka party BJP ha kaba ia ka shithi iehnoh kam u la dep phah sha u President ka Party u ma Shibun Lyngdoh.
Haba pyllait khubor mynta ka sngi u ma Mulieh u ka ong ba ka long kaba sngewsih ban iehnoh ia ka party BJP hynrei da ka ningbym banse u la hap ban shim ia kane ka rai namar ki paidbah nongkyrshan jong u ki la bthah ia u ban mih na katei ka party.
“Nga la dep khot ka jingialang bad ki nongkyrshan jong nga bad ki la bthah ia nga ban mih noh na ka party", la pynpaw u ma Mulieh.
U ma Marki Mulieh udei u MDC uba la jop na ka party UDP bad hashwa bad hadien pat u la iasoh bad ka BJP bad u la bat ruh kum u District President ka Party ha West Jaintia Hills.
U la iakhun ruh ia ka election MLA kaba dang shu dep hakaba u la ioh tang kumba 1800 vote eiei na Jowai Constituency.
Jowai: Ka KNGCSU, ha ka jingialam Jong u Vice President u Dawyoo Lyngdoh,u General secretary u Sokini Dkhar, Assistant general secretary u Heisuk Chulet, Ex President u Pyniar Dhar bad u Shwari Ryngkhlem ki pyrshah jur ia ka jingkiew ka bai examin ha Kiang Nangbah Govt.
College.
Kat kum ba lah buh ka University, ka bai exam ia ki ba pule Under Graduate (U.G) ka dei 800/- tyngka ia ki Non-professional (regular) bad 500/- tyngka ia ki Non-professional (repeaters).
Ka KNGCSU, ka la wad jingtip na ki Examination department jong ka North Eastern Hills University(NEHU) bad la lap ba kitei ki dor ki dei kiba la buh da ka University.
Ka KNGCSU ka dawa namarkata ban pynphai biang ia ka pisa Jong ki khynnah pule bad ruh yn phah pynshitom ia u principal ka College kat kum ka aiñ iaka jingshim kabu jongu ia ki khynnah.
Shillong: U MLA ka Rambrai u Bah Kimfa Sydney Marbaniang u la rah ia ka mat myn hynnin ka sngi halor ka jingphet rieh ki nongshong ka Huhuapara, hadien ba la shah thwet ha ki pulit ka Assam.
Haba wanrah ia kane ha iing dorbar, u Bah Kimfa u la ong, ba ka jingjubab u myntri rangbah hynnin ka sngi, ka long kaba bakla da kaba kam ba ki don tang 150 ngut kiba phet na shnong.
“Baroh kiba phet rieh na shnong ki don 575 ngut na 77 tylli ki longing, bad na kine 125 ngut ki phet rieh ha skul Christ King School ha Malang bad Sildubi", la ong u Bah Kimfa.
U la ong ba ka surok ha katei ka jaka, ka dei kaba la shna da ka shim 100 sngi, hynrei ki ophisar ka Assam ki la wan ban surbe ia ka surok ka ban iaid sha ka ksaid Chonggadare, hynrei ki paidbah katei ka shnong kim shah, namar ba ka dei ka jaka ka Meghalaya.
Na ka liang u Bah Kimfa u la dawa ba ka sorkar ka dei ban tuklar mardor ban pynthikna ba ki pulit ka Assam kin pyllait noh ia kitei ki briew ba ki la kem bad ban sangeh ban thwet ia kiwei ruh.
U Myntri Rangbah u Conrad K Sangma, haba jubab, u la kular ba ka sorkar kan ri bad kan iada ia ki briew lajong bad kan leh ia kaba donkam.
Hynnin ka sngi, u la ong ba ki pulit ka Assam kim bud katkum ki kyndon ka ain, haba ki kem ia ki briew na shnong Malangkona kaba hap ha West Khasi Hills dang shen.
Kiba shah kem ha ki pulit ka Assam na Malangkona ki long u Habart Marak na Malang- shnong Khasi, u Wilso Marak na Malang Hahuapara, ka Aila Sangma na Malang Hahuapara, ka Dime Marak na Hahuapara bad u Aldrin Marak na Malang Hahuapara bad sa 5 ngut ba la dang shah thwet.
Namar kane ka daw, kumba 150 ngut, ki la phet rieh noh na shnong bad 125 ngut ki sah ha Christ King Church Skul ha Malangkona, katba kiwei ki la leit rieh sha iing kiba haiing hasem ha Sildubi ban lait na ka jingshah kem ha ki pulit ka Assam.
Ha ka 9 tarik, ki pulit ka Mawshynrut Outpost ki la ioh pdiang sa ka ejahar na 3 ngut ki briew ka shnong Malangkona da kaba kynnoh ba ki ophisar ka Assam ki la pynmynsaw bad shoh bad byrngem ia ki briew kiba pyrshah ia ka jingwan thew jongki ia katei ka surok.
Halor kane ka jingjia, ka sorkar ka la phah ruh shi kynhun ki pulit SF-10 ban shong ha Malangkona bad Sildubi khnang ban ai ka jingshngain ia ki paidbah bad ban wanrah biang ia ka suk ka sain.
Shillong: Ka la don ka jingkulmar myn hynnin ka sngi, ha ka rukom ban ai jubab ia ka jingkylli ha ing dorbar, hadien ba ka tnad kaba dei ban jubab, lah jubab da kawei pat.
Kane ka la jia halor ka jingkylli ba la wanrah da u MLA ka Mawsynram u Bah HM Shangpliang uba la buh jingkylli shaphang ka jingkieng thew ne weighbride.
Ia kane ka jingkylli dei ban jubab da ka tnad Transport ba bat da u Bah Sniawbhalang Dhar, hynrei la jubab pynban da u myntri ba peit ia ka tnad legal metrology u Bah Samlin Malngiang.
Namar kane ka daw, u MLA ka Mawsynram u la wohnia ia kane ka jingle ka sorkar bad u la dawa ba dei ban jubab da u myntri ka tnad Transport.
Ka la don ka jingiania halor kane hapdeng ki MLA ka liangpyrshah ba la shim bynta lang u nongialam liangpyrshah u Dr Mukul Sangma uba la pynpaw ba kumba ju leh, dei ban jubab da u Myntri Rangbah bad u myntri um lah ban jubab, kaba la kubur ruh da u Lamphang u Dr Donkupar Roy.
Halor kane, u Conrad K Sangma kum u myntri rangbah, u la jubab hynrei namar ba kam long kaba la khreh, u la ong ba u donkam ban ioh ia ka jingtip kaba thikna.
Haba jubab ia ka jingkylli bynrap, u Myntri Rangbah ka jylla u la ong ba ki don 10 tylli ki weighbridge ba la ithuh da ka sorkar ha ka tnat Transport, kawei ba la pyniaid hi da ka tnat, katba kiwei pat ki dei jong ki briew shimet.
Ki dkhot ka liang pyrshah ki la thalain tyngeh ia ka sorkar halor ka jingbym lah ban ai jingtip ia ka jingdon ki weighbridge ha ka jylla bad ka jingiohnong na kine ki jaka thew.
U MLA ka Congress na Mawsynram u la ther tyngeh ia ka sorkar Meghalaya Democratic Alliance (MDA) da kaba ong ba ka jingbym treh ban jubab ka sorkar haduh katno ba ka jylla ka iohnong na ka jingdon kitei ki weighbridge ka dei ka jingleh khnang ban lait iakren halor katei ka mat.
U Bah Shangpliang u la wanrah ka jingkylli ban tip katno tylli ki weighbridge ki don ha ka jylla bad katno ka Transpor bad Mining department ki iohnong na kine ki weighbridge, hynrei na ka liang u Myntri ka tnat Transport u Bah Sniawbhalang Dhar um shym la jubab satia bad la jubab ia kane ka jingkylli da u Myntri ka tnat Legal Metrology, u Bah Samlin Malngiang.
Shwa ia kane haba jubab ia ka jingkylli u Bah Malngiang u la iathuh ba ki don baroh 103 tylli ki weighbridge ha baroh kawei ka jylla, bad kaba bun tam ka dei ha Ri-Bhoi distict kaba don 40 tylli, East Khasi Hills 7, South West Khasi Hills 3, West Khasi Hills 11, East Jaintia Hills 34, West Jaintia Hills 5, West Garo Hills 2 bad East Garo Hills 1.
Shillong:Ka Working Committee KJP Assembly kaba la shong ha ka 27tarik Nailur 2018 ka la pyrkhat khia halor ka rai jong ka Supreme Court kaba ym pynlong beain shuh (decriminalised) ia ka Section 377 jong ka IPC kaba dei shaphang ka jingiashongkha para kynthei  lane para shynrang.
Kum ka Balangka pdiang tang ia ka jingiashongkha kaba kat kum ka ktien U Blei,(Gen.1:27-28).
(Gen.2:24).
(I Kor.7:3-4).
Kumta la kyntu ia ki Parabangeit bad ki Nongialam Balang ba kin shim khia ia kane ba ki khun jong ka Balang kin ym shah ialam bakla.
Ba ka jingshongkurim kam dei ban long para shynrang lane para kynthei, pynkut ka kyrwoh ba la pynmih da U  Rev.N.S.Phawa, Senior Administrative Secretary,KJP Assembly.
Shillong: Ka Nangkiew Irat kan iakhun mynta ka sngi bad ka Malki haka Shillong Premiere League por 4 pm, hynrei kan nym don ka jingialehkai ha ka 1st division.
Ha ka Third Division yn iakhun ka Mawpat bad ka Mawtawar.
Ha ka jingialehkai mynta ka sngi, ka Nongkrem ka la pylliem iaka Mawlai da 1-0 bad ia kane ka kol la thep da u Bankyrshan Mawthoh ha ka 90 minit.
Ha kawei ka jingialehkai, ka Nongumlong ka la pylliem ia ka Nongkseh da 2-0.
Ia kine ki kol la thep da u Shaiborstar Malngiang ha ka 38 minit bad u Werbor Nongneng Daloi ha ka 80 minit.
Shillong: Ki Custom ki la ioh kurup 1.98 lak tylli ki dawai kuli Methamphetamine kiba khia haduh 19.7 kilo , kitei ki dawai ki dei kiba shongdor haduh T.19.8 klur tyngka.
Ki Custom ki la ioh ban kurup ia kitei ki dawai na ki ki 2 ngut ki nongkhaïi drok, la ioh ban kurup mynhynnin ka miet na Killing.
Kitei ki dawai ki dei kiba la thmu ban pyniaid iew sha Bangladesh lyngba ka West Garo Hills.
Shillong: Shi taiew mynshuwa ki jaitbynriew Karbi na Assam ki la rat ia u mawpud jong ka shnong Khanduli uba pyniakhlad ia ka Meghalaya bad ka Assam.
Mynta ka sngi ka Dorbar Shnong jong ka Khanduli ka la mih paidbah ban thung da u mawpud ba thymmai.
Shillong: Ka ïng bishar ba hakhlieh duh ka Ri India ka Supreme Court ka la thung ia u bah  Hamarsan Singh Thangkhiew kum u nongbishar ka Meghalaya High Court.
La thung ia u bah Thangkhiew kum u nongbishar ha ka 25 tarik mynta u bnai.
Ia ka kyrteng jong u bah thangkhiew la mynjur da u Chief Justice barim ka Meghalaya High Court ha ka 26 tarik, u rymphang, 2018 bad ka sorkar ruh ka la mynjur khlem kano kano ka jingpyrshah.
Ki nongbishar ka Supreme Court ki la peit bniah ia ki kot ki sla jong u bah Thangkhiew kumjuh ruh ki la ioh ban ia kren bad u bad hadien ka jingiakren ki la lap ba u dei u briew uba lah ban shimti ia katei ka kam kum u nongbishar.
Shillong: Ka ing dorbar thaw-aiñ ka jylla mynta ka sngi ka la mynjur ia ka Rai ba la wanrah na ka liang ka sorkar ban pynrung ia ka ktien Khasi bad Garo hapoh ka khyrnit ba 8 jong ka Riti Synshar ka Ri.
Baroh 60 ngut ki MLA ki la mynjur ia katei ka rai ba la wanrah da u myntri rangbah u Conrad K Sangma.
Kiba la ia shim bynta ha katei ka jingiatai ki long u bah H.M Shangpliang, u bah P.T Sawkmie na Mawlai,S.K Sun na Mawphlang, Dr.Mukul Sangma nongialam ka Liangpyrshah bad kiwei pat.
Da U Bah Philip MarweinMynta ka sngi 27 tarik u Nailur ka dei ka sngi kynmaw kyrpang ia ka kam shangkai pyrthei lane ha ka ktien nongwei ki khot ka World Tourism Day.
Mangi ha Meghalaya ruh ngi rakhe kynmaw burom ia kane ka sngi da ki prokram bapher bapher kiba shongkun ban ioh bynta lang bad ka jingrakhe ha ka pyrthei baroh kawei.
Ha ka jingshisha ia kane ka sngi ladei ban rakhe ha baroh ki District bad wat ha ki Block ruh, hynrei ha ka jylla jong ngi ka jingmut jong kane ka sngi kam pat ngam jylliew satia.
Kumta, la shu rakhe pynkhraw noh tang ha ka nongbah Shillong ba laleh ha STate Convention Centre, Pinewood.
Ha ka pyrthei baroh kawei ka kam shangpyrthei (Travel and Tourism) ka long ka kam kamai kaba heh bha bad ka wan ba-ar hadien ka jingkamai na ka umphniang (travel and tourim business comes second to oil business).
Ki Ri kiba kham lah ban khring ia ki nongshang pyrthei, kum ki Ri Europe, Asia, America bad katto katne ha Africa, ki kamai da ki bun bun hajar Billion bad Trillion Dollar shi shi snem.
Oh, ki da kamai heh bha bad ki da riewspah haduh katta katta wat lada ki tlot kamai ha rep ka riang, ha ki karkhana, khaii-pateng bad kiwei kiwei ki bynta ruh.
Ha mutdur ma phi ba ha ka shi shi snem ka jingwantuid jong kin nongshang pyrthei (tourists) ka kot sha ki spah lakh bad million.
Lada uwei uwei u pynlut tang 3 lakh tyngka haba leit shangkai pyrthei ha ka shisnem lada don tang shi milian ki nongshang pyrthei kiba poi ha kawei ka Ri ka jingkamai kala kot bun milian tyngka.
Oh, ka peisa ka shu wantuid ba ki briew ki pynlut ha ka bai kali, bai erplein, bai bam ha kidukan, restaurant, hotel,bai rung ha ki jaka peitkai kiba bun jait, bai siew ia ki nongialam jngohkai bad kumta ter ter.
Oh ka business bah ka bymlah ban batai.
Ki kali ki kamai, ki jaka pynieng kali ki kamai, ki dukan ki kamai, ki restaurant ki kamai, ki hotel ki kamai, ki nongdie jingdie ruh kikamai, ki jaka peitkai ki kamai, ki nongshna shna bad ki nongpynmih tiar babun jait ki kamai bad wat ki thwei, ki kshaid, ki wah, ki krem ki kroh, ki lum ki them bad kikhlaw ruh ki kamai peisa.
Ha ka jingshisha jan baroh naduh ka mariang haduh bymdei mariang ruh ki pynkha tyngka na ka jingwan ki nongshang pyrthei (tourists).
Dei na kane ka daw ba iwei pa iwei na ngi, ngi dei ban sngewthuh ba ki Tourist ki wan ban pynlut peisa ym ba ki wan ban lute.
Ki Tourist ki deiki paralok jong ngi, ym ki nongshun tang ym dei pat ban iasboh palat bad ki ioh ki shim kabu pynban bad wanrah pynban ia ka jingsniew.
Ngi dei ban shalak, ban shemphang, ban ialong pralok bad ki bad deiban don akor bad ban iaraplem ia ki haba ki don ha ki jingeh hynrei, katkum la u pud.
Ha kane ka rukom ki tourist kin shah khring ban wankai na ka por sha ka por.
Ka Tourism lane kakam shangkai pyrthei ha Meghalaya kam pat da roi kumba long ha kiwei kiweiki jylla- kum ha Kerala, Goa, Orissa, Jammu bad Kashmir, Tamil Nadu, Maharashtra, West Bengal, Sikkim bad kiwei kiwei, hynrei lajar katta ruh ka jylla jong ngi ka la sdang khring bha ia ki topurist.
Ka daw hi ka long naka jinglong ka mariang kaba itynnat bad kiba pyngngad bad ki don de sa kiwei kiwei kiba khring iaki.
Tang haka snem 2017 ruh ki ladon haduh 10,02,907 ngut ki tourist kiba wanpoi ha Meghalaya bad na kine kiba wanpoi napoh ka Ri ki la don 9,90,856 ngut bad kiba nabar Ri ki ladon 12,051 ngut.
Hooid,ym shym la ioh jingkhein katno kine ki tourist ki la wan ban pynlut (wan theh) peisa ha ka jylla jong ngi hakasnem 2017 bad ngi ngeit ba ki la wan pynlut da ki klur bad kiba iohnong kham bun kin dei hi ki trai shnong.
Kane ka peisa ka la leit sha ki trai kali, ki hotel, ki dukan bapher, ki jaka peitkai, sha ki nongshna tiar shna tar bad kumta ter ter.
Ngi don ka mariang kaba itynnat bad bapyngngad, ngi don ki wah, ki kshaid, ki lum bad ki them, ki riat bad ki lhuh, ki krem ki kroh, ki umshit umtngam, ki shnong ba itynnat bad kiba khuid, ki jingkieng thieddieng bad ki jingkieng ba itynnat ba la shna da ki engineer, ki iingmane, ki khlaw ba itynnat bad kumta ter ter ha baroh kawei ka jylla.
Katkum ka jingbuh jingkhein jong ka sorkar ki don kumba 60 tylli ki jaka kiba kham paw nam ban peitkai ki tourist hynrei, ha ka jingshisha ki don da ki spah tylli ki jaka leit paitkai kiba itynnat bad kiba ithiang bha na ka bynta ki tourist, bad ka sorkar kam pat lah ban buh jingkhein lut namarba ha bun na kine ki jaka ym pat lait kali.
Kumta, ban kham khring ia ki tourist ha ka jylla jong ngi ngi donkam nyngkong nyngshap eh ban pynpoi ia ki surok kiba bha sha ki jaka peitkai bapher bapher, ban buh ia kine ki jaka peitkai ha ki internet, ban pynbna paidbah ia ka spah mariang kaba ngi don na ka bynta ki tourist, ban ai ia ki address bad ki kyrteng jong ki hotel, ki restaurant, ki dukan, ki lad leit jingleit ha ki kotkhubor lane ha ki social media, ban don ki nongialam peitkai ia ki tourist, ban ai jingtip ia ki hangno ki don ki jaka bam jaka dih, jaka sah la ha lynti ne ha ki jaka peitkai lane ynda poi ha ki shnong bad ha sor.
Hangno ki don ki jaka sangeh erplain, sangeh rel, ne sangeh kali bad ki lieng ha ki wah bah.
Hangno lah ban leit thied jingthied ia ki jait tiar ba har-rukom bad kumta ter ter.
Lada ym don ei ei ban tyrwa kumno kein ki tourist kin wan, khamtam leilei ki tourist kiba riewspah.
Na ka bynta ki tourist kiba riewspah lei lei kim kwah ban wankai na ka bynta kiba malu mala, ki wan ban ioh muja ha ki jaka kiba bha tam bad ki da theh peisa artat ryngkat ban iit ki lad ban ioh leh business da kaba iateh lok ban kamai artat.
Namarkata, ka long ka jingtynjuh kaba khraw ia ngi ki traishnong na Meghalaya ban iakhun tyngeh ban khring ia ki tourist da kaba treismat, treishitom, pynneh pynsah iaka spah mei mariang bad ban long kiba sngewthuh ba ka Tourism ka dei ka business bah ban pynriewspah ia ngi hi.
Lada ngi don tang kawei ka jaka peitkai ba itynnat lane tang kawei ka hotel ne wat tang kaweika jaka shna tiar shna tar ruh ngi la lah ban kamai spah na ka tourism.
Ka shong ha ngi kumno ban leh.
Jowai: Ki paidbah riew ngeit ha Nartiang ki la kad arliang halor ka jingthung Pandit ha ka Durga Temple kaba don na katei ka shnong Nartiang ha West Jaintia Hills District.
Katei ka Durga Temple ha katei ka shnong kaba la don naduh ka por uwei na ki syiem Jaintia ha kapor ba ka Nartiang ka long ka Nongbah Lyiur bad ka Jaintiapur kum ka Nongbah Tlang.
Ha ka por ba u syiem u la thaw ia katei ka Temple, u Syiem Jaintia u la wanrah ia u Pandit na ka jait Deshmuk bad kane ka iing ka sem utei u Pandit ka la don ha katei ka shnong haduh 29 pateng mynta katkum ka jingiathuh ki paidbah katei ka shnong.
Kane ka huri hura ka la mih dei hadien ka jingduhjait noh katei ka longing long sem u Uttam bad u Maloi Deshmuk kiba la khlad noh ha u snem 2017 bad u bnai Lber, 2018.
Hadien ka jingkhlad noh kitei ki ar ngut ki Pandit, ka Durga Temple kam don Pandit Shuh bad yn don shuh u shynrang na katei ka longing ban shimti ia ka kam, kumta ka bor shnong, u Acting Dolloi bad ka kynhun jong ki, ki la thung pandit noh da u Swappon Bhattacharjee uba dei u nonghikai skul ha Bholaganj, East Khasi Hills.
Dei ha ka 16 tarik bnai Jymmang, ba la thung ia utei u Bhattacharjee kum u Pandit da u Acting Dolloi bad kiwei kiwei ki rangbah niam ka Nartiang.
Hynrei ka la mih ka jingdawa na kawei pat ka kynhun ba kim shah da u pandit uba na bar ban wan long pandit ha katei ka shnong namar ba ka Lehniam ha katei ka Shnong ka long khlehlang Hindu bad Niamtynrai.
Katei ka kynhun ka la thung noh da u Oni Muskut uba dang 18 snem ka rta ban long Pandit uba dei ruh u khun jong u Hymmen jong u Maloi bad Uttam Deshmuk uba la kha na ka lok Pnar.
“"Ngim lah ban pdiang ia u Pandit uba na bar namar um lah ban pyndep ia ka niam ka rukum kaba dei ka Durga Puja katkum ka jingngeit ki nong Nartiang", la ong ki longkmie kiba shongsah ha Durga Temple ban nym ai lad ia utei u Pandit Bhattacharjee ban rung shapoh Mandir.
Dei ha ka 29 tarik une u bnai ba la dep ba la mih puk ka jingiapyrshah hapdeng ki ar liang mamla haduh ba la jan kulmar namar la thmu ban pynrung ia u Pandit Bhattacharjee shapoh Mandir ha ka jingiadonlang ki pulit.
Haba tohkit bniah ia kane, ki paidbah kiba kyrshan ia u Acting Dolloi bad ia ka kynhun jong u ki la ong ba utei u Pandit uba la wanrah naduh Bholaganj udei uba la nang la stad bad uba nangbha ia ka ktien Sanskrits katba utei u Oni Muskut uba dang 18 snem u la pyndep tang ia ka class V bad um dei satia na ka jait Brahmin.
“Ngin nym pdiang satia ia utei u Oni Muskut ban long kum u Pandit namar um dei u Brahmin bad kam ju don ruh ha ka history ba u Pnar uba lah ban long u Pandit lane ha ka ktien Pnar U Bormon", la ong ki paidbah kiba kyrshan ia u Bhattacharjee.
Halor kane ka jingjia thung Pandit, ia kiba haiing hasem jong ki Pandit Deshmuk, la hukum ruh da u Waheh Chnong bad u Dolloi ba ki dei ban mih noh na ka iingsah Pandit khnang ba u Pandit Thymmai un ioh ban shimti ia katei ka jaka sah ruh ka iing bishar jong ka Meghalaya High Court ka la pyniasngeh ia kane.
Shah Dain kuna u DC barim bad ar ki Pandit ba khang tala ia ka Temple (Mandir)Shuh shuh shuh halor katei ka jingjia, ka iing bishar jong ka Meghalaya High Court ha ka hukum kaba la pynmih ha ka 14 tarik une u bnai ka la dain kuna ia u Deputy Commissioner barim bad ruh ia baroh ar ngut ki Pandit kiba la khang tala ia katei ka Mandir.
Ka iingbishar katkum ka hukum ba la pynmih lyngba u Justice SR Sen ka la dain kuna ia u Deputy Commissioner barim, bah R Rapthap, T.1000 namar ba um lah ban tem ia katei ka jingiakynad da kaba pyndonkam da ki bor pulit, pynban u la shim ia ka rai ban khang tala ia ka Temple kaba long pyrshah ia ka Riti Synshar ka ri.
Katba ia kitei ki ar ngut ki Pandit pat namar ki la khang mar uwei u tala ia katei ka Mandir, ki ruh ki la shah dain kuna mar T.500 tyngka marwei.
Katba ha kaba iadei bad ka jingthung ia u Pandit, ka iing bishar ka la ong ba kam kwah ban tuklar hynrei ka la ai jingmut bad ai por ia ki paidbah ka shnong shi bnai ban pynbeit hi da kaba shim jingmut ruh na ki riew stad niam Hindu ban thung ia u Pandit uba tbit.
Kane ka jingkynram kynram ka dang bteng haduh mynta ka sngi bad ka lah ban nangjur nangjur ha kine ki sngi ban wan lada ki bor District kim shym la shimkhia bha.
Na ka liang u SP, u bah Lakador Syiem haba kren bad u Rupang u la ong ba na ka liang ka bor pulit bad bor District ki la shimkhia shi katdei eh ban tem ia kino kino ki jinghuri hura kiba ktah ia ka shongsuk shongsain bad u la ong ruh ba la buh ia ki pyrtong pulit ha katei ka jaka ban tem ia kum kita ki jingjia.
Ha ka juh ka por u la kyntu ruh ia ki paidbah katei ka shnong ban ia sngewthuh jingmut ban dup lah ban pynkut noh shi syndon ia katei ka kynrum kynrum.
Shillong: U Myntri rangbah ka jylla u Conrad K Sangma u hap ban iarap jubab ia ki jingkylli bynrap ba la wanrah da ki MLA ka liangpyrshah kaba iadei bad ka tnad ka rep ka riang hapoh ka iing dorbar mynta ka sngi namar ba bun ki jingjubab ba ai u myntri u Bah Banteidor Lyngdoh kim pynhun ia ki MLA.Ia ki jingkylli ha kaba iadei bad ka rep ka riang, la bynrap da ka MLA ka East Shillong ka Kong Ampareen Lyngdoh, u Bah HM Shangpliang kiba la hap ban iarap u myntri rangbah ban pynshai.
Shwa ia kane, u Myntri, u Bah Banteidor u la pyntip ba ki don haduh 31,439 ngut ki nongrep ha ka jylla kiba shah pyntbit ha ka rukom ban rep katkum ka jingstad ka juk mynta.
U la iathuh ba ki nongrep kiba la ioh jinghikai ki kynthup ia ki ba rep tit, slasha, shynrai, sying, ka kam ri ngap, ban pynmih symbai, ban pynmih sboh bym khleh dawai bad kiwei kiwei.
U Bah Banteidor u la iathuh ia kane haba jubab ia ki jingkylli ba la wanrah da u MLA ka Mawsynram, u Bah Himalaya Shangpliang ha ka dorbar mynta ka sngi.
Haba jubab ia ka jingkylli bynrap u Myntri Rangbah ka jylla, u Conrad K Sangma u la ong ba ka jingmyntoi na kane ka jingshah hikai ka long ba ki nongrep ki ioh ia ka subsidy ba 50 percent ryngkat kiwei ki jingmyntoi kum ka jingioh ei ia ki symbai jingthung na ka sorkar.
Halor ka tnad sam umU Myntri ka tnat Public Health Engineering (PHE) u la Bah Samlin Malngiang u la ong ba ka sorkar ka la dep ban ia soi jingmynjur bad ki nongsynshar Hima kumjuh ki Elaka ha kaba ia dei bad ka jingpyntrei lam ia ka Greater Shillong Water Supply Project bad ban tei ia ka jaka pynlang um na ka wah Umiew ha Mawphlang.
U Bah Malngiang u la iathuh ba ka tnat ka la ia soi ar tylli ki jingmynjur bad ka Hima Mawphlang, kawei ha u snem 1978-79 bad ka ba ar ha u snem 1999-2000.
Bad iathuh ruh ba kane ka ka jingsoi soskular mynjur ka dang treikam haduh mynta.
U Bah Malngiang u la iathuh ia kane haba jubab ia ka jingkylli u Bah Syntar Klas Sunn, MLA ka Mawphlang ha ka dorbar mynta ka sngi.
Ha kaba ia dei bad ka jingsoi soskular bad ka Hima Laitkroh u Myntri u la ong ba kam katkum ka jingtip jongu kam don kum kata, katba u Bah Sunn u la kyntait ia kane ka jingjubab jong u Myntri da kaba ong ba ba ka la don ha kaba la soi da u Bah Ronnie Lyngdoh bad ka hima.
Na ka liang u Lamphang u la bthah ia u Myntri ban wad ia ki jingtip bad jubab pat lashai ka sngi.
Shillong: Ka jingiatainia myn hynnin ka sngi hapoh ka ing dorbar ka la khluit shiphang hapdeng u Myntri Rangbah u Conrad K Sangma bad u nongialam liangpyrshah u Dr Mukul Sangma, hynrei ka la thanda noh hadien ba la ieng noh u Bah Charles Pyngrope ban pynthanda ia kane ka jingiatania.
Kane ka jingiatainia ka long halor ka phang ba la wanrah da ka MLA ka Ampati ka Miani D Shira, kaba dei ruh ka khun jong u Dr Mukul Sangma, kaba la dawa ba ka iing dorbar ka dei ban shim da ka rai, ban dawa na ka sorkar pdeng ban weng noh ia ka jingpynkylla ia ka kyndon kaba ai lad ia ki briew nabar ban rung kam ha Meghalaya Rural Bank.
Hadien ba la iapyni nia kine ki ar ngut ki nongialam kaba la thap mih sha ka jingiakynnoh politik, u MLA ka Nongthymmai u Bah Charles Pyngrope u la ieng ban kren ban pynjai jai noh.
“Ngim kwah ban leh politik ia kane ka kam.
Sngewbha sngap ia ka jingai jingmut jong nga, nga la kham iaw rta ban ia phi (Conrad) bad u hymmen jong phi (Dr Mukul).
Ngim ong ba ka sorkar kam leh ia kane ka kam hynrei ngi kwah ban pyniaid ia kane ka kam shakhmat",.
U Bah Charles u la ong ruh ba ki dkhot ka liangpyrshah kim kwah ban leh politik ia kane ka kam.
“Ngim kwah ban leh politik, ngim dei ban sangah", u la ong.
Kane ka jingkren u Bah Charles ka la wanrah ruh ka jingiarkhie na ki dkhot ka iing dorbar.
Shwa ia kane, hadien ba la shah kynther ha ki dkhot ka liang liangpyrshah, u Conrad u la sangah kylla ia ka sorkar barim ba ialam da u Dr Mukul Sangma kaba khlem shim khia ban dawa na ka sorkar pdeng ban sangeh ia kane ka jingailad ia ki briew nabar ban iakhun kam ha ka Meghalaya Rural Bank namar ba ka la jia ha ka por ba ki don ha ka bor bad ki la dait mynta ynda la shong ha liangpyrshah.
“Ka jingpynkylla ia ka kyndon la leh da ka sorkar pdeng ka dei ha ka 29 tarik Lber, 2017 ha ka por ba ka sorkar barim ka dang don ha ka bor hynrei balei kam shym la leh ban pyrshah ia kane ha katei ka por", la ong u Conrad.
U Conrad u la ong ba dei haduh u Iaiong mynta u snem 2018, ba ka sorkar ba mynta ka la phah jingthoh sha ka sorkar pdeng ba kan weng noh ia ki kyndon.
Halor kane, u Dr Mukul u la ieng da kaba ong ba ka sorkar barim ka la leh ia ka kam hynrei ka sorkar pdeng kam shym la sngap.
“Ka dei ka jingbteng na ka sorkar barim ha u snem 2017, ngi la buddien ia kane kam bad ka sorkar pdeng hynrei kam shym la sngap bad namar kata, ngi dawa ban wanrah noh da ka rai ka iing dorbar", la ong u Dr Mukul.
Na ka liang, u Conrad u la pynphai nia, “Lada ialade phim leh, balei phi kynnoh ia kane ka sorkar.
Kane ka sorkar jong ngi kan leh ia kaba donkam na ka bynta u paidbah",la ong u Conrad.
U la ong ruh ba dei ban sangeh ban leh politik namar ba kam don jingmut ban iakynnoh uwei ia uwei pat.
“Ngam kwah ban kynnoh iano iano hynrei ngin iaid shakhmat na ka bynta ka jingbit u paidbah bad ka sorkar kan leit ban iakren bad ka sorkar India", la ong u Conrad.
Na ka liang u Dr Mukul u la ong ba lada ka sorkar kam shym la kwah ban pdiang ia ka jingtyrwa ka MLA ka Ampati ban rah da ka rai, kan bha ba kan wanrah hi na ka liang ka sorkar.
“Lada phim kwah ban pdiang ia kane ka jingtyrwa ba la wanrah ma ngi (liangpyrshah), sngewbha wanrah ma phi (liangsynshar) ngin mynjur lang beit baroh", la ong u Dr Mukul.
Hynrei na ka liang u Conrad, u la ong, “Phi phim leh, balei phi kynnoh ia ngi", bad bynrap, “Ngin ia buddien bad kane ka sorkar ka la buddien bad ka sorkar pdeng bad ngin hap ban iaid katkum ki kyndon, phi dei ban iai shah namar ba ka sorkar kam shym la shong kli kti".
U Conrad u la kubur ba kane ka jingpynkylla ia ka kyndon, ka la ktah ia ki samla ka jylla ha ka ioh kam ioh jam ha kane ka tnad bank, ha kaba ka sorkar jylla kan shim khia.
Ka Miani kaba la wanrah ia kane ka mat, kaba la weng noh kham hadien, ka la ong ba ka tnad Finance ka sorkar pdeng ka la pynkylla ia ka kyndon jong ka Regional Rural Bank Act 1976, ha kaba la bsuh ia ka kyndon ba ki briew nabar ki bym nang ia ka ktien ki briew jong kano kano ka jaka, ki dei ban shah hikai hynriew bnai ban nang bad lada kim pat nang, kin pynjlan biang sha ka 6 bnai bad kane ka kyndon ka la ktah ia ki briew jong kane ka jylla, ha kaba la wan phrung kiwei pat ban rung kam nabar jylla.
Kham mynshwa, kiba iashim bynta ha ka jingiatainia halor kane ka phang, ki kynthup naduh u MLA ka Mawlai Bah Process T Sawkmie, u Bah George B Lyngdoh MLA ka Umroi, u Bah Adelbert Nongrum u MLA ka North Shillong bad kiwei.
Nongstoiñ: Ka jingbym pat leit phai shnong jong ki phetwir na ka jaka rieh tngen kaba don ha Sildubi kala pynlong ia ki katto katne ngut ki pulit ka Jylla Meghalaya kiba don hapoh ka shnong Malangkona ba kin sdang ban leit sah miet hi noh shapoh ka shnong Huhuapara naduh myn hynnin ka sngi ban sahmiet.
Wat la ka jingjia ha ki thaiñ Malangkona, ka la kham thanda bad ka la iaid ruh mynta la kumba lai taiew ei ei, hynrei ka tyllong khubor bala ioh lum la ong kitei ki phetwir ka shnong Hahuapara kim shym pat la leit phai shnong satia haduh mynta bad ki dang iai bteng ban don beit ha katei ka jaka rieh tngen ha Sildubi.
Shuh shuh ka tyllong khubor ka iathuh ruh ba katei ka jingleh jong ki pulit ka Jylla Meghalaya ban hiar sah miet noh sha katei ka shnong ka long kum ka dak ban weng noh ia ka jingtieng jong kitei ki phetwir bad da kaba ki khmih lynti ruh ba ha kine ki khyndiat sngi kitei ki phetwir kin sa lah ban leit phai noh suki suki sha la ka jong ka shnong.
Shillong: Ha ka 16 tarik u risaw, ka UDP kan pynbna ia ki kyrtong jong ka ki ban ia khun ha ka elekshon MDC 2019.
U President jong ka East Khasi Hills u bah Titos W Chyne u la ong ba ka ha East Khasi Hills ka UDP kan pynieng kyrtong ha baroh kitei ki konstitwensi bad la dep ban pynkhreh bad pynbiang lut ia ka thup kyrteng jong ki kyrtong lait noh tang ha ki 2 tylli ki konstitwensi kiba ka dang don ka jingiapynbeit bad kata ka dei ka Nongkrem bad ka Sohryngkham.
Ka seng Congress ruh mynta ka la don ha ka lynti ban pyllait noh ia ka thup kyrteng jong ki kyrtong jong ka ha baroh 29 tylli ki konstitwensi ha KHADC bad napdeng baroh kiba la pan tiket u don tang uwei u MLA barim uba pan tiket bad utei u dei u bah R.V Lyngdoh myntri barim ka sorkar jylla uba peit ia ka tnad pynroi sor.
Katba na ka UDP pat ki don 2 ngut ki MLA barim ki ban ia khun ha ka elekshon MDC bad kitei ki long u bah Titos W Chyne na Sohra uba dei ruh u MLA barim ka Sohra bad u bah Embhah Syiemlieh na Mawlai uba dei ruh u MLA barim ka Mawlai.
Lah ban kdew ba ki tylli ki konstitwensi MDC ha KHADC napoh East Khasi Hills ki long ka Sohra, ka Nongshken, ka Lyngkyrdem-Laitkroh, ka Shella, ka Mylliem, ka Nongkrem, ka Mawkynrew, ka Sohryngkham, ka Laitumkhrah, ka Jaiaw, ka Mawkhar-Pynthor, ka Laban-Mawprem, ka Sohiong-Nongspung, ka Mawphlang, ka Nongthymmai, Mawsynram bad ka Mawlai.
Shillong: U Myntri Rangbah ka jylla u Conrad K Sangma u la ong ba ka sorkar ka don ka jingthmu ban lum ia baroh ki seng sain pyrthei bad kumjuh ia ki kynhun bapher bapher ban iakren halor ka National Register of Citizens (NRC), kaba la iaid ka jingpyntreikam ha Assam.
U Myntri Rangbah u la ong ia kane ha iing dorbar haba jubab ia ka mat ba la iashim bynta bun ki dkhot ka liangpyrshah ba la wanrah u MLA ka Mawlai u Bah Process T Sawkmie, uba pynpaw ba ka sorkar jylla ka dei ban pyntreikam ia ka NRC ha kane ka jylla kumba leh ha Assam, kumba la dawa ki sengbhalang bapher bapher ban iada na ka jingshah tyllep ki briew nabar ia ki trai shnong.
“Ngam ong ba ngim lah ban leh ne ngin leh beit, hynrei kane ka kam ban leh ia ka NRC ka dei kaba khia bad kaba jwat bha kaba donkam ka jingiakren iaphylliew jingmut kaba janai", la ong u Conrad.
U la bynrap biang, “Shwa ban ngin leh eiei, ngi la don ka jingthmu ban khot ia ka jingialang bad baroh ki seng sain pyrthei ha ka jylla ban iakren ia kane kam".
“Ngi donkam ruh ban iakren bad baroh ki kynhun ki seng ha ka jylla halor kane ka kam", u la bynrap.
U Myntri Rangbah u la ong ba ia ka NRC ym lah ban leh shimiet shimet ne ban rai mynta mynta namar ba kane ka kam ka dei kaba khia, kaba donkam shibun ki jinglut, ki bor trei bad kiwei.
Kumba 40 lak ngut ki briew ki la shah kyntait kum ki nongshong shnong ka ri ha Assam hadien ba la leh ia ka NRC hynrei ki don ruh kiba dei hok hynrei tang namar ba kim don ki kot ki sla kiba biang ki la shah kyntait kum ki nongshong shnong.
U la ong ba ha Assam, ka jingwan ka NRC ka dei na ka jingiasoi ia ka Assam Accord ha u snem 1985, kaba la khih hadien ba ka kashari Supreme Court ka ri ka la pynmih ia ka hukum ia ka sorkar ba kan leh ia kane ka NRC.“Ka NRC ka don shibun ki jyrwat namar ba don ki briew kiba dei hok ki nongshong shnong ki don kiba shah kyntait bad ka sorkar kan bishar shwa bniah bha", u la ong bad bynrap, “wat lada kam dei ka NRC ruh, hynrei ka sorkar ka lah ban thaw da kiwei ki lynti ban iada ia ki trai shnong na ka jingwan ki briew nabar.
U la iathuh ba naduh ba la pynjari ka Assam ia ka NRC, u la bthah ia baroh ki Deputy Commissioner (DC), ki Superintendent of Police (SP), ba kin husiar bad peitngor ban peit ia ka jingrung ka jingmih ki briew nabar sha ka jylla.
“Kane ka jingpyrkhing jong ngi ban peit ia ki briew ba wan rung wan mih, ka la poi shaduh u Myntri Rangbah ka Assam u Sarbamanda Sonowal, u myntri tnad kam pohiing ka ri, u Rajnat Singh, kiba la phun sha nga balei, ngi bat ia ki briew", la ong u Conrad.
Katkum ka jingong u Conrad ka sorkar kam shym la leh sting ia kane kam hynrei ka la peitngor bha namar ba ka kam jongka, ka long ban iada ia ki trai shnong.
“Nga la phun ia ki DC, SP dalade man ka sngi ban kylli shaphang kumno ka jinglong jingman bad ngi la thaw ruh da ka whatsapp group ba don lang ki DC, SP, ban iakren bad nga la ong ruh ia ki SP ban phah ia ki dur ha kano ka rukom ki pynlong ia ka jingpeit briew", la ong u Conrad.
Shillong: Myn hynnin ka sngi ki paid nongshong shnong jong ka Rngi Shillong, ka shnong kaba don markhap bad ka Pamlakrai ki la mih paidbah ban maramot ia ka surok kaba la jot rathai ha katei ka thaiñ.
Ki nongshong shnong jong ka Rngi Shillong ki la pynlut da ka bor ka sor lajong ban maramot ia katei ka surok naba ka la ktah palat ia ka iaid ka ieng ki trai shnong khamtam ia ki nongrep kiba ju pynkit ia ki mar-rep jong ki.
U Rangbah Shnong katei ka shnong u bah Maitphang Sohtun u la ong ba ka shnong ka la maramot kumba 2 kilomitar eiei mynta ka sngi da ka bor ki paidbah ban pyndap da u maw da ka khyndew ha ki thliew ki syar kiba la palat eh, bad ka shnong ka la lum synniang na ki para shnong bad na ki kali kat na kiba ai sngewbha na ka bynta ban sei ia ki jinglut jingsep.
Haba ia kren bad u Rupang u la iathuh ba watla ka surok ka long kaba sniew hynrei da ki spah tylli ki kali ki iaid ha ka shisngi bad tang ha ka ar kynta ba ki maramot u la iathuh ba ki kali kiba iaid nangtei ki la tam spah.
U la iathuh ba katei ka surok kaba mih na Kseh Bilat-Laitkor shaduh sha 5 Mer ka la kylla long mynta kum ka surok ha kaba ym dei shuh tang ki kali jong ki briew kiba sah ha katei ka thaiñ kiba iaid lynti hynrei baroh la wan iaid lynti lut nangtei.
Ki kali kiba wan na ki thaiñ Jowai kiba mut leit Sohra ne sha West Khasi Hills kim iaid shuh ia ka surok Shillong hynrei ki la iaid na katei ka surok Lum Shyllong, nangta u la ong ba ki kali jong ki nongwan jngohkai pyrthei ruh da ki spah tylli ki iaid nangtei.
U Rangbah Shnong u la iathuh ba ka bor shnong ka la leit ban ud ban nam sha ka sorkar na ka por sha ka por hynrei ka sorkar kam pynshah shkor satia bad la shu buh por ban sa trei shi sa trei hynrei haba iohi ba kam long shuh ka bor shnong ka hap ban shim ia ka jingkitkhlieh ban maramot dalade hi.
U la kyrpad sha ki bor sorkar ban phaikhmat sha katei ka surok kaba la shu neh kumjuh naduh ki por mynshuwa haduh mynta katba ki kali kiba iaid pat ki nangkiew katba nangmih ki sngi.
Lah ban kdew ba katei ka dei ka surok kaba Lad na Kseh Bilat-Laitkor bad ia iaid lynti ter ter ia ka Pamlakrai nangta na Len shipai kaba don ha Lum Shyllong bad ka mih sha 5 Mer, Upper Shillong.
Shi lynter harud jong katei ka surok ki don ki jaka rep jong ki paidbah katei ka thaiñ bad katei ka dei ka lynti iaid kaba itynnad bha khamtam ha ka por ba ki jhur ki jhep ki la sdang khie lung bha.
Shillong: Ka Meghalaya ka la shah pynliem noh ha ka Bihar ha ka jingiakhun jong ka lumpung Vijay Hazare Trophy kaba long ha Gujarat.
Ka Meghalaya ka la hap 9 wicket ha ka 50 over.
Ka Bihar kaba tied nyngkong ka la kamai 145 ron bad hap 6 wicket.
Ha kane ka jingialehkai, ka Meghalaya ka la shah rem da 108 ron bad mynta ka la pynkhreh ban iakhun sa ia ka Uttarakhand ha ka 30 tarik Nailur.
Shillong: Ka Rising ka la pylliem ia ka Smit ha ka jingiakhun jong ka lumpung Shillong Premiere League kaba long myn hynnin ha madan Polo.
Ia kine ki 3 kol ka Rising la thep da u Kitbok Khyriem ha ka 76, 84 minit bad u Teimiki Passah ha ka 81 minit.
Ha ka jingialehkai ka 2nd division, ka Mawryng-kneng ka la pylliem ia ka Nongthymmai da 1-0 kol bad ia kane kawei ka kol, la thep da u Iohbor Mukhim ha ka 84 minit.
Shillong: U Myntri Rangbah u Conrad K Sangma u la ong ba ki pulit ka Assam kim bud katkum ki kyndon ka ain,  haba ki kem ia ki briew na shnong Malangkona kaba hap ha West Khasi Hills dang shen.
U MLA ka Mawphlang u bah SK Sunn u la wanrah mynta ka sngi ia ka mat ha iing dorbar halor ka jingphet shnong ki briew na Malangkona, namar ka jingwan thwet ki pulit ka Assam na Boko ban kem hadien ba ki la pyrshah ia ki briew na Assam ban wan thew ia ka surok kaba ka dei ka jaka jong ka jylla Meghalaya.
Haba jubab ia kane, u Conrad u la ong ha ka 8 tarik mynta u bnai ki ophisar na Assam ki la wan lai kali sha shnong Huhuapara ban thew ia ka surok kaba shna na ka PMGSY ba shna ka sorkar Meghalaya, bad kane ka la pynlong ia ki nongshong shnong ban pyrshah ia kane, namar ba kane ka jaka dei ha Meghalaya.
Namar kane, ki la krad noh na katei ka jaka ha kaba ki la leit pyntip ia ki pulit ka Assam ha Boko ba ki la shah shoh ha ki  paidbah ka shnong Malangkona bad kane ka la pynlong ia ki pulit ban hiar sha katei ka jaka ban kem ia ki briew.
Kiba shah kem ha ki pulit ka Assam na Malangkona ki long  u Habart Marak na Malang- shnong Khasi, u Wilso Marak na Malang Hahuapara, ka Aila Sangma na Malang Hahuapara, ka Dime Marak na Hahuapara bad u Aldrin Marak na Malang Hahuapara bad sa 5 ngut ba la dang shah thwet.
Namar kane ka daw, kumba 150 ngut ym haduh 600 ngut kumba la paw ha ki lad pathai khubor, ki la phet rieh noh na shnong bad 125 ngut ki sah ha Christ King Church Skul ha Malangkona, katba kiwei ki la leit rieh sha iing kiba haiing hasem ha Sildubi ban lait na ka jingshah kem ha ki pulit ka Assam.
“Ka jingmih khubor ba phet shnong 600 ngut tam ki briew kam dei hynrei kiba pet dei tang 150 ngut", la ong u Conrad.
Shillong:Kiba bun ki nongialam rangbah jong ka Ri-Bhoi ki la shim ia ka rai mynta ka sngi ba kin bud ia u bah D.D Lapang kum u nongialam jong ki ha ka politik.
Ki riew rangbah kiba kynthup ia u bah R.R Makfok CEM barim ka KHADC, u bah Watson Kharkrang, bah Field Marshall Mawphniang u MDC barim, bah Banbuhai Makdoh, Donlang Sohkhlet, James Lapang, G.S Shadap, Balajied Kharshiing, Hesting Lyngdoh, Flying Khymdeit, bah R.B Shadap mynta ka sngi ki la leit ban ia kynduh ia u bah Lapang ha ingsah jong u ban pynsngew ia katei ka rai jong ki bad ki la shim ruh ia ka rai ba ha u bnai ban wan kin pynlong da ka jingialang kaba heh ha ri-Bhoi.
Shillong:Ka Samla Seng Khasi Ri-War Mihngi Tnad Shillong kan pynlong jingialang paidbah jong ki khun Samla ka thaiñ kiba shong basah ba pule puthi bad kiba trei ba ktah ha Shillong ha ka 30 tarik mynta u bnai ha Seng Khasi College, Jaiaw-Shillong ha ka por 12 baje shiteng sngi haduh 4 baje janmiet.
Ha katei ka sngi yn sdang shuwa da ka thang sharak na ka jingdap 10 snem jong katei ka seng  bad  yn ai jingkren da ki nongkitkam ba nyngkong jong katei ka seng tnad Shillong.
Ka kyrwoh khubor na u samla Robinson Majaw Secretary ka la khot la wer ia baroh ki samla kiba bat ba ksoh ia ka niam tynrai na ka thaiñ Ri-War ban wan pynshngaiñ ha katei ka sngi.
Ka Binita Jain, kaba na Guwahati, ka dei ka nongjop jong ka iakob  ‘Kaun Banega Crorepati (KBC), kaba haduh T.1klur, kaba la pyniaid da U  Amitabh Bachchan.
U Amitabh, ula pynbna ba ka Binita, ka dei ka nongjop kaba nyngkong eh mynta ka kynti, ban ioh ia katei ka buskit kaba T.1klur.
Ka Binita Jain, ka dei na Athgaon, Guwahati.
Katei ka jing ia kob ia kyntip, yn pyni ha ka 2tarik Risaw 2018 bad ym tip satia, la kan ioh ne em ia ka khusnam kaba heh duh kaba T.7klur.
Shillong: Lashai ka sngi ka 27 tarik ka sorkar jylla kan rakhe ia ka sngi jongki kam jngohkai pyrthep kaba baroh shi tyllup ki ri ka pyrthei ki rakhe.
Katei ka jingrakhe kan sdang ha ka por 3 baje nohphai sngi ha State Convention Centre ha kaba u myntri rangbah ka jylla u Conrad K Sangma un long u kongsan.
U Aadhaar number, u dei uba shong ain ban pyntrei kam, ong ka iing bishar jong ka Supreme Court mynta ka sngi, hynrei ha kajuh ka por, ka kashari, kam iahap ban pyniasoh ia u aadhar number bad u number mobile bad ka kashari, kam mynjur ruh ban pyniasnoh ia u aadhar number bad ka bank account.
“Ka long kaba donkam bad kaba shongnia bad don ka ain Aadhar" ong ki nongbishar ba san ngut, kiba la iai bteng ban bishar ia katei ka ain la saw bnai kynthih.
Ka Supreme Court, ka kyntait ruh ban khanglad ia ki khynnah skul, ba kin ioh rung skul, tang na ka daw, ba kim don aadhar.
Shillong:La khot ia ki paidbah ba kin wan ban bret ia ki tiar jot jong ki ha ka 28 bad 29 tarik mynta u bnai ha State Central Library , katei ka dei ka prokram kaba la pynlong khnang ba ki paidbah kin ym bret pathar ia ki tiat jot lyngkhot lyngkhai kiba la duh kiba dei ki tiar Electronic.
Ia katei ka prokram la pynlong da ka Environment Information System Resource Partner (ENVIS), Resource Partner Center, NEHU bd ka M/s Rongjeng Technologies.
La shim ia katei ka lynti khnang ba ki paidbah kin ym bret pathar ia ki  tiar lyngkhot naba ka pynjaboh ia ka mariang.
Ia ki tiar kiba mih na ka jingwan bret ki paidbah yn die sha ki karkhana ki ban saiñ dur thymmai bad ia ka pisa kaba mih nangtei yn ai sngewbha sha ki bor pyniaid District ba kin ioh ban pyndonkam ha ki kam pynroi ne ki prokram lei tai jingshai jong ki.
Da U Bah Staising KharbtengKa jingwanrah ia ka mat halor ka jingdonkam ban pynbun shuh shuh ia ki nongmihkhmat jong ka jylla kaba kynthup ia ki MLA bad MP sha ka ingdorbar thawain ka jylla bad Lok Sabha jong ka Ri da u MLA ka Mawlai konstitwensi u Bah Process T Sawkmie hapoh ka ingdorbar thawain ka jylla ha ka 24tarik u Nailur, 2018 ka long ka mat kaba ktik ia ka jingmut kiba bun balang kiba lehse baroh shikatta ki don ia kum kata ka rukom pyrkhat tangba kim lah ban pynpaw pyrthei.
Sngewdei ban ai ka jingiaroh ia utei u MLA uba la pynsngew ia katei ka phang bad kyrmen ba ka jingai jingmut kan sa urlong ha kawei ka sngi na bynta ka jingmyntoi ka imlang sahlang ha ka jylla baroh kawei.
Dashisha ngi iohi ba bun ki konstitwensi ha ki thain nongkyndong ki long kiba heh bad iar kaba pynlong ia ki nongmihkhmat ban shem jingeh ban pynpoi ryntih ia ki kam pynroi kylleng sawdong bad ban pynhun ia ki nongshong shnong ha baroh ki liang ban pynbiang naduh ki lynti ki syngkien, ki surok bad kiwei kiwei ki kam pynroi kiba kongsan.
Kumjuh ki don ki konstitwensi kiba bun paid kum ka Mawlai kaba lah donkam ban phiah ha ki artylli ki konstitwensi kaba buh jingeh ia u nongmihkhmat ban ai ka jingshakri kaba biang.
Ngi iohi ruh ia katto katne ki konstitwensi kum ka Rambrai Jyrngam, Ranikor bad bun kiwei kiwei kiba iar haduh katta katta.
Ka jingai jingmut ban kyntiew ia ki MLA na ka 60ngut sha ka 70ngut bad ki MP sha Lok Sabha na ka 2ngut sha ka 4ngut ka long kaba shongnia bad dei eh ,hynrei sngewdei ban ai jingmutlang shuh shuh ba ki MP seat lah ban kyntiew sha ka santylli ha kaba artylli ki konstitwensi kin mih ha Garo Hills kaba don 24ngut ki MLA konstitwensi bad laitylli na Khasi Jaintia Hills kaba don 36ngut ki MLA bad kawei kawei ka Lok Sabha seat kan kynthup 12tylli eiei ki MLA konstitwensi katkum ka jingdon ki MLA mynta bad lehse lah ban pynwandur hadien da jia ba kiew ki MLA konstitwensi.
Kumjuh ruh ha kaba ia dei bad ki MLA konstitwensi lah ban pynkiew sha ka 70-80ngut eiei.
Lada katei ka mat kan urlong ha kawei ka sngi lehse kan long ka jingmyntoi ia ka jylla baroh kawei ha kaba ki nongmihkhmat kin kham suk ban wanrah ia ki kam pynroi lada lah kham rit ka jingiar ka jaka bad jingbun briew kaba buh jingeh ia bun ki nongmihkhmat kumba long mynta namar ka jingiar bad jingheh ki konstitwensi bad ruh ka jingbun paid.
Hooid kam dei lehse kaba suk ban shu ioh noh ia kano kano ka jingai jingmut ne jingdawa ha ka por kaba lyngkot hynrei kaei kaba kongsan ka long ba shisien ba la lah ban ai jingmut ia ka mat kaba donkam ka shong sa ha ka jingstad bad jingshemphang ki nongialam kiba bat ia ka bor synshar ban pynwandur ia ka bad kum ki paidbah nongshong shnong ka jylla ngi don ka jingkyrmen ba ia katei ka mat yn lah ban pynurlong ha kawei ka sngi.
Ka jingai khublei kaba kyrpang ka leit sha u MLA ka Mawlai konstitwensi uba la iohi jngai ia katei ka jingdonkam bad kyrmen ba baroh ki 60ngut ki MLA ha ryngkat ki 2ngut ki MP sha ka Lok Sabha bad iwei i Rajya Sabha MP jong ka jylla kin iatreilang khlem kano kano ka jingsngew pher ha ka sain pyrthei na bynta ka bha ka miat ka jylla baroh kawei halor katei ka phang.
Nongstoiñ: Ka jingpyni bor jong ki pulit Assam ha ki shnong Khasi bad Garo kiba don ha ki thaiñ khappud bad ka Jylla Assam ka dang iai bteng biang haduh kine ki sngi bad katei ka jingpyni bor biang jong ki pulit Assam ka la paw pyrthei biang tang hadien ar taiew tam jong jingjia kaba la jia ha ki thaiñ Malangkona.
Katkum ka tyllong khubor ba la ioh ban lum da u nongthoh khubor la ong ba myn hynnin ka sngi, kata ka 25 tarik Nailur ki pulit Assam, kiba la wan haduh kumba 3 kali ei ei sha ka shnong Athiabari WKHD ban leit jynrat naphang bad rah noh syndon ia ki signboard kiba la thoh "Welcome to Meghalaya" kiba la sieh bad thung ruh ha katei ka shnongKitei ki signboard ki dei ruh kiba la leit ban thung da ka Seng Khasi Students Union (KSU) Mawshynrut Circle ha ka 18 tarik mynta u bnai ha katei ka shnong ban pyni ba ki shnong kiba don ha katei ka thaiñ, ki dei ki shnong kiba dang hap hapoh ka West Khasi Hills District jong ka Jylla Meghalaya.
Shuh shuh ka tyllong khubor bala ioh lum la ong ruh ba ym tang ba kila jynrat ia katei ka jingthoh, hynrei ki pulit ka Assam ki la rung ruh shapoh ka shnong Athiabari bad kylli ruh la ki don ne em ki dkhot jong ka Seng KSU ha katei ka jaka, bad hadien katei ki la leit ruh ban shon dur ia ki mawnongrim/maw tablet jong ka shnong Rangsapara West Khasi Hills, ba la pyntrei lyngba ka skhim MGNERGS jong ka Mawshynrut Block.
Katei ka jingleh jong ki pulit Assam ka la pynlong ruh ia ki paitbah nongshong shnong ka thaiñ Athiabari, Rangsapara bad ki shnong ba marjan ba kin don hapdeng ka jingshong syier ioh ba katei ka thain bad ka jaka ka jong ki kan kylla long kum ba jia ha Malangkona.
Ha kaba iadei bad katei ka bynta na ka liang jong ka Seng KSU Mawshynrut Circle, lyngba ka kyrwoh khubor ba la phah da u Samla Armstrong Sohshang President ka Seng u la ong ba na ka liang jong ka Seng ka pynrem jur halor katei ka jingleh riewkhlaw jong ki pulit Assam bad kumjuh ia ka sorkar Assam kaba na ka por sha ka por ka ju pyntriem ia ki paidbah ba shong ha ki thaiñ khappud jong ka Meghalaya bad Assam.
“Ngim tip halor kaei ka daw ba ki pulit ka Assam ki wan ban wad ia ki dkhot ka Seng KSU hapoh Athiabari bad ngi na ka liang jong ka Seng ngi da pynrem jur ruh ia ka jingbym burom jong ka Assam ia ka Status Quo ba la iasoi da ka Meghalaya – Assam ha u snem 2010 na ka bynta ban nym pynthut bad ban wanrah ia ka shong suk shong saiñ bad ka roi ka par ha ki thaiñ khappud" ong u samla Armstrong Sohshang.
Shuh shuh u tei u nongialam jong ka Seng, u la pynpaw ruh ba na ka liang jong ka seng ka don ka ia ka jingsuba kaba jur ba ka jingshlur jong ka Assam ban kyntur pud bad ban pynthud ia ki shnong khappud kadei namar ka jingdon jong ki khwan myntoi shimet kiba bam ar maloi kata kiba ruh ia ki dur thep vote (ID Card /EPIC) ha baroh ar tylli ki jylla (Meghalaya & Assam).
Kumta na ka liang jong ka seng ka dawa jur na ka sorkar Jylla Meghalaya lyngba ka Election Commission (EC) ba ka dei ban tuklar mardor bad ban pynshitom katkum ka aiñ ia kiba don dur thep vote, ha ki ar jylla bad ka Seng ka kyntu ruh ia ka sorkar Meghalaya ba kam dei ban shu peitkai bad shah jem ia ki jingleh jong ka sorkar Assam ha ki khappud.
“Ngi na ka liang jong ka seng ngi kren da kaba shai ba ia ki signboard ba la jynrat da ki pulit Assam, ngin sa leit thung biang bad lada ki pulit Assam ki kwah ban iakynduh ia ki dkhot jong ka seng kim dei ban wan tang hapoh Athiabari hynrei ki dei ban wan ia kynduh ia ki hapoh ophis treikam ka Seng ha Riangdo, Nongstoiñ lane ha Shillong" ong biang u nongialam ka KSU.Shillong: Ka Seng Kur Kharshiing ka la pynrem jur ia ki runar kiba la shoh ia ka kong Agnes Kharshiing bad ka Anita Sangma kaba la jia 8 tarik mynta u bnai ha Tuber Soh Shrieh, East Jaintia Hills.
Ka kyrwoh na u General Secretary ka Seng Kur Kharshiing u bah Everlasting Kharshiing ka la ong ba katei ka long pyrshah ia ka hok longbriew man briew bad ka ia ka imlang sahlang.
Ka la dawa na ka sorkar ba ka dei ban pynshitom ia kiba donkti katkum ka aiñ bad ka la kitbok kitrwiang ruh ia ka kong Agnes bad Anita ba kin ioh ia ka met kaba koit ba khiah.
Nongstoiñ: Ki Pulit ka Athiabari Out Post, katba ki dang pynlong ia ka jingiaid pahara ha kylleng ka thaiñ Athiabari, ki la ioh ban kem noh ia kawei ka trok kaba kit dewiong beain, da ka jingthmu ban shalan beain ia utei u dewiong sha ka Jylla Assam.
Katkum ka tyllong khubor ba la ioh lum, la ong ba ia katei ka trok kaba don ia u number ML 06 4265, ba la niah da u Rapborlang Wanniang 23 snem ka arta na ka shnong Nonglang,la ioh ban kem na kawei na ki jaka jong ka shnong Rangsapara.
Shuh shuh na ka liang jong ki pulit katei ka out post, hadien ba ki la dep ban kem noh ia katei ka trok, ki la phah bad pyntip ruh shapoh ki bor ba halor jong ka thanad na ka bynta ban register ia ka case bad ban leh ia baroh ki jingdonkam.
Shillong: U myntri rangbah ka jylla u Conrad K Sangma mynta ka step u la leit jngoh ia ka kong Agnes Kharshiing ha ka por 9:45 baje hynnin ka miet.
La synran ia u da u bah John F Kharshing sha Intensice Critical Care Unit (ICCU) ryngkat ka jingdonlang u khun jong ka.
Ki doktor ha NEIGRHIMS ki la ia kren ruh bad u Conrad ia ki lad jingsumar ba ki la ai sha ka kong Agnes bad ki la batai ia ka jinglong ka met jong ka, naduh ba rung hapoh katei ka jaka sumar haduh kine ki sngi.
U Conrad u la ia kren ruh bad ka Anita Sangma ha katei ka jingleit jngoh jong u.
U ia kren ruh ia ki bor pyniaid ka NEIGRHIMS, ba kin pynbiang ia ki bor pahara ha katei ka jaka sumar.
Shillong: Ka Chairman jong ka Assembly Committee on Women Empowerment ka kong Ampareen Lyngdoh kaba dei ruh ka MLA jong ka East Shillong ka la leit jngoh ia ka kong Agnes Kharshiing myn hynnin ka sngi ha NEIGRHIMS bad ka la ia kynduh ruh ia u bah John F Kharshiing u para jong ka.
Ka kong Ampareen ka la leit jngoh ruh ia ka Anita Sangma bad ka la pynrem jur ia ki runar, kiba la donkti ban thombor ia kitei ki 2 ngut ki longkmie.
Ka kong Ampareen ka la ong ba katei ka komiti kaba peit ia ki longkmie kan shimkhia, namar katei ka jingjia bad ha ka 15 tarik mynta u bnai kan lum ia ka jingialang ban ia kren ia kane ka kam.
Ka la ong ba ka komiti kan khot hajir ia ki heh pulit ban pan ia ka ripod halor katei ka jingjia bad kan buddien hi ruh dalade hi ia katei ka kam.
Shillong: Ka KSU San Shnong Unit ka la lap lyngba ka RTI ba ka ophis jong ka Divisional Soil and Water C onservation Officer, South West Khasi hill S & WC Division, Mawkyrwat ka la pyndonkam bakla palat T.22 lak ka pisa paidbah kaba dei lyngba ka projek Umit-Umsohphlang Water Shed kaba dei ruh na ka bynta u snem 2014 haduh 2016.
Katkum ka jinglap ka KSU, ka pisa ha katei ka skhim ka long haduh T.30 lak tam katba kaba la pyndonkam hok ka long tang T.8 lak tyngka bad kaba tam pat ym don jingtip ka jah shaei.
Haba kren bad ki nongthohkhubor myn hynnin ka sngi, u Secretary jong ka KSU San Shnong Unit u bah Pauldeep Tongwah u la ong ba katei ka projek na ka bynta ka Umit-Umsohphlang Water Shed ka dei kaba la mang na ka bynta ki 11 tylli ki jingtrei bad kitei ki long ka Water Harvesting Structure, CC Dam, Half Moon Terraces, Afforestation, Loose Boulder Bund, Nursery, Hollow block making, Betel Nut Soaking Tank, Cattle Shed bad Carpentry.
Napdeng kitei ki jingtrei, ka KSU ka la ong ba la pyni ha ka jingthoh ba ki don 332 ngut ki nongioh jingmyntoi bad la kdew ba uwei lane kawei ka briew ka ioh T.5460 tyngka marwei bad haba khein ia ka jinglut pat ka long T.18,12,460 tyngka.
Utei u nongialam KSU u la ong ba ha ka jingshisha pat kaba katei ka seng ka la iakynduh ia ki briew kiba la mih kyrteng, ki la iathuh ba ki ioh tang T.800 tyngka bad haba kheiñ lang ia katei ka T.800 bad ka jingdon ki briew 332 ngut ka mih tang T.2 lak tam kaba pyni ba ka pisa ka la jah rngai haduh T.15 lak tam.
Na katei ka projek kaba T.30 lak la mang ruh ban shna ia ki CC Dam ha ka jinglut kaba T.6,85,000 kawei ka Dam bad ki don 10 tylli ki Dam kiba la mang ban shna, hynrei ka KSU ka la ong ba ym shym la iohi satia ia kitei ki Dam bad ka la ong ruh ba ka don tang kawei ka Dam kaba la shna bad haba shu peit ka jinglut ba la shna ia katei ka Dam ka long tang hapoh T.10 hajar, kaba pyni ba ka pisa hangtei ka la duh ei kumba T.7 lak.
Nangta la ong ba ka don sa ka Nursery kaba la mang T.4,31,700 na ka bynta ki 25 ngut ki nongioh jingmyntoi kiba de iban ioh mar T.2850 tyngka.
Katkum ka jingiathuh kitei ki nongialam KSU ki la ong ba ka Projek ka dei na ka bynta ki 18 tylli ki shnong hynrei katei ka jingtip kaba ki la iohlum ka long tang na ka bynta ki 5 tylli ki shnong bad kitei ki long ka Manad, Mawbidong, Lum-Mawbah, Pynden Lyngdoh bad Pyndem Sohlang.
Ka KSU ka la dawa ba katei ka tnad ka dei ban thung kynhun tohkit halor katei ka jingjahrngai ka pisa bad dei ban pyndep ia kane ka kam hapoh shibnai lym kumta ka KSU ka la byrngem ban shim da kawei pat ka sienjam kaba tyngeh.
Shillong: Ka Rural & Urban Development Society (RUDS) ka kwah ba ka sorkar kan rah noh ia ka Medical College sha ki thaiñ Laitkor.
Ka kyrwoh na katei ka seng ka la ong ba ha kine ki sngi ka sorkar ka la sdang ban wad jaka na ka bynta ban rah noh ia ka Medical College Cum Hospital na Mawprem sha New Shillong Township.
Katei ka seng ka la ong ba katei ka jaka New Shillong dei ka jaka kaba la dap da ki jingtei sorkar bad ki projek bapher kum ka NEIGRHIMS, NEIAH, NIFT, IIM, IHMT&AN bad kiwei kiwei bad lada rah hangtei kan kylla khapngiah bad kan pynjaboh ruh ia katei ka thaiñ.
Nalor kata katei ka seng ka la ong ba hangtei la don lypa ar tylli ki jaka sumar bad ki jaka pule bad kitei ki long ka NEIGRHIMS bad ka NEIAH.Dei halor katei ka nongrim ba katei ka seng kaba na Khliehriat ka la sngewdei ba dei ban thaw ia ka Medical College ha ka jaka kaba long kylluid ka ban pynsuk lang ia baroh bad ka la ong ba kaba biang eh ka dei ha ki thaiñ Laitkor kaba jan lut ia baroh naduh ka Jowai, Mawkynrew, Khliehriat, Smit, Sohryngkham, Ri-Bhoi bad kiwei.
Shuh shuh katei ka seng ka la ong ba ha katei ka thaiñ ym pat don kawei ruh ka Hospital kaba heh bad kan pynsuk shuh shuh ia ki paidbah lada ka Western By Pass ka iaid beit kumba ka sorkar ka la thmu kum ka Mylliem, Sohra, Pynursla, Mawkyrwat, Nongstoiñ, Ri-Bhoi bad kiwei ki jaka bad kan nang khamjan ban wan sha Laitkor.
Shillong: Ka Tamasa Syntiew Synrai lane ka Cherry Blossom Festival kan sdang naduh mynta ka sngi ka 14 tarik u naiwieng bad kan kut haduh ka 17 tarik u naiwieng.
Yn plie ia katei ka Tamasa da u Myntri Rangbah ka jylla u Conrad K Sangma ha madan Polo 5th Ground (Dalang).
Ha katei ka Tamsa kin don ki jingpynshongshit bad ki jingpynbyrngia kiba bun kiba kynthup ia ka jingpyni riam pyni beit, ka jingiatem ia put bad kan don ruh ka jingiatied Golf.
Kin don ruh ki dukan bam kiba la wanrah ia ki jait jingbam kiba pher bapher na kylleng ka thaiñ Lam Mihngi, kin don ki Waiñ bad ki jingdie ia ki tiar shna kti.
Nalor kiba bun ki jingpynshongshit kin don ruh ki jingpyni ia ka jinglong tynrai ki nong Japan naduh ka put ka tem, ka riam ka beit ,ki jingbam Japan bad kiwei.
Ha katei ka Tamasa yn wan ia shim bynta ruh da u nongkit ‘tien Syiem ka Japan sha India u Mr.Kenji Hiramatsu bad kan don ruh ka jingiakren bad pyni ba markylliang ia ka rukom im ki briew shane bad ki briew ha Japan ka ban long ha State Convention Centre, kaba la pynbeit da ka sorkar jylla, ka FICCI Forum of Parliamentarians bad ka Embassy of Japan ha India.
Ia katei ka Tamasa Syntiew Synrai la pynlong da ka tnad Forest and Environment Department, ka sorkar jylla, ka Institute of Bio resources and Sustainable Development (IBSD) ha ryngkat ka jingiatreilang bad ka Indian Council for Cultural Relations (ICCR).
Kan don ruh ka jingiakob ha ki jingialehkai Japan, ka Judokan, ka jingpyni ia ka plhim Japan bad ka jingpyni ia ka jingtied Drum u nong Japan.
La pynbeit ruh ba ha kitei ki 4 sngi, ki nongwan jngohkai ki lah ban leit kylleng ki jaka sha Nan Polo yn khang haduh ka por 8 baje mynmiet, nangta la bthah ba kin leit sha Forest Colony, Lawsohtun bad sha ki thaiñ Upper Shillong ban peit ia u syntiew Synrai uba dang phhuh bha.
Nongpoh: Ki runar kiba la don kumba 5 ngut ei ei bad kiba la la kah dur khmat bha ialade, myn hynnin ka step, dangstep phyrngap ki la thmu ban leit tuh da ka jingthmu ban kyndang jubor ia ka ATM machine jong ka Punjab National Bank kaba don ha Nongpoh.
Ka Ranjana Bhuyan, kaba dei ka Branch Manager jong katei ka Bank, ka la iathuh ba katkum ki video kaba la ioh ban ring lyngba ki kor CCTV, la ong ba dei ha ka por 3 baje ei ei mynstep ba kitei ki 5 ngut ki la thmu ban wan tuh na katei ka ATM, hynrei donbok ba ha ka por ba kitei ki runar ki la thmu Ban leh ia katei ka kam tuh, la sawa noh ka Siren bad kaba la pynlong ia kitei ki runar kin phet noh na katei ka jaka.
Ka la iathuh ruh, ba katkum ki kor CCTV, la iohi ba kitei ki runar ki la wan da kawei ka kali bad ki la ieng hajan jong katei ka ATM, ha kaba kitei ki runar ki la hiar na katei ka Kali bad leit beit beit sha katei ka jaka ba don ka ATM, da ka jingthmu ban pynpra ia katei ka ATM bad tuh ia ka pisa kaba don ha katei ka ATM.Shuh shuh la ong ruh, ba kitei ki runar tang mar ia poi ha katei ka ATM, ki la tap ruh ia ka cctv camera da ka plastic rong iong bad ot ruh ia u wire jong ka ATM Machine, hynrei ha haba kum katei ka por la sawa noh ka Siren bad kaba la pynlong ia kitei ki runar ba kin phet noh bak na katei ka jaka.
Haba iadei bad katei ka jingjia, na ka liang ka Bank ka la ujor ruh da ka ejahar ha Nongpoh Police Station, khang ba ki pulit kin ioh ban leh ia kaba donkam bad khamtam eh ha ka ban thwet ia kitei ki runar.
Shillong: U Chief Executive Member (CEM) ka Khasi Hills Autonomous District Council (KHADC) u Bah HS Shylla myn hynnin ka sngi, u pynbna ba u la weng noh ia ka ktien, ‘ia umsnam’, kaba u kum kren ha ka jingialang ha Iewduh dang shen ha ka por ba jurip ia ka jingshah ot kilo ki nongrep.
Haba weng noh ia kane ka kyntien, u bah HS Shylla u la ong, “Nga la kren ha ki Rangbah kur ha ka jingialang mynta ka sngi ba ka la don ka jingbakla ba pynmih ia ka kyntien ‘ia umsnam’ lada kine ki Bill (Khasi Social Custom of Lineage Bill 2018, bad ka ILP) ka Council kim ioh ia ka jingmynjur ha kato ka sngi ha Iewduh.
Ha kato ka por, la don ba pasiaw ia nga ba ki don 75 percent ki nongshong iew kiba shongkha ia ki bym dei Khasi bad kane ka la mih kynsan ka jingbitar ha nga".
Ha ka 6 tarik Naiwieng, ha ka por ba u Bah Shylla lem bad u myntri ka tnad rep u Bah Banteidor Lyngdoh nalor kiwei, ki la leit ban jurip ia ka jingshah ot kilo ki nongrep ha Iewduh, ha kaba ka la don ruh ka jingiakren bad dei ha kane ka jingialang ba u Bah Shylla u la kum pynmih ia kane ka ktien.
“Nga leit sha jingialang ha Iewduh namar ka jingshah ot kilo ki nongrep, ha ka por ba nga kren hangto kala mih ka ktien ba lada kine ki Bill kim ioh ia ka jingmynjur kan lah ban poi ka jingiaumsnam", la ong u Bah Shylla.
“Nga la weng noh ia kato ka kyntien bad ka don ka jingbakla kum u CEM ne kum u riew shimet khamtam na ka liang jong nga, kum u briew u ba leit ialap kylleng kylleng, ban pynmih kum kato ka ktien kam iahap", la ong u bah Shylla.
Shillong: U Additional Deputy Commissioner, I/c Pynursla Civil Sub-Division, Pynursla u la pynjari da ka Section 144 CrPC kaba la khang pyrshah ia kino kino ki briew ba kin ber bih lane luh dohkha doh um ha ki wah kiba don hapoh ka Pynursla Civil Sub-Division.
Katei ka ophis ka la ong ba ka la ioh jingtip ba ka don ka jingpyniap dohum ha kylleng ki wah da kaba ber bih bad kane kan ktah ia ka jingkhuid jong ka um bad kan pyniap ruh ia ki dohkha dohpnat ne ki syntiew ki skud kiba don ha shilynter jong ka Wah bad kan wanrah ruh ka jingktah ha ka koit ka khiah jong ki paidbah, kiba pynkheiñ kin ngat ha ki kyndon aiñ, kane ka hukum kan treikam naduh ba mih kane ka khubor.
Shillong: Ka Jaintia Eastern Colleges ka la pynliem ia ka Raid Laban College da 5-4 da ka shut bol ne tie breaker ha ka jingiakhun kaba long myn hynnin ka sngi jong ka NEHU Inter College Football (Men) Tournament 2018.
Ha kawei ka jingialehkai, ka K.L.Bajoria College ka la pynliem ia ka Sngap Syiem College da 3-0.
Ha kawei pat ka jingialehkai, ka Thomas Jones Synod College ka la shah pynliem ha ka Nongstoin College da 5-3 da ka shut bol ne tie breaker.
Lashai ka sngi, ka jingialehkai kan long hapdeng ka Shillong College pyrshah ia ka Mawlai Presbyterian College bad ka Nongstoin College pyrshah ia ka K.L.Bajoria College.
Ka seng MPUF-EJHD (Meghalaya people’s United Front-East Jaintia District) kawei na ki sengbhalang ha East Jaintia ka dap daka jingsngew lyngngoh bad kyndit halor ka jingmih ki kyntien ba ki sengbhalang ki ioh pisa naki Malik dewiong ha u kotkhubor Rupang haka 12/11/2018.
Katkum ka jingkam da u Emiki Kurbah u ba dei u draiver ba shim wai i kong Agnes kharshiing iba dei i President ka CSWO u Emiki u la phla baka kong Agnes ka iathuh ia u ba kiwei kiwei ki sengbhalang ki shim pisa naki Malik dewiong.
Na kaliang jong ka seng ka kyntait war ia kitei ki jingkynnoh bad ki bymdon nongrim haei haei ruh ia ki sengbhalang bad kumno i kong Agnes im pyrkhat hashwa ban kren haba maka ruh kadei ka sengbhalang kat ka President jong ka CSWO ka dang pymmih ia kum kitei ki kyntien bad ngi kwah ban pynshai sha u paidbah ngi ngim juh ioh ia kum katei ka pisa bad ngim juh leit shim pisa hi ruh kumba la kam daka kong Agnes bad ngi ngim tip hi ruh ba don ki ba kit dewiong be-ain lane don ka jingtih dewiong be-ain hapoh East Jaintia Hills bad ka seng ka ai ruh ka jingiaroh sha ki bor district bad sha ka tnad pulit ka East Jaintia halor ka jing trei shitom jong ki sngi bad miet ban pynshisha ba ymdon ka jingtih dewiong lane ka jingkit dewiong hapoh ka thain.
Ka seng khadduh ka sngewkhia halor ka jing shahbom shahshoh i kong Agnes bad ka nongbud jong ka ha Tuber sohshrieh East Jaintia hynrei ngi dawa pat na i Kong Agnes bad na u Emiki Kurbah ba kin pynshisha halor ka jing kynnoh jong ki namar ba kam bha ban shu pynthoh bria ia ki sengbhalang kumto donhi kane kadei katkum u kyrwoh na u President ka seng u samla Michal Chyrmang.
Purningstar ShabongKi nongrep ki dei ki briew kiba bat ia u ksai jong ka jingim jong ki bynriew ha satlak ka pyrthei.
Ban kren shaphang u nongrep bad ki kam rep, ki briew kim da sngew tynnad eh ban shah shkor namar ia ka kam rep hi ki briew ki khein ba ka long ka kam kaba ym da donkam eh ban iakren ne ym da sngew phoitda eh ban iatai ha khmat jong ki riewstad bat kot bad khulom bad shong shuki ne iaid surok.
Hynrei ngam pat juh shem kano kano ka kam ha kane ka pyrthei ka ban kham khraw ban ia ka kam rep.
Ha ka pyrthei ki riew stad, ki ong, “Lada ym rep ngin ioh na ei kein".
To pyniar ho la ka lyngkha ka risai bad to bet to pynnoh ho la u symbai u rnai ha ka mei ramew ba kan sei ia u kba u khaw, u soh u pai, ki jhur ki jhep ban ioh ka bam ka dih kyrhai.
Ngam lah khlem da pynpaw ia ka jingshisha kaba ngi ki nongrep ngi iakynduh jingeh na ki por sha ki por ha kaba iadei bad bun tylli ki daw bad bun tylli ki khep.
Tangba sha kiwei ki bynta ki iakynduh jingeh da kumwei sha kiwei pat ki bynta ki iakynduh da kumwei pat.
Kaba kham kyllum ka jingeh kaba ki nongrep ki iakynduh ki long kumne:Kaba Nyngkong: ka jinghiar dor palat ki mar rep ka wanrah ka jingeh kaba khraw ia ki nongrep ban pyndap ia ka jingdonkam ka iing ka sem, hooid hateng hateng don ki por ba ki biang dor hynrei lynter tait te bun bad ki mar rep ki long kiba tat dor ban ia nujor bad kiwei ki mar ki mata.
Lada ki nopngrep ki leit thied ia ki mar rep jong ki, ki die ha ka dor kaba tat, hynrei lada ki thied ia u khaw, ka shini, bad kiwei kiwei ki jingdonkam pat ka dor ka long kaba rem haduh katta katta.
Hateng hateng ki nongrep ki trei dukhi baroh shisnem lyngba ki kam rep, hynrei lada ki siew bai klas ne bai skul khun tang shi bnai, ka pisa kaba ki kamai baroh shi snem kam dap.
Kaba Ar: ka jingbym biang ki jingiarap na ka tnad sorkar ruh ka dei kawei na ki daw kaba ki nongrep ki iakynduh.
Ka jingbuh jong ka sorkar ia ka tnad kaba peit ia ka rep ka riang imat ka long tang ban shu pynwandur kum ba thaw dur bula.
Ka jingsam um sha ki jaka rep kaba la leh lyngba ka tnad Water Resources (Irrigation) kham bunsien long da shisha ka jingtrei kaba imat shu pynlut kai ia ka pisa jong u paidbah namar lada nga peit bniah, bun na kita ki jingsam um la shu shna tang dep rukom ha kaba ka um ruh kam iaid bad kam lah hi ruh ban iaiaid namar ba la trei torti palat.
Ka jingbym iarap pisa jong ka sorkar ha kaba iadei bad ka jingwan lyngshop da ki bor jong ka mariang ruh ka dei kawei kaba la wanrah ka jingeh ia ki nongrep.
Hateng hateng, ka sorkar ka leh mynleh ai jingiarap ia ki nongrep ha kaba iadei bad ka jingwan lyngshop, hynrei sngewsih ba katta ka jingai jingiarap jong ka sorkar ka dap tang ban pynlut bai leit shim.
Ki don ki jaka ba ngam kwah ban iathuh kyrteng hangne, ba ki briew sorkar ki la wan leh mynleh ban test ia ka khyndew hana ban tip la ka khyndew ka donkam aiu ban ai dawai sboh, hynrei ka shu kut tang ha ka jingwan test.
Teng teng lei lei hana ka sorkar ka sam ei ia ki symbai rep bad kiwei kiwei kiba iadei bad ki kam rep, hynrei katno ngut eh ki la ioh ia kata ka jingiarap?Kaba Lai: ka jingshah ot kilo ruh ka dei kawei na ki jingeh kaba ki nongrep ki iakynduh.
Lada ngi leit thied khaw thied shini bad kiwei kiwei na iew, ym shym la pynduna kilo wat tang khyndiat ruh, te na kaei ka daw, lada ngi leit die ma ngi ki nongrep pat hap shah khate kilo? Hangne ruh ki nongrep kiba shah ban bein, bad ia ka sur ka jingeh phi lah iohi ia ka jingpynpaw ki nongrep ha kine ki sngi.
Kitei ki daw ki long tang khyndiat eh na u sohpdung uba iar bha bad ki jingeh kiba kum ki nongrep ki iakynduh.
Kat shaba phai kim juh ioh jingkyrshan nangno nangno ruh, lada phai sha ka sorkar ne sha kino kino ki kynhun, ym don ba pushe bad ym don kiba nud ban kren lem ia ka jingeh kaba kum ki nongrep ngi iakynduh.
Dei tang ki nongrep hi kim bynse ban kren ia la ka jingeh kaba ki iakynduh ha kaba iadei bad ka jingpyndap bam ia ka imlang sahlang.
Ka por kan sa poi shen ba lada baroh ki nongrep ki ia tylli ban rep ban bam hi, bad tang ban ia bhah ne ia bujli para ma ki, ha katta ka por, phi don ka pisa phin thied phim ioh.
Phi iohi ia ki jingbam hynrei ban thied kim ai.
Hato phi lah ban im da kaba shu bam da ka pisa? Bad ruh lada baroh baroh ki la sngew thait ban rep, hato phi tharai kan jia aiu! Haba dawa ki nongrep ia ka hok jong ki, baroh baroh ki ia pynran khmut pynran khmat, haba leit kyrpad jingiarap ki nongrep na ka sorkar, ka leh mynleh pynban bad ba ki nongtrei hateng hateng ki kren da ki ktien kiba mong ia ki nongrep.
Dei na kita ki daw ba bun ki lyngkha mynta ki la shu ieh shrah lut bad haba kaba mih na kane ka dei ka jingduna bam, bad haba la duna bam, ki jingsniew ba bun jait ki mih ha ka imlang sahlang.
Ka sorkar ka la pynlut bun bun bha ka pisa ban pynkiew tulop ia ki shakri jong ka, hynrei jyn lada dei ba ka theh jingiarap lem sha ki nongrep kan long ka jingkyrkhu shi byllai ia ka imlang sahlang.
Lada kiew dor ki mar rep, ka sorkar ka kloi ban leh ei ei kloi katba lah, na ka liang u Deputy Commissioner ruh um shym la shong kli kti.
Hynrei lada hiar dor ki mar rep pat ka sorkar ka leh aiu? Ngam pat juh iohsngew koit ba u Deputy Commissioner jong kano kano ka District un kloi ban tuklar lada hiar dor palat ki mar rep.
ka jingkylli ka mih, Balei wat ka sorkar ruh ka peit shiliang khmat?Tangba ngin ia ong kumno kein mo, ha ka shuki sorkar la shong tang da kita kiba ioh lut kumba rwai u kaitor U.N Sunn da kaba ong “Jalieh jalieh oh jadoh jadoh, phi tang shu ang lah ioh".
Naduh dang rit, ym juh tip kumno la ioh ia ka jingbam! Kiei kiei ki lynti (mechanism) ba lah ban pynlong ia ka khaw, u soh bad kiwei kiwei.
Haba thngan shu ong “Mei/Pa, nga la thngan" tang kumta hi ka bam la poi bad ruh “Mei/Pa, nga kwah uta uta ne kata kata" kum kumta ka la poi.
Te bad kum kita ki briew ban ia kren imat ka long pynban kumba kren ia u dieng u maw.
Imat tang lada baroh ki nongrep ha baroh kawei ka Ri kin shim da ka sien jam ban ym leit die ei ei shuh sha iew kumba shi bnai ne ar bnai ne bun bnai bad ia ki mar rep dei ban ia bhah para ma ki.
Ha kata ka por tharai, ngin sa iohi mano ban iap nyngkong! Bad ngin sa iohi kin sa mih ki nongtuh nongthiem bad hangta ngin lap ruh mano ba dei ki nongtuh.
Ha ka jingshisha ka sorkar, ka la dei ban siew da ka tulop (watla i long iba rit ruh) ia ki nongrep khnang ba kin lah ban pynmih shibun ki marbam khnang ban pahuh pahai ka bam ka dih, ban tat u kba u khaw, u soh u pai, ki jhur ki jhep bad la dei ban theh shibun ki jingiarap sha ki jaka rep namar ia ka jingim jong ki briew baroh kawei kawei ka pyrthei la bat shabi da ki nongrep.
Ha khmat ki nongrep, wat ong ba phi la don Blei ban pynim ia phi namar lada ki nongrep kim phah ia ki mar rep, ym don jaka ia phi ha kane ka pyrthei.
Tanba lano kein ngin ioh ki nong shynshar kiba stad bad kiba shemphang ia kita kiei kiei baroh?Tangba nga khot nga pyrta lang, ia baroh naduh ki nongrep sorkar, Ki MLA, ki Minister bad kiba trei la ha kano kano ka kam, ba phin ia puson lem ia ka jingeh kaba ki nongrep ki jaw ka syep, ki khein ki shyieng ki shruh, ki jot ki jain rathai, ki shah u slap la lyer, ki pait ki ktieh ki kjat, ki tuid ki um syep kum ki umpohliew kaba kyan na ka thymmei ban pyndap bam ia phi baroh.
Kam mut ba phi la pahuh pisa phi lah ban thied lut ia baroh bad phin ioh ki jingbam kiba tei ia phi ba haduh ba phi la sngaid la plung lymphuin, hynrei to tip ba lada ym don ki nongrep ka pisa kaba phi don kan ym trei kam ei ei ruh em.
To long ki briew kiba ngam jylliew thiaw sha ki raieh raidam bad sha trai kumno la pynlong ia u kba u khaw, u soh u pai bad ki jhur ki jhep hangta phin sa sngewthuh ba pleng ka pisa kaba phi thied kam pat ia dei dor ei ei ruh em bad ka bor kaba ki nongrep ki pynlut ban pynlong ia ka jingbam ba bang ba shngiam jong phi.
“Lada duk te lei kein la la jynjar te lei,Hynrei la phi tip mo, phi ioh bam naei".
Jowai: Mynta ka sngi ha ka dorbar kyrpang ka JHADC, kankong Violet Lyngdoh ka la shah jied kum ka symbud lamphang (Deputy Chairman) ka JHADC.Ka JHADC kam shym la don ia u ne ka Deputy Chaiman mynta la kumba palat shisnem.
Ka kong Violet ka dei ka MDC na Khliehriat bad ka long ka longkmie kaba nyngkong eh ban long ka MDC kynthei ha JHADC  bad kaha nyngkong ban ioh bat ia katei ka shuki.
Ki MDC ki la ai ka jingiaroh ia ka kong violet haba ai jingkren iaroh.
U CEM u la ong ba ngi donkam ia ki longkmie ha ka synshar khaddar bad kane ka long ka nuksa ba ngi ha JHADC ruh ngi burom bad pynkup bor ia ki kynthei.
Kawei ka khyllung kynthei kaba na Pakistan, ka don ia ka jabieng jongka, kaba don ha jrong jong ka khlieh jongka bad katei ka jingat, ka la buh jingeh ia katei ka khyllung bad ia ka kmie jongka, namar ba kam tip, la ki doktor, kin lah ne em ban sumar ban pynjah ia katei ka jingat kaba don hajrong jong ka khlieh.
Ka Anila Ali, kaba na Dokri jong ka Jylla Sindh ha, ka dei kaba la kha da kaba don ia ka khlieh kaba heh, kaba jem ruh bad katei ka ktah shibun ia katei ka khyllung, kaba dang lai bnai ka rta, namar la iohi, kumba ka khlieh ka nang heh bad ha kajuh ka por, ba ka don ka jingma ba katei ka jingat, kan ktah ia ka met jongka, sha ka bynta ba shadien, kaba lah ban nang at heh katba ka nang kham heh ka rta jongka.
Ka Naushaba, kaba don 19snem ka rta, kaba dei ka kmie jong ka Anila, ka ong “Nga da sngewkmen shibun, haba nga la kha ia ka Anila, kaba dei ka khun nyngkong jongnga, hynrei nga sdang itieng shi katdei, haba nga iohi pat ia ka jingheh jongka khlieh jongka.
Ka khlieh jongka, ka jem palat bad lada don kano kano ka jingmong kaba malu mala, kan buh ia ka, ha ka jingma kaba khraw" ong ka Naushaba.
Shillong: Ka skul H Elias HSS kaba mihkhmat ia ka Meghalaya sha ka lumpung National level Suborot cup hapoh 17 snem ka la shah rem noh haka Assam da 1-2 kol ha ka jingiakhun mynta ka sngi kaba dei ka jingialehkai ka league kaba khadduh.
Kane kawei ka kol ia ka Meghalaya la thep da u Dajied Wanshnong da ka shut bol ne penalty.
Na ka liang u coach u bah Bobby L Nongbet u la pynpaw ia ka jingsngew kmen ia ka jingialehkai bha ki khynnah, wat la kim lah ban jop ha kane ka jingiakhun.
Shillong: Ka jingkamai u Nirdesh Baisoya 8 wicket ka la pynlong haduh 38 ron ka jingjop ia ka Meghalaya pyrshah ia ka Nagaland ha ka lumpung U-16 Vijay Merchant Trophy kaba long ha  Golaghat, Assam mynta ka sngi.
Ha kajuh ka por, ha ka Ranji Trophy, ka Meghalaya ka kamai 161/6,  da kaba duna 228 ron ia ka Puducherry ha ka sngi kaba ar jong ka jingialehkai.
Ha ka jingialehkai ha ka Vijay Merchant ha Golaghat, ka Meghalaya ka lam khmat 92 ron na kaba la dep.
Hynrei na ka liang ka Nagaland ka la kham ialehkai bha hynrei ha kaba kut kam lah ban knieh nam tam ia ka Meghalaya.
Ha ka jingialehkai ha ka Ranji Trophy, ka Puducherry ka la kynton ron sa 120 ron na kaba la dep ban kiew sha ka 269/7.
Ha ka jingialehkai ka U-23 Col CK Nayudu Trophy, ka Meghalaya kan ialehkai pyrshah ia ka Nagaland ha madan ka Meghalaya Cricket Association ha Polo, Shillong naduh lashai kaban neh saw sngi bad kan sdang naduh ka por 8:30 baje mynstep.
Ka Meghalaya ka la rem ha ka jingialehkai ba la dep da 34 ron ha ka Mizoram ha Jorhat, Assam ba la long dang shen.
Ki pulit jong ka Assam, ki la ioh ban kurup ia u droks, uba shongdor T.14klur na ka rel kaba leit na Silchar sha Agartala, ha kaba la ioh kurup ia utei u droks na ka kad rel ha Karimganj, ha ka janmiet Lah Sngi U Blei.
Utei u droks, u dei uba la song ha ka dur jong ki tablet bad la buh ha ki ar tylli ki pla heh, ki bym shym la don ba kam trai satia bad la lap ia kitei ki pla, ha ka por ba ki pulit, ki dang talasi ia ki tiar ha katei ka kad rel, ong ka khubor.
Haduh mynta ki pulit kim pat ioh kem satia iano iano ruh.
Shillong: Ka kong Agnes Kharshiing, mynta ka sngi, ka la nang ioh bor bad ka la sdang sngewthuh briew, ha kaba ka jingtrei kam ki khyllai jongka, ka la kham bha shibun, ki tor ki la sdang trei kam bha bad kiwei ki bynta jong ka met jongka ruh, ki la nang trei kam bha, wat la ka dang don hi ha ka jingring bad pynhiar mynsiem lyngba ka ventilator lane ha  Intensive Care Unit, ong ka kaiphod na ka Hospital NEIGHRIMS.Ka paralok jongka, ka  Amita Sangma, ka don ka jingmong ha ka khlieh, ka jingmynsaw ha ki kti jongka, kaba kham bun, ka dei ha ka kti kamon bad mynta ka don ha ka jingshah sumar ha ka jaka sumar ia kiba mynsaw bad mynta ka la sngewthuh briew bha, ha kaba ka la bam, ka la kren bad ka sngewthuh briew bha.
Ka jinglap ki doktor ia ka jingmynsaw, ka kong Agnes, ka long ba ka don ka jinglang snam ha ka jabieng, ki shyieng krung lai tylli ki la kdiah, ki shyieng 8,9,10 bad nangta sa ka D12 ruh ka la kdiah.
Haduh mynta ka sngi, ka kong Agnes, ka la don 5 sngi ha ka jingshah sumar ha NEIGHRIMS, Shillong, naduh ba la wan rah ia ka, ha ka 8tarik Naiwieng 2018.
Ki ehrang Palestine, ki la khyrwit da ki phew tylli ki bom sha Israel hynnnin ka sngi bad katei ka la pynlong ia liengsuin iapom jong ka Israel ba kin ther kylliang mynhynnin ka miet.
Ka jing ialeh, la shim, ba ka dei kaba triem bha, hadien ka thma kaba la jia ha u snem 2014 hapdeng ka Israel bad ka Palestine.
Ki khubor sorkar na Palestine, ki iathuh ba 3ngut ki riew paidbah bad ar ngut ki ehrang, ki la shah pyniap ha ki tup ki man ka Israel.
Ki liengsuin iapom jong ka Israel, ki la ioh pynjot thiaw ia ka steshon telebishon jong ki Hamas, ka  Al-Aqsa TV station.
Ha Israel, la iathuh ba hynniew ngut ki briew ki la mynsaw bad uwei u shipai, uba dang 19snem ka rta, ula mynsaw jur.
Lah ban pynkynmaw ba ka jingialeh ka la sdang naduh ka Sngi U Blei, ha kaba ki shipai Israel, ki ia leh thma bad ki ehrang Hamas, ha kaba 7ngut ki ehrang, ki la iap ba kynthup ruh ia u nongialam ki Hamas bad ha katei ka jingialeh, uwei u heh shipai jong ka Israel, ula iap noh.
Kum ka jing pynhiar kput, ki ehrang, ki ther da ki spah tylli ki namding sha Israel, hynnin ka sngi bad katei ka jing iakhun ha kane ka kynti, ka dei kaba jubor bha, hadien ka thma kaba 50 sngi, kaba la jia la saw snem mynshwa.
Na ka liang ka Israel, ka kam ba ka la ioh ban khyrwit ia ka ktem, kaba ki don 30ngut ki ehrang, kaba don lang bad ki shipai jong ka Palestine lem bad ki tiar siat ruh kumjuh, tangba ka jingtip kaba thikna kam pat mih, na katei ka jing hiar thma.
Uwei u nongkhaii sying, uba na Assam, uba dei na Krishnai ha Goalpara jong ka Jylla Assam, uba dei u nongkhaii sying, ula shah rahbor mynta ka step, ha ki 5-6ngut ki nonglute, hajan ka shnong Rongsak ha East Garo Hills.
Utei uba shah rahbor, u dei uba la tip kyrteng U  Tapos Majhi (37).
La iathuh ba utei u nongkhaii, u dei uba leit sha ka iew Rongsak bad ula shah rahbor na ka shnong Bansam Awe.
La iathuh ba utei u nongkhaii, ula shah rahbor hajan ka shnong Bansam Awe, ha ki briew kiba wan da ki thuk thuk bad kiba don kumba 5-6ngut, ki la khang lynti ia ka kali jong utei u nongkhaii bad ki sa rah bor ia u, da kaba pynap suloi.
Kitei ki briew, ki dei kiba tap khmat ialade.
Ia kawei ka thuk thuk la lap noh kham hadien na katei hi ka thain.
Ka ktien Khasi ka dei ka ktien kaba don ka jingmut kaba iarbha.
Kumta ha khynriem bad ha shnong Pnar la sdang ban thoh bad pule naduh ka 1841 ter ter haduh mynta ka snem 2018 bad ha ki snem bad ki por ban dang wan habud.
Da kane ka jingdon ka ktien Khasi ha ka thoh ka pule kan ialam ia ki nongshong shnong jong ki Khynriem, ki Pnar, kin sa sngew thuh ban iakren ban khana na ka bynta ka synshar ka Khaddar ban tei ia ka imlang sahlang ha sor bad nongkyndong.
Ka state Meghalaya ka dei ka state kaba shong shibun ki rit paid kum ki Garo, Assamis, Hindu, Marwari, Mizo, Naga bad kumjuh nabar state bad nabar India bad kumjuh ki jait Hynniew Trep, ki Bhoi, ki Mikir, ki Lalu, ki Maram, ki Lyngngam, ki Dako, kine ki dei ki juh ki jait bynriew kiba la saphriang kylleng kylleng ka Ri Hynniew Trep, kaba ka shnong trai jong ki dei na u lum Sohpetbneng.
Katkum ka suit ka shor kaba dang neh haduh mynta.
Kitei ki nongshong shnong jong ka Hynniew Trep tang kawei ka jait, ki ktien pat kaba ki kren ka iapher na kawei ka shnong sha kawei pat kaba don Arphew khyndai ki hima Syiem ha Ri Khynriem bad uwei u Syiem ha Pnar bad Khadar ki Daloi.
Kitei ki shnong bad ki hima Syiem bad Elaka bad hima Lyngdoh ki dei ban nang bha ban pule Khasi bad thoh Khasi bad khamtam ban kren khasi, uwei pa uwei uba shong ba sah ha ki Ri Hynniew Trep, namar da ka jingnang ban kren Khasi ka iarap ban sngewthuh ban pyniaid ia ki kam ki jam ha Office bapher bapher bad kumjuh ha iew ha hat ha ka khaii ka pateng bad kiwei ki rukom trei ha ka State Meghalaya.
Kumta na ka liang ka Jaintia Dorbar ka la sngew donkam ban ai jingkyrshan ba pura ba ka sorkar India kan pynrung ia ka ktien Khasi ba kan long ka ktien sorkar ha kane ka snem 2018 kumba la don jingthmu bad kwah jong ki paidbah, ba la don ruh ka jingialang bah ha Shillong ba ialam da ka Author’s Society, haba ki paidbah ki ia bun bha haba la iohi da la ki jong ki khmat.
Kumta nga don ka jingthmu ban kyrpad ia ki Hynriewphew ki MLA na ka State Meghalaya bad lai ngut ki MP ki dei ban trei shitom ban ia kren sha ka sorkar Loksabha ba ka ktien Khasi ban rung noh ha ka ktien sorkar ha India kumjuh la kyrpad ia ki Laiphew Hynriew ngut ki MLA ruh kin don ka jingmut ban pynioh ban rung ka ktien Khasi ha ka ktien sorkar.
Khublei shibun ia phi ki nongialam ka KAS ia ka sorkar State bad sorkar India.
Ba ia katei ka jingkwah ki paidbah ba shong hapoh ka State Meghalaya ki dei ban ioh rung ka ktien Khasi ha ka ktien sorkar nga khmih lynti kan urlong noh.
Uba ai jingkyrshan ba pura na ka bynta ka ktien Khasi.
U Barding Sari.
Da U Bah Philip MarweiñKa Phatok kaba ha Phod kynthei, lane ka Phodbyrtud ba ka jer kyrteng mynshuwa, ba ka tei kumba 15 ne 16 snem mynshuwa ka la kylla ka ïingjah ïing pei bad ka la kylla ruh ka ktem jong ki riew dakaid bad ki nongtuh nonglute.
Ka la i ngiew la kum ka ïing jong ki Rngai bad ki Snaïap ha kajuh ka por.
Namarba ym don ba peit ba jngoh bad ba sumar, ki ïing ki la tor bad ki jot la sniew lut naduh ki kynroh, ki jingkhang, ki tin sop, ka biar bad ki tnum kiba jot rathai bad la sop da ki phlang ki dieng rit bad ka nuit ka nier suda.
Ban dang pynlong Phatok ia kane ka jaka la donkam ban pynpra lut baroh ki jingtei kiba la bun, lehse lait sa tang kawei ne ar tylli kiba la tei shynrong da ka dewbilat, bad la donkam ban shna thymmai naduh ba sdang.
Kane ka Phatok kaba don harud jong ka Phod Kynthei (wah kynthei) ka jngai tang kumba 2 km na sor Nongstoiñ harud surok na Nongstoiñ sha Mawkyrwat.
Katkum ka jingiathuh jong ki bor pyniaid jong ki phatok ha Meghalaya, la tei ia kane ka phatok kumba 15 ne 16 snem mynshuwa ha ka jingpynlut kumba T.6 klur shiteng.
Ki bor ki la iathuh ruh ba ka jingheh jong kane ka jaka ba la thied na u trai jaka u ba na Nongstoiñ hi, ka long kumba 11 akar.
La iathuh ruh ba ki bor sorkar (Home Prison) ka la pan peisa sa T.22 klur ban tei pyndep ia kane ka phatok.
Ki bor phatok ki khlem kren shai ei ei la kane ka peisa ba la pan ka thew ban tei thymmai nadong shadong ha kajuh ka jaka ba la dep thied bad ban pynpra noh ia ki ïing ki bym long shuh ne ban shu pynbha bad lape malu mala ia ki ïing rim ba la tei mynshuwa.
Lada kheñ ia ka peisa ba la dep pynlut mynshuwa ban tei ia kane ka phatok kaba la long T.6.5 klur bad kane kaba la pan peisa mynta kaba long T.22 klur, baroh kan long T.28.5 klur.
Ki bor phatok kim shym la kynthoh ei ei yn leh kumno ia ki ïing ba la dep tei mynshuwa hynrei kiba la jot wat lada ka dep kylli na ki ruh.
Kim kren shai ruh yn leh kumno ia kito kiba la don kti ban thied jaka bad ban tei ïing phatok ha kane ka jaka khlem da lah ban pyndonkam ei ei hynrei shu ieh ïingjot rathai kumto.
Kane ka jaka ba la tei ia ka phatok ruh kam iahap satia ban tei phatok namar na ka jinglong ka jaka kam shyngaiñ satia ban buh phatok, namar kam shngaiñ ia kiba ap pahara bad ka pynsuk bha ia ki koidi ba kin lait-phet.
Nalorkata, kane ka jaka ka kynjah bha ba la kerkut da ki rnab lum ba la khlaw.
Ka paw shai ba shuwa ban jied ia ka jaka ym shym la don ki stad jurip na ka liang ki bor phatok ban khmih bniah na baroh ki liang la ka biang ne em ka jaka ban shna phatok.
Nongpoh: Uwei u rangbah uba la tip kum u Rahim Dkhar na Nongpoh, hynnin ka sngi ha ka por 3 baje ei ei janmiet, u la pynkut noh ia la ka jingim ha u tyllai phasi ha ka iing kaba u shong ha Nongpoh.
La ioh jingtip ba utei u Rangbah udei uba la don kumba 30 snem ei ei, ha kaba u la bthat jubor ia la ka jingim da kaba teh ialade da u tyllai na ryndang.
Tang mar iatip halor katei ka jingjia, ki pulit na Nongpoh, wut wut ki la mareh ha katei ka jaka ban tohkit halor katei ka jingjia, hynrei kat haduh mynta ia ka daw kaba la pynlong ia utei u rangbah ban phasi noh ialade ym pat lah ban tip.
Shillong: Mynta ka sngi ka 13 tarik u naiwieng, ka Khasi Hills Autonomous District Council (KHADC) ka la lum ia ka jingialang ia ki Kur bapher bapher kiba don hapoh Ri-Khasi na ka bynta ban ia kren ia ka Khasi Clan Bill lane ka Bill kaba ia dei bad ki Kur.
Haba ia kren badu bah H.S Shylla CEM ka KHADC u la ong ba katkum ka jingtip ba la ioh la sngewthuh ba kin ia don bun ki Kur ki ban wan sha katei ka jingialang.
U la ong ba haduh mynta ki Kur kiba don hapoh ka Ri-Khasi katkum ka jingkheiñ kaba haduh mynta ki don kumba 5000 Kur, hynrei nalor katei ruh ki dang don sa kiwei pat ki bym pat don jingkheiñ.
Katei ka jingialang kan long ha ka por 1 baje nohphai sngi.
Haduh mynta u bah Shylla u la ong ba ka KHADC ka la pynkhreh ia ka Khasi Clan Bill kaba la pynkylla sha ka Khasi na ka bynta ban ia kren ha katei ka jingialang.
U la ong ruh ba lada kim don bun ki jingpynkylla ia katei ka Bill yn rah sha ka ing Dorbar ka ban long ha ka 20 tarik mynta u bnai.
U bah Shylla u la ong ba ki dang don bun kiei kiei ki ban bsuh ha katei ka bill naba ki Kur ki tip kham bha ban ia ka District Council.
Shillong: Ha kine ki sngi mynta, ki briew kim lehraiñ shuh bad kim kheiñ sang shuh ban Timsih lane ban Tla haba iaid ba ieng lane wat ha ki jaka paidbah ruh.
Ka timsih ka la kynrei bha mynta wat haduh ki khynnah skul bad ki khynnah ruh kim sngew salia shuh ban pyllait wat ha ki jaka ba don ki rangbah hajan ruh ynnai ia kren ia u briew uba la bu-aid uba nud ban pyllait jynhaw khlem jingriej la hangno hangno ruh.
Hato ka timsih ka dei kaba la don lypa naduh hyndai hynthai ne ka dei ka ktien kaba dang shu mih lane kaba dang shu thaw thymmai, u Rupang u la pyrshang ban wad jingtip na ki briew kiba ju tih tyllong ia ka rukom im u Khasi hyndai bad ki briew kiba dang bat ia ka niam ka rukom jong ki Khasi Tynrai.
Haba ia kren bad uwei na ki riew rangbah uba kham tip ia ka jinglong tynrai, u bah Disparsing Rani u la ong ba ha ka rukom tynrai bad ha ki por hyndai ka Timsih dei ka ktien Kutlad kaba u briew um ioh thiah naba la bun ki jingmut jingpyrkhat bad haba u timsih shi kyntien ka mut ki jingmut jingpyrkhat jong u ki khuid noh bad u ioh thiah noh jai, “Ha ka rukom tynrai ka Timsih ka dei tang ka ktien kutlad ban ioh thiah suk jai na ki jingmut jingpyrkhat kiba bun" ong u bah Disparsing Rani.
U la ong ba ka jingmut jingpyrkhat kaba teh ia u briew ba un ym nang ioh thiah ka shong ha ka jingiatyngkhuh kam jong u bad ka lah ban long ba kam biang ka kamai kajih ,ka sniew kam sniew jam, ka lah ban dei ka jingshah klim ha ka lok ba u pyrkhat sah, “Ka dei ka jingmut jingpyrkhat kaba ym mih jingkheiñ shu hban pynwan kumno kumno ruh bad ha kaba kut u timsih shi kyntien u thiah noh artad", ong biang u bah Disparsing Rani.
U bah Dispar u la ong ba ha ka rukom tynrai mynshuwa ka don tang kawei ka jait jingtimsih kaba ki ju kren ha ka ktien Sohra bad katei ka dei ‘Bew’ “Haba u briew um mih jingkheiñ shuh ha ka jingmut jingpyrkhat jong u bad um nang ioh thiah, ha kaba kut u pyllait bad u ong ‘Mat ia Bew’ u thiah noh , ka la khuid noh kato ka jingmut jong u, ka dei ka kyntien Kutlad" ong biang utei u rangbah.
Haba kren pat ia ka jingbun ki tiensih kaba ki briew ki pyllait jynhaw katba lap ha kine ki sngi mynta u bah Dispar u la ong ba ki don ar tylli ki daw, kawei ka dei na ki rympei ing bym biang shuh ka sneng ka kraw, “Ka sneng ka kraw ha ki rympei ing kam biang shuh, kam iahap jur shuh bad ka hok longtrai" u la ong.
Kawei pat ka daw u la ong ba dei namar ba ki briew kim nang ban kren ktien Sohra, “Ka dei ba kim nangbha ban kren Sohra, ka jingmih bun ki tiensih ka dei ka thaw mon ka leh mon, kan kham bha ia kito ki bym nang ban kren Sohra ba kin kren beit da ka ktien shnong lajong namar haba kim nang ki pyllait lang bad ka Timsih ha ka jingkren jong ki, la dei ka por ia ki nong Sohra ban ujor FIR ia kito ki briew ki bym nang ban kren namar lah bun ka tiensih tiensang haba ki kren Sohra" ong u bah Disparsing Rani.
Shillong: Ha ka jingshong bishar kaba la long myn hynnin ka sngi halor ka kam dewiong ha kane ka jylla, ka Supreme Court ka la rah biang ia katei ka kam sha ka 4 tarik u nohprah, 2018.
Haba tian bishar ia ka mukotduma ba la mudui da u bah Lber Laloo na Panaliar pyrshah ia ka rai jong ka National Green Tribunal (NGT) ban khang dewiong ha kane ka jylla , ym shym la don ba wan mihkhmat na ka Dima Hasao District kaba dei ka nongmudui sha ka NGT.U muktiar ka Dima Hasao u la ong ba ym shym la ioh jingtip eiei na ka ing bishar ban wan mih hapoh kashari, kumta ka kashari ka la thung ia u Amicus Curiae ban iarap namar ka jingbym don ba wan mih na ka Dima Students Union.
U nongiasaid aiñ ka jylla pat u la pynsngew sha ka Supreme Court ba ki dang don haduh 1,76,000 MT ki dewiong ki bym pat pynkit bad u la kyrpad ba ka nailad ban kit ia kitei ki dewiong kiba la dep tih lypa.
Hynrei ka Court kam shym la ailad bad ka la ong ba yn ia kren ia katei ka dewiong kaba sah ha ka sngi ban tian bishar ia ka kam dewiong ha kane ka jylla ka ban long ha ka 4 tarik u nohprah.
Shillong: Ka jingialang jong ka Regional Democratic Alliance (RDA) kaba long myn hynnin ka sngi, ka la rai ban shong biang halor ban iakren ia u kyrtong monlang na ka bynta ka elekshon MP kaban wan na Shillong parliamentary konstitwensi.
Ha kane ka jingialang ka RDA kaba thaw ka UDP bad HSPDP, la wan iashim bynta ruh baroh 4 ngut ki MLA ka PDF, nalor u president bad general secretary.
“Namar ba ka dei ka jingialang kaba nyngkong, ka PDF kam pat lah ban ai ka rai bad yn sa ap biang ia ka khubor na ka PDF ban khot biang ia ka jingialang namar ba kam pat don u kyrtong ban tyrwa", la ong u Bah Allantry F Dkhar uba dei u vice president ka UDP bad ruh u Bah Renikton L Tongkhar u General secretary ka HSPDP, hadien ba la wai ka jingialang mynta ka janmiet.
Kine ki nongialam ki la ong ba ka jingialang ka long kaba seisoh bha namar ba baroh kine ki seng ki iamir jingmut halor kiba bun ki kam.
Kila iathuh ba ha kaba iadei bad ka MP, ka UDP ka la dep tyrwa ia u kyrtong u Dr Jemino Mawthoh, katba ka HSPDP ka la dep tyrwa ia u Bah Renikton L Tongkhar bad ka PDF kan dang iashong biang shwa ban rah biang ha ka jingialang shwa ban rah sha ka MDA.Kane ka dei ka jingiakren bad kaba rai kaba kut kan shong ha ka MDA bad kumba ka long ki seng riewlum ki kwah ban ioh kyrtong MP na Shillong da ki seng riewlum ban long kyrtong MP, la ong u bah Renikton.
Ha kajuh ka por, la ong ba ka la iakren ruh ia ka MDC elekshon hynrei namar ba ka la khim palat, la rai ban iaid la kajong bad yn sa iatreilang hadien ka elekshon.
“Ha kaba iadei bad ka MDC, watla ngim don ka jingiateh shwa ka elekshon bad ka PDF hynrei ngi kwah ban don ka jingiatreilang baroh ki seng riewlum hadien ba la jop ia ka elekshon ha JHADC bad KHADC bad na ka liang ka PDF ka donkam por ban iakren shwa ha ka CEC jongki bad ki la kular ba kan long kaba biang ban rah biang ha ka jingialang kaban sa long", la ong u Bah Allantry.
U Bah Allantry bad u Bah Renikton ki la ong ba la iakren ruh halor ka jingdawa ban pynrung ia ka ktien Khasi bad Garo, ha kaba kin leit iakynduh ia u Myntri Rangbah u Conrad K Sangma ban khot noh da ka dorbar kyrpang ban pynbeit ia ka jingduna ka rai halor ban dawa ithuh noh ia kine ki ar tylli ki ktien.
Ha kane ka jingialang, baroh 4 ngut ki MLA ka PDF u Bah Banteidor Lyngdoh, Bah Hamletson Dohling, Bah Gavin M Mylliemngap, bad u bah Jason Mawlong nalor u President u bah Ivanlumlang Marbaniang ki la iadon lang nalor ki nongialam ka HSPDP bad ka UDP.U Bah Renikton u la ong la kwah ruh ba ka KHNAM kan wan lang ha ka kynhun RDA hynrei namar ba kam dei ka MDA kam pat da shai ha ka lynti ban iaid.
Shillong: La ioh jingtip ba ki dkhot ka NGT ki la leit sha ri Lum Jaintia ban jurip kumba 6/7 tylli ki par dewiong hynrei ki la lap ba kam shym la don ka jingtih dewiong.
Hynrei ki dkhot ka NGT ki la lap ba ki don ki dewiong kiba dang shu dep tih thymmai, kiba la pynlang kaba pyni ba ka jingtih dewiong be-aiñ ka dang iaid.
Ka NGT ka la lap ruh ba ki don ki ingtrep ha ki par dewiong kaba pyni ba ki don ki nongbylla kiba sa hhangtei ban trei dewiong tuh.
Ki dkhot ka NGT kin sa hiar biang hadien 2 bnai, sha kitei ki jaka bad kin ia kynduh ruh ia ka kong Agnes Kharshiing ban ioh lum jingtip kham bha na ka.
Ki la lyngngoh ruh kumno lada khang dewiong, ki karkhana dewbilat ha ri Lum Jaintia ki dang lah ban treikam bad ki la shim ruh ia ka um na Star Cement ban phah Test.
Tamabil: Ka jingleh sting ki shipai Border Security Force (BSF) ne kita ki shipai iada khappud, ban pyrkhing ia ka jingwanrung beain ki khar Bangladesh, kiba la wan ban tuh ban thiem bad leh ruh ia kiwei kiwei ki kam bymman ha ki shnong kiba la hap ha India, ka la pynshitom shikatdei eh ia ki paidbah bad ki nongrep na Tamabil ter ter shaduh Mutapur, kiba dei ki shnong kiba don ha khapppud ka India-Bangladesh.
Kawei na ki ktem ap pahara thylli ki shipai BSF bad ki briew na Bangladesh kiba la pynlong madan ialehkai ha u pud u sam ka IndiaLa lap ba bun na ki paidbah kiba sah ha kitei ki shnong, kiba kynthup ia ka shnong Nongkhein, Amlympiang, Amdoh, Amsku, Rhongkum bad shaduh Mutakpur, ha kaba bun na ki paidbah kiba sah ha katei ka thain ki dei kiba im da kaba rep Kwai, Tympew lem bad kiwei kiwei ki jait jingthung, hynrei ka long pat kaba sngewsih ban iohsngew ia ka sur jong kitei ki nongrep, namar nalor ba ki la rep bad trei shitom ha ki kam rep ha ka por mynsngi, hynrei ki hap ban pynshitom ialade da kaba ap miet, tang ban lait shah tuh ia kitei ki mar rep na ki nongtuh kiba wan na ri Bangladesh.
Haba poi sha katei ka jaka, u Rupang, u la ioh ban iakren bad uwei na ki nongrep (u bym shem la kwah ban pynpaw kyrteng) bad katkum ka jingiathuh jong u, la ong ba baroh ki nongrep ha katei la thain ki iakynduh ia katei hi ka juh ka jingeh na ka jingwan pyndik ki nongtuh na Bangladesh.
Katkum ka jingbatai jongu, la sngewthuh ba ka daw hi kaba la pynshlur ia kitei ki nongtuh na Bangladesh ban wanrung beain sha India, na ka bynta ban leh ia ki kam tuh kam thiem lem bad kiwei kiwei ki kam runar, ka dei namar ka jingbym shimkhia da ka tnat shipai iada khappud (BSF), ban pyrkhing bad ban leh da kino kino ki lad ki ban pyntieng ia kitei ki nongtuh.
“Ngim lah shuh ban sngewthuh ia ka jingshlur kine ki khar na Bangladesh, ha kaba ki nud ban wanrung sha ki kper kwai kiba don hajan shnong jan thaw, yn nai iakren ia kito ki kper kiba don hajan bad ka Bangla, namar wat lada ngi ap bha ban lait na ka jingshah tuh, hynrei ki dang ioh ban tuh ia u kwai nalor dieng" ong utei u rangbah.
Ym tang ba ki tuh ia ki mar rep mar riang lem bad ki jingri jingdup, hynrei kitei ki khar Bangla, ki wan ruh ban tuh dieng bad Maw na India bad kit bak sha Bangladesh.
Ngi da snngewsih shisha, namar ia kaei kaba kitei ki khar na Bangla ki wan ban leh ia ki kam tuh kam thiem, hynrei ngi lap ba ki shipai BSF ki shu long tang ki nongpeitkai bad kim shem la leh ei ei pyrshah ia ki, kren diaw utei u rangbah.
Haba kylli, la ki ju leit ujor ne em haba don kiba kum kitei ki jingjia, u la iathuh ba ki la ngiah ban ujor namar wat haba la ujor, hynrei ki shipai BSF kim ju leh ei ei ruh em.
Kumba ka long mynta lei ki BSF ki duna bha shane bad bun na ki iing ap pahara jongki, ki la jot lut bad ym ju don nongap, u la jubab.
Kane ka jingbymshimkhia ki shipai iada khappud, ka pynsyier eh iangi ki paidbah kiba sah ha khappud, namar kumba ka long mynta ka rung ka mih bad ban kam lyngba ia u pud u sam hapdeng ka India-Bangladesh ka long kaba suk bha, namar ba la duna palat ki shipai nongap pahara.
Kumba nga la iohsngew ia kaei kaba la jia ha shnong Pyrdiwah bad nga tip ruh ba ki thain khappud kim dei ki jaka kiba lah ban khein shngain, namar ki lah ban wan jia kino kino ki jingjia kiba pher ha kano kano ka por, hynrei ngan leh kumno namar ym don kiba iohi ia kane ka jingeh kaba mangi ki paidbah ngi iakynduh, u la bynrap.
Namarkata, ha ka jingiakren bad utei u rangbah la sngewthuh ba kitei ki paidbah kiba sah ha katei ka thain, kumba ka long mynta hi kim sngewhun bad sngewshngain ia ka rukom ai jingshakri da kitei ki shipai BSF kiba don ha katei ka thain.
Shillong: Kawei ka longkmie na nongbah Shillong ka la khlad noh hadien ba ka la kyllon ha kawei ka Hotel ha nongbah Delhi ha ka miet sngi u blei.
Katei ka longkmie ka dei kaba la tip kyrteng kum u Tracy Kharkongor kaba shong basah ha Golflink, Pynthorbah.
Katei ka dei kaba trei ha nongbah Bangalore bad ka dang thmu ban pyndep ia ka jingpule ia ka Psychology.
Ka la leit sha nongbah Delhi na ka bynta ban ia shim bynta ha kawei ka jingialang kaba la long ha ka sngi saitjaiñ bad sngi u blei jong ka taiew bad ka thmu ban mih na Delhi ha katei hi ka sngi.
Hynrei katba ka dang ia don bad ki paralok jong ka ha ka Hall ba long jingialang ka la pan um bad ka ong ba ka sngew baiong khlieh, hynrei kynsan kynsan ka la kyllon pynban.
La pynkit ia ka mar mar sha RML Hospital, hynrei ka la khlad noh.
Kiba ha ing hasem jong ka ki la pynkit ia ka metiap jong ka da ka liengsuiñ na Delhi sha Shillong.
Shillong: U Chief Executive Member ka KHADC u bah H.S Shylla u la ong ba ka District Council kan lum ia ka dorbar kyrpang jong ka na ka bynta ban wanrah da ka rai ban pyntreikam ia ka Inner Line Permit lane ka ILP.Haba ia kren bad ki nongthohkhubor u bah Shylla u la ong ba ka district Council ka la Pass ia ka Bill kaba la tip kum ka Village and Town Police 1991 ha ka por ba long CEM u bah Hopingstone Lyngdoh (Bam kwai ha Dwar u Blei).
Hynrei katei ka bill kam shym la ioh jingmynjur satia na u Lat bad ka sorkar lyngba ka Political Department ka la pynphai ia katei ka Bill sha ka District Council ha ka 19 tarik u iaiong, 2017 ha ka por ba long CEM u bah Pynshngaiñ N Syiem, hynrei ka District Council kam shym la ia kren eiei ia katei, ong u bah Shylla.
U bah Shylla u la ong ba dei tad hadien ba u shimti ia ka shuki CEM ba u sa lap ia ki kot ki sla ba ka sorkar ka la pynphai lyngba u Secretary jong ka u bah W.Rapthap (Political Dept) bad ha katei ka jingthoh la suhlang ruh ia ka mat jingdawa jong ka HYC kaba dei na ka bynta ka ILP.“Nga lap ia kane ka jingthoh kaba la phah naduh u snem uba la dep hynrei u CEM barim um shym leh eiei", ong u bah Shylla.
U bah Shylla u la ong ba hadien ba u lap ia katei ka jingthoh, u la sdang ban khyllie kot khyllie sla bad u la lap shuh shuh ba ka don ka kyndon ba ka District council ruh ka don ka bor ban pyntreikam ia ka ILP.“Baroh shi katta la shu ieh kumto hynrei mynta ka dei ka khubor ba bha sha ki paidbah naba la lap ba ka district council ruh ka don ka bor ban pyntreikam ia ka ILP hynrei kan treikam tang ha ki bynta ba hap hapoh ka jingpeit jong ka" ong biang u bah Shylla.
Haba batai bniah ia kane u bah Shylla u la ong ba ka don ka United Khasi Jaintia Hills District (Application of Laws Regulation ) 1952 bad ia kane la soi da u Lat ka Assam ha katei ka por u Jairamdas Daulatram bad utei u Lat ka Assam ha katei ka por u la soi ha ka 22 tarik u iaiong, 1952 bad dei ha ka 3 tarik u jymmang, 1952 ba u President ka Ri India u Rajendra Prasad u la mynjur ba kan long aiñ.
Hapoh katei pat ka don ka Bengal Eastern Frontier Regulation 1873 bad haba treikam kane ka mut ba ka ILP ka la treikam.
“Ka Nagaland, ka Mizoram ka pyntreikam da ka Bengal Eastern Frontier Regulation 1873 kaba mut ka ILP" ong u bah Shylla.
Hynrei u la ong ba shuwa ia kane ka district Council ka dei ban ioh jingmynjur shuwa na ka sorkar bad na u Lat ia ka Village and Town Police 1991 kaba la pass ha ka por u bah Hoping.
Shillong: U myntri ka sorkar pdeng uba peit ia ka tnad surok Roads Transports and Highways u Nitin Gadkari u la ong ba u kwah ba ki briew ha kane ka jylla kin pyndonkam da ki kali ki bym donkam shuh ban bam da ka Petrol ne Diesel hynrei ban pyndonkam noh da ki kali kiba kam da ka bording bad ki kali ki ban bam da ki kynja dawai Chemical ka Ethanol ne ka Methanol.
U Gadkari u la ong ba ki kali kiba pyndonkam da ka Ethanol , Methanol, Bio-Fuel, da ki bording ha ki bos, ki Taxi, ki thuk thuk kin lait na ka Permit Raj.
U la ong ba lada pyntreikam da kiba kum kitei ki kali hangne kan lait na ka jingthied umphniang na bar Ri, kan lait na ka jingjaboh ka lyer, kan iarap ha ka dor ka jinglut jingsep bad kiwei pat ki jingmyntoi.
U la ong ba ka tnad kaba u peit kan leh ia ka projek sdang ha Guahati na ka bynta kane ha kaba ka sorkar kan pyniaid 10 tylli ki bos da ka Methanol bad ka jinglut ban leit kan long tang T.22 tyngka shi kilomitar.
U la ong ba ka Assam ka pynmih Methanol 100 ton ha ka shisngi bad u la ong ba ka dor jong ka bai shong kali ha katei ka bos kan long mar shiteng na kaba ki bos ki shim mynta.
Ia ka Methanol u la ong ba yn pyntreikam ruh ha ki lynti ba iaid na um.
Utei u myntri sorkar u la ong ba ka thaiñ Shatei Lam Mihngi ka dei kaba pynmih bun bha ki siej bad u la ong ba na u siej lah pynmih ia ka Ethanol kaba lah ban pyndonkam kum ka umphniang kali bad kane kan lah ruh ban iarap ha ka ai kam ai jam ha kaba yn ioh ban pynrung bun ki nongtrei ha ki karkhana ki ban saiñ na u Siej sha ka Ethanol.
“Ka dor jong ka Petrol ka long T.85 haduh T.86 tyngka shi litar, ka dor ka diesel ka long T.74 haduh T.75 tyngka shi litar hynrei ka dor jong ka Methanol ka long tang T.22 tyngka shi litar katba ka Ethanol pat ka long T.50 tyngka shi litar bad lada pyndonkam da ka bording kan long tang T.10 tyngka shi kilomitar" ong u Gadkari haba kren sha ki nongthohkhubor.
U Nitin Gadkari u la ong ba ka sorkar pdeng ka don ruh ka jingthmu ban thaw da ki Kad Liengsuiñ kiba ha Um bad kitei ki liengsuiñ kin mih bad kin hiar na sla um bad u la ong ba katei kan dei kawei na ki lad ban khring ia ki nongjngohkai pyrthei na kylleng ki jaka.
" Ka Liengsuiñ kaba mih na ka wahbah Brahmaputra kan ioh ban hiar ha Wah Umiam, ki briew kin ioh ban wna peitkai bad katei kan kyntiew ia ka kam jngohkai bad kan pynmih ruh ia ka lad aikam aijam bad kan ai jingmyntoi ia ka thaiñ" ong u Nitin Gadkari.
