Nongpoh: Mynhynnin ka sngi ba ki nongialam ka Confederation of Ri Bhoi People (CoRP) sengkmie, ki la hiar ban jurip ia ka jaka ba la wan ban surok beain da ka sorkar Assam ha shnong Bakhlapara, ki la pynpaw ia ka sur jong ka jingpyrshah kaba jur eh, kata ka dei hadien ba ki la iohi bad lap ba katei ka jaka, ba la wan tih surok da ka sorkar Assam, ka dang dei shisha hapoh u pud u samla Meghalaya bad kata ka dei na ki sakhi satar ba ka Assam, ka la pynjot pynpra ia ki jingtei ne ki skim ka sorkar Meghalaya, tang namar ba ka thmu eh ban pynpoi surok hapoh katei ka shnong.
U Bah Bandary Ryntathiang, President ka CoRP, haba u la leit ban jurip ia katei ka jaka, u la pynpaw ia ka jingkyndit kaba khraw eh, haba u la iohi bad lap ia ka jingnud ka Assam ban kyntur ia u pud u sam ka Meghalaya, ha kaba ki da nud haduh ba kin tih surok bad pynjulor ia ki skim kaba la pynpoi da ka sorkar Meghalaya ha katei ka shnong.
Utei u nongialam ka CoRP, u la pynpaw ruh ia ka jingsngewsih kaba khraw, haba u la iohi bad lap ba katei ka jaka kaba la thmu shna surok ka Assam hapoh katei ka shnong, ka dei ka jaka ba don lut ki kam pynroi na ka sorkar Meghalaya, kata naduh ka skim MNREGA, ka skim na ka tnat Water Resources ki dei kiba na ka jylla Meghalaya, hynrei kaba kham ktah eh ia utei u nongialam ka CoRP, ka dei hadien ba u iohi ba u nongpyntrei ia katei ka surok, um salia ban pynpra ia ki jingtei ka Meghalaya, na ka bynta ban pynpoi surok hapoh katei ka shnong.
“Haba iadei bad kane ka jingleh jong ka sorkar Assam, kaba la thmu ban kyntur pud jubor hapoh katei ka shnong, na ka liang ka seng ngim lah ban pdiang bad ngi pynpaw ruh ia ka jingpyrshah kaba jur, kumta ngi dawa ruh ia ka sorkar jylla, ba ka dei ban tuklar mardor halor katei ka jingwan kyntur pud ka Assam hapoh katei ka shnong" ong u Bah Bandary Ryntathiang.
Kumta na ka bynta ban pynpaw ia ka jingpyrshah halor katei ka jingwan kyntur pud ka Assam hapoh katei ka shnong, na ka liang ka seng kan sa phah da ka dorkhas sha u Deputy Commissioner ka Ri Bhoi, ba un tuklar halor katei ka jingkyntur pud ka Assam bad lada jia ba ka sorkar jylla ka sngap mynthi, kaba mut ba na ka liang ka seng kam banse ban hiar sha katei ka shnong, na ka bynta ban pynsangeh bad ban leh ei ei ne ban pyni da ki kam pyrshah ia katei ka jingthmu klun jaka jubor da ka sorkar Assam, hapoh katei ka shnong, kaba dang hap hapoh ka Hima Nongspung jong ka jylla Meghalaya.
Nongpoh: U Bah Patrick Syiemiong, Syiem ka Hima Nongspung, ha ryngkat ka jingdon ki nongtrei Hima lem bad ki nongialam shnong ka Bakhlapara, mynta ka sngi ki la leit ban jurip ia kawei ka surok kaba la pyntih beain da ka sorkar Assam hapoh ka shnong Bakhlapara, ka shnong kaba dang hap hapoh u pud u Sam ka Hima Nongspung jong ka jylla Meghalaya.
Haba batai halor katei ka jingwan tih surok beain da ka Assam ha Bakhlapara, u Bah Petrick Syiemiong, u la ong ba tang mar ia tip halor katei ka jingwan tih surok, u la pyntip sha ki Pulit ka Patharkhmah Police Station bad sha ki Pulit ka Ranibari ADC, ban kyntu ia ki ba ki dei ban shimkhia halor katei ka jingtih surok beain ka Assam ha katei ka jaka.
Shuh shuh, u la ong ruh ba na ka liang jong u kum u Syiem ka Hima, u la phah jingthoh sha u Chief Executive Member ka KHADC, ban kyntu ia u ba u dei ban phah ia ki ophisar na District Council, ba kin leit jurip ia katei ka jaka ba la wan tih surok beain da ka Assam, namar ka dei ka ka surok kaba dang hap hapoh ka Hima Nongspung jong ka jylla Meghalaya.
“Da lei lei ngim lah ban pdiang ia kane ka jingleh jong ka sorkar Assam, namar ka la shu wan tih surok beain hapoh ka jaka ba dang dei hapoh ka Hima Nongspung, ha kaba kane ka jingwan tih surok ka Assam ha Bakhlapara, ka dei ka jingthmu ban kyntur beit ia u pud u sam ka Meghalaya" ong u Bah Petrick Syiemiong.
Namarkata, haba iadei bad katei ka jingwan tih surok beain da ka sorkar Assam ha Bakhlapara, ka Hima kan sa ujor da ka Ejahar pyrshah ia u briew uba long kum u Kontraktor, uba paw kyrteng ban pyntrei ia katei ka surok, khnang ba baroh ki jingshisha kin sa paw pyrthei.
Nongpoh: Ka seng HYC Nongpoh Circle, ka la dawa ïa ka National Highway Authority of India (NHAI), ba ka dei ban maramot noh mardor ia kawei ka bynta ba sniew eh jong ka surokbah NH-6 bad kaba hap hapoh ka shnong Umdihar markhap bad ka shnong Dulongnar.
Haba ïadei bad ka jingsniew katei ka surok, u Bah Tony Shylla, President ka HYC Nongpoh Circle, u la ong ba ka jingsniew ka surok ha katei ka jaka, ka la don bynta la bun bun bnai bad kaba la pynjynjar ia ka leit ka wan ki kali bad hapoh katei ka jaka, bunsien la ju jia ki jingjia aksiden bad khamtam eh ia ki nongniah kali ki bym pat tip bha ia katei ka jaka.
U la ong ruh, ba ka seng nalor ba ka la ju lap ia ki jingjia aksiden ha katei ka jaka, sa mynta ka sngi, ki la lap ba kawei ka kali tourist kaba kamai Shillong Guwahati, ka la sniew noh ha katei ka jaka ba sniew ka surok bad kaba la wanrah noh ia ka jingsahkut kali bad kaba la pynthut ha ka leit ka wan ki paidbah.
Namarkata, na ka liang ka seng ka kyntu ia ki bor ka NHAI ba kin weng mordor, ia ki khyndew ki shyiap ki mawria kiba la lum thup ha katei na sniew ka surok, namar ka la pynthut ha ha ka leit ka wan ki paidbah bad kaba buh jingma eh ia ki nongniah kali, khamtam eh ha ka por mynmiet bad ki bym pat tip ia ka jinglong jingman hapoh katei ka surok.
Shillong:Ki dkhot ka Academic Council (AC) ka North Eastern Hill University (NEHU) ka la bthah ïa u Vice Chancellor bad Chairman ka Academic Council Prof P Shukla, ba un khot ïa ka jingïalang ba kyrpang ne ba kyrkieh ha ka ban ïatai halor ka jing kynnoh pyntreikam khlem ïahab ïa ka National Education Policy (NEP) 2020 ha ka kyrdan Under Graduate na ka bynta ka samoi 2023-24 khlem ka jingmynjur ka Academic Council.
Ïa kane ka rai la shim hadien ba u Vice Chancellor ula pynpaw ïa ka jingbym kwah ban khot ïa ka jingïalang ba kyrkieh jong ka Academic Council wat hapdeng ki jingkyrpad ba bun da ki nonghikai lyngba ki synjuk jong ki lem bad kiwei kiwei ki kynhun, ong u President ka Teachers Association (NEHUTA) u Prof Lakhom Kma ha ka kyrwoh ba la pyllait ha ka sngi Balang.
U ïathuh, “ki dkhot ba don jingkitkhlieh jong ka AC ki sngewkhia jur halor ka jingkyntur ïa u pud ba ïadei bad ka bor jong ka AC bad ka jingpynkheiñ ïa ki kyndon bad rukom treikam katkum ka NEHU Act, Statutes bad Ordinance".
“Kumta, ki dkhot kila bthah ban khot ïa ka jingïalang ba kyrpang ne kaba kyrkieh jong ka Academic Council ban ïakren halor ka jingpyntreikam ba khlem ïahab ïa ka NEP 2020 ha ka kyrdan UG ha ki college ba la pynïasoh bad ka NEHU khlem da ïoh ïa ka jingmynjur jong ka Academic Council katkum ka Regulation RA-5, Clause 13, under Clause (1) (a) bad (2) of Statute 42," ong u Prof Kma.
Une u nonghikai ula ong ba ki dkhot ka Academic Council kim kwah satia ban ïakren halor ka jingpynsangeh noh ïa ka jingtreikam ka NEP hynrei halor ka jingdonkam kyrkieh ban pynbeit ïa ki rukom pynïaid ba bakla.
Palat 100 ngut ki dkhot jong ka Academic Council na Shillong bad Tura Campus ka NEHU ki la ïasoi ïa ka jingdawa ban khot ïa ka jingïalang ba kyrpang ka AC, kaba long palat ïa ka jingdonkam paid ba shipawa na ka laipawa ka jingdon ki dkhot ka AC katkum ka Regulation RA-5, Clause 13, under Clause (1) (a) bad (2) of Statute 42, ong u Prof Kma.
Shillong:Ka Mawlai Police Station (MPS), ka la phah ïa ka jingkyntu sha baroh ki Rangbah Shnong ka Mawlai Pyllun, ba kin bthah lem ïa ki nongshong shnong ba don ïa ki kali arshaka, ba kin da phikir bha ïa la ka mar namar ka jingjur ka jingïatuh kali arshaka ha ka thaiñ.
Kane ka jingkyntu ka la mih hadien ka jingshah tuh ki katto katne tylli ki thuk thuk/scooty dang shen na ka thaiñ Mawlai bad ka jinglap da ki Pulit ïaid pahara, ïa ka jingdon bun bah ki briew kiba set ïa ki thuk thuk/scooty harud surok ha ka por mynmiet.
Katkum kane ka jingkyntu, ki Pulit ka Mawlai Police Station kila pyntip ba ka jingshah tuh ki thuk thuk bad scooty kala jia jan man ka mied ha ka thaiñ Mawlai bad ha kiwei kiwei ki jaka jong ka Nongbah Shillong.
“Kumta lah kyrpad ïaphi sngewbha ban pynsngewthuh ïa ki trai bike/scooty kiba shong basah ha shnong ba kim dei ban park (pynïeng) ïa ki bike harud surok ne ha kino kino ki jaka bym long shngaiñ khnang ba kan lait na ka jingshahtuh.
Nalor kaba lock donkam ruh ban teh da ki kynjri kiba skhem ban lait na ka jingduh nong jongki trai," ong kane ka shithi ki Pulit.
Ha kane ka shithi, ki Pulit ka Mawlai PS kila pyntip ba ha ka jingïaid pahara mynmiet ba ju pynlong ha manla ki shnong ka Mawlai ban tem ïa ki kam sniew, ka kynhun pahara kala lap ba ki don bun ki thuk thuk/scooty kiba set ha surok bad kiba lah ban dei ki kabu ksiar ïa ki nongtuh.
Kila pyntip ba ha Mawlai Nongpdeng ki don haduh 6 tylli kiba set ha surok bad kine ki kali arshaka ki don u Nombar:-ML 05 N- 5279 (bike), Ml05-Z- 7528(Ntorq), ML05 S 6440 (Duet), Ml05 R 3090 ( Jupiter), Ml05 N 2855 ( gusto), ML05 z 0454 ( Ntorq).
Nongkwar :- Ml05 S 6457 (rayz), Mlo5 P 3304 (gusto), Rymbai petrol pump-Ml05 M 8346 (adventure) , Ml o5 w 9589 (zr Yamaha), Ml05 u 8812 (zr Yamaha)Nonglum: – Ml05 M 2147- R15, Mlo5 N 2714 (scooty) , Ml: 05 N 9024 (scooty).
Pata – Ml: 05 S 0991 scootyKyntonmassar :- Ml: 05 Y 3550, Ml: 05 M 6114 (gusto) bad Ml: 05 S 6476 (Ray z).
Ki Pulit ki la kyntu ïa ki trai ba kin long kiba husiar ïa la ka jong ka mar ka mata.
Shillong:Ki pulit ha ka sngi Balang, mynta ka taiew ki la lap ia ka metiap jong ka samla ba dang 18 snem, kaba la jah rngai na ka shnong Marbisu kaba la tip kyrteng kum ka Phibankyntiew Sun.
Hadien jong kane la pynkit noh ia ka met iap sha Civil Hospital Shillong ban leh ia ka post mortem.
Na ka liang u kñi jong kane ka samla ba la khlad noh haba ai jingkren sha ki lad pathai khubor ula ïathuh ba la lap ia ka met jong kane ka samla da ki nongkhwai doh ha ka por 3 baje ne 3 shiteng janmiet ha ka wah shadien jong ka shnong Traw.
U kñi ula iathuh ruh ba ka jingithuh jong u ba ka dei ka pyrsa kaba la jah noh na iing ka long na ki jaiñ ki nep ba ka phong.
Tang hadien shisngi ba la lap ia ka met jong ka samla Phibankyntiew Sun kaba la jah rngai ha kajuh ka sngi bad u samla Wanboklang Kurbah la lap noh ia ka met jong utei u samla na kajuh ka wah ha ka sngi Balang ka 4 tarik Risaw 2023.
Na ka liang ki pulit jong ka tnad search & rescue team, ki la hiar sha katei ka wah ban leit sei noh ia ka met jong utei u samla hadien ba la lap ha ka wah Kaiñ kaba don hajan ka shnong Traw.
Hadien ka jinglap ia ka met jong utei u samla ki paidbah ki la lap ruh ia u ksai juti, ka ït-khmat bad ka sla kopi ba la thoh Phiban Sun lem bad u number phone.23ngut ki shipai, ki la shah rong noh ha ka jingshlei um, kaba la jia, ha ka miet jong ka Sngi hat majai, ha ka Wah Teesta, ha Sikkim.
La iathuh, ba ka jingshlei um, ka long kaba kyndit kyndit bad kaba la jia ha ka pung Lhonak bad katei ka la pynmih ia ka umsaw, ha ka wah Teesta, ha kaba ka la pynshlei, ia katei ka wah bad ka la rong ia kitei ki shipai.
La iathuh, ba ka jingkiew stet jong ka um, ka poi sha ka  15 haduh 20 phut.
La iathuh ba ki kali shipai, kiba ieng ha Bardang, hajan Singtam, ki la shah rong noh ha ka jingshlei um.
Ka jingwad, ka dang iai bteng, ia kitei ki shipai kiba shah rong ha ka um.
Shillong:Hynnin ka sngi ka Meghalaya Cricket Association ha ka jingdon ryngkat u President ka MCA u Shri Naba Bhatta charjee, Secretary Shri Gideon Kharkongor, Tre asurer Shri Dhrubajyoti Thakuria bad u Member ka Apex Council u Shri Peter Macdonald Kharsawian, ki la phah da ka jingkitbok kit rwiang ia ka kynhun ki thei ialehkai ka jylla sha Surat na ka bynta ka jingiashim bynta ha ka BCCI’s Women’s U-19 One Day Trophy ka ban sdang naduh ka 8 tarik Risaw.
Ha shuwa ban mih na la ka jylla, katei ka kynhun kaba kynthup ia 15 ngut ki nongialehkai ha ryngkat bad ki support staff ka la ioh ka jingai mynsiem bad ki ktien kyrkhu kyrdoh na kitei ki heh ka MCA bad ha kajuh ka por la jied ruh ia ka Ankita Sharma kum ka Captain bad ia ka Dubleen Nengnong kum ka Vice captain jong ka kynhun.
Ha katei ka lympung ka Meghalaya kan ioh ban iakhun bad ki kynhun kiba kham paw kum ka Tamil Nadu bad ka Maharashtra, hynrei u Bhattacharjee u la pynshlur ia katei ka kynhun jong ka jylla ba kim dei ban don ka jingartatien bad ai ia kaba bha ha katei ka lympung.
Ka kynhun jong ka Meghalaya ka kynthup ia ka Dianchidora N Sang ma, Dubleen D Nengnong, Indariakor Kharwanniang, Fennysha Nongrum, Ankita Sharma, Kambesa Agitok, Abiezer Khar syiem, Janicka R Marak, Monica Singh, Emisakani Warjri, Rik manchi M Sangma, Jayshree Singh, Awesa G Momin, Jaylynn R Marak, Natasha Rabha.
Ki nongialehkai kiba la buh pynkhreh ki long ka Julitha Marak, Sistilin Ryntathiang, Banrikmen Lyngdoh, Marme M Sangma.
Ki Support Staff: Ranjana Yadav (head coach), Marty Mustafa (assistant coach), Helyna D Sangma (trainer), Lucky Mary Marbaniang (phy sio), Baiahun Mylliem ngap (manager).
Ki kynhun bad ki sngi ia kaba ka Meghalaya kan ioh ban iakhun ki long kumne harum: Meghalaya vs Vidarbha, 8 Risaw; Meghalaya vs Pondi cherry, 10 Risaw; Meghalaya vs Manipur, 12 Risaw; Meghalaya vs Tamil Nadu, 14 Risaw; Meghalaya vs Maharashtra, 16 Risaw.
Shillong:Katkum ki nongmuna kiba la lum ka seng Federation of Khasi Jaintia and Garo People (FKJGP) na kylleng ki jaka ha sor Shillong, dei tang na Mawblei bad na Demthring kiba bit ban pyndonkam, hynrei lait nangta, baroh, kim long kiba bit ban pyndonkam, bad ia kane, la lap ka test na ka State Food Testing Laboratory Commissionerate of Food Safety, Pasteur Hills, Shillong.
Na ki 46 tylli ki jaka kiba leit tong um ka FKJGP, 44 tylli la shem ba ki don ki khniang ne codiform bad E.coli.
Halor kane, ka FKJGP, mynta ka sngi ka la ujor sha u Myntri Rangbah ka jylla u Conrad K Sangma halor kane ka jinglap katkum ka test ba ka sorkar ba kan shim ia ki lad ki lynti ban pynthikna ba ka um bam um dih kaba sam ka tnad Public Health Engineering (PHE) sha ki paidbah, ka dei ban long kaba khuid bad kaba bit ban pyndonkam u briew.
U President ka FKJGP u bah Dundee Khongsit, u la ong ba u Myntri Rangbah, u la pynthikna ba ka sorkar kan shim khia ia kane mardor.
U bah Dundee, u la ong ba ka seng ka la leh ia kane hadien ba ka la ioh ia ka jingujor na ki paidbah kylleng ki jaka ha sor halor ka jinglong ka um bam um dih.
“Lada ngi ioh jingujor, ngi leit tong ia ka um nongmuna ban leh ia ka test, ym ban shu kynnoh khlem lap ia ka jingshisha pyrshah ia ka PHE.Bad kumba ka long mynta, ka lap shisha ba ka jingkynnoh jong ki briew ka long kaba dei bad na kata ka daw, ngi la iakynduh ia u myntri rangbah ban iakren ia kane ka kam", la ong u bah Dundee.
Shillong: Hynnin ka miet jong ka 3 tarik u Risaw 2023, haba ioh ban iakren lyngba ka phone, ia u kñi trai jong kane ka samla ba la jah na iing, u la iathuh ba ia ka met iap jong kane ka samla la lap da ki nongkhwai doh hynnin ka sngi nyngkong ka 2 tarik u Risaw ha ka por kumba 3 baje nohphai sngi.
U kñi trai jong kane ka samla u la pynthikna ba ka dei ka samla ba la jah na iing naduh ka 20 tarik u nailur, ia kaba la tip kyrteng ka samla Phibankyntiew Sun bad la lap na ka wah kaba don ha ka thaiñ traw.
U la ong ruh ba ia ka met la lap na ka jaka kaba kham long kyndong.
Ia ka met iap jong kane ka samla la shimti noh da ki pulit ka Mawngap police station bad mynta la rah noh sha civil hospital ban leh ia jingdonkam.
Haba kylli pat ia u shynrang u ba la jah lang bad kane ka samla u ne u kni u la iathuh ba kim tip la kiba ha iing ha sem une u shynrang ki dang wad ne em, namar ki hap la ka jong ka shnong bad une u samla.
Shillong:Ka Hynñiewtrep Border Disputed Redressal Forum (HBDRF) ka ai jingkyrshan pura ïa ka rai jong ka Dorbar shnong Lapa ngap ban ym phut lane kynriah ïa ki tynrai dieng ba ki la thung ha ka jaka kaba kyrteng Moopyrdet.
Kum ban shu pynkynmaw ba ha ka 28.9.2023 ha ka jingïakren jong ki ar DC’s jong ka West Jaiñtia bad West Karbi Anglong te u DC jong ka West Jaiñtia, u la mynjur ïa ka jingdawa jong ki Karbi ban phut lane kynriah ïa kito ki trai dieng.
Hynrei ka dorbar shnong Lapangap pat ha ka jingïalang kaba la long ha ka 29.9.2023 kila rai ban ym phut na kynriah ïa kito ki tynrai dieng.
Ka Furom ka buh jingkylli, ‘Ba haba ki thung ïa ki dieng la jong ha ka khyndew ka shyiap la jong te balei ki dei ban phut bad kynriah pat? Lada phut ïa kine ki tynrai dieng te ka pyni ba ngi thung shaka jaka jong kiwei keiñ,’ la pynpaw ka seng.
Ka jingmynjur jong u DC bad phut ïa kine ki tynrai dieng ka long kaba bakla bad ka long ruh kumba pyndem hakhmat jong kine ki Karbi.
Bad ka long ruh kumba ailad ïa kine ba kin kyntur ïa u pud u sam jong ka shnong Lapangap bad jong ka jylla Meghalaya hi.
Halor ka jingïalang jong ki ar Chief Minister Meghalaya Assam kaba long ha ka 30.9.2023 ba ki rai ban pynkynriah ïa ki pulit Assam bad Meghalaya bad ban bujli pat da ki CRPF, ka Forum kam pyrshah ïa kane ka rai jong ki hynrei ka kyntu bad ai jingmut ïa ka sorkar ba kam dei ban pynkynriah ia ki pulit jong ka jylla ruh namar ba ki CRPF ruh ki bun ki Dkhar bad kiba control da ka Sorkar Assam da u Himanta Biswas Sharma.
Kumta ka bha ba ki Police jong ngi ruh kin donlang bad ïatrei lang khnang ba ki briew jong ngi kin kham sngew sngaiñ namar kiba bun ki paid nongshong shnong jong kane ka shnong kim sngewthuh ïa ka ktien ka thylliej.
Ïa ki mat ïa pynbeit pud pat ka Forum ka ai jingmut ba ymdei ban pynleit jingmut lane ïakren shwa ïa ka Psiar bad Khanduli Sector.
Namar lada pynleit jingmut shwa ïa ka Psiar bad Khanduli te ngi lah ban duh noh ïa ka Block bad ka long ruh kumba tynsah prek ïa ka Block -1 shapoh Assam, wei ba la ïabeit ïa ka Psiar bad Khanduli te ka eh bha ban ïakren pat ïa ka Block -1.
Ka bha ban ïakren shwa ïa ka Block -1 bad ynda wan ka Block -1 sha Meghalaya te kine ki Psiar Khanduli kila wan lypa hi shapoh Meghalaya bad kane kan pynsuk bad sting ïa ka sorkar ruh.
Ka Forum ka kyrpad ruh ïa ka sorkar ba ha ka jingleit jngoh leit jurip jong ki ïa ka Block – 1, kim dei ban leit tang ha Khanduli, Mukroh, Psiar lane shaki shnong ba marjan hynrei ki dei ban leit shaduh shaki shnong kiba kyndong tam bad kiba kut jong ka Block-1 kiba dei ban re-transfer biang sha Meghalaya,’ pynkut ka kyrwoh na ka Forum.
Haba bun u dkhar te un ngeit ia u dkhar hi keiñ…ynleh kumno ban beh bad sangeh ia ka jingdon u dkhar hangne ha ri khasi ????da ymleh kloi ngin thap la ka maloi…ym don jingeh kiba ma palat ia ka jindon ki mamathaw noh ki aiñ lajong wat ap haduh sorkar kan ong.
Nongpoh:Ka Kong Ampareen Lyngdoh, Myntri ka sorkar jylla bad kaba dei peit ia ka tnat ka koit ka khiah, mynta ka sngi ka la hiar sha Nongpoh, na ka bynta ban leit plie paidbah ia ka jaka ai jingsumar tynrai lyng ba ki dawai kynbat bad kaba la tip kum ka Meghalaya Traditional Healing Clinic, kaba don ha shnong Paham syime, Ri Bhoi.
Haba plie ia katei ka jaka sumar Tynrai da ki dawai kynbat, ia kaba yn sa peit bad khmih da ka Ri-Bhoi Traditional Healer Association (RBTHA), la sakhi ruh da ka jingdon u Bah Mayralborn Syiem, MLA Nongpoh, u Dr Celestine Lyngdoh, MLA Umsning, u Bah Balajied Ranee MDC ka Nongpoh, ki nongialam ka RBTHA naduh u Bah Jasper Manih President, Ellington Syiem Secretary lem bad ki nongsumar tynrai na kylleng ka Ri-Bhoi bad na ka jylla hi baroh kawei.
Lah ruh ban kdew hangne, ba ia katei ka Meghalaya Traditional Healing Clinic, la tei ha ka jinglut, kaba la poi kumba T.8 lakh, lyngba ka tnad Bio-Resource Development Center, Shillong.
Haba bad katei ka jinglah ban plie paidbah ia katei ka jaka sumar Tynrai lyngba ki dawai kynbat, u Bah Jasper Manih, President ka RBTHA, u la ong ba katei ka jinglah ban plie paidbah ia katei ka jaka sumar, ka la long kum ka jingphohsniew ha baroh ki nongsumar Khasi, khnang ba kin nanglah shuh shuh ban dang pynim ia ka rukom sumar Khasi lyngba ki Dawai Kynbat bad ha kajuh ruh ka por, ba kan long kum kawei na ka kam ban pynneh pynsah ia ka riti u mynbarim, uba sumar lyngba ki Dawai Kynbat.
Katba na ka liang ka Kong Ampareen Lyngdoh, haba kren ha katei ka sngi, ka la pynpaw ia ka jingsngewkmen kaba khraw, ba ka la ioh ban iashimbynta ha ka ban plie ia katei ka jaka sumar, namar kan sa dei kum kawei na ki jaka sumar, ka ban sa ai jingsumar ia ki jingpang bapher bapher lyngba ka rukom sumar tynrai.
Nalorkata, ka la kyntu ruh ia kitei ki nongsumar kiba don hapoh ka Association, ba kin lum ia baroh ki nongsumar tynrai, khnang ban pynkhie-im bad ban pynpawnam shuh shuh ia ka rukom sumar tynrai jong u longshwa manshwa.
Nongpoh: Ha ka sngi ba u samla Lionel Daryl Rymmei, u la wanphai sha ka jylla, hadien ba u la mihkhmat na ka India, ha ka lympung ialehkai phutbol U-19, ia kaba la pynlong da ka South South Asian Football Federation (SAFF) ha Nepal, ki la don ki katto katne ki kynhun, kiba la pdiang burom ia u ha ki katto katne ki jaka ha Ri Bhoi.
Ka jingpdiang bad pynkup burom ia utei u samla, ka dei ruh hadien ba ka India ka la long kum ka lahduh ha katei ka lympung ialehkai phubol, kata hadien ba ka la lah ban pynliem noh ia ka Pakistan da 3-0 bad ba u samla Lionel Daryl Rymmei, u la long kum u rangapkol ba kynsai ha katei ka lympung ialehkai, kaba la shimbynta da ka ri Bangladesh, Bhutan, Maldives, Nepal bad Pakistan.
Haba phai halor ka jingpdiang bad pynkup burom ia utei u samla, nyngkong la pdiang sngewbha da ka Federation of Khasi Jaintia & Garo People (FKJGP) ha Jorabat, nangta ka Young Minds Association (YMA) ha Umran, katba ka Ri Bhoi District Sports Association (RBDSA) lem bad ka Confederation of Ri Bhoi People (CORP), ki la pdiang burom ia utei u samla lem bad kiba haiing jong utei u samla, ki la pdiang burom ha Umsning.
U Hemant Patil, MP jong ka seng Bharatiya Janata Party (BJP), mynta ka sngi, ula leit jngoh ia ka hospital sorkar ha Nanded District jong ka Maharashtra, kaba dei ka hospital, kaba ki la don haduh 31ngut kiba iap, ha ki arsngi ba ladep, ha katei ka hospital.
Ha katei ka jingleit jong u MP, ula hukum, ia u nongpeit katei ka hospital lane U Dean, ba un sar ia ka painkhana, kaba don ha katei ka hospital, katba utei U MP, u nang ieng hajan, ban peit, ia ka jingsar painkhana jong utei u doktor.
U Patil, u dawa ba katei ka hospital, ka dei ban bah khlieh ia ka jingiap jong kitei ki nongpang, haduh 30ngut, kaba la jia, naduh ka 30tarik Nailur haduh ka 2tarik Risaw bad ba dei ban shim jingtohkit, pyrshah ia ki doktor, kiba don ha katei ka hospital.
Haba kren sha ki kotkhubor, u MP, u iathuh, ba ula leit peit, ia ka painkhana jong utei u nongpeit, lane u dean bad u lap, ba ka dei kaba jaboh tasam bad ba ka kamra sum ruh, ka dei ka bym ju pyndonkam satia, da ki bun bun bnai kynthih bad ka painkhana kaba sah, ki khynnah, la sh khang tala bad ka jaka leit painkhana ki kynthei, ka dap da ka jaboh bad ki bitor kyiad suda bad ha sawdong jong ka hospital, ki don bun bah ki mrad, kiba ia thiah jah thait, kum ki sniang bad sa kiba bun jait, kiwei pat ki mrad bad ula kyrpad ia U Eknath Shinde, myntri rangbah ka Maharashtra, ban leh, da kaba tyngeh, ia utei u Dean, uba peit ia katei ka hospital bad ia u nongpeit ia katei ka tnat jong ka koit ka khiah.
U la ialeh ban ksaid bad mih bluit na iing ban leit wad ia ki nongshun.
Kumta ruh kita ki Rangbah kiba don lang hangta ki la bud nadien jong u bad ki la ioh ban bat noh ia u, ban tan pat sha iing.
La pyntngen ia u, ka Kmie jong u ruh ka la iam bad kyrpad ba un iaishah.
Kumjuh ka lok jong u ka Lydia ka la bat bad shong ha syndah jong u.
Ha kata ka miet ka shnong ka la dap da ka jingkulmar bad khihwin, namar kaba jia baroh.
Ha ka sngi babud, ki Rangbah kiba don ha ka liang u Bah Shanbor ki la kiew sha sor Shillong bad leit mih sha Police Station ban tip khubor.
Haba ki la poi hangta, ki iohi ba u Bah Shanbor u iashongkai bad uwei u pulit ha baranda.
Marsien iohi kumta ki la kmen eh, namar ki sngewthuh ba kam jia kano ka basniew ia u.
Ki la bsut hapoh ka phyllaw bad ki la kren ia u Bah Shanbor.
“Phi dang shong kai…?" Ki kam artat la ki kjat kham shajan jong u.
“Hooid, phi wan shane.
?" Kylli sa u Bah Shanbor“Ba ngi sahnud eh ia phi.
" Ki la phai ktien“Ka biang khublei…" La ong u Bah ShanborMar kumta hi u pynithuh ia ki ha uta u pulit ba ki dei ki nongialam shnong.
Kumta ki la ia pajut kti bad u pulit u la ai jaka shong ia ki ruh.
Hangta ki iashong lang shiphang bad ki kwah tip biang na u Rangbah Shnong.
“Phi phin dang shong ne phin mih ryngkat noh bad ngi…?" Ki ap kumno un jubab“Hangne ngam pat dep kam.
ngan dang hab iakynduh bad kiwei pat ki briew kumjuh bad u riewsaid jong nga.
" La ong u Bah Shanbor.
“Ka mut phin dang slem?" La kylli biang ki Rangbah“Lehse, ngam tip …" La jubab u Bah Shanbor“To ngin nang leit noh ma ngi mo.
Namar ngi la shu ia wan peit khnang ia phi bad lada ioh Kali lei ngin leit phai noh.
" La ong ki Rangbah“Hooid ka long hi… Ngan sa wan hi nga nadien.
" La phai ktien u Bah ShanborKumta ki Rangbah ki la mih noh na kata ka police station bad ki la kren lynti lynti ba ym ju iohi koit kum une u briew, imat wat ka bam ruh u ia bam lang bad ki pulit.
“Une te u stad shisha me.
U lah ban pyniadei lut bad ki barit bakhraw ruh…" La ong uwei na ki.
Kumta haba la poi ha Motphran ki la ia bamja dihsha hangta bad pyrkhat ban leit phai shnong noh dang kloi.
Marsien dep bam ki rung sha iew ban siew katto katne bad leit phai noh sha shnong.
U Hep ha shnong pat, marsien dep bamja u la khot katto katne ki paralok ban leit sha lum jong ka Kmie ba long ka daw jingiakajia, ban leit thung mawpud hi.
Hadien kata marsien dep leh kumta u leit sa sha iing ka para khatduh jong u Bah Let.
“Hei, Kong lalot peit mo nga la dep wan thung mawpud hi ia ka khyndew i Mei, lada phi dang leh tam nangta phin sa kynduh jingeh bad nga.
" U leit byrngem jrain hangta.
Ka para u Bah Let ka la kiew jingdom bad ka la tim ia u da ka sih ka sang suda, ba u khyllung kum ma u, un leit leh ia kata kam ki tymmen ki san.
“Me tharai ngan shu sngap bad shah jem" ka la ong“Nga leh ia la ka hok te pha…" La ong sa u Hep“Ka hok ia u kata tang ka eitmut pham pat khuid ban niad hi, pha wan korbar ia ka kam jong nga, me tharai ba nga tieng ia u Kpa jong me, ngam tieng, mynta men mad jingeh bad nga…" Ong sa ka para u Bah Let.
Hangta la kiew ka jingkhluit na baroh arliang.
“Ia ka hok i Mei ngam riej pha.
" La ong u Hep“Nga ruh la ka hok ngam tieng iano iano" ong ka para u u Bah Let.
Kumta ki la ia jrong kti bad ia shoh hangta.
U Hep u la ai eh shi bok na ki moi moi jong ka, kram ka kyllon ha madan.
Kiwei kiba la iohi ia kata ki la mareh ban pyniakhlad.
Hynrei ki shem ba ka para u Bah Let ka la iap bad ka jingkyngkien ka snam.
Haba ki Rangbah ki la poi janmiet, haba ki rung ha iing u Rangbah Shnong ki shem ba ka la don ka jingiam briew.
Ynda ki la tohkit, la iathuh ba u Hep u la pyniap ia ka para u Bah Let, namar ka shilyngkhot ka khyndew jong ka Kmie jong u.
La kulmar ki Rangbah thlim.
Shillong:Ki shipai BSF jong ka  4 Bn, ki la ioh ban kurup, ia ki jain bad ki jingtah pynbhabriew, kiba dei ban shalan sha Bangladesh.
Kitei ki tiar, kiba la ioh kurup, ki dei na khappud jong ka Bangladesh bad ka East Khasi hills District bad kitei ki tiar, ki shongdor haduh T.15lak.
U Phadar, uba pyniasoh ialade sha ka seng BJP, ula shah kyndang noh, na ka kam jongu, ha ka balang Katholik.
Utei u dei u phadar, uba peit ia ka  Idukki diocese jong ka Syro-Malabar bad la pyllait noh, ia u, na katei ka kam, ba u bat ha ka Lah Sngi U Blei, tang hadien khyndiat kynta, ba u leit pyniasoh ialade sha ka seng BJP.U Fr Kuriakose Mattam, ula pynrung dkhot ialade, sha ka seng BJP, na U President jong katei ka seng, uba don ha ka Idukki district, U K S Aji.
Ki bor pyniaid balang, ki pyntip, ba la weng noh shipor, ia ka por Lyngdoh jongu, kaba u peit ha Mankuva St Thomas, kaba don hajan Adimali.
U nongkren jong ka balang, u iathuh ba katei ka dei ka jingshim rai, katba kum ka Canon Law, ha kaba U Phadar, um lah ban shim bynta, da kaba pyniasoh ialade ha kano kano ka seng sain pyrthei.
U Phadar Matta, uba don mynta 74 snem ka rta, ula dei ban shongthait noh, na ka kam, ha ki khyndiat bnai ban sa wan.
Ki shakri U Blei,na kano kano ka Niam ne Balang,ki donkam ka jingiadei bad baroh ki   seng politics ban long kum ki advisor.
Kam sngewdei ne Kam sngewia hap ban kylla long u politician.
Nongpoh: Ha ka sngi ba ka ri hi baroh kawei, ka rakhe ia ka lyngkhuh sngi kha ba 154 u Mahatma Gandhi, kpa ka jaid bynriew, ka shnong Nongthymmai ba hap hapoh ka Raid Madan Kyrdem, Ri Bhoi District, ka la iasnohktilang ban rakhe ia katei ka sngi, da kaba pynlong ia ka jingpynkhuid shnong bad kaba la iashimbynta lang da baroh ki paidbah hapoh ka shnong.
Lyngba jong katei ka sngi, ba ka shnong ka la pynlong ia ka jingpynkhuid shnong, la ioh ruh ban plie paidbah noh ia kawei jaka leit shabar paidbah (Public Toilet), kaba la tei ha ka jinglut kaba la kot sha ka T.3 lak bad kaba la ioh lyngba ka skim MDC.Ia katei ka jaka leit shabar paidbah, la plie da u Bah R.R Kharbuki, MDC Umroi bad uba la long kum u kongsan ha katei ka sngi, ha ryngkat ka jingdon u Rangbah Shnong, u Bah Pherlus Mawroh, u Bah Stephan Shadap, u Bah R Lynshing, u Bah Bhalad Mukhim bad kynthup kieei kiwei ki riew rangbah bad ki paidbah nongshong shnong.
Nongpoh: Shibynta ban wanrah ia ka jingiatylli hapdeng ki samla pule Khasi kiba pule ha Regional Institute of Science & Technology (RIST) lem bad ki samla kiba pule ha University of Science & Technology Meghalaya (USTM), ka KSU RIST-USTM unit, mynhynnin ka sngi ki la pynlong ia ka jingiakynduhlang hapdeng ki samla Khasi kiba dang shu leit pule thymmai hapoh kitei ki jaka pule.
Ha katei ka sngi, ba ka KSU RIST-USTM unit, ka la pynlong ia katei ka jingiakynduhlang, la sakhi da ka jingdon ki nongialam na KSU Sengkmie bad KSU na Ri Bhoi, kiba kynthup ia u samla Pynkmen Sanmiet, Education Secretary KSU Sengkmie, nangta u Samla Ferdynald Kharkamni, Persident KSU NKHD, u Samla James Hitlar Mawphniang, General Secretary ka KSU-NKHD, u samla Toning Lapang Secretary Education cells KSU NKHD lem bad kiwei.
Lyngba jong katei ka jingkynduhlang hapdeng ki samla kiba pule ha katei ka skulbah, ka KSU sengkmie ka la ioh ruh ban pynskhem ia ki nongialam ba thymmai jong ka KSU RIST-USTM Unit na bynta ka samoi treikam jong u snem 2023-24, ia kaba la pyntian smai da u samla Pynskhem Samit da u Education Secretary Sengkmie.
(IOANNIS 17:14)Nyngkong eh nga ainguh ia U Blei u ba lah pynkup bor ia nga ban thoh katto katne halor kane ka theme ba ka Jingiaseng Samla KJP Assembly ka la buh kum ka phang pdeng kaba biang por eh jong kane la taiew lehkmen ki Samla ha man la ki Balang kiba hapoh ka KJP Assembly.
Bad nga ai khublei kyrpang ruh ia baroh ki paralok ki ba ai la ka por jong ki ban pule ia kane ka khubor, bad nga ngeit skhem kan long ruh ka jingkyrkhu ba khraw baroh kiba pule ia ka.
Suk kita kiba minot ha ka jingpule na ba kin ioh tip biang biang ia ka aiom.
Shwa ban kham pynleit jingmut halor kane ka theme ba ka Jingiaseng Samla KJP Assembly ka la buh to ngin shu ia phai liak lyngkot eh kum ka jinglamkhmat halor kane ka Gospel.
Haba phai sha kane ka Gospel ka don ia ka jinglong ba khraw bad ba phylla bha na kiwei ki Gospel, kawei na ki jingphylla ka long dei ha kane ka Gospel U Ioannis la thoh ia ka dkhot bad ki kyntien ba khia thew tam ha ka ba ki bangeit shityllup pyrthei ki ju lah lyndet lut ia ka phin shem ia ka Ioannis 3:16.
Bad la thoh ia kane ka Gospel da U Ioannis hi (Ioan 21:24) U Khun u Sebedi u ba long wei na ki synran baieit U Jisu Khrist bad ia kaba U Jisu u la khot ruh ia u da u Bonerjes lane u Khun u pyrthat.
(Mark 3:17) bad la ong ruh ba u ne u Ioannis u dei ruh u Nongthoh bad U Theologian bad dei u ne Ioannis Synran u ba la thoh ia ka Kitab Jingpynpaw bad ba la pynryngkang par ia u sha dewlynnong Patmos, bad ym tangba u long u nongthoh hynrei u long ruh u nongialap ba khraw ia ka kyrteng U Khrist.
?(Jingpynpaw 1:2)Ha ka pyrthei hynrei ym jong ka pyrthei: Haba bishar ia kine ki kyntien ba don ha kane ka theme ki long ki kyntien kiba bym da shai bha haduh katta katta ia kiba bun ba lang, ki don ki bynta ki ba kham soh kyrdot ia ka pyrkhat bad ka jingmut u briew ban peiphang bad ban shai kdar halor kane ka kyntien khamtam eh ha ki to ki bynta ba ong “Ha ka pyrthei hynrei ym jong" hynrei ban ia pynshai lang katto katne to ngin ia peit shwa kaei ka pyrthei?Ka pyrthei ka dei kaba la thaw da U Blei (Jen 1) bad ka don ia ka dur kaba pyllun bad kat kum ka jingwad bniah (research) ki stad wad bniah ki shem ba U Blei u thaw ia ka pyrthei da kaba pynsdien tang ha ka haw haw bad ha kiwei pat ki met bneng (planet) kiba mar jan bad ka.
Bad la ong ruh ba ka pyrthei ka iaid tawiar ha la u exist bad ban iaid tawiar ruh ia ka sngi bad dei na ka jingiaid tawiar ka lah ban wanrah ia ka jingdum ka miet bad jingshai ka sngi.
Hynrei don pat sa kawei ka jingpyrkhat ha ngi u briew haba ia dei bad ka pyrthei.
Bad kata ka jingpyrkhat ka long Ka pyrthei kaba shapoh jong ka ym kaba shabar lane shalyndet bymlah ban iohi da kiba bun ba lang.
Ka pyrthei ka dei kata ka jaka kaba baroh ki jait jingthaw ki ba im ki lah ban don hapoh jong ka, ka dei ruh ka jaka kaba ngi lah ban ia im lang shikynhun bad ban iaid ban ieng ban trei ban ktah ban leh ia baroh ki jait kam hapoh jong ka.
Katkum ka ktien U Blei ha ka salm ka ong ba ka dei ruh ka jaka iuhkjat U Blei.
Hynrei kat kum pyrkhat Khristan jong ngi pat ka pyrthei ka dei kata ka iingshong basa shipor ba ngi im na ka bynta kiei kiei kum u nongleit jingleit u ba don ha ka lynti ba jngai bha ba u dei ban poi sha kaba u thmu.
Bad kynmaw ba U Khrist ruh u la ong shai To leit sha ka pyrthei.
Ha ka pyrthei hynrei ym jong ka pyrthei: Kine ki kyntien ki kdew shai kdar ia ngi ba ngi im ha pyrthei kum ki soh shnong ym kum ki trai shnong, ngi don ha pyrthei tang kum u nongleit kurim ym ka nongleit kurim.
Kat kum ka ktien U Blei ha ka Jingrwai Salm 119:19 “Nga long u soh shnong ha ka khydew" bad ha ka shithi u paul sha ki Philipi 3:20 " “Namar kata ka jinglong trai shnong jong ngi ka long ha bneng" bad phin shem bun ha ka Baibl kiba pynshisha ia ngi ba ngi ngim long na ka jong ka pyrthei hynrei kiba im pat ha pyrthei.
(Nuksa-ngi long kum ki nongsah iingwai.
) Bad kynmaw ba U Jisu ruh u la ong shai ba ngam long na ka pyrthei.
Ka pyrthei kum ka lynti iaid ba jngai u Nongleit jingleit: Kumba la dep kdew haneng ba ngi im hangne ha pyrthei kam iapher na ka lynti u nongleit jingleit sha ri ba jngai, u nongleit jingleit shwa ba un mih na iing u hap ban da pynkhreh la ki tum ki tam ban song ban rah naduh ka bam ka dih ka peisa tyngka ban mang ha ka lynti ba u dei ban leit, ioh ba lap ka thngan ka sniew ka kali bad kiwei kiwei namar um tip lypa kaei ka ban jia ha shiteng lynti kumta u hap ban da pynkhreh janai bha namar ka jingleit jong u ka long da ki bnai da ki snem.
Bad kawei kaba kham ma eh ia u nongleit jingleit ka long ioh ba jia ka aksiden ka kali ba u iaid, lane ioh ba jia ka khih phaloh ka duriaw ha ka lieng ba u shong lane ioh wan ki riewsniew ha shiteng lynti kine ki lah ban dkhat noh ia ka jingim ha shiteng lynti kumta kam long ka lynti kaba suk ba u dei ban iaid u hap ban thom ia ki rai eh rai dam ban poi sha ka jaka ba u thmu ban leit.
Kumta kam iapher ia ngi ki khristan ruh, ngi im hangne ha pyrthei ngi hap ban da pynleit la ka jingmut aiu ngin pynkhreh ia la ka jingim namar kane ka pyrthei kaba ngi im ka long ka lynti iaid u khristan bad kam long ruh ka lynti kaba suk ban iaid, ngin ia kynduh shibun ki jingeh ha pdeng ka jingiaid jong ngi bad ngi hap ban da jied bha ia ka lynti ba ngi dei ban iaid ioh ba ngi jia ka bakla lynti noh (kyrsum ktieh) ia lade da ki jingijli ba bun jait ban pynjakhlia noh ia la ka jingim.
Hangta kan jia ka jingmynsaw (Sniew ka jingim) ia ngi bad kawei na ki jingma kaba kum u khristan u ba iaid lynti ha ka pyrthei ka long ba ioh jia ba u riewsniew (Soitan) u wan ban lute shiteng lynti ia ngi lada ngim pynkhreh bha ia ki tiar ialeh, hangta khlem pep ngin sha khnieh lut ia ki jingdon jinem bad wat ban shah dkhat noh ia ka jingim (Jingiadei jong ngi bad U Blei).
Kumta kum u nongleit jingleit ngi hap ban pynkhreh bha ia lade ha shwa ban mih na iing ban poi sha ka ri kaba ngi thmu khnang ban ym bakla lynti ngi don kam ban da iaid bad kiba tip lynti (Bad U Khrist).
Namar ha kane jingiaid lynti kum u nongwei kin bun kiba shun ia ngi, namar u Khrist u la ong shai " Kata ka pyrthei te ka shun ia ki na ba kim long na jong ka pyrthei" (Ioannis 17:14).
: Kumta kum ki para samla ngi dei ban da pynkhreh janai ha ka lynti ba ngi dei ban iaid ban lait na ka jingsniew ban lait na ki bor jong ka jingkynoi ka pop.
Da kaba ngin shaniah skhem ha u Nongialam jong ngi U Khrist khnang ban poi sha ka ri kaba ngi thmu.
“Tang ka rukom im jong phi ai kan ia dei dur bad ka gospel U Khrist.
" (Phil 1:27)“To kieng noh ia ka jingkieng atiar U Blei baroh,ba phi lah ban ieng pyrshah ia ki buit thap u soitan" (Eph 6:11)U Blei un kyrkhu ia phiNa U Nongthoh.
Ka Pakistan mynta ka sngi, ka la rai ban khang noh shi syndon ia ki website ia wad samla, namar ba ki long khlem akor palat.
Ka Pakistan, ka la byrngem ruh ban khang ia ka youtube, na bynta katei ka jing pyni ia ki video khlem akor.
La khang noh mynta ka sngi ia ka tinder bad ka Grindr,SayHi,Tagged bad ka Scout, da ka  Pakistan Telecommunication Authority (PTA) bad ka daw, ka long namar ba kim long don burom satia, katba kum ki ain ka Pakistan.
Na ka liang U Shahzad Ahmad, u director ka group Bytes For All, ula kren bitar ia katei ka jingkhang ia kitei ki apps bapher, ha kaba u ong “Lada ki tymmen, ki pyndonkam ia ka app, kam dei satia ka kamram jong ka sorkar ba kan tuklar ia kata".
Hynrei ki nongthoh ha ka twitter, ki kren bitar ia katei ka rai jong ka sorkar, ha kaba ki la don kiba ong “Ki shynrang, kiba la don lok, kin ialeh shuh kumno, haba ki la khang ia ka Tinder ha Pakistan.
Lehse kin wad da kiwei pat ki lad ban leh tam ia la ki tnga".
“U briew um ju iap" lehse shisien pyrkhat ka long kaba sngew kyndit ban ong ba u briew um ju iap.
Hynrei ka long ka jingshisha.
Ka bible kam ju ong ia u briew ne ka briew ba la khlad (departed soul) ba ki la iap.
Hynrei ka ong – “U ioh thiah ne ka iohthiah".
Dei nakata ka daw la ju ong ba u briew um long uba iap (immortal).
Shisien u Jisu u la ong – “Balei phi ia win bad phi ia iam briew kumne? KA KHYNNAH KAM SHYM IAP, HYNREI KA SHU IOH THIAH.Markos 5:39.
Ka kyntien iap kat kum ka ktien u Blei ka thew ia ka jingiap ka mynsiem (spirit) kaba junom ha dujok ne sha ka pung ka ding.
namar shisien ba u briew u la leit sha ka pung ka ding te la kut artad la tip ia ka kum ka jingiap kaba ar.
Jingpynpaw 20:6.
Balei ka ktien u Blei ka ong baka jingiap kadei tang ka jingiohthiah? Kadaw ka long ba u briew u dei u mynsiem (spirit); ka soul bad ka Spirit ki iapher.
Ka met (body) bad ka soul (mynsiem) te ki iap, hynrei ka spirit kam ju iap.
Balei? Namar ba u Blei u la thaw ia u briew ha ka jingsyriem jong u Blei hi.
Genesis 1; 26-27.
Kaba mut ba u Blei u dei u mynsiem (God is spirit), u briew ruh u dei u mynsiem (Man is spirit).
Kumta ka subject shaphang u briew ka dei kaba iar bha (controversy).
Kumta ka mynsiem kam ju iap, kam ju tymmen.
Dei nakata kadaw la ong ba u briew um ju iap hynrei u shu iohthiah namar un sa khie pat (wake-up).
Un sa khie ha kata ka sngi ka jingmih pat.
Bad ka jingmihpat ka don ar rukom.
“Bun kiba IOHTHIAH (ba iap) ha ka dew met ka khyndew kin kyndit (awake) kiwei sha ka jingim bymjukut, kiwei pat sha ka jinglehrain bymjukut bad jingjah burom bymjukut’ Daniel 12:2.
U Jisu u ong –wat sngew kyndit ia kane; namar ka por ka jia ba kita kiba ha jingtep KIN IOH SNGEW ia ka jingpyrta jong u Jisu bad kin mih noh.
Kiba leh ba bha sha ka jingmihpat ka jingim: kiba leh bymman sha ka jingmihpat ka jingpynrem.
Ioanis 5: 28-29.
Hangne ngi sngewthuh ba u briew udei u mynsiem bad um iap (man is immortal) hynrei ka iap tang ka met body and soul.
Halor kane ka jingiap ne iohthiah noh, don arjait pat ki rukom jingmih pat ne kip or jingmihpat, kum ba la long da u Daniel bad u Ioanis.
Ka mynsiem ka ban ioh bynta ha ka jingmihpat kaba nyngkong ka long kaba khuid.
ong u Jisu – “u basuk bad u ba khuid, long uta uba don bynta hakata ka Jingmihpat kaba Nyngkong".
Jingpynpaw 20:6.
Kane kein long kata ka jingmihpat sha ka jingdon burom, ong ka kitab u Daniel 12:2.
Te lada kata ka mynsiem (spirit) kam don bynta ha kata ka jingmihpat ba nyngkong, kan hap ban mihpat ha ka jingmihpat kaba Ar.
Kamut hadien ka 1000 snem pat.
Kane te ka long kata ka jingmihpat sha ka jingpynrem bymjukut, ka jingiap kaba Ar ha ka pung ka ding.
Jingpynpaw 20:6.
/ Ioanis 5:29.
Ka mynsiem u briew ne u briew um ju iap namar u dei hi u mynsiem (spirit).
Kumta bymjukut ha bneng lane bymjukut ha dujok pung ka ding.
Naduh ba sdang, u Blei u la ong to ngin thaw ia u BRIEW haka dur bad ka jingsyriem jong ngi hi.
Genesis 1:26-27.
Kata ka mut – Ha ka long mynsiem Namar u Blei u long u mynsiem Ioanis 4:24.
Kumba u Blei u long LAI HA U WEI: Kumta ruh u Briew: ha ka Met, mynsiem bad mynsiem, (Body, soul, spirit).
Te dei nakata ka daw ba u Blei u khein kor eh ia u Briew ban ia ka ksiar ba la phrang.
Isaiah 13:12.
To ngin tip bad kynmaw ba u briew um iap hynrei u shu iohthiah, un sa khie biang nangno nangno ha kata ka sngi ka jingmihpat kaba Nyngkong – ong ka ktien u Blei.
Lada ngi dei ban iohthiah bynta ha kata ka Jingmihpat ba nyngkong, ka donkam ia ngi ban sait ialade ha ka snam u khun langbrot  jong u Blei – “La ki pop jong phi ki saw hain hain, kin lieh kat ka ior, la ki sawbthuh, kin long kum u niuh langbrot".
Isaiah 1:16-18.
“kita kiba iap (iohthiah) ha u Khrist, kin ia mihpat shwa".1 Thessoloni 4:15- 18.
“U Briew um, ju iap! (Man is Immortal).
Shillong: U symbud myntri rangbah ka jylla, u Bah Prestone Tynsong mynta ka sngi ba-ar u la iathuh ba ka sorkar ka la don jingthmu ban shna ia kawei ka shopping mall ha Barik Point khnang ba ki khynnah samla bad ki khyllung khynnah ki lah ban pynlut por ha ki jinglehkai sngewbha.
“Ngim shym la iakren ia ka shopping mall kum kawei kaba don ha MUDA.Ka shopping mall kaba ngi thmu ka long kawei kaba hakhmat eh kaba kongsan ha ka jylla.
Ngi kwah ban buh ia ka shopping mall kaba kham long kyrpang ha ka jylla, khamtam hangne ha sor Shillong,"ong u bah Prestone Tynsong.
Na ka liang jong u, ka sorkar jylla ka la thmu ban shna ia ki kynja leh shngewbha kum ka musical nights na ka bynta ki khynnah samla, kynthup ia ki paidbah bad ia ki khyllung khynnah ba rit.
Ki paidbah ki lah ban thied bad ban die tiar ruh ha kum ha kane ka mall.
U la iathuh ba ka cabinet kan sa peit bniah shuwa ia kane ka rai ha ka jingialang kaban sa wan.
“Ka cabinet kan sa shong pyrkhat bha la yn lah ne em ban iaid shakhmat ia kane ka project.
Ngan sa ai jingtip ba bniah hadien ba ladep pynlong jingialang biang ka cabinet," u la ong.
“Kane ka jaka ha Barik Point ka long kaba la kiar tawiar da ki surok.
Ngam tharai ba yn dang lah ban pynjyrngam biang ha kane ka jaka.
Hajan jong ka Barik Point ngi don ia ka Lady Hydari Park.
Ngin rah noh ia ka jaka buh ia ki mrad na Lady Hydari Park sha ka State Zoo ha Umtrew kaba don ha Ri-Bhoi," u la ong.
U la iathuh ba ka jingshna ia ka State Zoo dang iaid shakhmat bad yn sa pyndep noh hadien katto katne por.
“Hadien ba ngi ladep ban kynriah noh ia ki mrad na Lady Hydari Park, ngin pynkylla noh ia ka sha ka greenery park ha kaba ki paidbah kin lah ban leit iaidkai step bad ban iaidkai pyngngad ha ki por janmiet," u la ong.
Shillong: Ka sengbhalang FKJGP – War Jaintia Circle hapoh ka jinglamkhmat jong u General Secretary, u Bah Reachingson Kongwang, bad u President, u Bah Shlur Mukhim ka la iakynduh markhmat bad u Bah A.L Hek uba dei u myntri badei peit ia ka koit ka khiah jong ka sorkar jylla ha ka jingiadonlang u MLA, u Ma Lahkmen Rymbui , ban pynsngew ia ka jingdawa ka seng naduh u snem 2012 ban kyntiew kyrdan noh ia ka Padu State Dispensary sha ka Primary Health Centre.
Kane ka jingiohlad ka seng ban iakynduh kadei hadien ba kine ki heh jong ka sorkar ki la hiar sha ka thain war Jaintia ban leit jurip ia ki hospital sorkar naduh ki PHC haduh ka CHC ban sngewthuh kumno ban wanrah ia ki jingbit jingbiang ha kine ki hospital na ka bynta ka jingmyntoi jong ki paitbah ka thain.
Kum ban shu pynkynmaw, la slem bha ba kane ka seng ka la dawa na ki bor sorkar ban shimkhia ia kane ka mat kaba kongsan ba ki paitbah ka thain ki iakynduh ha kaba iadei bad ka koit ka khiah, bad la dep aiti ruh ia ka dorkhas sha ki bor sorkar naduh u snem 2012 bad na ka liang u Secretary u la thoh sha u Director of Health Services ban leh ia kaba donkam ha kaba iadei bad kane ka kam, hynrei haduh mynta mynne ka sorkar ka shu sngapjar ha kaba iadei bad kane ka kam.
Kumta na ka liang jong ka FKJGP, ka la buddien biang ia kane ka kam da kaba aiti biang ia ka shithi ban pynkynmaw ia ka sorkar halor kane ka bynta.
Ha kajuh ka por ka seng ka la lum pynlomg ia ka jingialang ryngkat bad u doktor In-charge kane ka Dispensary ryngkat ka jingiadonlang ki rangbah shnong ,ki secretary shnong bad kumjuh ruh ki riew rangbah ka thain ban iaphylliew jingmut halor kane ka kam bad la rai ruh ban iashong jingialang biang ha kane ka 5 tarik une u bnai.
Shillong:Ka dorbar shnong Laitlyngkot, ka la rai mynta ka sngi, ban khang shnong bad khang iew lashai ka sngi.
Katei ka rai, ka long hadien ba kawei ka nos, kaba trei ha Lawmali, ka la ioh ia ka jingpang khlam corona virus bad kati ka nos, la iathuh ba ka la leit sha ka jingleit on tep, kaba la long ha katei ka shnong hynnin ka sngi bad la iathuh ba hynnin ka sngi, ka paralok jongka, kaba trei nos, ka la ioh ia katei ka jingpang khlam bad mynta ka sngi, katei ka nos ruh, la iathuh ba ka la iabit lang ia katei ka jingpang.
Mynta ka don ka jingtieng her, ha katei ka shnong, ba ioh lehse, kan don ka jing iabit jingpang ha kiba bun kiba leit sha katei ka jing leit on tep hynnin ka sngi bad kumta ki la rai ban pynlong noh, da ka jingkhang shnong, ban khanglad ia ka jing ia rung ia mih jong ki nongshong shnong, ba kan nym mih ka jing saphred katei ka jingpang ha katei ka shnong.
Haba iakren bad U Dr A War, DHS, u iathuh ba katei ka nos, ka leit sha katei ka jingiap jong u kni jongka, hynnin ka sngi ha Laitlyngkot bad u don ka jingsuba, ba katei ka nos, ka ioh ia katei ka jingpang khlam corona na ka hospital ba ka trei ha Ganesh Das Hospital.
La iathuh ruh ba ka jingwad ia kito kiba iajan bad ka, ka dang iaid mynta shakhmat.
Nongpoh: Ka Balang Presbyterian Umran Dairy Nongthymmai District, ka la mih shakhmat ban pynshai paidbah halor ki kynthoh khlem nongrim da u Bah Drestalwell Marbanniang, Secretary Balang Presbyterian Umran dairy Umsning District, da kaba ki la kynnoh kylla ba katei ka jingkynthoh da utei u nongialam Balang, ka dei kaba khlem nongrim haei haei ruh em, hynrei ka la kylla long pynban ka khubor kaba la ialam bakla ia ki riewngeit ka Balang Presbyterian bad ia ki nongpule kot khubor.
Ha ka kyrwoh kaba la phah sha ki lad pathaikhubor, u Bah Donborlong Kharmuti, Secretary ka Balang Presbyterian Umran Dairy Nongthymmai District, Mawbuh Presbytery, KJP Synod Sepngi, la ong ba katei ka jingkynthoh da u Bah Drestalwell Marbanniang, ka long ka bym don nongrim, namar katkum ka jingkynthoh jong u, la kdew ba ka Balang Presbyterian Umran Dairy Nongthymmai District, ka dei kaba dang thymmai bad kaba dang shu seng shen, hynrei ha ka jingshisha hi ia ka Balang Presbyterian Umran Dairy Nongthymmai District, ka dei kaba la seng naduh u snem 1971 bad la thung kum ka Balang kaba pura ha ka 28/4/1985.
U Bah Donborlang Kharmuti, u la kdew ruh, ba katkum ka jingpynshai da u Bah Drestarwell Marbangniang, uba la ong ba ka jingbymshah tep ia I khunlung hapoh u Lum Jingtep ka Balang Presbyterian Umran Dairy Umsning District, ka dei ka jinglamler da utei u rangbah, namar ka Umsning District kam shem don Lum Jingtep hapoh ka shnong Umran Dairy.
Katei ka kyrwoh ka la kdew ruh ba ka Balang Umran Dairy bad ka Balang Nongthymmai ki dei na kajuh ka District bad kiba hap hapoh ka Nongthymmai District, hynrei ka Umsning District ka dei kaba don ia 3 tylli ki Balang, kiba kynthup ia ka Balang Umsning, Balang Umdiker bad ka Balang Kyrdemkulai, pynban katei ka kynhun kaba la ialam da u Tbn.G.T Lyngdoh bad u Bah Drestarwell Marbanniang kum u Secretary, ka dei ka kynhun kaba ki la shu kwah ban pyniasoh jubor sha ka Umsning District bad kiba la ialeh pyrshah ia ka jingpynbeit jong ka Mawbuh Ri Bhoi Presbytery.
Ka jingleh donbor da katei ka kynhun kaba la ialam da u Tbn.G.T Lyngdoh bad u Bah Drestarwell Marbanniang, ki la iai paw pyrthei ha kine ki snem kiba la leit noh baroh, namar ha ka 31/12 u snem 2018, ka Presbytery ka la phah ia ka shithi ban ym shah rung briew shuh hapoh ka Iingmane ka Balang Presbyterian ha Umran Dairy, pynban ka kynhun kaba la ialam da u Tbn.G.T Lyngdoh bad u Bah Drestarwell Marbanniang, ki la leit ban rung jubor bad kiba la rah Lama iong ha ka Presbytery kaba la long hapoh ka Balang Nongrim Umpowin bad khang ruh ha ka ban tep ia iwei I khunlung bad kawei ka longkmie hapoh u Lum Jingtep Balang.
Namarkata, halor kitei ki kam pynibor da katei ka kynhun, kaba la ialam da u Tbn.G.T Lyngdoh bad u Bah Drestarwell Marbanniang, ka la pynlong ia ka Balang Presbyterian Umran Dairy Nongthymmai District, kaba la ialam da u Tbn.P.Mynsong ba kim banse ban iaid noh sha ki bor ka Ain, namar ka jingiapynbeit mynta la 5 snem kam shym la poi shano shano ruh.
Nang iaknieh bor ki heh ki hain nang iap pat ki rit ki ria ki ialam ia la ki langbrot sha ki thiep.
Jowai: U ma Dapoi Pyrtuh uba dei u nongshong shnong ka shnong Sohmynting, West Jaiñtia Hills District haka jingleit wad jingtip jong u lyngba ka RTI naka Ophis jong ka tnat Public Health Engineering RWS Division, West Jaintia Hills, Jowai, halor ka jingpyntrei iaka skhim paiñkhana da katei ka Ophis lyngba ka scheme Swatch Bharat Mission u la lap ba haduh da ki phew lak tyngka ka la paw ba ka don ka jyrsieh bamsap na katei ka skhim, namar ba u paidbah um shym la ioh myntoi katkum ka hok ba la mang kyrpang ia u na katei ka skhim wat lada ki paw ka kyrteng bad soi kyrteng tuh bad soi thok da u Monjyrlang Lyngdoh uba dei u Chairman ka Water and Sanitation Committee katei ka shnong.
Katkum ka RTI ka mang tyngka halor katei ka skhim naka bynta ban pynioh paiñkhana sha ki paidbah haka shnong Sohmynting ka long 12000/- tyngka naka bynta kawei kawei ka longiing bad kumba 381 tylli ki longiing ki dei ki nongioh myntoi.
Ia kane ka skhim la peit bad pyntrei da u Mynjurlang Lyngdoh uba dei u chairman ka Village Water and Sanitation Committee, bad naka liang ka ophis kala pyllait lut baroh katei ka pisa naka bynta ka hok u paidbah bad ka khlem supply ruh ia kino kino ki tiar.
Kumta lyngba ka RTI la lap ba ula thok bad shukor ia ngi ki paidbah nongshong shnong kiba duna ka jingnang jingstad, namar ba na katei ka pisa 12000/- tyngka baka ophis kala pyllait naka bynta ka jingmyntoi u paidbah ba kin ioh iaka paiñkhana kaba kham bit kham biang, kaba long ruh shi bynta ka jingiaid lynti sha ka thong jong ka sorkar ban kyntiew iaka rukom im jong ngi ki paidbah nongkyndong, hynrei pynban na katei ka 12000/- tyngka don ki longïing ba u ai 6000/- hajar ryngkat bad wei ar ki tiar, don kiba u ai duna na ka 6000/-tyngka, nangta don pat kiba ioh tang ka pisa khlem ki tiar,don ruh ki ba ioh tang ki tiar khlem ka pisa, bad don ruh ki bym ioh ei ei napdeng kine ki 381 ïing, kaba la wanrah ia shibun ki kynrum kynram bad jingbymshai u paidbah.
Kumta khlem da lum jingkheiñ bniah iaka jingshah bam klop jong kawei pa kawei ka longiing ba ioh myntoi ruh ka jingbam sap ba la shai kdar bha lyngba ka RTI kala poi daki phew lak tyngka, namar napdeng ki tiar shna paiñkhana ba kynthup kum ki Indian pan, Zyphone, Footrest, pipe ‘6×4’, pipe ‘6×3’, bend, tee, Reducer Socket, Covel, Dusbin, Rot, Cement, G.I.Sheet u ai jingthoh sha ka ophis ba ula dep ai lut baroh shaki paidbah hynrei katkum ka jingshisha don kiba ioh don ki bym ioh napdeng kine ki tiar.
Nalor kitei ki tiar ka jingshah bam klop ne bamsap ba la tikna bha bala poi daki phew lak dei lyngba u mawria, u shyiap lum, shyiap um, ki mawblock ha kaba ula shukor iaka ophis treikam ba ula pynioh lut sha ki paidbah, wat haba u khlem ai eiei ruh.
Katkum ka report ba ula phah sha katei ka ophis treikam ula kam ba ka jinglut naka bynta ka jingsupply shyiap um shaki paidbah kala kot 225000/- tyngka, u shyiap lum 42000/-tyngka,u mawria 187000/-tyngka, naka bynta ka jingsupply mawblock pat 571500/- tyngka, hynrei ia kine ki saw jait ki tiar u khlem supply satia.
La lap ruh ba iaki kyrteng jong ki nongioh myntoi ula shu sign hi namar don napdeng ki nongshong shnong kiba don kyrteng haka thup kum ki nongioh myntoi hynrei kim ioh ei ei pat la ka pisa lane ki tiar ruh.
Shuh shuh la lap haka RTI ba ki juh ki briew ruh ki mih artylli ka kyrteng haka thup ki nongioh myntoi, nangta la lap ruh ba wat u briew u bym don ïing ruh ka paiñkhana pat u ioh kumba paw haka list ki nongioh myntoi.
Ha kitei ki snem watla ma nga ruh nga long u dkhot jong katei ka commiitee hynrei u khlem ai jingshai ei ei halor katei ka skhim tad hadien ba nga la ioh jingujor na u paidbah bad nga sa wad iaka jingshisha lyngba ka RTI.Wat iaka signature jong ki katto katne ki dkhot ruh ula shu soi thok kumba paw haka RTI kynthup ruh iaka signature jong nga.
“Ma nga kum uwei na u nongshong shnong jong ka shnong Sohmynting katno nga dap daka jingsngewsih bad jingsngewkhia ban lap ba don kum kine ki nongialam shnong kiba u paidbah baroh shi katto ki ai ka jingshaniah lyngba ka dur jinglong angel jong u, hynrei pynban u long u kruiñ nongbam duh jong ka shnong.
Lada ha kane ka rukom shaei ka lawei jong ka roi ka par ka shnong ka thaw kan poi?" ula kylli.
Pynduh kam kum uni u jait briew uba bam ia ki hok kiba duk ki bym tip ia ki ei ei.
Ng kyrpad ia ka sorkar hap ban punduh kam syndun ia kum uni u briew.
(ba bteng) Ha ka Dorbar, ka sorbar bad ka bishar- khadar ki Khasi hyndai,ym lah ban shu ia rai ne bishar kulmar bad kim ju pdiang hi ruh tang ia ka rai stad bad leh stad jong uwei- arngut kiba leh stad bad rai stad kat ia ka kam u paidbah ba bun balang.
Kiba dei ban don ha ka dorbar ka sorbar bad ka bishar khadar ki long(1)u syiem lang bad kiba khraw bad ki tymmen ki san(2)lada don tang kiba khraw bad ki tymmen ki san (3)tang u syiem bad kiba khraw bad(4)tang kiba khraw ruh biang hi.
Hynrei,lada don tang u syiem hi bad ki tymmen ki san(khlem kiba khraw) ne tang ki tymmen ki san ne tang u paid u phew ruh kam lah ne dei ka dorbar.
Ha ka dustur khasi,u syiem u dei tang u nongpyniaid hukum bad ki tymmen ki san pat kidei tang ki nong- iasain ryngkat,ki nong iasneng puramit ryngkat,ki nongia pynsaid-pynthew,ym dei pat ki nongsain ne nongpyniaid ia ki kam ki jam.
Dei tang kiba khraw kiba long ki nongpyniaid bad nong pyntyllun ia ki kam ki jam baroh.
Ka rukom lum ia ka dorbar: Shwa ban lum ia ka dorbar,u syiem u phah shem ne phah jingtip shwa sha u basan raj(uba khraw uba peit ia ki kam dorbar),u basanraj pat un sa phah pyrta shnong ha u sangot(nongpyrta shnong) ba un leit pyrta shnong bad pyntip sha baroh ki nongshong shnong ban pynlong dorbar ha kata kata ka tarik ha kata kata ka jaka.
Ka rukom sdang bad pyniaid ia ka dorbar pat kalong kumne: Mar ia poi lut kiba khraw bad ki tymmen ki san,u syiem un long u nongpyniaid (chairman) ha ka dorbar bad un plie ia ka dorbar.
Un shu ong ‘To ngin ia sdang noh’.
U lah ban shu maitphang khyndiat khynsoit ia ka mat jingiakren(agenda).
Dei u basan rangbah eh ne u myntri ba long nongialam(chief minister) uban batai bad pynshai bniah ia ka jingthmu jong ka mat jingia kren(agenda), nangta ki sa ia bud pat ter ter ban ia kren ia pyni, ia kaba dei ki ia bat bad ia kaba lait pat ki ia bret bad kyntait sha rud sha kiar.
Lada jia pat bym don u syiem(u pang ne leit donkam ki bym lah kiar),u basan rangbah eh un pyniaid bad pynwai ia ka dorbar.
Ha ka dorbar,shait don tang katto katne ngut kiba ju kren bad shim bynta ha ka dorbar.
Kiba bun hi(majority) na kiba wan dorbar kim ju lait ne nud satia ban kren ha ka dorbar.
Ki shu ia byrngem tang na rieh narieh bad na kyndong kynshrot hynrei kim ju nud pynpaw pat ha ka dorbar.
Kum kine ki briew kiba sngew stad tang ha rieh ha rieh khlem nud kren dorbar ki ju sin kum ki ‘ksan rymbei rem dorbar’.
Ban long u nongkren dorbar,u nongkren ne nongiasaid pat,udei ban long uba ju tip tymmen bad uba lah ban jer bad pynshisha ia ki kam kiba la ju long ne ju jia ha shnong ha thaw khnang ba un lah ban pynkohnguh ne pynngeit(convince) ia ki nongshong dorbar baroh.
U dei ruh ban long uba don jingtip shibun(vast experiences) ia ki jingjia bad jinglong kiwei kiwei ki shnong ne ki hima ne ki ri da kaba ia nujor (compare)shaphang ka jingialong jongki bad pyniahap pat bad kita ki kam na kiwei ki shnong ne ki hima bad ki ri ha shnong ne jaka lajong.
Lada u lah ban pynshisha(justify) ia ki nia jong u,kata ka dorbar ka pdiang ia ki nia jong u.
(yn dang bteng)Ki questions ba ai na skuljingpynkut sngewbga ai na ka dorbarPynai lang bad ki durSngew bha phi pynai lang ki dur long emSngew bha phi pynai lang ki dur long em jong ka dorbar u khasi.
Ka India, kaba dei kawei na ki ri, kaba kiew bha ha ka kamai kajih ha ka pyrthei bad kaba wan ba san , na ki ri kiba khraw kamai tam jong ka pyrthei, hynrei ha kane ka kynti, ka GDP jong jong kane, lane ka gross domestic product, jong ka ri, ka wan ha kjat duh, ha ka jing hiar ka kamai kajih bad katei ka dei na bynta ka mang kaba ar jong u snem 2020-21.
Ka jinghiar jong ka jing kamai jong ka India, ha kane ka bhah ba nyngkong jong u snem 2020-2021, ka duna sha ka 23.9 percent, ha kine ki bnai, ba ka trei ka khlam coronavirus.
Kane ka dei ka jinghiar jong ka pynmih ia ki tiar ki tar bapher ha Ri, kaba la jia naduh u snem 1996 bad ka dei ruh ka jingioh kamai, kaba la sniew palat liam, na kaei kaba la khmih lynti, da kiba bun.
Ka ioh kamai jong ka Japan, ha ki lai bnai ba ladep, naduh U Iaiong haduh U Jylliew, ka hiar da 7.6 percent, katba ka ka China, ka kiew da 3.2 percent.
Ka China, ka hiar ka kamai jongka, da 6.8 percent ha U Kyllalyngkot haduh U Lber 2020, kiba dei ki bnai, ba ka khlam corona virus, ka trei jur bha ha katei ka Ri.
Ka Germany, kaba dei ka ri, kaba la shah ktah jur ha ka khlam corona virus, ka hiar ka jing pynmih kamai jongka, ka hiar ka kamai jongka, da 10.1 percent, ka Canada, ka hiar da 12 percent na bynta U Iaiong haduh U Jylliew bad ka Italy, ka hiar da 12.4 percent ha kajuh hi ka por.
Ka France, ka hiar da 13.8 percent ha ka bynta ba nyngkong jong kane ka mang tyngka 2020-21 bad ka United Kingdom, kaba shah ktah jur ha ka khlam corona, ka hiar da 20.4 percent ha ka bynta kaba nyngkong jongka.
Ka India, ka kiew tang ia ka America, ha kaba ka kamai jong katei ka ri, ka hiar haduh 32.9 percent na ka bynta ka jingmang pisa kaba ar jong U Iaiong haduh U Jylliew 2020.
I Kong Daiamon Ika Blah, kmie jong U Dr.Sachioika Blah (Sasa) bad Cora Megan Blah, i para jong U bah  Rapionglang Blah, Bah Arkiioo Blah bad Bah Toki Blah, kaba sah ha  Chapel Road, Qualaptty, Shillong, ila khlad noh ha ka 1tarik Nailur 2020.
Ka jingleit on tep, kan long ha ka 3tarik Iaiong 2020, ha ka por 2baje nohsngi, ha kaba yn tep ha u lum jingtep ka Balang Presbyterian, Mawkhar, ha Mission Compound.
Ka jingpynshai na ka Dorbar Shnong Lakroh ba ka Dorbar Shnong kam shym la kynnoh ia kino kino ki kynhun Sengbhalang ha kaba iadei bad ka jingjia hapoh shnong ha ka 5.08.29 ha ka por 9:00 P.M hynrei ka pynrem jur ia u Sanjay Syndai, u Ferby Syndai, John Syndai, Shem Pariat, Ketme Kynsai lem bad 6 ngut ki paralok jong ki napoh East Jaintia Hills kiba wan rung jubor khlem da ioh jingbit na ki bor pyniaid shnong.
Ki da wanrah artad bad ki tiar pynmynsaw, ynda haba ki VDP ki la pyrshang ban iakren ne ban khanglad ia ki, ki la shoh la dat bad tar ia ki ID jong ki VDP Shnong bad ki la byrngem byrsit ia ki nongialam shnong u Waheh Shnong Shri.Willy Pohplet bad u Secretary Shnong Shri.Sibil Tariang.
Ki la tim sih tim sang hapoh shnong jong ngi khlem kano kano ka daw.
Na ka liang ka Dorbar Shnong ka pynrem jur ia kane bad ka la buh ruh da ka FIR pyrshah ia kine ki riew runar ha u Officer Incharge jong ka Muktapur PPP.Kumta na ka liang ka Dorbar Shnong ka kyntu ia ki bor jong ka ain ba kin bishar bniah bad ban kem syndon ia kum kine ki jait briew kiba thmu wat ban shim ruh ia ka jingim ki nongialam shnong namar lada kumne shi kumne ka iai jia kan buh jingma ia ka shnong ka thaw bad ia ka thain hi baroh kawei namar kum ki briew ha ka jingshisha lada don kano kano ka jingiabakla ngim dei ban shim ia ka ain ha la ki jong ki kti ngi dei ban iakren ia pynbeit shwa khamtam paradoh parasnam ym dei ban shu wan iashoh iadat ne wan byrngem byrsit hapoh shnong pohthaw.
Kane ka long ka kyrwoh na u Secretary Shnong Shri.Sibil Tariang.
jingpynkut sngewbha ai.
Shillong: Kiba ioh pang khlam corona virus mynta ka sngi ha ka Jylla, ki long baroh 72 ngut.
Ha East Khasi Hills, ki don baroh 54 ngut bad na kitei ki kynthup ia ar ngut ki shipai BSF, ar ngut ki shipai bad 50 ngut ki riew paidbah.
Ha West Garo Hills, ki don 7ngut bad ha Ribhoi District, ki long  5ngut baroh.
Baroh kiba ioh pang ha ka Jylla, ki long 1193 ngut bad tang ha East Khasi Hills, ki long 841 ngut bad ki riew paidbah, ki long 632 ngut.
Shillong: U Symbud myntri rang bah ka jylla u bah Prestone Tynsong, haba ia kren bad ki lad pathai khubor u la iathuh ba haduh mynta kam don shuh ka jingsaphriang jong ka jingpang African Swine Fever ha ka jylla.
U bah Prestone u la ong ba ka tnad ri jingri ka shim khia bha halor kane ka bynta ha kaba haduh mynta kam shym la don shuh kano kano ka jingsaphriang ia ka ne ka jingpang Afrcan Swine Fever ha ka jylla.
Ki jaka ki ba shah ktah ka African Swine Fever ki dang dei tang ki to ki jaka ki ba la dep pynbna kum ki Containment Zone, ha kaba la khang ban shoh doh ne ban bam ia ka doh sniang, hynrei kam shym ladon shuh kano kano ka jingsaphriang ha kane ka jylla.
Halor ka jingshah ktah jong ka jingpang  sniehdoh ha ki  masi ha ka jylla Assam u bah Prestone u la iathuh ba haduh mynta kam shym la don kano kano ka kaiphot ba ki masi ha kane ka jylla ki la ioh ia kane ka jingpang.
U bah Prestone u la ong ruh ba na ka liang ka sorkar ka la bthah ia ki briew ka tnad ri jingri ban wad bad peit bniah ia ki masi ha ka jylla, ioh ki don ki ba shah ktah ha kane ka jingpang sniehdoh.
Shillong: Ki dkhot jong ka Meghalaya Traveller and Transportation Welfare  Assiotiation kaba kynthup ia ki nongniah jong ki kali Tourist bad ki bus mynta ka sngi ki la wan ban iakynduh ia u Symbud myntri rang bah ka jylla u bah Prestone Tynsong ban kyrpad na ka sorkar ban siew noh ia ka jingsiew kaba ki la leh ia ka Covid Duty.
U bah Aldin Kharshandi Secretary ka MTTA, haba iakren bad ki lad pathai khubor u la iathuh ba naduh ba sdang ka Covid -19 haduh 110 tylli ki kali Tourist bad 69 tylli ki bus kiba la pyndon kam da ka sorkar jylla ban leh ia ka Covid duty, hynrei haduh mynta la 5 bnai ka sorkar kam pat siew ia ka jingsiew ia ki.
U bah Kharshandi u la iathuh ruh ba haduh mynta ki nongniah kali Tourist bad ki nongniah bus ki sah ha ka umdum ba na ka liang ka sorkar ka khlem pat pynshai ia ka dor ka ba ki dei ban siew ha ki ne ki nongniah kali, na ka liang ka Assiociation ka la buh ia ka jingdawa na ka sorkar ba kan siew katkum ka dor ba la buh na ka tnad Transport.
U bah John Lyngdoh Nonglait uwei na ki nongniah kali Tourist, u la iathuh ba ka jingwan jong ki ban ia kynduh ia u symbud myntri rang bah ka long ban kyrpad na ka sorkar ban pyllait noh ia ka pisa ka ba ka sorkar ka dei ban siew ia ki.
U bah John u la iathuh ruh ba naduh ba ki la sdang ka Covid duty haduh mynta na ka liang ka sorkar haduh mynta kim pat siew ei ei ruh bad kane ka jingleh jong ka sorkar  ka la buh ia  ki nongniah kali Tourist bad ki Bus ha ka jingeh ka ba khraw.
Haba iakren bad u Symbud Myntri rangbah u bah Prestone Tyngsong u la ong  “Ngim don jingtip eiei shaphang ka jingbym ioh ia ka pisa da ki nongniah kali Tourist bad nga tip dang ha kine ki khyndiat sngi lyngba ki ladpathai khubor hynrei na ka liang ka sorkar ka la shim khia ia ka ne ka bynta bad ha kine khynniat sngi kan sa pyllait noh ia ka pisa jong ki nongniah kali Tourist bad ki Bus".
Shillong: Ka Khasi Students’ Union mynta ka sngi ka la ioh pdiang ia ka jingujor na uwei u samla Khasi uba la iathuh ba u la shah shoh khlem kano kano ka daw ha  ka por 4 baje janmiet ha Goraline, Laitumkhrah.
Katkum ka jingioh lum jingtip, ka jingshah shoh une u samla khasi ka dei tang na ka daw ba u kyntu ia uwei u kharmetor uba pynieng baheh ia la ka thuk thuk hapdeng surok.
Une u samla khasi uba niah da ka kali 4 shaka u la kyrpad da ka ktien ba don akor ia uwei u kharmetor ban pynieng sharud ia ka thuk thuk khnang ba un ioh iaid ma u.
Pynban utei u kharmetor u la kren khor da kaba ong ‘kya yeh tera baap ka rasta?’.
Nalor kata utei u kharmetor u sdang thap kynroi ia utei u samla khasi uba la pynjem bad pyrshang ban iaid noh narud kata ka bike.
Hynrei ynda utei u samla u la poi kham haneng khyndiat, kynsan kynsan la wan mih kumba 10 ngut kiba la rah da ki tiar bad khlem kren eiei ki shu bom shu tied beit ia u.
Une u samla Khasi u la lait phet da ka said hapdeng ka jingmynsaw na ki bynta jong ka khlieh bad ka met.
Mar ia lait na katei ka jingshah thombor, une u samla u la mareh bran bran sha Laitumkhrah Police Station ban ujor da ka ejahar.
Une u samla ynda u la iohi ba ki pulit kim pat kem lut ia kitei ki runar kharmetor, u la thoh ruh sha u Myntri Rangbah ka jylla, u Conrad Sangma ban kyntu ia ki pulit ba kin shimkhia bad trei tyngeh ban ioh kem ia kitei ki kharmetor.
Na ka liang ka KSU mar ia ioh pdiang ia katei ka shithi ka la pynpaw ia ka jingbitar halor ka jingshah thombor ki trai ri trai muluk na ka por sha ka por ha ki bar jylla ki bym khein snep tang khyndiat ruh ia ki trai shnong.
Kum kine ki jingjia kim ju jia ha kiwei ki jylla namar ba ki trai jylla kim ju ailad ia ki poiei ba kin leh donbor.
Ki thain ba shong ba sah ki kharmetor kum ka them metor bad ka Goraline ki dei ki jaka ba na ka por sha ka por naduh mynshwa ba ki samla Khasi shynrang bad kynthei ki ju shah pyndik bad shah ktah kti ha ki kharmetor.
Ka jingleh ka jong ki kharmetor ka pyni shai ba ki kwah ban ia kynad bad tynjuh bor bad ki Khasi.
Ka KSU halor kane ka mat ka kyntu ia ka tnad pulit ban kem mardor ia baroh 10 ngut bad ia kiwei kiba don kti ban bom klep ia utei u samla Khasi bad ha kajuh ka por ka seng ka maham ba lada ka aiñ kam lah ban leh eiei ha ka por kaba biang, ka KSU ka kloi ban ai ka kti kadiang ka kti ka mon ban leit thwet hi bad pynshitom ia kitei ki kharmetor na Goraline, Laitumkhrah.
Shuh shuh ka seng ka kyntu ia ki paradoh parasnam ban long kiba la khreh lada jia biang kum kine ki jingshah thombor ha ki kharmetor.
Kein noh kein….
Seng bhalang heh tang ka nia… Byrngem tang ha kot khubor ne social media… Katba i dkhar poi da ka kti syndon…  Khun thamLa dei ban khie noh da ka thma ia kine ki ksew.
Shillong: Ka jylla mynta ka sngi kala kynmaw burom ia ka sngikha kaba 73 jong u shongknor barim jong ka Lok Sabha uba dei ruh u Myntri Rangbah barim ka jylla, u Purno Agitok Sangma.
“U long uba kloi ban sngap ia ki paidbah bad u nongiasaid uba khraw jong ka thaiñ shatei lam mihngi uba ka kyrteng jong u ka dang ïai-im.
Baba, phin don beit ryngkat bad ngi.
Ngin bteng ia ka kam ka jongphi kumba phi la leh na ka bynta ki paidbah jong ngi," thoh u Myntri Rangbah ka jylla, u Conrad K Sangma uba dei u khun jong u Purno A Sangma.
U Purno A Sangma u la khlad noh ha ka step jong ka 4 tarik u Lber 2016 ha nongbah Delhi ha ka rta kaba 68 snem na ka daw ka jingsangeh treikam u klongsnam.
La kha ia u ha ka 1 tarik Nailur 1947 ha ka shnong Chapahati ha South West Garo Hills District.
U la pyndep ia ka jingpule jong u na St.Anthony’s College bad u la leit sha Dibrugarh University ha Assam na ka bynta ka Master’s degree jong ka International Relations bad nangne u la ioh ia ka degree jong ka Law.
U la long u nonghikai skul, u nongiasaid- aiñ bad u nongthoh khubor shuwa ban rung ha ka kam saiñ hima.
U la sdang ia ka kam politik kum uwei na ki nongiarap jong ka party Congress.
La thung ia u kum u General Secretary jong ka Meghalaya Pradesh Congress Committee ha u snem 1975 bad u la bat ia kane ka kam haduh u snem 1980.
U la bat ruh kum u Vice-President jong ka party tang khyndiat por.
U Purno Sangma u la rung sha ka politik jong ka Ri ha u snem 1977 ha ka por ba ka Ri India ka dang pynkhreh ia ka General Election kaba hynriew.
La jied ia u ban mihkhmat sha ka Lok Sabha na ka Tura constituency na ka seng Congress.
U la long u dkhot jong ka Lok Sabha haduh khyndai sien kata ha ka sien kaba 6, ka sien kaba 7, ka sien kaba 8, bka sien kaba 10, ka sien kaba 11, ka sien kaba 12, ka sien kaba 13, ka sien kaba 14 bad ha ka sien kaba kaba 15.
U la don bynta ruh ba ka Union Cabinet bad u la bat kum u Deputy Minister badei peit ia ki kam karkhana ha u bnai Naiwieng 1980.
Hadien arsnem, u la kynriah noh sha ka Ministry of Commerce bad u la bat ia kane ka kam haduh u bnai Nohprah 1984.
Hadien khyndiat por u la bat ia ka kam kum u State for Home Affairs.
U Purno Sangma u la shimti ia ka kam kum u Minister of State for Labour ha u bnai Risaw 1986.
U la rung sha ka kam state politik bad u la long u Myntri Rangbah ka jylla Meghalaya hapdeng jong u snem 1988 bad u snem 1990.
U la phaikhmat biang sha ka Lok Sabha ha u snem 1991 ha ka por ba don ka General Election bad la buh ia u ha ka Union Cabinet da u Myntri Rangbahduh barim ka Ri, u PV Narasimha Rao.
Ha u bnai Rymphang 1992, la aiti ha u ban peit bad ban iarap ia u Myntri Rangbahduh ka Ri ha ka Ministry of Labour.
Ha u bnai Nailur 1995, u la shimti ia ka kam kum u myntri jong ka Information and Broadcasting.
La jied ia u ban long u nongmihkhmat sha ka Lok Sabha ha ka sien kaba san na ka Tura constituency ha u snem 1996.
Ha u snem 1996, la jied ba un long kum u shongknor jong ka Lok Sabha.
La beh seng ia u na ka seng Congress ha ka 20 tarik u Jymmang 1999, hs ryngkat bad u Sharad Pawar bad u Tariq Anwar halor ka jingkynthoh ia ka Sonia Gandhi halor ka jingiadei jong ka bad ki kam bar ri.
Hadien ka jingshah beh seng, u la thaw ia ka Nationalist Congress Party (NCP) ha ryngkat bad u Sharad Pawar bad u Tariq Anwar.
Hadien kane u la phiah ia ka NCP.Hadien ba iaphiah na ka NCP, u Purno Sangma u la seng ia ka National People’s Party (NPP) ha ka 6 tarik u Rymphang 2013.
U la iakhun ia ka shuki President ka Ri bad u la shah rem noh ha u (L) Pranab Mukherjee ha u snem 2012.
Khlad noh i Kong Kalyani Diengdoh, Khun Kong Miarmon Diengdoh ba sah ha 3 mer shiteng.
Ka jingleit ontep kan long ha ka 3tarik September 2020, ha Lum jingtep jong ka Balang Umlyngka Presbyterian por 2 baje nohphai sngi.
Shillong: Ka General Meeting jong ka Shillong All Faith Forum (SAFF) kaba kynthup ïa ki nongïalam jong ki niam bapher bapher ha ka jylla kan long ha ka sngi Palei kata ha ka 3 tarik u Nailur (September), 2020 ha Umshyrpi College Auditorium, Laban ha ka por 4 baje janmiet ban shong pyrkhat ïa ki kam ba ïadei bad ka khlam Covid-19 bad ka jingmane ne jingshakri ha ki iingmane ne jaka mane blei, ong ka kyrwoh na U Most Rev Dr P Lyngdoh, President SAFF bad U Naba Bhattacharjee, Joint Secretary ka SAFF.Shillong: U myntri badei peit ia ka koit ka khiah ha ka jylla, u Bah A.L Hek u la iathuh ba haduh 73 ngut mynta ka sngi ki la jem na u COVID 19 ha kaba baroh kiba la jem ki la poi sha ka 1,235 ngut baroh.
U la iathuh ba kiba ioh thymmai ia une u khñiang jingpang ki la don 65 ngut ha kaba kiba dang don ia une u khñiang jingpang haduh mynta ki la don 1,186 ngut.
Ha East Khasi Hills district  ki don 52 ngut  kiba ioh thymmai ia une u khñiang jingpang kita ki dei 4 ngut ki shipai bad 48 ngut ki riewpaidbah,  ha West Garo Hills ki don 5 ngut kita ki dei saw ngut ki riewpaibah bad iwei i shipai, ha East Garo Hills ki don 4 ngut kiba dei ki riewpaidbah, ha Ri Bhoi district  2 ngut kiba dei ki riewpaidbah, bad ha South Garo Hills district ki don  2ngut kiba dei ki riewpaidbah.
U bah A.L Hek u la iathuh ba na kine ki 1186 ngut, ha East Khasi Hills ki don 839 ngut, ha West Khasi Hills District ki don 45 ngut, ha Ri Bhoi district ki don 57 ngut, ha West Jaintia Hills district ki don 2 ngut, ha East Jaintia Hills district ki don 18 ngut, ha West Garo Hills district ki don 116 ngut, ha South Garo Hills ki don 16 ngut, ha South West Garo Hills district ki don 3 ngut, ha East Garo Hills district ki don 81 ngut bad ha North Garo Hills district ki don 9 ngut.
Kiba la khlad noh haba khein kyllum lang  ki don 12 ngut bad 2 ngut ki dei kiba dang shu khlad shen kiba na East Khasi Hills District.
Shillong: Namar ka jingdon jong kiba pang covid 19 lane kiba don jing iadei bad kiba pang covid 19, kumta ka District Magistrate, East Khasi Hills, Shillong, ka la pynbna ban khang dam ia ka iing jong ka kong Tri Shabong, Lawsohtun Block-2 (Lumpdeng).
La iathuh ba ki dukan kiba don ha katei ka jaka, yn khang lut noh naduh mynta ka sngi.
Ha kawei pat ka hukum, la pynbna ba la weng noh ia ka Horju Roy Compound, ha Jeep Stand bad ka Rana Compound ha Lower Mawprem, na ka jingkhang dam naduh hynnin ka sngi, ka 31tarik Nailar 2020, katba ka Md Salim Compound, kan dang iai bteng ban khang dam, haduh ban da pynbeit da kumwei pat.
Shillong:Ka United Hynniewtrep Movement (UHM) myn hynnin ka sngi ka la leit ban ujor sha ka Deputy Commissioner jong ka East Khasi Hills District ka kong Matsiewdor War Nongbri pyrshah ia ka Vivanta Taj halor ka jingwan rah ia ki nongbylla ki ba dei na sha bar ka jylla.
Kat kum ka jingthoh ba la soi da u bah Charlie J.Rani, president bad u Bah Teibor Shabong, general secretary ka UHM ka la pynpaw ba ki la ioh jingtip ba ka Vivanta Taj ka ba don ha khyndailad ba ka la buh ia ka aplikeshon ban wan rah ia ki nongtrei kiba la tbit na sha bar ka jylla.
Ka jingpyrshah jong ka UHM ka long na ka daw ba kane ka jingkiew jong kiba shitom na ka khlam COVID-19 ha ka jylla bad ha ka juh ka por ka sorkar jylla kala dep ban pynbna ba ki dei ban thung shuwa ia ki briew jong ka jylla kiba la tbit ha ka kam kiba la wan phai na ka daw jong kane khlam.
Na ka liang jong ka UHM ka la kdew ba katkum ka jingpynbna sorkar ka long ba baroh kiba don kam ban thung briew ki hap ban da pynbna ha ki lat pathai khubor iaka jingdon kam nongtrei.
San ngut ki briew na Uttar Pradesh, ki la lah ban soi tuh ia ka jingsoi kyrteng jong U Sarbananda Sonowal, myntri rangbah ka Assam bad kitei ki la ioh sei pisa ruh na ka pla iarap jong u myntri rangbah lane ka  Chief Minister’s Relief Fund.
Kitei ki san ngut, ki dei na  Gorakhpur bad Basti jong ka Jylla Uttar Pradesh.
La wan kit mar mar ia ki hynnin ka sngi sha Guwahati, ban tohkit bniah.
Ka ophis u myntri rangbah, ka la lap ia ka jingduna pisa, na katei ka pla iarap u myntri rangbah bad ia ka jingiaid bakla ka rukom pynlut pisa bad kumta la tohkit mar mar ia katei ka jingjia, ha kaba la lah ban lap ia ki nongleh bymman, hapoh 15 sngi.
Ka Rosie Kalita, ka la ujor ejahar, ha ka 12tarik Nailar 2020 bad ha ka jingtohkit, la lap ba ki cheque, kiba sei tuh, ki dei kiba na  Haryana bad Uttar Pradesh.
Ha ka jingtohkit, na kitei ki men thok, ki iathuh ba ki dei kiba ju mlien ban sei pisa tuh, na kiwei ki jylla ruh, da kaba ki ju pyndonkam ia ki jingsoi kyrteng jong kiwei.
Nongpoh: Ki nongkitkam ka Meghalaya People’s Social Organization (MPSO) hynnin ka sngi ki la pynlong ia ka prokram kaba kyrpang ha Ri Kanaan Hall kaba don ha shnong Umeit, Ri Bhoi District bad kata ka long ban rakhe ia ka jingdap ba shisnem pura ka Seng, kaba la seng ha ka 31 tarik u Nailar jong u snem 2019.
Ha kaba rakhe kyrpang ia katei ka jingdap ba shisnem, la sakhi da ka jingdon u Bah Lamphrang Kharbani, President ka HANM Sengkmie kum u kongsan, ha ryngkat ki Nongialam ba hakhmat ka MPSO, kiba kynthup ia u Bah Marshal L.Marshillong, President ba rangbah ka MPSO, nangta ka Kong S.G Laloo, Working President, MPSO Sengkmie, u Bah Vincent Sohkhwai, President ha Ri Bhoi, ka Kong M.Wanniang, Working President ha Ri Bhoi lem bad shibun kiwei de ki nongkitkam bad dkhot ka MPSO.Lyngba katei ka jingrakhe halor ka jingdap ba shisnem ka seng, kitei ki nongkitkam ka MPSO, ki la ioh ban kren maitphang halor ka jingiaid lynti ka seng ha kine ki sngi kiba la leit noh baroh, tad haduh ba kan da dap shisnem pura, ha kaba tang hapoh shi snem ka seng ka la lah ban leh ia shibun ki kam bad khamtam eh ban iarap ia kito ki longiing baduk.
Kitei ki nongialam ka MPSO, ki la ong ruh ba ka seng ka don ia ka jingthmu kaba bha ban iarap hapoh ka imlang sahlang, ha kaba kum ka seng ka don ruh ia ka jingthmu ban rat dyngkhong ia ki kam ba sniew, khamtam kum u drok lem bad kiwei ki jingdih pynbuaid, kaba bun ki samla ha ka jylla ki la sdang ban ngop.
New Delhi: Ka sorkar India ka la pynbna ia ka jingkhlad noh jong u President barim ka ri, u Pranab Mukherjee myn hynnin ka sngi, 31 tarik u Nailar, ha Army Research & Referral Hospital, New Delhi.
Kum ka dak ban pynpaw ia ka jingsngewsih bad jingsngewlem halor ka jingkhlad noh jong une u rangbah ka ri, ki jylla ha ka ri baroh kawei kin pynlong ia ka jingïam briew (State mourning) ba hynniew sngi, kata naduh ka 31.08.2020 haduh 06.09.2020.
Ha kane ka taiew yn pynher ia ka Lama ka ri India tang shiteng u dieng lama ha man la ki iing sorkar ba ju pynher ia ka lama bad yn ym pynlong program pynsngewbha ne pynsngewtynnad hapdeng jong kane ka taiew.
Shillong: Mynta ka sngi ka Meghalaya State Pollution Control Board ka la pynlong ia ka jingialang ha kaba ki briew jong ka Meghalaya State pollution Control Board, Central Pollution Control Board, Water Resource Department, PHE department bad ki nongmih khmat na ka ophis jong u Deputy Commissioner jong ka West Khasi Hills District bad u secretary jong ka tnad ba dei peit ia ka jingtih ia ki marpoh khyndew.
U bah SK Sun u Chairman jong ka Environment Commitee u la iathuh ba ka Meghalaya State Pollution Control Board mynta ka sngi ka la bthah ia u Deputy Commissioner ka West Khasi Hills District ba hapoh ka 14 sngi ki dei ban phah khang noh ia ki 15 tylli ki karkhana pynmih Coke ki ba don ha ki thaiñ Shallang West Khasi Hills District.
Haba ia kren bad ki lad pathai khubor, u bah S K Sun u la iathuh ba kine ki karkhana Coke ha Shallang, ki la pyntrei beain ia ki kam ki jam khlem da ioh ia ka jingbit na ka Meghalaya State  Pollution Board ym duna ia ka 2 snem eiei.
U la ong ruh ba ki kharkhana Coke kiba don hangtei hapoh Shallang kiba la mih kum ki tid, ka jingdon jong kine ki karkhana Coke kila don palat ia ka 20 tylli, ha ka jingialang kaba la dep u Deputy Commissioner u la ai ia ka kaiphot ba na kine ki 20 tylli ki karkhana Coke kiba don ia ki kot ki sla ki ba biang kiba la ioh ia ka jingbit na ka Single Window Agency bad Concern to Established bad Concern to Operate ki dei tang lai tylli bad kitei ki long ka Carbo Chem, Shemphang bad kawei pat ka Ri Lyngngam Coke Industry.
Kawei ka ba la ioh ia ka Concern to Establishment bad lai tylli pat ki dang apply bad kiwei pat kim don kot kim don sla te u Deputy Commissioner ha ka jingialang kaba la dep u la iathuh ba la dep ban phah shithi ar tylli, kawei ia kito kiba la ioh ia ka CTE la shah ia ki ba kin bteng ban sdang ia ki jingtrei ban shna ia ki iing na ka bynta ki jaka shong jaka sah ki nongtrei bad kito kiba la don ia ki CTO la shah ba kin pyntrei ia ka kam.
Katba ia kiwei kiba khlem pat don ia ki kot ki sla la bthah ia ki ba kidei ban sangeh noh ia ka jingtrei kam.
U bah SK Sun u la iathuh ruh ba u Deputy Commissioner, ka West Khasi Hills, u la iathuh ba u la dep ban khot ia kito ki trai ba shna ia ki karkhana Coke ban iakren hynrei bun na kine ki trai karkhana ki khlem wan kumta ka MSPCB ka la rai ba kito ruh la phah ban pynsangeh noh ia kajingtrei kam ha kine ki karkhana.
Ha ka jingleit jurip jong ka Committee la shem ba bun na ki karkhana kim pat ioh ki kot ki sla kiba biang, haka 8 tarik u Nailar 2020 ka MSPCB ka la da ai ka jingthoh ha kaba ka la bthah ban khang noh namar ba ki la pynkhein ia ki kyndon jong ka ain ba ki la pynjaboh ia ka lyer bad ia ka um ka wah ia kitei ki 15 tylli ki karkhana Coke.
U bah S K Sun u la iathuh ba ka bor hangne ha kaba ia dei bad ka jingseng iaki karkhana hapoh ka jylla ka dei ka MSPCB wat la ka Commerce bad Industries Department wat la ka ai ia ka SWA kato ka dei tang ka jingbit hynrei ban seng ki don kam ia ka jingbit na ka MSPCB, kumta ka MSPCB ka la ai ia ka jingthoh ban khang noh hapoh ka 14 sngi  ia ki 15 tylli ki Karkhana Coke ki ba don ha Shallang.
Ha ka jingialang kaba la long mynta ka sngi la don lang u ADC, ha dien ba la ioh ia kane ka jingpynbna jong ka MSPCB na ka liang jong ka District Administration ki dei ban bud ia ki kyndon bala rai da ka MSPCB bad ki khmih lynti ruh ba ki District Administration kan sa leh ia kaei kaba MSPCB kala bthah hapoh ka 14 sngi.
Kine ki karkhana ki ba ka Meghalaya State Pollution Control Board ka la phah ban khang ka dei jong ka M/S Yash Coke, Kyllon Mathei, Shallang,ka M/s Karmela Coke Industries, Kyllon Mathei, Shallang, M/s Carbon Energy Solutions, Swangre, Shallang, M/s Crystal Coke, Kyllon Mathei, Shallang,M/S Crystal Enterprise, Kyllon Mathei, Shallang, M/s Electro Carbon Solutions Kyllon Mathei, Shallang, M/s Meghalaya Coke Industries Factory, Nonghynrum, Shallang,M/s Meghalaya India Coke Industries, Kyllon Mathei, Shallang, M/s Mongri Coke, Nonghynrum, M/s Progressive Coke Industries, Swangre, Shallang,M/s Shallang Carbon Industries Kyllon Mathei, Shallang, M/s Unique Resources, Kyllong Mathei, Shallang, M/s B.K.Coke, Kyllon Mathei, Shallang,M/s H.V.Coke, Kyllon Mathei, Shallang, M/s Sohbar Coke, Kyllon Mathei, Shallang.
Halor ka Shatang Valley Ferro Alloy Private Limited, haba ia dei bad kane ka karkhana kim pat shim ia ka rai namar ki dang ap ban ioh ia ki kaiphot bad la ai por shitaiew ba kin pynpoi ia ka kaiphot, namar hangto ki pyndon kam ia ki Mawlein, u Rynga bad ki pynmih ruh ia ka bor ding lyngba u dewiong ha dien ba la ioh ia ka kaiphot kin sa ia shong biang ban shim ia ka rai.
Ki don sa  3,266 ngut kiba ioh pang covid ha Assam mynta ka sngi bad baroh kiba la ioh ia katei ka jingpang, ki long  1,09,040 ngut.
Na kitei kiba ioh pang mynta ka sngi, ki kynthup ia 700ngut na  Kamrup Metro, na  Golaghat 233, Cachar 189 bad Jorhat 189ngut.
Kiba dang don ha ka jingpang khlam haduh mynta ka sngi, ki long 24,804 bad kiba la mih na ki jaka sumar bapher, ki long  83,927ngut.
Kiba iap mynta ka sngi, ki long 10 ngut bad baroh kiba iap, ki la poi sha ka 306 ngut ha katei ka Jylla.
Ka sorkar India, ha kine ki sngi, ka la nang iai thaw ia shibun ki ain kiba thymmai bad kitei ki ain, la iohi, kumba ki la nang shim noh ia ki bor bapher jong ki sorkar Jylla.
Ki sorkar Jylla bapher, ki don ha ka jingkyrduh pisa kaba jur ha kine ki sngi, namar ba baroh ki khajna, ki la leit beit sha kawei ka pla jong ka sorkar India lane kata ka ain GST bad mynta la iohi ba ki thawlad tyngeh ban pynmih khajna, lyngba ka petrol, diesel bad ka kyiad, namar ba ki dei tang kine lehse ki khajna, kiba ka pisa, ka dang bat hi ka sorkar Jylla.
Khyndiat taiew mynshwa, la thaw ia ki ar tylli ki ain bad kitei ki long ka single entrance examination, kaba dei ban ioh kam ha baroh ki ophis sorkar ha India, tang da kaba ialeh ia kawei ka eksamin bad baroh ki kam, kiba hap ha ki tnat jong ka sorkar India, kin iaid noh nangne shakhmat, lyngba kawei ka eksamin bad ki jylla, kim donlad shuh ban saham eiei ruh em.
Ka New Education Policy (NEP), ka dei sa kawei pat kaba ia ka pule puthi jong ki samla pule, la rai noh mynta da ka sorkar India bad ngi ju tip, ba ka education, ka dei ka sobjek jong ka sorkar Jylla bad hangne ngin ia peit, ia kaei ka ban jia nangne shakhmat.
Mynshwa ki jylla, ki ju phah ia la ki jong ki samla pule engineer bad doktor na la ka jong ka bhah, da kaba ki jied hi ia ki khynnah kiba bit duh, mynta katei kam don shuh bad ka la trei kam da kawei ka eksamin paidbah, kaba la ju pynlong ha kylleng ka India.
Dang shen ka sorkar India, ka la pyntrei kam sa kawei ka ain mariang lane ka Environment Impact Assesement (EIA) bad katei ka long ba ka sorkar India, kan jied ia ki jaka puta, na bynta ki kam pynroi bapher, ba kan shim ia khyndew ka shyiap, ha ka jingsngew bit jongki, khlem da donkam shuh ia ka jing pynsngew paidbah.
Mynta ka sorkar India, ka la nang iaid shakhmat ban ai skhim shna iig baduk dalade hi bad tang ia kiba don ia u aadhar card, nangta ka la nang iaid shakhmat ban ai ia ka bhah khaw reshon, lyngba kawei ka ration card, ka ban ithuh da ka sorkar India bad mynta, ka dang don ka jing pynkhreh ban pynlong noh, tang kawei ka elekshon na bynta ka ri hi baroh kawei bad ki dak ki shin, ki kdew ba ka subject jong ka jing ia phiah bor lane ka federalism, kan lah ban nym neh slem shuh ha ka ri nangne shakhmat.
Shillong: Sa arngut kiba iohpang Covid-19 ki la khlad noh mynta ka sngi nyngkong ha kaba kiba khlad baroh ki la poi sha ka 12 ngut ha ka jylla.
Katkum ka jingiathuh jong u Director of Health Services (MI), Dr.Aman War, u la iathuh ba uwei na kine ba la khlad noh uba la tip kyrteng kum u Jagadish Prasad Shah 65 snem ka rta uba sah ha Riat Laban u la khlad noh ha shuwa ban poi ha Nazareth Hospital ha ka 30 Nailar 2020 ha ka por kumba 10.45 mynmiet bad uwei pat udei uba la tip kyrteng kum u Sunil Kumar Jain 60 snem ka rta na Jhalupara u ba la shah sumar ha NEIGRIHMS ha ka 30 tarik u Nailar 2020, bad u la khlad noh ha ka 31 tarik u Nailar 2020 ha ka por kumba 7:00 janmiet.
La iathuh ruh ba u Sunil Kumar Jain u dei uba don ruh ki jingshitom kiba bun ha ryngkat bad u coronavirus.
Shillong: Arngut ki shi kurim ki la mynsawjur na ka jingkemding jong kawei ka tyndong lyer shet, hadien ba iwei na ki I dang pyrshang ban pynmeh ia ka stove.
Kane ka jingjia ka la jia ha ka por kumba 7:30 mynstep bad ha kane ka jingjia baroh arngut ki shijur ki la mynsaw katba u lok u dang don hapdeng ka jingialeh bad la ka jingim.
Kine arngut kidei na ka shnong Namabilla Koraibari kaba hap hapoh ka Phulbari PS ha West Garo Hills bad katkum ka kaiphod, la iathuh ba u Azizur Rehman 45 snem ka rta bad ka tnga jong u ki dang leit sha kamra shet ban tiew sha, bad ha ka por ba ki dang pynmeh ia ka stove, ka tyndong lyer shet ba don hajan ka la meh ding kynsan.
Ban pyllait im ia la ka tnga, u Rehman u la ialeh ban pynlip ia ka ding bad ha kane ka jingialeh, u la mynsawjur na ka jinging ding.
La pynkit mardor ia ki sha Bhaitbari PHC hynrei namar ka jingjur palat ka jingmynsaw la kit noh ia ki sha kawei ka hospital ha Goalpara, Assam.
Ki pulit jong ka West Garo Hills ki la shim jingthoh na ka tnga jong u Rehman kaba la ing mynsaw haduh 40 percent.
U Rehman, uba dei u nongtrei jong ka PHE ha Tura u la ing mynsaw haduh 60 percent.
“Ngi dang pynlong ia ka jingtohkit halor kane ka jingjia bad ngi la ioh ruh ia katto katne tylli ko sakhi satar.
Ka daw tynrai kan sa paw ynda ngi ladep leh lut ia ka jingtohkit ka jong ngi" ong u Dr MGR Kumar Superintendent of Police(SP) jong ka West Garo Hills.
Ka China, ka dawa mynta ka sngi, ba ka India, kan dei ban weng noh ia ki shipai jongka mardor, na ki jaka, kiba ka la kurup beain, ong ka khubor na ki bor shipai jong ka China, ha Beijing.
Ki shipai India, ki kynnoh ba ki shipai China, ki don ha ki jaka kiba don jing iakynad bad ki don jingthmu ban nang tur, ha ki jaka kiba la mana bad kiba la ju maham ban iaid pyrshah ia baroh ar tylli ki Ri.
U nongkren ki shipai jong ka China, ula kren shai ba ka China, kan shim ia ki lad ki lynti ban iada ia la ka jong ka jinglong trai bad ka jing synshar lahduh ha la ka jong ka Ri.
Shillong: Ki dkhot jong ki saw seng kaba kyntup ia ka KSU, FKJGP, HNYF bad ka RBYF mynta ka sngi,ki la leit ban ia kynduh ia u myntri ba dei peit ia ka tnad ka rep ka riang u bah Banteidor Lyngdoh ha ka ba ia dei bad ka jingmih kyrteng jong ki samla pule ban leit pule B.Sc Agri ha Imphal.
U President jong ka KSU u Samla Lambokstarwell Marngar, haba kren ha ki lad pathai khubor u la ong ba ka jingpynmih ia ki kyrteng jong ki samla lyngba ka tnad Agriculture ka la pynlongngoh shibun haba iohi ba ka long lymbrum lymbram, ha kaba ki kren shaphang ka bhah kyrpang, hynrei haba ki peit ba kam dei shuh ka bhah kyrpang hynrei ka la dei ka bhah lang.
U Samla Lambokstarwell u la ong “Ngi dang khmih lynti ba ki samla ka jylla ban leit pule lyngba kita ki bynta kiba ka sorkar ka don, hynrei kumba ka long kam don jingsngewhun, hynrei kaba don jingklumar, kane kam dei shuh ka jingbakla, hynrei ka la dei ka jingleh khnang".
Na ka liang jong u myntri u la kular ba yn sa pynbeit  khnang ba kata ka jingioh rung jongkita ki samla pule ban leit pule kam dei ban noh shiliang.
Lada ka noh shiliang, kam dei shuh ka bhah kyrpang, hynrei ka la dei ka bhalang kane kan sa shimnoh ia ka jingmut jong ka bhah kyrpang ka Reservation Policy.
U President jong ka KSU u samla Marngar u la ong ba kano kano ka tnad sorkar nangne sha khmat kam dei ban ban ia lehkai bad ka jingbit jingbiang jong ki samla baroh kawei, kumba ka la mih ka list ha ki lad khubor, tharai ka kyrdan jong ki ophis kaba ki bat ia ka kam kamd ei shuh ka jingbakla ka la dei ka jingleh khnang ban iuhroit ia ki samla pule jong ka jylla.
Ha ka jingiakren bad u myntri ka rep ka riang ka long kaba seisoh bad u la kular ban shim khia iakane ka kam ban pynmih pat da kawei ka jingpynbna khnang ba ka jingpule jong ki samla pule ka jylla kam dei ban noh shiliang ka dei ban long kum ba ka long.
Haba ia dei bad ka jingpynbeit jong ka tnad rep, na ka liang jong u bah Lambokstarwell Marngar, u la ong ba kin nym pdiang ia kata, namar ka dei tang ka jingtap eit miaw ia ka jingleh khnang; ka jingkwah jong ki ka long ba ka tnad ka rep ka riang kan shong biang ban jied ia ki ha ka rukom kaba dei ba kin ioh leit pule.
U Bah Willbert Rani President FKJGP, u la ong ba ha ka list kaba la pynmih ka long 14 ngut bad kumba la iohi ba lai ngut ki bym dei na ka jaitbynriew Khasi ki rung lang ha ka bhah bad kane ka jingkhein ka long kaba bakla namar na ki samla pule Garo ki ioh 7, ki Khasi ki ioh saw bad kiwei ki ioh lai kane ka dei ka jingleh jubor ban pyni ba kitei ki lai ngut ki rung ha ka bhah ki khasi.
Kane ka list kaba mynta ka long ka jingpynkhein ia ka bhah kyrpang ba kumno ki SC bad ki OBC kin ioh rung ha ka bhah jong u khasi Jaintia, ha dien ba la pynshai ba ki ong katei na ka bah kyllum “General Category" bad ka “Open Category" ki pyn iapher kumno, kaei kaba ki tip ka long “Open Category".
Ban rung ha ka bhah kyllum lane kata ka “Open Category" baroh la lah ban rung la u dei u ST, SC lane OBC, hynrei hangne ym lah ban pdiang ka long ba u khasi u ba la heh ka markm u leit rung ha ka bhah kyrpang, wat la ki mark ki la kham heh ban ia utei u briew ba nabar  bad ka dei da kane ka jingleh, la  pynioh jaka ia kitei ki ar ngut ki bym dei ki trai jylla.
Kane ka jingjia kan ktah iaka ioh kam ioh jam kan ktah ia ka bhah pule jong ki samla ka jylla ia kaba kim lah ban pdiang lada peit bha hangto ka dei ka jingpynkhein ia ka bhah kyrpang ia kaba kim lah ban pdiang bad ki kwah ban pan ka jingpynshai na ka tnad rep ba kin pynshai ka ei ka “General Cotegory bad kaei ka Open Category", haba wat kam ka don ka open category.
Na ka liang jong ki saw seng kin ia kren bad ka sorkar haba ka don bhah ban leit pulit ha ki jaka pule jong ka sorkar pdeng, ka dei tang ia ki briew jong ka jylla dei ban leit tang ki briew jong ka jylla, ia kiwei ka don ka ‘Open Category’ kiwei ki jaitbynriew kiba sah ha ka jylla ki lah ban leit pule kim don jingwit ia kata ki lah ban apply na ka open category kam don jingkhang ia ki.
U bah Donald V Thabah General secretary ka KSU u la ong ba ka don kane ka bhah kyrpang kata ka long ia ki ST la sam 40 la 40 ha pdeng ki khasi bad ki Garo.
Ka Open category ka mut kaba khlem mang na ka bynta jong no jongno ruh; ka mut ba baroh lah ban rung ha ka open category, lada u khasi u ioh 90% bad kiwei ki jaidbynriew ki ioh 89% ia kata kan dei ban wan sha uba wan kham ha khmat, khlem da khein ia ka bhah kyrpang.
La kynnoh namarkata ba kane ka jingleh jong ka tnad ka rep ka riang ka mut ban ialam bakla, hynrei kum ki samla ki la sngewthuh bad yn nym lah ban ialam bakla bad la ong ba ka jingjied ia ki samla pule ka dei ban long kumba jied ia ki samla pule kiba leit ban pule, MBBS, Engineering, B.Pham.
Shillong: Na ka liang ka tnad jong ka Urban Affairs ka la ai ia ka plan sha ka sorkar jylla bad ka la pynthikna ia ki katto katne ki jaka kynthup ia ka Polo Parking Lot ban ai jaka shong dukan ia ki nongdie madan khamtam ia kiba shong dukan madan ha khyndailad.
U symbud myntri rangbah ka jylla, u bah Prestone Tynsong hadien ka riview meeting bad ki myntri ka cabinet, u la iathuh ba ka sorkar jylla ka la pdiang ia kane ka jingai jingmut jong ka urban affairs bad ki la aiti ia kine ki plan sha ka Deputy Commisioner jong ka East Khasi Hills ba in leh ia kaba donkam ryngkat bad ka Municipal board ha ryngkat bad ka director jong ka Urban Affairs ban pynbit pynbiang bad ban ai jaka sha ki nongshong dukan madan.
U la iathuh ba ha kaba iadei bad ka jingplie ia iingmane ha ka jylla, u la iathuh ba yn sa don biang ka jingkhot iakren biang bad ki synjuk jong ki nongialam niam bapher bapher ban ia pyrkhat bad ban iaphylliew jingmut bha halor kane ka rai.
U la iathuh ba ha ka jingialang ba ladep, ka sorkar ka la pynkhreh ban plie biang ia ki iingmane, hynrei na ka liang jong ki nongialam niam ki dang phah khang shuwa, namar ka jingpur sted u khñiang jingpang coronavirus.
Shillong: Na ka jingdon kiba pang khlam corona, lane kiba iajan bad kiba don ia katei ka khalm, kumta ka District Magistrate, East Khasi Hills, ka la rai ban khang dam ia ka Matri Nawas Building ha Jail Road bad nangta ka iing jong U  Raj Jaiswal bad U Nabin Chettri ha Gopalji Compound ha Jhalupara bad ki iing jong  U  Vishnu Chettri bad U Dinesh Thapa ha Maya Compound, kaba ha  Jhalupara.
La khang ban ia rung ia mih ha kitei ki iing kiba la khang dam haneng, ong ka khubor.
Ha kawei pat ka khubor, la pynbna ba la weng noh na ka jingkhang dam, ia ka iing jong ka kong Adentis Lyngdoh, ha Lawsohtun, Block IV (Main Road), naduh mynta ka sngi, ka 31tarik Nailar 2020.
Shillong: U myntri badei peit ia ka koit ka khiah ha ka jylla, u Bah A.L Hek u la iathuh ba haduh 113 ngut mynta ka sngi ki la jem na u COVID 19 ha kaba baroh kiba la jem ki la poi sha ka 1,162 ngut baroh.
U la ithuh ba kiba ioh thymmai ia une u khñiang jingpang ki la don 26 ngut ha kaba kiba dang don ia une u khñiang jingpang haduh mynta ki la don 1,196 ngut.
Ha East Khasi Hills district 14 ngut ki paidbah kiba ioh thymmai ia une u khñiang jingpang, ha West Khasi hills tang iwei, ha East Jaintia Hills district 4 ngut, ha Ri Bhoi district tang iwei, ha West Garo Hills district ki don 5 ngut bad ha South West Garo Hills district I don tang iwei.
U bah A.L Hek u la iathuh ba na kine ki 1196 ngut, ha East Khasi Hills ki don 854 ngut, ha west Khasi Hills District ki don 45 ngut, ha Ri Bhoi district ki don 55 ngut, ha West Jaintia Hills district ki don 2 ngut, ha East Jaintia Hills district ki don 18 ngut, ha West Garo Hills district ki don 116 ngut, ha South West Garo Hills district ki don 3 ngut, ha East Garo Hills district ki don 80 ngut bad ha North Garo Hills district ki don 9 ngut.
Haba kheiñ kyllum lang baroh kiba ioh ia u COVID-19 ha ka jylla ki la don haduh 2,377 ngut kiba kynthup ia 10 ngut kiba la khlad noh.
Ka shnong Laitlum ka long kawei na ki 68 tylli ki ba pynlong iaka Mawkynrew Block, ka dei ka shnong ka ba dang rit bad ka ba dang sahdien ha bun ki bynta khamtam eh ha ka liang ka roi ka par (development) ka jngai 20 km ei ei na sor shillong katkum ka census 2011 ka shnong Laitlum ka don 148 tylli ki longing bad 728 ngut ki paidbah nongshong shnong; hynrei mynta ka jingdon ki longing ka lah poi 174 tylli ki longing bad 916 ngut ki paidbah nongshong shnong, ka 2 tylli ki ancanwadi centre ka shnong jong ngi ka don ruh ia 3 tylli ki skul 2 tylli ki L.P.school bad ka wei ka secondary school, ia ki L.P.school la pyniaid da ki balang catholic bad Presbyterian bad ia ka secondary school pat la pyniaid da ka sengbhalang ba la tip kyrteng kum ka (perjingstad ellio christian society;) ka don ruh ka wei ka fair price shop ka ba kdup ia ki 698 ngut ki nongiohmyntoi na ka NFSA, 67 tylli ki longing ki don ia ka AAY card bad 282 ngut ki nongiohmyntoi, bad 85 tylli ki longing ki don ia ka PHH card bad ki 416 ngut ki nongiohmyntoi baroh ki long 698 ngut bad ki non nfsa pat ki don 9 tylli ki longing bad ki nongiohmyntoi ki don 45 ngut.
Mar syn ïohi ïa ka jingpynmih khubor u Bah Purningstar Shabong kaba mih ha u Rupang ha ka 28tarik Jylliew, 2020 halor ka jingkren poh u John Robert ïa ka Jaitbynriew jong ngi kaba paw ha ka jingrwai Ri Khasi Ri Khasi ka long shisha ka jingpynkyndit ïa ka Jaitbynriew baroh kawei.
Ha kaba nyngkong ngam sngew lah ngeit kumno ba kan don shisha kaba kum kata ka kyntien ha kata ka jingrwai kiba ngi shait rwai baroh shi katta, hynrei ynda nga ïohi da la ki jong ki khmat nga sa ngeit ba ka don shisha ka jingthoh kaba kynthoh khlem akor haduh katta katta khamtam eh ïa ka Ïawbei Thawlang jong ngi.
Ki Ïawbei Thawlang jong ngi ki long kum ki Blei kiba la pynroi parum pareh ïa ka kur ka jait jong ngi ha ka nongrim jong ka Hok kaba la ai bynta bad sam bynta da u Nongbuh Nongthaw.
Hynrei ban kynthoh ïa ki ba ki shah shukor ha u ksuid te kata ka bym lah ban long bad ka bym lah ban pdiang da leilei ruh.
Ha kawei pat ka bynta u John Robert u ong ba ka jingwan kiew ki phareng ki dkhar sha ka Ri jong ngi ka wanrah ïa ka jingsuk, haba u ong ba ki wan kiew ka mut u wan shong shnong.
Hynrei ha ka jingshisha ka jing wan kiew kyrthlep ki tei ki briew ba na bar ka la wanrah ka jingeh kaba khraw ha kiba bun bah ki bynta kum ka jing knieh noh jong ki ïa ka pliang ja u Khasi, ïa ka khyndew ka shyiap bad kiwei kiwei.
Kum U Riew paidbah nga ju shim bynta shit rhem ruh ha ki jingïakhih ba pher ba pher ba la ïalam da ki Sengbhalang na ka bynta ban pyrshah ïa ka jing wan rung kyrthep ki bym dei Khasi sha kane ka Ri jong ngi bad ha ka jingïakhih bun ruh na ki para kur para kha jong ngi kila shim bynta shit rhem bad ha ka jingïakhih tyngeh ban dawa ïala ka Hok bun kila poi wat shaduh ka jingmynsaw bad jingïap ruh.
Lada ngi pdiang ïa ka tei ka jingrwai kum ka jingrwai ieid Ri bad lada ngi rwai da kaba ong ba lada u dkhar u phareng u wanrah jingsuk sha kane ka Ri jong ngi kata ka mut ngin ïakhih shuh kumno? Ngin ïa dawa ILP shuh kumno? Ngin ïa dawa Entry-Exit point shuh kumno? Ngin ïa dawa shuh kumno ïa ki aiñ ïada Ri? Hato lada ngi pdiang kum ïa katei ka jingrwai kam dei ka jing pyn jemdaw kumba kynthoh u Bah Purningstar?Ka jingkren jong u John Robert kat kum ka jing paw ha ka tei ka jingrwai ka dei shisha kaba u la bsuh da ka jingkren poh ïa ka jaitbynriew jong ngi.
Ka jingbsuh jong u da ka tei ka kyntien ka long ba u buh lang ïa ka paro bad u bseiñ.
Mar syn peit luk liak na jrong ngi ïohi tang ïa ka paro, hynrei ynda la peit bha ha ka jaka ba dem ki paro ki don pynban da ki bseiñ kiba i triem ki ban puh pynban ïa kino kino kiba poi sha kata ka jaka ba dem ki paro bad ki bseiñ bad ka long kaba lyngngoh kita ki paro ki kdup khop khop ïa kita ki bseiñ.
Kumta ruh ka tei ka jingrwai Ri Khasi Ri Khasi ka don ïa ka sur bad ka dur kaba i jemnud bad i lui lui bha pynban ynda pule sha ki dkhot kiba kham shapoh la ïohi pynban ba ki don ki kyntien kren beiñ ïa ka Jaitbynriew Khasi jong ngi bad ka jingkren beiñ u nongthoh jong ka tei ka jingrwai ïa ka Jaitbynriew jong ngi ka long kaba u kren pynjem daw bad pynjem rngiew ïa ka Jaitbynriew baieid eh jong ngi.
Namar kata kum u Trai Ri Trai Muluk nga sngew ban ong ba ïa ka tei ka jingrwai Ri Khasi Ri Khasi dei ban pynduh noh namar ba ka kren pyrshah bad kren arsap ïa ka Jaitbynriew bad nga kyrshan ruh ïa u bah Purningstar Shabong uba la nud ban sei madan ïa kum ki tei ki jingthoh kiba ktah mat ïong haduh katta katta ïa ka Jaitbynriew.
Nga lyngoh ruh balei ki seng bhalang jong ngi ki sngap mynthi halor kane ka bynta, lada dei ba kren u khar ïong India kum katei ka kyntien nga tharai kin ym shong kli kti la katta tylli ki snem ki la byrngem bad la thang ïa ka tei ka jingrwai.
Nga ïohi sa ha kawei pat ka jingpynshai jong u tei u nongthoh kaba la mih ha u Rupang ha ka 2tarik Naitung, 2020 ka long kaba la shai kdar bad kiba kyrshan ïa ka kyntien kren poh ïa ka Jaitbynriew jong ngi lehse ki dei ki briew kiba dang long sah ki mraw ha ka bor pyrkhat pyrdaiñ.
Nga sngewdei ïa ka jingkren u bah Purningstar ba u la ong haba pule ïa ka jingthoh jong u, pule kum u Khasi uba lait luid ha ka bor pyrkhat pyrdaiñ, ym kum kiba la shah teh mraw ha ka judu mentor jongno jongno.
Nga ïohi don kiba la pyrshah ha ki kot khubor halor ka jingkynthoh jong u bah Purningstar ïa ki kyntien kren beiñ Jaitbynriew jong ka tei ka jingrwai da kaba ong ba ha ka Jaitbynriew jong ngi kam shym la don uwei ruh uba nang ban thaw jingrwai ieid Ri.
Kane ka jingkren tohmet jong kito ki briew ka dei pynban ka jingkren poh ïa ki riew donsap jong ka Jaitbynriew jong ngi kiba la pynmih shibun bah ki jingrwai ieid Ri bad kiba la paw ruh kylleng ka pyrthei ha ki kam rwai jong ki.
Ha ka jingshisha, ha ka Jaitbynriew jong ngi ki bun bah ki riew don sap ban thaw jingrwai, pynban kito kiba la shah teh mraw ha ka buit jong u poiwir ki ong ba ha ka Jaitbynriew jong ngi kam don uwei ruh uba nang ban thaw jingrwai.
Don ruh kiba ong ba ka dei ka kam kuhiw lada ym pdiang ïa ki kyntien kren beiñ jaitbynriew kaba don ka ka tei ka jingrwai bad kiba kum kita ki briew khlem artatien ki dei shisha ki riew biej kumba ong u myllung Soso Tham ‘jingshai ki wad sawdong pyrthei jingshai ka Ri kim tip eiei’.
Kat kum ka jingsngew jong nga leilei nga sngewdei ba ka jingrwai Ieid Ri ka dei ban long kum kato ka jingrwai “Khynriam u Pnar u Bhoi u War u dei u paid Khasi ba ïar".
Ban pynkut ïa ka jingthoh jong nga nga kyntu ïa ka Jaitbynriew to ngin ïeng tylli ban ym ailad ïa ka jingkren poh ki kharlieh kharïong khnang ban eh daw eh rngiew bad ban im ka Jaitbynriew jong ngi.
Khublei Shibun.
Ka jinglong jingman ha u pud jong ka India bad ka China, ka la nang sniew biang ha ki khyndiat sngi ba ladep bad la iathuh ba ki shipai jong ka China, lane ka People’s Liberation Army, ka la nang tur sha ki bynta ba dei ban nym ia tam pud ha ka rud wah jong ka  Pangong Tso, hynrei la iathuh ba ia katei ka jing nang tur ki shipai PLA, la khang lad da ki shipai India.
Ki shipai ka China, ki la nang tur sha ka rud wah jong ka  Pangong Tso ha Ladakh bad katei ka dei ka jaka, kaba la dep ia pynbeit ha ki khyndiat taiew mynshwa, ba ym dei ban ia tam pud.
Ka khubor shipai, ka iathuh ba kam don satia kano kano ka jing ia pyni bor hapdeng ki arliang mamla bad ka jing iakren, ka dang iaid shakhmat, ban poi sha ka jing ia sngewthuh jingmut jong ki arliang mamla.
Halor katei ka jingthmu tam pud ka China, ka la don ka jing ia kynduh ha ophsi u myntri rangbah duh, U Narendra Modi, ha kaba U Lat ka Ladakh, U RK Mathur, ula wan poi kyrkieh sha Delhi ban iakren halor katei ka kam mynta ka sngi.
Kiwei ki lad khubor, ki iathuh ba ki shipai People’s Liberation Army’s Air Force (PLAAF), ki la wan rah biang ia ki liengsuin iapom jongki, hajan Ladak bad kitei ki liengsuin  J-20, ki her bha khah khah ha u pud jong ka India bad ka China, ha ki bynta jong ka Ladakh.
U Pranab Mukherjee, President barim ka India bad uwei na ki nongialam ba radbah jong ka seng Congress, ula khlad noh mynta ka sngi, hadien ka jingshitom jongu, kaba la neh slem.
U Abhijit, uba dei u khun jong U Pranab Mukherjee, ula thoh ha ka twitter jongu, ha kaba u ong “Da ka mynsiem kaba sngewsih, nga pyntip, ba u kpa jongnga, U Pranab Mukherjee, ula khlad noh mynta ka sngi, wat la ki doktor bad ki nongsumar jong ka RR Hospital, ki la pyrshang kat la ka bor jongki ban sumar ia u.
Nga ai khublei arti ar jat ia baroh ki jingduwai bad ki jingsngew lem na ki liang bapher".
U Pranab Mukherjee, u la don 84 snem ka rta.
Shillong:U Sambit Patra, uwei na ki nongialam jong ka seng BJP, ula thoh ha ka twitter jongu, mynta ka janmiet, ba ka BJP, kan kyrshan ia ka seng NPP, na baroh ki Constituency ha Shillong bad Tura bad kumta, kan nym buh kyrtong satia ban iakhun ia kitei ki shuki Lok Sabha.
La thoh shuh shuh, ba ka BJP, kan kyrshan ruh ia ka NPF ha Outer Manipur Constituency bad kumjuh ia ka NDPP ha Nagaland, ha kane ka elekshon Lok Sabha 2024 bad ula thoh ba katei ka dei katba kum ka jingbthah jong U President jong ka seng BJP, U JP Nadda.
New Delhi:  U Prashant Bhushan,uba dei u riewsaid ba rangbah jong ka Supreme Court, ula shah dain kuna shi tyngka mynta ka sngi, halor ka jing kren pyrshah jongu ia ka kashari.
Haba jubab halor katei ka rai jong ka kashari, U Bhushan, u ong ba u sngew suk mynsiem, ban siew ia katei ka kuna kaba shi tyngka, tangba un iakhun pyrshah ha kashari, halor katei ka rai kaba long pyrshah ia u.
Ki nong bishar ka Supreme Court, ba la khlieh da U  Arun Mishra, ula bthah ia U Bhushan, ba un siew ia ka kuna kaba shi tyngka sha katei ka kashari, ha shwa ka 15tarik Nailur 2020.
U Bhushan, ula shah kynnoh ba u kren pyrshah ia ka kashari, namar ba u thoh ia ar tylli ki tweet, kiba long pyrshah ia ki nongbishar.
“Ngan siew ia katei ka kuna, tangba ngan pyrshah bad ngan ai da ka jing mudui ban weng ia katei ka rai.
Nga la dep ong, ba ngan pdiang ia kano kano ka jingpynshitom, ba kin buh ha nga bad ngam kwah ruh ban leit sha phatok" ong U Prashant Bhushan, haba kren sha ki kotkhubor.
U Bhushan, u ong shuh shuh ba ki tweet jongu, kim dei satia, ba u pyrshah ia ka Supreme Court, hynrei ka dei ba u kwah ban pynpaw ia ka jingsngew khia mynsiem jongu, ba ka kashari, ka la nang iaid jngai, na kaba ju long mynshwa bad kane ka dei ka hok ban pynpaw paidbah, ia la ka jong ka jingsngew pyrshah, ong U Bhushan.
Shillong:“Hato ki pulit, ki shim ba U Bah Cherishterfield Thangkhiew, u dang im?".
Ka HNLC, ha ka jingpynmih khubor mynta ka sngi, ka kren sngewlyngngoh tyngeh, ba ki pulit, ki shim, ba ka jingiakren phone, hapdeng uwei na ki dkhot ba shah kem ka HNLC, ka dei bad u heh shipai jong katei ka seng, U Bah Sanbor Pala bad katei ka jingkynnoh, la shim, ba kaba la pynkulmar jingmut hi da ki pulit.
Ka HNLC, ka ong shuh shuh, ba ki don bun ki riew lui lui, kiba la shu shah pyniap ei ha ki pulit jong ka Meghalaya, tang namar ba ki shah suba, ba u dei U Sanbor Pala bad la ong shuh, ba lehse, kin thap sa ia ki nongialam sengbhalang ruh, namar ba ki suba, ba u dei U bah Sanbor Pala? “Lada kin ioh shisha ban kem ia U Sanbor Pala, ngin nym nud satia ban buhrieh ia ka kyrteng ba shisha jongu" ong ka khubor bad la kynnoh ruh, ba ki kynnoh beain ia U Tarzan Lymba, halor ka jingkynnoh, ba u donkti, ha kaba pynbthei bom IED.Ha ka kaiphod jong u nongbishar ba la shongthait U T Vaiphei, ki pulit ki kam ba U bah Cherishterfield Thangkhiew @ Sanbor Pala, u dei uba donkti, ha kaba dawa pisa bad nangta, ha kaba pynbthei bom ruh.
Kane ka pyni, ba ka jingtlot ka tnat syntiat jong ki pulit, ha kaba ki shu kynnoh, ba U bah Cherishterfield Thangkhiew, u dei u Sanbor Pala.
Ka HNLC, ka ong shuh shuh, ba ka jingpyniap ia U bah Cherishterfield Thangkhiew, ka dei kaba don ia ka jingthmu sain pyrthei, ha kaba la donkti da ki katto katne ngut ki myntri jong ka sorkar MDA.“Ngi la tip ia u briew, uba donkti ban pyniap ia U Bah Che.
U heh pulit uba donkti ban pyniap ia U bah Che, un sa mad ia ka jingshah pynshitom.
Ngi pynthikna, ba ngin wad iaphi, ngin da pynshitom iaphi bad ngin khrai khlieh ruh iaphi.
Ka jingiai thok jong ki pulit bad ba ki buhrieh ia ki jingshisha, ka pynlong ba kin iai buhteng ban sei ia baroh ki jingjia kumba ki long".
Ka HNLC, ka kynnoh ruh ba ka jingkynnoh ba ka seng, ka ju pynbieit ia ki samla, da kaba ai pisa bad ai kali, katei ka kdew shai namarkata, ba ki dei hi pulit, kiba ju ai khusnam ia ki pulit, kiba pynsaja, kiba pynshitom bad kiba pyniap bad set phatok ia shibun ki nongialam lane ki riew paidbah bad kitei ki ju ioh khusnam, da ka pisa, da kaba kiew kam, ioh medal bad kiwei de ki jingai bad kumta, la ong ba ki samla Hynniewtrep ruh, ki dei hok ban ioh khusnam, lada ki ialeh pyrshah, ia kino kino kiba buh jingma ia ki paid Hynniewtrep, ong shuh ka khubor na U bah Saiñkupar Nongtraw, General secretary cum Publicity secretary,HNLC.Shillong:U nongïalam ka UDP bad u MLA ka Nong poh u Bah Mayralborn Syiem u la ong ba ki don ki kynhun shitniam kiba treikam shitrhem bad kiba pyrshang ban shim kabu ïa ka jinglong kaba don jingma ka jinglong jingman ha kaba ïadei bad ka niam ne jingngeit ha u pud u sam ka jylla Meghalaya bad Assam shibynta jong ka ri bad ka jylla ka donkam long kaba husiar bad peitngor bha.
“Ngam dei ba nga kynnoh ïa baroh, hynrei ka dei tang kawei ka kynhun ki briew kiba pyrshang ban shim kabu ïa ka jinglong syier ka jinglong jingman ym tang ha kaba ïadei bad ka niam hynrei ïa ka shongsuk shong shngaiñ ka kolshor hapoh ka jylla.
Ki la don ki kynhun pynkheiñ aiñ kiba pyrshang ban shim kabu bad kine ki shitniam ki treikam bha ym tang ha khappud ka jylla Assam bad Meghalaya hynrei kane ka la jia ha baroh kawei ka ri," ong u Bah Syiem da kaba pynkynmaw ba ki la don ki jingjia ba leit tah poster bad kiba donkti ban ai bor da kiba don ha ka bor khlem da ïoh ka jingmynjur kaba dei, ban shim kabu halor ka niam bad halor ka pule puthi hapoh ka thaiñ Marmain kaba ha khappud bad ka Assam.
U la ong, “Ngi dei ban pynthikna ba ki briew jong ngi kiba sah khamtam ha ki thaiñ khappud kin I’m suk bad kum shi para.
Ïa ngi la ai ka jingïada da ka Riti synshar ka Ri kaba itynnad kum ka ri kaba long laitluid ha ka niam ne jingngeit ha kaba ngi long kiba laitluid ban bud ïa kano kano ka niam kaba ngi kwah bad ngi khmih lynti ïa kane ba kan ïaid".
Shillong:U Controller of Examination ka Meghalaya Board Of School Education(MBOSE) Tura, u Bah T.R Laloo u la ong ba na ka liang ka Board haba ka la wad jingtip bad kylli na ki nonghikai jong kitei ki skul kiba kitei ki khynnah ki la ud la nam, kitei ki nonghikai ki la ïathuh ba kane ka jingwan jong ki jingkylli ki bym dei katkum na ka kot pule jong ki khynnah, ka dei namar ba ka skul ka khlem pynthymmai satia ïa ki kot pule kumba la leh lem da kiwei pat ki skul.
Ia kane u bah T.R.Laloo u la iathuh ha ka jingiakren lyngba ka fone call bad u nongthoh khubor jong u Rupang.
U bah Laloo u la ong ruh, “Ngi la kylli na ki nonghikai hi namar ha kaba kut ki dei ki nonghikai kiba tip ïa kane ka daw ha kaba ki la ong ba ka daw kaba kongsan tam ka dei ba ki don ki skul ki khlem pynthymmai ïa ki kot pule jong ki, kata ka dei kawei na ki daw kaba lehse ka la pynlong ïa ki khynnah ba kin ym lah ïa ki jingkylli jong ka subject Social Science".
Ka jingiakren bad u bah Laloo ka dei hadien ba la mih ka khubor, ba nakaliang ki khynnah skul na kylleng ki skul, ki la ud la nam ha kaba iadei bad ka jingset jingkylli ka MBOSE ia ka subject Social Science ka bym dei napoh ka Text Book.
New Delhi:U Nongialam jong ka parti Congress u Ajay Maken u kynnoh ba ka parti BJP ka la tuh lut ia u synñiang ba ka parti Congress ka la ioh ban lum.
Kane ka jingkynnoh jong u Maken ka dei hadien ba ka BJP ka la knieh noh ia ka jingiohlum jingiarap jong ka parti Congress da kaba khang noh ia ka account jong ka parti bad sei ia ka pisa ba 115.32 klur Tyngka.
U ne u nongialam ba rangbah jong ka parti Congress u la ong ba kane ka jingleh jong ka parti BJP ban khang noh ia ki 11 tylli ki bank account jong ka parti Congress, ka dei kaba la buh jingkylli da baroh, namar yn ym don ba lah ban siew ia ka income tax kynthup ia ka parti BJP.Ka jingshah khnag jong ka account ka parti Congress ka dei hadien jong ka notis ba la pynmih ha u snem 2017-18,ha kaba ka jing-ioh lum synñiang ka long 0.07% da ka pisa, la ong u Maken.
Haba kynnoh ia ka parti BJP ba ki jingleh jong ka ki long ki bym iahap, ha ka sngi palei ka la khot da ka jingialehkai ba ia ryngkat ha ka elekshon Lok Sabha ban long shen.
U National President jong ka parti Congress u Mallikarjune kharge u la ong ba ka jing shah khang noh jong ki account jong ka parti ka la ktah jur ia ka jingpynkhreh jong ka parti ban leit ialap elekshon.
U Kharge u la buh jingkyrpad ruh sha ki bor ba dei peit ia ka riti synshar jong ka ri ba kin weng noh ia ka jingkhang ia ki account jong ka parti.
“Ngi buh jingkyrpad ba ki dei ban pyllait noh ia ki bank account jong ka parti, lada ki kwah ba ka elekshon kan long kaba khuid ba suba.
Ka parti ba bat ia u lakam synshar ka ioh jingmyntoi Shibun lyngba ki electoral bond,katba ia ka account jong ka parti Congress la khang bad phah ban iakhun ia ka elekshon".
Ka Sonia Gandhi ka la kynnoh ba ka parti BJP ka la sei ia ka pisa na ki account jong ka parti Congress.
U Myntri Rangbah duh jong ka ri u Narendra Modi, u la bthah ban leh ia kane ha shwa ban sdang ka jingialap elekshon khnang ba ka parti Congress, kan ym lah ban ioh pisa.
Ka Gandhi ka la kam ruh ba ka jingkhang shipor ia ka account jong ka parti Congress ka long kaba ma bha haba iadei bad ka synshar paidbah.
Shillong:Ha ka sngi palei ka 21 tarik Lber 2024, ki nongialam jong ka Congress parti ki la shong jingialang kum shi bynta ban bthah ia ki nongtrei jong ka parti ban pyn khlaiñ ia ka parti ha shwa jong ka elekshon Loksa bha, hadien ba ka parti ka la dep ban pynbna ia ka kyrteng jong u MP ba mynta ka Shilllong Parliamentary constituency u ma Vincent H Pala bad u Saleng A Sangma na Tura Parliamentary Constituency.
Haba iakren bad ki ladpathai khubor ha ophis treikam jong ka parti ha nongbah Shillong, hadien jong ka jingialang u president jong ka Meghalaya Pradesh Congress Committee (MPCC) u ba long ruh ha ka juh ka por u kyrtong jong ka parti na Shilllong Parliamentary Constituency, u la iathuh ba ka jingialang mynta ka sngi ka long hapdeng ki District president jong ka parti hapoh jong ka jylla ban bhah bad twad jingmut ruh na ki nongtrei jong ka parti.
“Namar ia ka elekshon yn ym iakhun tang ma ngi, hynrei ki nongtrei ha ki blok level ruh kumjuh" ula ong.
U Ma Pala u la ong ruh ba ha ka jingialang la ia kren ruh ia ki mat kiba dei ban tyrwa sha ki paidbah ha ki jingialap elekshon bad ka jingthung ia ki polling Agent.
Ha ka jingialang la shim ruh ia ka rai ban buh ia ki polling Agent ha manla ki jaka thep vote bad ba kin ai lypa ruh ia ki kyrteng, khnang ban lah ban phah sha ka tnad Election Commission.
“Kane ka elekshon ka dei kaba pher bad kaba jur bha ka jing iakhun bad ngi kwah ruh ia ki nongtrei jong ka parti ba ki dei ban kham tyngkan ka rukom kren ia ka bym donkam, kum ki jingkren ban kynthoh shimet ia ki kyrtong ne ki nongialam jong ki parti bapher-bapher, ngi la kyrpad bad bthah ba kin kiar na ki jingkynthoh ba shimet namar kam dei satia ka kolshor jong ka saiñ hima sima ha jylla Meghalaya",la ong u ma Pala.
Kane ka elekshon kam dei satia kaba suk namar kumba 11 tylli ki account jong ka parti Congress, ha kaba ka pisa ba don ha kine ki account ka long 215 klur tyngka, ki la shah khang noh ha ka parti BJP lyngba ki tnad Income tax ,ha kaba 115 klur tyngka ka pisa ki la phah sha ka account jong ka tnad income tax bad ka jingleh jong ka parti BJP, ka dei hadien ba ki la iohi ba dei tang ka parti Congress ka ban iakhun pyrshah ia ka parti BJP.Ha kine ki khyndiat bnai ba la dep ka parti ka la ioh synñiang na ki riew shimet kiba la iarap bad bun na nongbah Shillong ruh ki la synñiang sha ka parti.
Ka parti ka la phah ruh ban pynsaphriang ia ki jingkular jong ka parti lada ka wanphai biang sha ka bor la ka dei na ka bynta ki longkmie ki samla, ka roi ka par, ka duhkam duh jam jong ki samla, ka pule puthi bad bun kiwei pat.
Ka jingkular elekshon jong ka parti, ym pat shem la pyllait satia, hynrei yn sa pyllait da u president jong ka parti Congress ha nongbah Delhi.
U Bah Vincent H Pala, u la iathuh ruh ba un sa leit ban thep kyrteng ban iakhun ia ka elekshon Loksabha na Shilllong Parliamentary Constituency ha ka sngi nyngkong ka 25 tarik Lber, namar kin sa leit thep kyrteng lang ha ka juh ka sngi bad u kyrtong jong ka parti na Tura Parliamentary Constituency.
Haba iadei bad ka jingmih jong ka parti Voice of the People Party (VPP), ban ia aireng ha kane ka elekshon u bah Pala, u la ong ba ka elekshon ka dang shu sdang bad ym lah ban tip mano ba khlaiñ ha ki thaiñ nongkyndong bad ha ki bynta sor, ha kaba u la pynshai ruh ba ia ka jing khlain bad tlot jong kano kano ka parti lah ban ithuh ar taïew shwa ka sngi thep vote bad ka long ruh kaba kloi than ban ong ba ka parti VPP kan knieh noh ia ka vote jong ka parti Congress, ha ki thaiñ nongkyndong.
“Nga la don ha kylleng ki bynta jong ka jylla bad mynta ka kynti ki paidbah ki phaikhmat sha ka parti Congress , wat la bun ki nongialam ki la iehnoh ia ka parti Congress, hynrei ki nongtrei ki dang sah ha ka parti Congress bad ka dei ruh tang ka parti Congress kaba don ia ka jingkyrmen bad ha Delhi dei tang ka parti Congress kaba lah ban iakhun pyrshah ia ka jingthmu jong ka parti BJP ban ialeh ia ka thma pyniapher jaitbynriew jong ka parti BJP".
“Ka parti Congress ka dei ka parti kaba burom ia baroh ki jaitbynriew, ki ritpaid bad ki paid nong thep vote jong ka Shilllong Parliamentary constituency bad Tura Parliamentary constituency ki la tip ia ka rai ba la shim bad ki jingleh jong ka sorkar jylla bad mynta ka kynti ki paidbah ki phai khmat sha ka parti BJP.Kum ka parti ngi hap ban trei shitom bad ngin ym khein sting, ngin pynshlur ia ki nongtrei jong ka parti ba kin leit ialap Elekshon bad kyrpad ia baroh ba kin rung bad iasoh sha ka parti Congress" ong U Ma Pala.
Haba iadei bad ka parti kaba hajan tam ba un iakhun ha kane ka elekshon u ma Vincent H Pala u la ong ba baroh ki parti ki dei kiba khlaiñ, ka NPP ka dei ka parti kaba ioh ban bat ia u lakam synshar, ka parti UDP ka don 12 ngut ki MLA bad ki MDC, ka VPP ka la trei shitom da kaba ka la pyndonkam ban phiah ia ka jaitbynriew khasi bad Garo, da kaba pyndonkam da ka reservation bad kiwei- kiwei- bad ka parti BJP ka khlaiñ bha ha ki jaka sor da kaba pyndonkam da kiwei- pat ki bor kum ka pisa bad kane ka elekshon ka dei kaba iakhaid bha.
Kane ka elekshon ka lah ban dei ruh ka jingiakhun ha pdeng kiba bun ki parti bad kam dei kaba suk ban ong, kaei ka parti kaba khlaiñ.
Ka jingmih bun jong ki parti ban ia aireng ha kane ka elekshon ka ai jingmyntoi ia ka parti Congress, namar ka parti BJP ka dei kaba pyrkhat beit tang ia kawei ka kynhun, namar ki kwah kawei ka niam, ka ktien bad ka kolshor bad ki paidbah jong ka jylla ki tip ia kata.
Ka parti UDP ka dei ka seng riewlum, ka don ka jingkiew bad hiar ka parti NPP ka bat ia u lakam synshar ha ka jylla bad ka parti VPP ka kwah ban pynsngewthuh ia ka bhah kam.
“Ka jingmyntoi jong ka parti Congress ka long ba nga lah don 15 snem, ki MLA ki jong ngi ki leh bha hapoh ïingdorbar thawain jong ka jylla, ki nongtrei ki long kiba khlaiñ, ha kaba 2088 tylli ki polling station ngi don ia ki nongtrei" la ïathuh u ma Pala.
Haba iadei bad ka jingshah rem noh jong u ha ka elekshon MLA na Saipung sutnga constituency ha ka parti NPP, u la ong ba ka elekshon MP bad MLA ka iapher namar ba ha ka elekshon MLA u mih slem, hap ruh ban leit ialap elekshon sha kylleng jong ki jaka bad ka jing vote jong ki paidbah ka jylla hi ka iapher na ka elekshon MP, MLA bad MDC, namar kiei kiba don ha ki district ki dei bad ka kolshor, ha ka jylla ki mat bad ka roi ka par bad kaba don ha ka ri ka dei ban thaw ia ki polisi bad ki paidbah jong ka jylla ki dei kiba stad ban thep vote ha ki elekshon bapher bapher.
Haba iadei bad ka jingkam jong ka parti VPP ba ki nongialam niam ki don bynta ban sam kyiad u ma Pala, u la ong ba ka dei kaba ym lah ban long ba ka parti VPP kan kynthoh ia ki nongialam niam, namar ka shim por slem bha ban long ki tymmen basan bad lada ka VPP ka sngew thikna bha ka dei ban pynithuh ia kita ki briew khnang ba ka balang kan pynshitom ia ki.
Ban shu ong ba ki phadar, ki pastor ki tymmen basan ki katekis kin shah kynnoh ha kum kine ki bynta, namar kum kine ki jingkynthoh ki dei kiba la dep ban thawdur bha,ha kaba nyngkong kin kynnoh ia ka parti,nangta sa ia ka Balang kumba ki dei tang ma ki ka parti ba khuid tam bad kiwei pat ki parti ki dei ki bym biang bad kam dei kaba bha ki paidbah ki tip ba ka balang ka dei kaba donkam bha.
U ma Pala, u la ong ruh ba lada ki balang ki tlot, ka imlang sahlang ka tlot bad lada ki balang ki khlaiñ ka imlang sahlang ruh ka khlain bad ka long kaba donkam ba ka VPP kan pynithuh mano kita ki tymmen basan kiba don bynta ban leh ia kane bad ban shu kynnoh ba ki tymmen basan ki sam kyiad,ka dei kaba bakla shibun.
Ha kaba u la ong ruh ba ka parti VPP ka dei ban panmab na ki kynhun balang, namar kane hi ka pynsniew bad ktah jur ia ki kynhun balang ym tang ha jylla Meghalaya bad hapoh jong ka ri hi baroh kawei.
Haba iadei pat bad ki jingkam ba ka parti VPP ka dei ka long kum ka BJP haba iadei bad ki kristan.
“Lada ngi peit ha kata ka rukom,kaei kaba ka parti BJP ka la leh, nyngkong ka thombor ia ki seng saiñ pyrthei bad ki kynhun niam bapher bapher la ki dei ki Kristan ne ki Muslim bad ka vote Bank jong ka BJP ka long pyniapher ia ki hindu bad ki muslim,ki Kristan bad ki bymlong kristan lane ki kynhun jaitbynriew bapher-bapher kumba ngi iohi ha jylla Manipur.
Ka VPP ruh ka long kumjuh ka kynthoh ia baroh ki parti ba ki bamsap bad tuh bad dei tang ma ka ka parti ba dang khuid dang suba, nangta ki kynnoh pat ba ki nongialam niam ki sdang ban don bynta ha ka saiñ hima sima ba ki don bynta ha kiwei pat ki kam,khlem da pyndep ia ka kamram kum ki nongialam niam, kane hi ka pyntlot ia ka Balang, ka imlang sahlang bad ka VPP ka don ka juh ka nongrim bad ka BJP".
Ka jingkam jong ka parti VPP ba ka parti Congress ka dei ka team B jong ka BJP, u bah Pala u la ong ba kine ki dei ki juh ki jingkynnoh jong ka parti BJP.“Phi la iohi ba ka VPP ka pynbud ban kynnoh kumjuh kum ka BJP".
U bah Pala u la ong ruh ba ha kane ka kynti, ka parti BJP kam dei shuh kaba khlain ha ki jylla kum ha Delhi,Bihar bad kiwei pat ki jylla, namar ka jing pynduh tiket ia kiba bun ki MP bad ka don ruh ka jingkyrmen ba ka kynhun synrop india ban weng noh ia ka BJP.Shillong:U President ka Meghalaya Pradesh Congress Committee bad MP ka Shillong Bah Vincent H Pala ha ka sngi Palei, ula ong ba ka Congress ka la ïakren bad u Nongïalam ka Trinamool Congress (TMC) bad Myntri Rangbah barim ka Jylla Mukul Sangma ba un wan phai biang noh sha ka Congress hynrei ula pynpaw ba u kwah ban rung noh sha ka Bharatiya Janata Party (BJP) hadien ka ilekshon Lok Sabha.
“Nga phla hakhmat jong phi baroh ba ka kynhun jong ngi ka la leit ïakynduh ïa u Dr Mukul bad kyrpad ïa u Dr Mukul ba un wan phai biang noh.
Nga la kren ïa u Dr Mukul ba un wan phai noh sha ka Congress lane u mat sah ha ka TMC, ngin ïatreilang ha ka jaka ba ma u dalade un kren ïa ki briew ba kin leit rung sha ka BJP," ong u Bah Pala haba ïakren bad ki nongthoh khubor.
Haba kynnoh ba u Dr Mukul u don jingkwah ban rung sha ka BJP, u Bah Pala ula ong, " Khlem pep, ki jong u Mukul bad ka kynhun kin sa ïasoh sha ka BJP.Kila pyrshang ban khot ïa bun ki nongtrei jong ngi.
Kum ka nuksa na Ri-Bhoi, kila sdang kren ïa ki briew ba ngin ïarung noh sha ka BJP.Ha Shillong West bad kiwei ki jaka ruh, ki Nongïalam ka TMC kila pyrshang ban khot ia ki Nongïalam jong ngi ba kin rung sha ka BJP.Na ka TMC, kila ïathuh ha ngi ba kin sa rung BJP".
U Bah Pala u ong ba dei namar kane ka daw balei ba ka Congress ka kyntait ban ïatreilang bad ka TMC ha Meghalaya.
Katkum ka jingong jong u, ka party ha Jylla ka la leh bha ïa ka homework ne wad jingtip hashwa ban shim ïa kane ka rai.
“Ha Meghalaya, nga shimet bad ka kynhun ngi la ïathir sani bha namar ngi tip ba ki Nongïalam ka TMC kila ïakren bad ka BJP la bun sien.
Kala paw shai ba hadien ka ilekshon, kiba bun ki Nongïalam ka TMC kin sa rung sha ka BJP.Namar kata, nga la batai ïa ka High Command bad ki Nongïalam jong ngi bad kila mynjur bad nga ba ngim donkam ban ïatreilang hangne namar ka TMC ka dei ka team-B jong ka BJP.na kata ka daw ngi khlem ïatreilang hangne," ong u Bah Pala.
Haba kylli, u Bah Pala ula ong ba ka jingïapher jingmut hapdeng jong u bad u Mukul Sangma kam don satia.
Nalor kane, une u Heh ka Congress ula pynpaw ïa ka jingsngew skhem ba ka Party jong u, kan leh kham bha ban ïa ka TMC ha Ri-lum Garo ha kane ka ilekshon ban wan.
“Nga tharai ka TMC kan nym ïoh vote palat ban ïa ka BJP.Ha nga hi, ka TMC kan wan ba khatduh ha Ri-lum Garo ha kane ka kynti.
Ka rukom treikam ki nongtrei ka TMC bad ka jingwan rung Congress ki nongïalam bad ki nongkitkam, la I ba ka TMC kan nym poi wat ha ka kyrdan kaba ka BJP kan ïoh ha Ri-lum Garo," ula ong.
New Delhi: Ka Enforcement Directorate, ka la kem noh ia U  Arvind Kejriwal, myntri rangbah ka Delhi, hynnin ka miet, halor ka jingkynnoh, ba u don kti ha ka jingleh beain, ha ka jingmynjur  ia ka ain die kyiad jong ka sorkar ha katei ka jylla rit ha Delhi.
La rah ia U Kejriwal, da ka Enforcement Directorate, sha ka ophis treikam jongka, ha kaba U Kejriwal, ula shah set ha katei ka ophis ba heh duh jong ka ED.Katei ka jingjia, ka dei  hadien ba ka  Delhi High Court, ka la kyntait ban iakren halor ka jing ujor jong U Kejriwal, ha kaba iadei  bad ka jingshah khot hajir jongu, ha ka tnat  Enforcement Directorate.
Ka ED, ka la khot hajir ia U Kejriwal,  haduh khyndai sien kynthih, hynrei U Kejriwal, um shym la leit satia ban shah tohkit ialade.
Hadien katei ka rai jong ka Delhi High Court, ka  Enforcement Directorate, ka la leit sha iing jong U Kejriwal, ha kaba la talasi ia ka iing bad la tohkit ruh ia u myntri rangbah jong ka Delhi.
Ki briew jong ka ED, ki la kurup noh ruh ia ki mobile phone jong U Kejriwal bad kiba ha iing jongu.
Ka la don ka jingpahara kaba skhem bha, ha khmat iing jong U Kejriwal bad ia ka Rakhi Birla, kaba dei ka MLA jong ka AAP, kaba shong pyrshah ha khmat iing U Kejriwal, la rah noh da ki pulit jong ka Delhi.
Ka AAP, ka la ujor mardor ia kane ka kam sha Supreme Court, ha kaba ka la dawa, ba katei ka kashari, kan shong bishar noh mardor, ban iakren halor ka jingshah kem U Kejriwal.
Ka AAP,  haduh mynta kam shym la weng satia ia U Kejriwal, kum u myntri rangbah  bad un dang iai bteng ban long u myntri rangbah  jong katei ka jylla, ha kaba un treikam napoh phatok.
Shillong:Ka Meghalaya Energy Power Generation Corporation Limited (MePGCL) ka la pynbna ba kan khang ïaid kali na ka jingkieng Umïam (Damsite) naduh ka 31 tarik Lber haduh ka 8 tarik Ïaïong namar ka jingmaramot ïa ka jingkieng.
La pyntip ba ha ka 31 tarik Lber, ka jingkhang ban ïaid kali kan treikam tang hynriew kynta kata naduh ka por 8 baje mynstep haduh ka por 2 baje janmied.
La ong ba tang ki Ambulance yn shah ban ïaid ha kane ka por.
Ka MePGCL ka pyntip ruh ba hadien bala dep pyntrei ïa ka kam, yn sa plie noh ïa shiliang jong ka surok ba pynnoh sha kaphang jong ka wah, ba kin ïaid ki kali kiba khia hapoh ka 4 ton.
Ka jingplie ïa shiliang ka surok kan long ha baroh kine ki phra sngi haduh ka por 7 baje mynstep jong ka 8 tarik Ïaïong.
Ka la pyntip ruh ba hadien ka 8 tarik Ïaïong, hadien ka por 7 baje mynstep, yn sa shah ban ïaid sa ïa ki kali kiba hapoh ka 15 ton na ka phang jong ka surok ba pynnoh sha ka liang ka wah.
Lah kyntu ïa ki Deputy Commissioner ka East Khasi Hills bad Ri-Bhoi District ba kin ithuh ïa ki jaka hashuwa ban poi sha ka dam na ka bynta ban pynïeng ïa ki kali hapdeng ka por 8 baje mynstep haduh 2 baje janmied jong ka 31 tarik Lber.
La kyntu ruh ïa ka Tnat PWD ba kan shong bishar bad ithuh ïa kiwei pat ki lynti ïaid ha ka por ka jingkhangdam ba 6 kynta ïa ka jingkieng ban ïaid kali ha ka 31 tarik Lber ban lah pynïaid ïa kiwei pat ki kali kiba khia palat ïa ka 4 ton.
Shillong: Sa arngut ki briew, ki la shah kem ha ki pulit Ribhoi, halor ka jingdonkti jongki, ha ki kam pynbthei bom bad ha ka jingtohkit kaba bun kynta jong ki pulit, ki la ioh jingtip, ba ki nongialam HNLC, ki la pynbieit ia ki samla, ba kin leh ia ki kam pyntriem bapher, khnang ba ka jingioh lum pisa jongki, kan nang kiew.
Ka don ka video, kaba la iakren hapdeng U Bah Sanbor Pala, u heh shipai ka HNLC bad uwei na kiba donkti, ha ka jingthmu pynbthei bom ha Ribhoi.
Ki pulit, ki dang wad jingtip ha kine ki sngi, la ki don ne em, kiba la siew pisa sha ka seng HNLC bad la kren shai, ba kino kino kiba don bynta bad katei ka seng, kin shah bishar, ha ki kyndon jong ka Unlawful Activities Prevention Act (UAPA).
Katkum ka video ba la pyllait da ki Pulit, la ïohsngew ïa ka jingïakren hapdeng u Commander ka HNLC Sanbor Pala ula pynshlur ban leh ïa ka kam, khlem da kren shai kam aïu, jong ka HNLC ïa kaba une u samla ula pynpaw ba um kwah satia ban leh ïa kane ka kam namar ba sheptieng ïoh ngat ki para Jaitbynriew lajong.
La ïohsngew ruh ba une u samla ula pynpaw ba un bret noh ïa ka tiar, khlem da batai tiar aïu, namar ka jingtieng.
Shillong:Ka Khasi Students Union, kaba don bynta lang ha ka North East Students Organization (NESO) kala pynpaw ia ka jingsngew kyrmen ban ioh ia ka rai kaba biang halor ka jingujor dorkhas pyrshah ia ka jingpyntreikam ka sorkar India ia ka ain khot pdiang nongshong shnong ne ka Citizen Amendment Act (CAA) 2019.
U General Secretary ka KSU u samla Donald V Thabah, haba kren mynta ka sngi, ula iathuh ba ha ka jingbishar ka Supreme Court ha kane ka sngi Hatmajai, ka la phiah ar bynta ia ki 327 tylli ki dorkhas kiba ujor pyrshah ia ka CAA, kawei ka bynta ia ka bynta ba hap ha ri Thor bad kawei pat ia ki dorkhas kiba wan na thain shatei lammihngi ka India.
U samla Donald ula ong ba wat la ka rai kam pat mih na ka Supreme Court, hynrei ka don ka jingsngew kyrmen ba ki riewlum ka thain shatei lammihngi ka India kin ioh ia ka bishar hok halor kane ka ain.
“Ka Supreme Court ka la buh tarik biang ban bishar ha ka 9 tarik Iaiong ban wan halor kane ka mukotduma", la ong u Samla Donald.
Ka NESO ka la ujor mukotduma pyrshah ia kane ka ain ka sorkar India naduh ka snem 2019, ha ka por ba ka sorkar pdeng kala mynjur ha Parliament ban pdiang nongshong shnong ia ki Hindu, Parsi, Jain, Buddhist bad Khristan kiba wan shwa ka 31 tarik Nohprah 2024 na ri Bangladesh, Pakistan bad Afghanistan.
U nongialam ka KSU ula ong ba ka jingiakhih ka NESO ka long namar ba ka don ka jingma kaba shyrkhei ia ka jaitbynriew riewlum lada ki 1 klur ngut tam ki Hindu na Bangladesh kin wan ban pan jaka sah hangne ha jylla, ha kaba ka jaitbynriew Khasi ka don tang 15 lak ngut.
“Kaei ka ban jia ia ka jaitbynriew, lada ki Hindu na Bangladesh kin wan tang 25 lak ngut bad, ki paidbah baroh kila tip ia kata", la ong u General secretary ka KSU.U la ong ba ka NESO kam shym la iakhih halor ka nongrim jong ka niam, hynrei namar ka jaitbynriew.
Shillong:Ka National People’s Party (NPP) ha ka sn gi Balang, kala ther kylla ïa ka liang Pyrshah Voice of the People Party (VPP) namar ka jingkyn noh ba ka party (NPP) ka dei ka team C jong ka BJP.Ha ka kyrwoh, u nongaiktien ka NPP Bah Himalaya Shangpliang ula ong ba kine ki jingkynnoh ïadei bad ka BJP ka dei tang ka jingïamutdur suda ba khlem ki jingshisha.
Ula ong ba ka NPP ka la jop ïa ka ilekshon MLA 2023 namar ka jingkyrshan kaba radbah jong ki paidbah ka Jylla, kiba pynshong nongrim na ki kam pynroi kiba ka party kala leh ha kine ki san snem bala leit noh kata naduh u 2018-2023.
“Mynta, ka NPP ka la phuh da ka jingkyrshan jong ki paidbah namar ka nud ban leh eiei halor ki ishu ba sahteng jong ka Jylla, kiba la shu ieh baroh shikatta ym ban shu heh tang ka tyngam," ong u Bah Shangpliang.
“Ka NPP ka la trei shitom ban ïoh ïa ka jingjop kaba hun ha baroh artylli ki Parliamentary seat ha ka ilekshon Lok Sabha bad ka phakhmat ban pynbteng ha ka ban wanrah ïa ki kam pynroi na ka bynta ki paidbah bad ban pynkylla dur ïa ka Jylla," ula bynrap.
Shillong:Ki politishian jong ka Meghalaya ki heh nia tang ha rynsan ban kren katba kiwei ki leit tur shaduh khappud ruh haba don kano kano ka jingjia ba shah lehbien ki paradoh parasnam.
“Kane ka dei kata ka jingpang ka jaitbynriew", la ong u general secretary ka Khasi Students Union (KSU) u samla Donald V Thabah mynta ka sngi.
Ka KSU ka la iaid lynti sha ka 46 snem eiei haduh mynta bad bun ki mat ki jura kiba ka la iakhih naduh ki snem 1978 eiei ter ter haduh kine ki sngi, ki sah kut khlem urlong.
U samla Donald u la ong ba ki samla kiba bun kila aiti ia ka jingim, kila shah set phatok hynrei ki briew kiba don ha ka bor, kam don satia ka jingkut jingmut ban pynurlong ia ki mat.
“Lada peit ia kiwei ki jaitbynriew, haba peit ia ki mat kiba iadei bad ka ri bad ka jaitbynriew, ki nongialam ki leit ban iakhih haduh Parliament, kum ka jingpynrung ia ka ktien Bodo ha ka khyrnit ba phra ka riti synshar ka ri, ka jingdawa ia ka Territorial Council, ki MP ki la leit iakhih haduh Parliament ruh.
Ngi iohi ha ka jingkulmar ka Assam bad Mizoram, baroh ki MLA ka Mizoram naduh liangsynshar bad liangpyrshah ki leit tur sha khappud, katba ki politishian jong ngi pat ki kut tang haba kren ha rynsan ialap elekshon, bad ki shu iakynthoh uwei ia uwei pynban para maki bad kane ka dei kata ka jingpang ia ki nongialam jong ngi", la ong u bah Donald.
U la ong ba kane ka dei namar ba ki nongialam jong ka jaitbynriew kim don ka jingiohi jngai.
Na ka seng KSU lem bad kiwei kin ym shongthait hynrei kin iai trei ia ki jingeh jong ka jaitbynriew.
Te balei pt maki tang lah  long president,la kwah kylla politicians.
Shillong:U samla Donald Thabah u ba dei u General Secretary ka Khasi Student Union (KSU) sengkmie mynta ka sngi ka 20 tarik u lber 2024, u la leit ban aiti noh ia kawei ka iing ba la pynshna da ka KSU Mawlai Circle ia ka kong Regina Jyrwa, kaba don ha Mawlai Nongkwar ka ba don haduh 10 ngut ki khun.
Kane ka jingaiti ia ka iing ba la pynshna kalong kum ka dak ban rakhe burom ia ka jingdap 46 snem ka jingshakri jong ka seng.
Ha kane ka sngi nalor u samla Donald Thabah la iadonlang ruh u Biangbor.
L Paliar u ba dei u Vice President ka CEC, u rangbah shnong jong ka Mawlai Nongkwar u bah Moon, u secretary shnong ha ka jingiadonlang ruh ki trai iing kong Streamlet Kharbhih, kaba dei trai jaka ba la ai sngewbha ban shna ia katei ka iing.
Hashwa ban khap ia u ribon bad ban aiti noh ia kane ka iing sha kawei ka longiing nakaliang u samla Donald Thabah haba kren ha kane ka sngi u la ong, ba ki 46 tylli ki snem ka jingiaid lynti ka seng KSU bad bun ki ishu ba ka seng ka la shimti ia ka kam ba dei ban pyndep ba wat la ki nongialam ba hakhmat kim don shuh bad ka sengseng, hynrei ka seng kan ialeh beit nakabynta ka ri bad ka jaitbynriew.
“Na ka liang u bah Biangbor Paliar, haba ai jinglren u la ong, ba kane ka dei ka sien ka ba nyngkong ba ka seng ka ioh ban shim ia ka sienjam ban iarap shna ia katei ka iing bad kane ka long ka jingkyrkhu shibun".
U bah Biangbor u la ai ruh ka jingkyrkhu kyrdoh ia kane ka longiing ba kan bha ba ka kamai kajih bad kum ka seng ka kloi ban ai ka kti kamon kti ka diang na ka bynta kiba donkam ka jingiarap kiba bun.
Shillong:Kum shi bynta ban bud ryntih ia ki jingbthah jong ka tnad Election commission of India (ECI),haba iadei bad ka jingpyntreikam ia ka model code of conduct (MCC) hadien ba la dep ban pynbna ia ka tarik ban pynlong ia ka elekshon Loksabha 2024.
Ha ki 72 kynta ba la pyntreikam ia ka model code of conduct hapoh jong ka jylla,ki bor pyniaid distrik ki la pynmih ia ki hukum bad mana, ha kaba la dep ruh ban buh ia ka kynhun jong ki Flying Squad ha baroh ki Assembly constituency.
La wanrah ruh ia ka komiti ban peit bniah ia ka jing pynlut pynsep bad ki tnad treikam jong ka sorkar ki hap ban bud ryntih ia ki jingbthah jong ka model code of conduct.
La dep ban weng noh ia ki dur jong ki riew sain hima sima na ka website jong ka sorkar.
La weng noh ruh ia ki jingbuh dur bad ki dur ba la dep tah ha ki jaka sorkar,ki jaka jong ki riew shimet ha ki 72 kynta ba ka MCC ka la treikam.
Ha kylleng ki district la dep ban weng noh ia ki poster ha ki jaka sorkar 109 tylli, ha ki jaka paidbah 248 tylli, ki banner 228 tylli ha ki jaka sorkar,440 tylli ha ki jaka paidbah.
La weng noh ruh ia 43 tylli ki jingthoh kynroh ha ki jaka sorkar bad 58 tylli ha ki jaka paidbah.
Ha ki 24 kynta ka jingpyndam noh ia ki dur ha ki jaka sorkar ka long 323 tylli, ha ki 48 kynta ha ki jaka paidbah 599 bad ha ki jaka jong ki riew shimet la dep ban pyndam noh 253 tylli ha ka 72 kynta.
Hadien ba la mih ki khubor ia ka jingud bad jingbynniaw ki khynnah kiba ialeh ia ka Exam SSLC 2024 khamtam ia ka subject Social Sciences kaba dei ha ka sngi ba la kut artad ka Exam(15-03-2034), ngi iohi ha ki lad pathai khubor mynnin ka sngi ba ki bor pyniaid jong ka MBOSE lyngba u Controller of Examination u la pynshai bad iathuh ba ka daw jong ka jingshem jingeh jong ki khynnah kiba ialeh ia ka SSLC Exam 2024 ha ka social Sciences ka dei namar ba don katto katne ki skul kim bym shym la pynthymmai ia ki kot pule thymmai jongki.
Kata,ki don ki skul kiba dang hikai da ki kot kiba rim.
Kum kane ka jingpynshai na ki bor pyniaid ka MBOSE kadei ka bym lah satia ban pdiang bad ka la nang paw pen ryngkew shuh shuh ban ialam bakla ia ki paidbah bym tip ei ei.
Ka paw pynban ki kam torti jong kane ka bor pyniaid Exam ba pawnam tam ha Meghalaya.
Ka Exam SSLC 2024 kadei ka samoi pule (session) jong ki khynnah class-X jong u snem 2023 tangba ka Exam jong ki pat,ka MBOSE ka pynialeh ia ki ha u snem 2024.
Ka jingpynkylla kot thymmai ha ki skul,ka MBOSE ka la pynmih kyrkieh dang ha ki bnai January-February 2024 shi taiew ne ar taiew ei ei shwa ban plie skul jong u snem 2024.
Ki class X kiba pule ha u snem 2024 ki dang pule da ki kot pule kiba rim.
Kumno kin pule ia ki kot thymmai ha u snem 2023 haba ki kot thymmai ki sdang pynthymmai ha u snem 2024? Ki khynnah skul,ki kmie ki kpa,ki paidbah ki tip bha ba mynta u snem 2024, wat hadien shi taiew ar taiew ba la sdang ban long skul ruh,bun ki khynnah skul kim pat ioh kot pule satia ban thied na iew namar ba pynkylla thymmai ka MBOSE ia ki kot thymmai.
Don ruh katto katne ki kmie ki kpa kiba iathuh ba wat haduh mynta ruh,dang don sa iwei ar ki kot pule kiba kim pat ioh satia ban thied namar kim don ha dukan kot.
Ban ong ba dei ba don ki skul kiba khlem pynthymmai ia ki kot pule ha u snem 2023, shi snem shwa ban pynmih kot thymmai kalong kaba sngew sam mut palat.
Wat ki khynnah bad ki kmie ki kpa jong ki khynnah ruh kim lah pdiang satia ia kum kine ki jingpynshai.
Hato,ki kmie ki kpa bad ki paidbah ki sngew ishap ia kata? Wat kiba kham duna ka jingtip ia nga- iaphi ruh, kim lah ngeit satia ia kum kata ka jingpynshai.
Ha ka jingshisha,ka MBOSE ka dei ban jubab hok ba lada don shisha ki jingbakla hangne hangtai,ka dei ban pyrkhat ban iarap da kino kino ki lad(ways and means) katba ka sngew dei ban leh, ym dei pat ban shu da rap jot ba paw pew ryngkew pynpan ki kam torti jongka bad kam dei ban ialehkai ia ka lawei bad ka iap ka im jongnki khynnah pule.
Ban tap eit miaw ia la ka iwtung,kam dei satia ia ki bor pyniaid Exam ba donburom kum ka MBOSE.Kumno ki kmie ki kpa,ki seng bhalang bapher bapher ki sngew halor kane ka kam kaba ktah shisha ia ka lawei ka jingpule ki khynnah bapli?Hoto,sngew dei hi ban shu phah ne ai ka jingkitbok jingrwiang(wishes them) shwa ban long Exam katba ynda ia kynduh jingeh pat ki khynnah ngin shubia khaprip ngain ngain?Lada ki khun jongphi ki phiel(failed) ei shi snem, khlem pyrkhat lem katno ka jingduh jongki? Yn nai ia kren ia ka bai skul,bai kot,bai kali,etc etc ba phi la pynlut ha ka shisnem.
Hynrei kaba kham shyrkhei eh dei ka jinghiar jongki ia ka jingioh mark ha ka social Sciences mynta u snem.
Ha ka jaka ba kin ioh First Division,ki khun jongphi kin poi noh tang ha ka mark jong ka kyrdan 2nd ne 3rd Division.
Don pat kiban pass tang san(5) subjects.
Dei hangne ba ka ktah ia ka lawei jongki khamtam kiba kwah pule shabar ne ha ki skul ne college ba kham paw.
Mano ba leh typing bad editing I ma bha bad lehrain ban leh kumne… Hire ia nga ngan solve ki teachnical issue jong phi hynrei te ka business jong phi kan sa ngam jyllop mo.
To pule bha Kane ka article Don tang spelling error suda.
bah Lambok Marbngar ,President KSU, sngewbha pynshai paidbah lem naka bynta iangi ki paidbah, shaphang Kane ka jingeh,khnang ba ngin sngewthuh paidbah, lada fi sngewsynei iaki rit ki ria.
Shillong:Ka sorkar jylla ka la ong ba ka la pyrshang bun ki jingtreikam ban pynkynriah ïa kiba shong hapoh ka Harijan colony bad kan ym don ka daw ka ban ai jingdonkam ne ai burom ïa ki jingtreikam ne jingbthah ba la pynmih da ka HNLC.“Ka sorkar ka la leh bun ki jingpyrshang bad kam pat shim la pynkut ïa kane ka jingmut ban pynkynriah ïa kiba shong hapoh ka Harijan colony.
Kumta nga ïohi ba kam don ka daw ban ai burom ne ban shim kongsan than ïa ki jingbthah ne aipor ba la pynmih da ka HNLC," ong u Myntri ka Sorkar jylla bad uba dei u nongaiktien ka sorkar MDA u Bah Paul Lyngdoh halor ka jingbyrngem ba la pynmih da ka HNLC ban pyndep pura ïa ka jingpynkynriah ïa kiba shong hapoh Harijan colony hapoh ka shibnai ne ba kin mad ïa ki jingeh.
Haba kren shaphang ka jingpynbthei bom kaba dangshen hapoh ka nongbah bad ka jingbym shong shngaiñ ki nongshong shnong u Bah Lyngdoh ua la ong, “Ka jingjia kaba kum kane ka ju ïaijia ha baroh ki bynta jong ka pyrthei bad haba ïadei bad ka Meghalaya ki sngi jong ki kam pyntriem bad ki kam rah suloi ki la long ki sngi kiba la leit bad ka HNLC, namar kane ka kam kam shym la long shuh ïa kaei kaba la jia ha ki 15 snem mynshwa".
U la ong, “Kam dei ka kam kaba heh kaba dei ban pynkhuslai ïa ngi hynrei ngin ym lah pat ban shah jem ne kheiñ sting bad yn pynthikna ba ka tnat pulit kan pynkhlaiñ ïa ki bor ïada khnang ba kan lah ban tehlakam ïa kine ki jinglong jingman kiba lah ban mih ha ki sngi ban wan".
Haba ïadei bad ka jingshah ktah ki kam jngohkai, u Bah Lyngdoh uba dei ruh u myntri ba khmih ïa ka tnat Tourism u la ong, “Kaei kaba la jia ka long tang ka jingpynkyndit ha kane ka kam kaba jia shisien lano ne kaba long marwei bad kam shym la dei kata kaba la pynlong ba kan dei kaba heh".
“Nga la ïohi ba wat ki jaka ba khlaiñ bha ki kam jngohkai pyrthei ha kylleng ka pyrthei, kum ka ri London da kaba shu ong ka la long kaba la mad ïa ki sngi jong ki jingïakhih paidbah kiba ha ka jylla kam shym la ïohi ha ki phew snem mynshwa bad watla katta ruh ngin ym lah ban kheiñ shngaiñ ïa kum kine ki jingjia," u la bynrap.
Shuh shuh ula ong, “Hynrei ngi sngew ba ka la don ka jingkylla kaba heh kaba la jia Meghalaya ha kaba mynta ki briew ki la peit ïa ka kam jngohkai kum ka jingai kam aijam kaba heh kaba kyntiew ïa ka ïoh kamai bad kin pynleit jingmut ban pynkhlaiñ ïa kane ka bynta bad ha baroh ki shnong bad phin ïohi ba wat ki dorbar shnong ki la wan shakhmat bad ïatreilang bad ka tnat ban pynthikna ba ka jinglong shngaiñ bad ki lad jingïada kiba wanjngoh kai kan long ka kam kaba hakhmat".
Lap ki paidbah Nongshong Shnong jongka Shnong Mawsynram ha ryngkatlang ki paidbah napoh kiwei pat ki Shnong bapher bapher jongka Block Mawsynram kiba wan ban phah sumar jingpang shapoh ka CHC Mawsynram halor ka jingsuki pyntreikam ia ka Surok kaba dei ban iaid manla ka sngi khamtam kaba la wanrah jingeh ia ki paidbah kiba dei ban leit phah sumar jingpang shapoh ka CHC lem bad ki khynnah skul pule ruh jumjuh.
Kane ka Surok ka la long kawei napdeng ka lynti kaba ai jingshakri ia kiba bun ki paidbah kiba donkam haba leit shapoh ki Skul bapher bapher bad khamtam ia ki Nongpang haba ki leit phah sumar jingpang shapoh ka CHC Hospital kaba long ka jaka sumar jingpang na bynta ki Paidbah Nongshong shnong jong kiba bun ki Shnong hapoh ka thaiñ Mawsynram Block kiba dei ban ioh ka jingshakri kaba bha lyngba katei ka CHC Hospital.
Bun na ki paidbah khamtam kiba don hapdeng ka jingpang ynda haba kila pyrshang banleit shim dawai shapoh ka CHC Hospital kaba don hapoh ka Shnong Mawsynram ki la mat ia ka jingeh kaba jur haba iaid lynti da ki kjat ne wat ban iaid da kali ruh ymlait shuh.
Katei ka jingeh kala wanrah ruh ia ki Khynnah Skul pule ba kim ioh thikna ban iaid lynti lyngba katei ka surok banleit shapoh ki Skul bad la shem ruh halor ka jingtorti ban pyntreikam ia ka Surok kaba la sah khongreng khlem da lah ban pynsted na ka bynta ka jingmyntoi ban ioh katkum ka jingdonkam jongki paidbah Nongshong Shnong.
Naduh kaba sdang ban pyntreikam ia katei ka Surok lyngba ki Contractor napoh ka tnad PWD Road lashem haduh kat mynta ki sngi ba ka long ka surok kaba la wanrah jingeh ia ki paidbah nongpang kiba dei ban rung shapoh ka CHC, bad kumjuh ruh halor ki Khynnah Skul ba pule shapoh Ki Skul kiba dei ban iaid lyngba katei ka surok ba kim iohlad.
La iohi ba la pyntreikam sha baroh kylleng sawdong jongkatei ka surok kaba iaid napoh ka Shnong Mawsynram bad ka jingangnud jongki Paidbah Nongshong Shnong ba kin ioh ia ka Surok kaba bha, hynrei haba shem haduh kat mynta ki sngi la sakhi ba la pyntreikam suki kylleng sawdong ia katei ka Surok bad kaba la wanrah ia ka jingeh bad jingjynjar ia ki Paidbah Nongshong Shnong halor kiba bun ki liang kiba donkam bad lada dei ban iaid kali ruh lyngba katei ka surok ymlah shuh.
Ynda haba iohi halor ka jingshna ia ka kynroh ban pynheh ia kane ka surok ka la wanrah ka jingpyntieng ia ki paidbah kiba dei ban iaid lynti lyngba katei ka surok kumba ka paw ba dang sahkut bad iai suki khlem da lah ban pynsted ia ka rukom treikam namar bnym don nongtrei kiba biang.
Ka jingtrei kala suki bad ki paidbah ki kwah palat ba ka tnad PWD ka dei ban peit khambniah ban pynkloi bad kham pynsted ia ka jingtrei namar ka buh jingeh ia ki paidbah ha ka leit ka wan.
Kiba bun ki paidbah kim shym la poi pyrkhat haba phai sha ka jingpyntreikam ia kane ka Surok ba kanlong kaba suki bad ban wanrah jingeh syndet khamtam ia ki paidbah kiba dei ban leit phah sumar jingpang shapoh ka CHC Hospital.
Pynban ynda haba iohi ia ka jinglong ba suki ban pyntreikam ia katei ka surok da kaba ymshym la don kano kano ka jingkitkhlieh ban pynkloi baroh kawei kat shaba phai ka laha ban shu long pynban tang ka jingpyrshang ban kit halade shimet tang ia ka spah ka phew jong u paidbah paidlang khlem da don kano kano ka jingpynbha wat tang khyndiat ruh em.
Nakaliang jongngi kum ki paidbah Nongshong Shnong jongka thaiñ ymshym dei bala don kano kano ruh ka jingsngewpher lada dei ki politicians ne contractor ruh kumjuh, hynrei tang kawei kalong ba ngimkwah ban iohi ia ka jingpyrshang ban wanrah da kaba pyntreikam suki katba mon ha lade shimet khlem da pyrkhatlang ia ka jingdonkam ki paidbah Nongshong Snnong khamtam ha kaba iadei na bynta katei ka surok manla kapor.
Na ka liang jongki paidbah Nongshnong Shnong jongka Shnong Mawsynram kila buh ka jingkyntu kaba jur ia ka Tnad PWD khamtam lyngba ki Contractor kiba shimti ban pyntrei ia ka kam ba kidei ban pynsted noh kloi katba lah ban pyntreikam na bynta ka jingdonkam jongki paidbah khamtam ha kaba iadei bad ka leit ka wan jongki Paidbah kiban ioh ka jingshakri pura lyngba ka CHC Hospital bad kumjuh ia ki khynnah skul kiba leit ban pule ruh kumjuh.
Khublei ShibunBa phah ia kane ka kyrwoh,.
Shillong:Kumba phra snem eiei mynshwa, ka jingdon ki dukan harud surok ha Tynam masi, ka dang duna bha hynrei mynta, ki dukan ki la kharoi bha bad, ka daw ka dei namar ba ka jingkiew ka kam jngohkai pyrthei.
Ka Tynam Masi ka hap ha ka shnong Laitsohpliah, ha ka lynti bah na Shillong sha Sohra.
Katkum ka jingiakren bad iwei i kong ba shong dukan, la iathuh ba ka jingwan ka kam jngohkai ka la plie lad ia ki nongshong shnong ban kamai jakpoh da kaba die ia ki jingdie khutia mutia, ka sha bad ki jingbam bad kane kala iarap ia ki ban lait na kaba leit prat sha khlaw.
Namar ba ha kane ka jaka, la don ka jaka peitkai shynna kaba iohi ia ki them, ka la khring ruh ia ki nongwankai ban sangeh ha lynti ban leit sha Sohra.
Kiba shong dukan, ki nongwankai kiba bun ki dei napoh ka ri bad katto katne kiba wan nabar ri.
La iathuh ba ki nongwankai nabar ri, ki kham bam naphang katba kiba dei na kane ka ri, ki don kiba kham jied bam bad kim da bam naphang.
Hynrei namar ba kane ka dei ka jaka ka PWD, kiba shong dukan kim lah ban shna kaba skhem, hynrei ki shu shna malu mala tang ban lait na u slap ka lyer.
Imphal:Ka jingleit ialap elekshon jong u kyrtong jong ka parti Congress ha ka Outer Manipur Lok sabha Constituency ka la shah pynthut noh ha ki seng lehnoh ha ki ar sngi ha Ukhrul district jong ka jylla Manipur kaba don ha khapud bad ka ri Myanmar.
Katkum ka jing iathuh jong ki heh ophisar ba ka jingiather kuli ba markylliang ka la mih hapdeng ki bor shipai bad ki riew pyrshah ia ka shong suk shong sain katba ka elekshon ialap elekshon bala pynlong ha ka hall ha ka shnog Tuinem ha ukhrul district jong ka jylla Manipur ha ka janmiet sngi ba ar.
U kyrtong jong ka parti Congress u Alfred Kanngam Arthur, u ba dei ruh u MLA Barim jong ka Ukhrul Constituency ha jylla Manipur u la iakhun ia kane ka elekshon na ka parti Congress,kaba yn sa leit ban thep vote ha ka 26 tarik April.
La ioh sngew ia ka jingsawa jong ki ktang suloi ha syndah jong ka jaka ba pynlong jingialang ha ka sngi ba ar ha ka por 1.30 janmiet,tang shu sdang ka jingialang ialap elekshon.
Ki bor shipai ha ryngkat ki pulit jong ka Ukhrul, ki la pynphai kuli Kylla sha kine ki bynta ba Sawa ki ktang suloi, hynrei ym shem la don satia kino kino kiba mynsaw.
Ha ka sngi nyngkong ka 18 tarik Lber ruh ka la don ka jingsawa jong ki ktang suloi ha ki jaka ba pynlong jingialang ha TK woodlands resort kaba don ha ukhrul district na ki briew ki bym lah satia ban tip.
