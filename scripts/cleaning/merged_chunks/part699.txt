“Kiwei-kiwei ki bynta jong ka India kum kiba Shathie, Mihngi, khamtam ki Jylla ki bym kren ïa ka ktien Hindi…ngi kham sngewtynnad hi ban pyndonkam da ka kyntien ‘India’.
Haba ngi pyndonkam da ka kyntien ‘India’, ngi sngew ba ka dei ka ri jong ngi…lada phi pyndonkam da ka kyntien Bharat, ka lah ban wanrah ïa ka jingsngew ha ki briew ba ki duna ka jingïadei bad ka ri…bad kane kan ktah ïa ka jingsngew jong ki," u la ong.
Na ka liang ka seng ka sngew ba ym dei shuh ban pynkylla kumba la thoh ha ka Riti Synshar ka Ri namar lada leh kumta ka mut bym burom shuh ïa ki nongthaw jong ka Riti Synshar ka Ri, u la ong.
Haba kylli, u la ong ba u ju sakhi ïa kita ki ’riewsaiñ pyrthei (Right Wing) kiba pyrshang ban wanrah ïa ki jingsngew bapher-bapher bad na kata ka daw ka don ka jingpynkylla kyrteng kat ïa ba don – ïa ka ‘All India Radio’ ruh ki ai ‘Akashvani’ kumjuh ki kyrteng skhim la bun da ki kyntien ‘Hindi’, ha kawei ka liang kaba wanrah ka jingbym sngewthuh hapdeng kito ki bym nang kren ïa kane ka ktien.
“Ïa kata ngim lah ban len ba ka BJP hi ka pyrshang ban wanrah nyngkong ïa ka ktien ‘Hindi’ ba kan long ka ktien salonsar ha India.
Ngim lah hi ban len ba ki pyndonkam ïa ki jingsngew jong ki ‘Hindu’/‘Hindi’ ban ïoh ‘vote’, kane ka long kaba shai.
Ngam tharai ba ki ruh kin kyntait ïa kata, ki ruh ki sngewthuh hi ba ki donkam ïa kata," la bynrap u nongaiktien.
Ka kol ba la ïoh ban khyrwit da u Kaseem Al Zein ha ka minit ba 77 ka la biang pura ïa ka Labanon ban lah pynliem noh ïa ka India bad ban bat ïa ka kyrdan kaba lai ha ka lympung 49th King’s Cup 2023 kaba la long ha 700th Anniversary Stadium ha Chiang Mai, Thailand ha ka sngi U Blei.
Ka Lebanon, kaba la mad jingshah rem haduh arsien ha ka jingïakhun pyrshah ïa ka India kaba la long dang shen ha Bhubaneswar bad Bangalore, ha kane ka kynti ruh ka la long shisha kaba donbok, namar wat hadien ka jingshah ñion ha ki rangïalehkai shakhmat, hynrei ka la lah ban khanglad bad ruh khamtam na ka jingpynlehnohei ïa kiba bun tylli ki kabu ksiar da ki rangïalehkai ka India.
Ka India kaba la khur takma rnong ha u snem 2019, ha kane ka kynti ka la pynkut noh ïa kane ka lympung da kaba leit thylli sha la ïing.
Lah ban pynkynmaw ba ka jingïakhun semi-final pyrshah ïa ka Iraq, watla ka India ka la shah pynliem noh lyngba kaj ingïashut tie-breaker hadien ba ka jingïalehkai ka la kut da mar 2 kol, hynrei kane ka jingshah rem noh ha kane ka jingïakhun jong ka India ka dei namar ka jingpynlehnoh ei ïa kiba bun tylli ki kabu ksiar ban pynkhih jar.
Ka West Jaiñtia District Badminton Association (WJDBA) ka la pynkut noh ïa ka lympung ïalehkai 14th District Open Badminton Championship 2023 kaba la long ha Seiñraij Indoor Sports Hall, Tpep Pale Jowai ha ka janmiet sngi Saitjaiñ.
U kongsan ha kane ka sngi u la long u Bah OH Toi, President ka Seiñraij Jowai uba la wan ban pynhap pyrda ïa kane ka jingïakop ha ka jingdonlang ki dkhot nongkitkam ka WJDBA kynthup ïa u President u Bah JM Pohsngap, General Secretary Bah M Nongpluh bad kiwei kiwei.
Ki kyrdan ïakhun ki kynthup naduh ka Women Single, Women’s Doubles, Men Single Open bad Men’s Doubles Open, Mixed Doubles, Men’s Singles 35+, Men’s Doubles 35+, 50+Men Single bad 50+Men Doubles.
Ha ka Women’s Doubles ïa ka nam lahduh la ïohrah da ka Josefina Dala Passah bad Balashembha Passah hadien ba ki la pynliem ïa ka Ibalari Siangshai bad Pretty Mary Sumer da 21-9, 21-19.
Ha ka Women’s Singles ïa ka nam lahduh la ïohrah da ka Ribhalang Passah hadien ba ka la pynliem noh ïa ka Balashembha Passah da 21-9, 21-18.
Ha ka Mixed doubles, ïa ka nam lahduh la ïohrah da ka Josefina Dala Passah bad Mebanker Shulai kiba la pynliem noh ïa u Deilang wa-O Nongpluh bad ka Ribhalang Passah da 21-12, 21-19.
Ha ka Men’s Singles Open, ïa ka nam lahduh la ïoh rah da u Mebanker Shullai hadien ba u la jop ïa u Deilang wa-O Nong-pluh da 21-11, 21-12.
Ha ka Men’s Doubles Open pat ïa ka nam lahduh la ïohrah da u Buromlangki Lakiang bad u Deilang wa-O Nongpluh hadien ba kila pynliem noh ïa u Mebanker Shullai bad u Gregoreo Passah da 21-8, 21-9.
Ha ka Men’s Singles 35+, ïa ka nam lahduh la ïohrah da u Da-u-ru Laloo hadien ba u la jop ïa u Peterson L Lamare da 21-18, 21-11.
Ha ka Men’s doubles 35+, ïa ka nam lahduh la ïoh rah da u Peterson L Lamare bad u Deymeniv Shullai hadien ba ki la pynliem noh ïa u Rimilan Passah bad u Da-u-ru Laloo da 10-21, 21-16, 21-11.
Ha ka 50+ Men’s Single, ïa ka nam lahduh la ïoh rah da u Teddy Laloo hadien ba ula jop ïa u Lanunsiama da 23-21, 15-21, 16-21.
Katba ha ka 50+Mens double ïa ka nam lahduh la ïohrah da u Lalnunsiama bad Am-brose Gatphoh hadien ba kila pynliem ïa u Salan Paswet bad Teddy Laloo da 23-21, 21-16.
Ka West Khasi Hills District Cricket Association ka la khur ïa ka jingjop kaba heh, kata da 127 run ha ka jingïakhun pyrshah ïa ka West Jaiñtia Hills DCA.Kane ka  la wan urlong  lyngba ka jinglah ka Dubleen Nengnong ban tied marwei haduh 87 run ha ka lympung Meghalaya Cricket Association’s U-19 Girls Inter District Cricket Tournament kaba la long ha ka sngi Saitjaiñ.
Ha kawei pat ka jingïalehkai kaba itynnad bad ïakhaid bha, ka Tura DCA ka la jop da 9 run ha ka jingïakhun pyrshah ïa ka East Garo Hills DCA.Haba phai sha ka jingïalehkai jong ka Zone 1 ha ka Group-B, ka WKH kaba la jop ïa ka jingkynting pisa ka la kam trai ban tied nyngkong ha ka jingïakhun kaba la long ha madan Umbuda, Ri-Bhoi, bad kamai 163 run na ki 19 over bad hap tang shi wiket.
Ka Dubleen Nengnong kaba la khur ïa ka nam ‘Player of the Match’ ka la tied haduh 16 tylli ki saw run ban kamai haduh 87 run na ki 73 tylli ki bol, shwa ba kan duh noh ïa ka wiket lajong ha ka over kaba khatduh.
Haba beh ïa kane ka thong kaba heh, ki nong-tied ka WJH kim shym la lah ban shan ha ki nongkawang bol ka WKH ha kaba ki la kamai tang 36 run bad hap lut baroh ki wiket bad dei tang Jinghaihun Ksoo kaba la tied 10 run.
Ka Emisakani Warjri bad ka Fenny Nongrum ki la long ki nongkawang bol kiba tbit bha, ha kaba ka Emisakani ka la khur 4 wiket bad ai tang 4 run bad ka Fenny ka la khur 3 wiket bad ai tang 3 run.
Haba phai pat sha ka jingïalehkai jong ka Zone 2 ha Salpara, North Garo Hills, ka Tura kaba la jop ka jingkynting pisa ka la kam trai ban tied nyngkong hynrei na ki 25 over ki la lah ban kamai tang 94 run bad hap 3 wiket.
Ka Pillika R Marak ka la tied 25 run, ka Mikchi-kime ka la tied 19 run bad ka Cheriksa S Sangma ka la tied 15 run.
Katba ka Kambesa A Sangma, Seng gamchi N Sangma bad ka Tangsilchi G Momin ki la ïoh ban khur mar shi wiket.
Haba beh ïa kane ka thong, ka EGH ka la jan poi sha ka jingjop hadien ba ka la khur ei haduh 42 run (extra) khlem da donkam trei shitom bad ka 19 run ba la tied da ka Silkamchi Marak hynrei namar ka jinghap wiket kloi, ka la pynlong ïa ka EGH ban duna noh da 9 run.
Baroh ki nongkawang bol ka Tura ki la ïoh khur wiket ha kane ka jingïalehkai.
Ki jingïalehkai ban long ha ka sngi Nyng-kong, ha Zone 1 Group B, ka WJH kan ïakhun pyrshah ïa ka Shillong Cricket Association, katba ka South Garo Hills DCA pat kan ïakhun pyrshah ïa ka North Garo Hills DCA ha ka Zone 2.
Wat hadien hynriew bnai ba la kut ka ilekshon MLA ha kane ka jylla, ka jingrwai “Kongdeng, Kongnah…Ha U Prah" ka dang ïaid ïew.
Naduh ha ki jaka khawai haduh ki shlem ai jingpule, kane ka jingrwai ka dei kaba ki briew ki sngewtynnad ban shad.
Tang shu la ïohsngew ïa ka jingrwai “Kongdeng, Kongnah…", tang katta la khih win ka lympung.
Ha ka sngi pyndonburom ïa ki nonghikai ha ka 5 tarik Nailur, ki khynnah jong ka Government Girls Higher Secondary School, Jowai ki la shad tyngeh da kane ka jingrwai.
Katkum ki dur khih (Video) kiba la saphriang, ki khynnah katei ka skul hapdeng u slap, ki la shad bad kynud ryngkat ïa kane ka sur jingrwai ha phyllaw jong ka skul.
Hynrei tang hadien katto katne sngi, ka Principal jong kane ka skul ka la shah ai da ka shithi na ka sorkar ha kaba ka hap ban jubab balei yn ym shim ki lad pynshitom pyrshah ïa ka halor ka jingtem ïa kane ka jingrwai kaba dei jong kawei ka seng saiñ pyrthei bad ka jingtem ïa kane ka jingrwai ka long pyrshah ïa ki kyndon treikam ba la buh ka sorkar.
Ban kham ïa shai, ka Directorate of School Education and Literacy (DSEL) ka la phah da ka shithi lane kata ka ‘show cause notice’ sha ka Principal jong katei ka skul halor ka jingailad ïa ki khynnah ban tem ïa katei ka jingrwai kaba dei jong kawei ka seng saiñ pyrthei ha ka jingrakhe ïa ka sngi burom ïa ki nonghikai.
Na ka liang jong ka DSEL ka la pynpaw ha ka shithi ba la phah sha ka Principal ba kane ka long pyrshah ïa ka rukom pynïaid bad ki kyndon jong ka sorkar.
Kumta ha kaba ïadei bad kane, la bthah ïa ka Principal ban jubab halor ka jingkylli ba balei yn ym shim ki lad pynshitom pyrshah ïa ka halor kane.
Ka dei ka jingshisha ba ki skul sorkar kim lah ban pynpaw jingshah liang ha kaba ïadei bad ka saiñ pyrthei.
Kin hap ban ïeng pdeng.
Hynrei ha kaba ïadei pat bad katei ka jingshad ki khynnah, ngi sngew ba ka jingpan jubab jong ka tnat DSEL na ka Principal ka la shu long shaba palat.
Ngim tharai ba ka jingtem ïa ka jingrwai ka don eiei bad ka saiñ pyrthei, hynrei ka dei beit tang na ka daw ba ki khynnah ki sngewtynnad ïa ka jingrwai.
Ngim tharai ba ka long kaba sniew ban sngewtynnad ïa ki jingrwai la ki dei jong ki seng saiñ pyrthei ne kiwei.
Ngim tharai ba kata ka Principal lane ki nonghikai ki dei lut ki nongkyrshan jong ka seng saiñ pyrthei kaba don ïa ka shap jong U Prah.
Ïa kita ki khynnah lei ngin ym ïakren namar kiba bun hi lane jan baroh kim dei satia kiba la ïoh ïa ka hok ban thep ‘vote’.
Ngim tharai ba ka Principal ne ki nonghikai ki la kyntu ïa ki khynnah ban tem da katei ka jingrwai “Kongdeng, Kongnah…".
Ngim tharai ruh ba baroh kiba don ha katei ka skul ki dei kiba shongshit saiñ pyrthei lut.
Bad da lei-lei, ngim tharai ba tang na kaba tem ïa katei ka jingrwai, ka sorkar kan don hapdeng ka jingma.
Ka jingleh jong katei ka tnat ba dei peit ïa ki skul ka shonghok ban ïoh ïa ka jingpynrem.
Ha kawei ka liang, ngi sngew sammut ba ka tnat DSEL ka la phah ïa katei ka shithi, bad ha kawei pat ka liang, ka dei ban pynlong ïa ngi baroh ban peitngor ïa ka jingleh jingkam ka sorkar.
Imat kane ka tnat DSEL ka duna bha ki kam ki jam haduh ba ka la pynlut por ban phah ïa kiba kum kitei ki shithi ki bym don nongrim.
Lehse ka lah ban shu phah da ka shithi kaba long kum ka jingmaham ne jingkyntu.
Hynrei ban ïaid shaduh utei u pud ban pan jingpynshai, ka long kaba la palat.
Kam dei ka sien banyngkong ba ki khynnah skul ki la shad ïa katei ka jingrwai.
Ngi kynmaw ba ha ka sngi ba la pynbna ïa ka ‘result’ jong ka Matrik, ki la don bun ki khynnah skul, kynthup kiba don ha kane ka nongbah, kiba la shad da ka jingrwai “Kongdeng, Kongnah…" ban pynpaw ïa ka jingkmen ba ki skul jong ki, ki la leh bha ha ka eksamin.
Lada ki khynnah rit ne samla ne rangbah ne tymmen ki sngewtynnad ïa katei ka jingrwai “Kongdeng, Kongnah…", ym dei ban khang ïa ki lada ki kwah ban ïa shad.
Kumjuh ruh haba ki khynnah ki sngewkwah ban lehkmen ha kaba kum katei ka sngi ban burom nonghikai, ym dei ban da khanglad than ïa ki.
Katta nang khang, katta kin nang bun ki ban leh khnang, tem khnang, shad khnang.
Ka ju long kumta barabor ha kano-kano ka kam ruh.
Ngi kyntu ïa ka tnat DSEL ba kan pynleit jingmut ban pynkiew ïa ka pule puthi ha ka jylla ha ka jaka ban phah kum kitei ki shithi ki bym don nongrim.
Ka Iawmulong Nartiang Sports Club ka dei sa kawei ka kynhun kaba la lah ban pynthikna ïalade ban buh jaka ha ka quarter-final jong ka Second Division Football Tournament jong ka West Jaiñtia District Sports Association (WJDSA).
Kane ka wan urlong hadien ba jop da 3-1 kol ïa ka Pynthorlangtein Sports Club ha ka jingïalehkai kaba long ha Kiang Nangbah Stadium ha ka sngi Saitjaiñ.
Ïa ki kol jong ka Iawmulong Nartiang Sports Club la ïoh ban khyrwit da u Sambirlang Nongtdeh ha ka minit kaba 52 bad 70 bad u Heini Phalangki ha ka minit kaba 71, katba ïa ka shi kol na ka Pynthorlangtein la thep da u Wanbiang Bang ha ka minit kaba 64.
Haba phai sha kawei pat ka lympung ïalehkai phutbol ïa kaba la tip kum ka Kesilroy Invitation Football Tournament ba la pynlong ha kane ka sngi, ka Rymbai Shkenshynriah Sports Club kala pynliem noh ïa ka Mookyrdup Sports Club da 3-1 kol.
Ïa kine ki lai tylli ki kol jong ka Rymbai Shkenshynriah la thep da u Ribiang Dkhar ha ka minit ba 57, u Chanmitre Thma ha ka minit ba 61 bad u bad u Kynsai Lhuid ha ka minit ba 89 katba ïa ka shi kol jong ka Mookyrdup la thep da u Damang Kharbangar ha ka minit ba 11.
Kumta lyngba kane ka jingjop, ka Rymbai kala ïoh ban rung sha ka jingïakhun quarter final jong kane ka lympung.
Ha ka juk mynnor, lada ka kynthei dkhar ne u shynrang dkhar ba shongkha Khasi ki la ïa imlang sahlang ha ka khyndew Khasi, ki lah ban kylla Khasi.
Kumjuh ruh lada ka kynthei dkhar ne u shynrang dkhar ba shongkha Khasi ki la ïa imlang sahlang ha ka khyndew rithor, ki lah ban kylla dkhar syndon.
Kane ka dei ka aiñ mariang kaba jia ha kano kano ka khep, hynrei mynta ba la tipthuh ban pynksan ïa ka lajong, wat ki dkhar ba shongkha Khasi ha khyndew Khasi ki lah ban khring sha la ka dustur dkhar.
Kumjuh ruh ki Khasi ba shongkha dkhar ha khyndew dkhar ki lah ban khring sha la ka dustur Khasi, khamtam ha kaba hikai ïa la ki khun ki kti.
Hynrei haba khmih ïa ka jingshisha, ki dkhar na rithor ki long kiba la jyllei katta katta bad kiba bat skhem triang ïa la ka dustur lajong haduh ba ki paidbynriew Khasi ki kham synjor ha la ka tynrai bad shah khring ha ka dustur dkhar.
Kaba kham sngew saitmet ka long ba ki Khasi ba shong-kha dkhar ha khyndew Khasi ki kham lmun ban tynneng ïa ka dustur dkhar namar ba kim skhem ha la ka tynrai, khamtam kito kiba la kylla sha ka niam Khristan.
Ki don lei lei ki paidbah Khasi Khristan kiba kham kloi ban kdup ïa la u para Khristan dkhar ban ïa la ki paradoh parasnam.
Kane ka lah ban jia wat ha ka shongkha shong-man ruh bad kiei kiei ki ba paw shynna na ka dustur dkhar ki kloi ban kyrsoi ha ka imlang sahlang Khasi.
Lehse bun ki briew kim ju poi pyrkhat ba la don bun kiei kiei kiba la pyrthuh bud khlem da sngewthuh, wat ha ki longïing longsem Khasi kiba dang bat la ka tynrai.
Haba khmih ïa ka jingshisha kumba ka jia ha imlang sahlang ka long ba ki Khasi ki long kiba dang rit paid bad wat lada ki sngew skhem ha la ka riti tynrai, hynrei dang bun kiei kiei kiba dang kham shong per bad synjor khamtam hadien ba la pdiang ïa ka jingngeit Khristan.
Ha kane ka rukom ki dkhar na dewbah India kiba la bun paid lypa bad ki la jyllei palat liam ha ka imlang sahlang ki pyrshang barabor ban pyntian da la ka riti dustur lajong ha ki longiing longsem Khasi lada dei ha Rilum Khasi lane ha rithor dkhar.
Kane ka long ka bynta ba ym lah ban kiar namar ba ki shynrang dkhar ki thombor halor ki kynthei lada dei ki para jait lajong lane dei ki Khasi.
Jar la katta don ki kynthei Khasi ki ba dei na ka longiing ka ba dang bat triang la ka riti dustur tynrai, wat lada ki la kylla Khristan ruh kim ju kohnguh jyndei ïa la u tnga dkhar.
Hynrei ka jingshisha pat ka long ba uno uno u shynrang dkhar u ba shongkha kynthei Khasi wat lada um banse ban kohnguh ha ka jingpynïaid ïa ka longïing ha ïing kiaw, hynrei ïa la ka tnga Khasi bad ïa ki khun te ki bat la ka iktiar kpa ban pynïaid katkum la ka dustur dkhar.
Na kata ka daw la shem ba don ki khun Khasi ba dei kpa dkhar, ynda la ïap u kpa ki kham shitrhem ïa la ka jiatbynriew palat ban ïa ki longïing kiba khlem pat shongkha khleh, namar ba ki sahnud ïa kiei kiei kiba ki khlem lah ban leh lait-luid ha ka por ba dang im la u kpa.
Kane baroh ym da dei eh ban kyntiew nam ïa ka juk mynta kaba la synjor, hynrei dei ban pyrto ïa ki longshwa manshwa kiba la seng nongrim da ka riti dustur kaba skhem.
Ka jingshisha ka long ba ka nongrim jong ki riti dustur ka skhem naduh mynnor hynrei ka la sdang ban synjor suki suki ha kane ka juk mynta kumba ka paw na ka por sha ka por, wat ha ki to ki longïing kiba dang bat la ka tynrai.
Ki don ki longïing Khasi niam tynrai kiba ju kynthoh ba la thoh ka shyiengkrung ïa ki shijur kiba poikha, khlem da tip ba ka kyntien thoh shyiengkrung ka dei kaba pyrthuh na ka pyrkhat Khristan.
Ki Khasi paka ki ju kynthoh ba la thohshun ki blei ban ïa poikha bad ka kyntien shyiengkrung ka dei ka ba la sot na ka khanatang Khristan shaphang kumno ba ka Im ka mih na shyiengkrung jong u Adam.
Kawei pat kaba pyrthuh jyndei ïa kiwei ka dei haba thoh phuiong ïa ki khyllung ban dud sabuit khnang ban lait na ka lyngkhuh ne kino kino ki ksuid ki khrei kiba pynpang pynjhia ïa ki khyllung.
Ha ka rukom Khasi dei ban thoh phuiong da ka shympriah kti na moimoi, hynrei byllai ki longïing ba dang bat tynrai Khasi kiba thoh da u dieng kyndok na shyllangmat kumba thoh dak Sindur ki dkhar.
Haba kum bakla ha kaba  saitlah ïa ka sneng ka kraw jong ki kmie ki kpa, ne ki longkñi, la ju sakhi ba ki khynnah ki samla ki kynrup trait ïa ka kjat jong kita kiba halor, lada dei longkmie, longkñi ne longkpa, kum ban panmab na ka ba la tam sneng.
Kane ka dustur ban bat na kjat ka dei ka ba pyrthuh na ki dkhar, namar ha ka rukom Khasi kita kiba tam sneng ki pyndem la u ñiuhmat bad kim ju pynphai ñia wat lada ïeng la ka nia.
Haba ym pynphai ñia ym dei ba shah thombor ha la ki kmie ki kpa ne ki kñi, hynrei ka dei ban long kiba kohnguh bad pyndem kum ha kata ka khep.
Katkum ka dustur mynnor, ha ka dorbar ïing, ba ki ba kham hapoh ka ryta ki lah ban pyni ñia hakhmat la kito kiba lah shwa ryta, lada dei ki hynmen kynthei ne shynrang, ki kmie, ki kpa ne ki kñi.
Kita baroh ki dei ki akor Khasi kiba ym dei ban shah tyndep ha ka rukom leh jong ki dkhar.
Ka jingthmu bakongsan jong kano kano ka jingsynshar ka long ban wanlam ki jingmyntoi kiba kynsai tam na ka bynta u babun u balang ong uwei u ‘riew pyrkhat ba pawkhmat uba kyrteng u Bentham,(the greatest good for the greatest number).
Kano kano ka jingsynshar ka bym lah ban wanlam ne pyntreikam ïa katei ka jingthmu kam long ka jingsynshar.
Ha ka district jong ngi, ngi don ki syiem, ki lyngdoh bad kumta ter ter, nangta pat ngi don sa ka district council halor hangta ngi don sa ka sorkar Assam.
Tip ynda wan sa kata ka autonomous state ngin hap sa ha kata.
Kumta la bun ki nongsynshar bad ngim tip ha duh katno ngin lah ban ioh ïa ki jingmyntoi, hynrei kaba shai kdar ka long ba khlem pep yn mih ki jyrwit jyrwat namar la da kawei ka shaka kaba iaid halor kawei kim ïatrei sngewthuh lang, khlem pep kata ka kor kan sangeh bad yn lut por sa tang ha ka shna ka pynbeit.
Ka jingkylli kaba mih mynta ka long la ki syiem, ki lyngdoh, wahdadar bad kumta ter ter kin dang dei ban sah ne la dei ka por ba kin leit noh.
Kane ka long ka jingkylli kaba mih na man la ka shyntur ki briew.
Ka jingsah jong ki syiem, ki lyngdoh etc kan shong shibun ha ka jingmon u paidbah.
Katba ki syiem etc ki dang sah hato kam long kaba dei ban kyntu bad kyrpham ïa ki ha ka  liang ka synshar ka khadar ban ym don ka leh shi liang, ban ym don ka leh mon bad ka leh donbor ? Ym la dei ban ïarap ïa ki ban kdew sha ki ba ka jingsuk u khun u hajar ka shong ha ki kti jong ki bad ka jingsuk u khun u hajar ka long ka jingsuk jong ka hima bad ka long ka burom ia u Syiem u Kpa ? Haba u khun u hajar  u duk u thngan, tang ha ka pang, ban ioh um dih ruh um ioh, hato ym dei u Syiem uba hap bah khala ia ka suk ka saiñ jong u khun u hajar jong ka hima ?Namarkata ka long kaba donkam eh ba ki Syiem etc kin pynïaid bha ïa la ka hima  ban peit ha ki kam pynroi pynsan ki trei kam, ki skul ki ïaid beit, ka um dih ka um bam ioh kyrhai bad lait na ka thngan ka jingit bad dei da kaba ki leh kumne kan sah ka nam, yn pyrto u khynnah u khunlung bad ka kup shiliang ka sem shiliang.
Kumta ka hima kaba la pyniaid bha ka long ka hima kaba suk bha ha kaba u syiem u peit u jngoh ïa ka jingbit jong u khun u hajar, u don ka jingkheiñ jingdiah ïa ka ioh ka lut, ki khun ki har ki lait ruh na ka kiew ïing lieh ïing saw ha ki kam khyndew kam khlaw bad ha kiwei kiwei ruh ki lang.
Don ki hima kiba rit kiba ym don jingmih ei ei, la dei  ban kyrshan ïa kiba kin lait na ka jingshitom pisa bad ba kin ym hap ha ka jingpynshoi ban pynmih tyngka na ka bynta ka hima ha ki rukom ki ba ym ïahap.
La dei ruh ba ki Syiem kin don ka jingïasngewthuh jingmut para ma ki ban lait na ka shah leh thombor leh donbor na kiwei pat ki bor.
Dei da kaba leh kumne ki tei mot hi ïalade ha ka dohnud ki khun ki hajar bad sah pyrto junom.
Ha Meghalaya ym lah ban len ba ka jingkiew dor ka petrol ka ktah shibun eh ïa ka ioh ka kot, ïa ka dor jong ki tiar bam tiar dih bad ka leit ka wan.
Kane ka jylla kaba dang shu lah seng bad kaba la sdang ban pynïar ïa ki surok sha kylleng ka ri ka hap ban shaniah tylli ba ki kali bad ïa ki mar ki mata bad ïa ka leit ka wan.
Ka jingkiew dor ka petrol ka pynmih shibun ki jingeh ïa ki briew jong kane ka jylla kiba hap ban shaniah tylli ha ki kali ba la pynïaid da ka petrol bad diesel.
Ka Meghalaya ka dei ka jaka ri lum.
Ka don ki wah kiba tuid na lum sha thor lyngba ki riat ki ram.
Kumta ym lah ban pyndonkam da ki jhaj ne liengrit ha kaba kit mar ne ha ka leit ka wan.
Sha dkhar ki suk ban pyndonkam da ki jhaj, liengheh bad liengrit namar ki wah ki tuid jai jai tang ki madan bad pyntha.
Ka dor bai kit ruh da ki jhaj bad ki lieng rit ne lieng heh ka long kaba tad.
Nalorkata ruh don ki rel kiba kabai kit mar bad kit briew ka long kaba tad.
Don ruh ki liengsuiñ kiba kit mar bad kumte ter ter.
Haba la pyrshang ka Meghalaya bad ka ri dkhar ha kane ki liang te ka long kumba ïa pyrshang ka miet bad ka sngi.
Kumta ha Meghalaya, da ka jingpynkiewdor ïa ka umphniang petrol bad diesel ka kyntiew lut ïa ki don ki mar bam mardih bad kane ka ktah ïa ka ioh ka kot ki briew bad ka jylla bad ruh kan don ka jingkyrduh bad jinghiran kaba khraw.
Ki mar ki mata kumba ka long mynta ki la da kiew dor lypa.
Shikyntien ruh lah ban kdew ba ka dor ka petrol shi gallon kata san litre, ka la kiew kyndan na ka 16 tyngka sha ka 17 tyngka bad mynta pat hadien sha ka Rs 19.45/ Na kane lah ban sngewthuh ruh shisyndon kumno kane ka Jylla ka hap shop ha ki apot kiba sniew bha.
Ka jingdonkam  ia ka petrol da ka pyrthei baroh kawei ka la long da shisha ka sakhi kaba ki por mynta ki iathuh.
Khlem ka petrol ka jingiaid ka pyrthei shaphrang kan suki bad ka lah ruh ban long ba kan pulom noh.
Bun ki ri ka pyrthei ki sei na ka mei ram- ew ïa ka umphniang rew bad ia kane ka umphniang rew la pyntuid ïa ka.
Na kane ka jingpynkhuid mih ki jaid umphniang kiba pher bapher.
Kaba ha jrong tam bad kaba rem dor eh na ki umphniang ba la pynkhuid ka long ka umphniang ban pynher ia ki liengsuiñ.
Kaba ar pat dei ka petrol bad sa bud ter ter sa ka umphniang sharak diesel, ka mobil, ka grease bad kumta ter ter.
Ka jingpynmih ïa ka umphniang kaba jur tam dei ha ki ri Middle East.
La ong ba ka jingbun bad ka jingsei ïa ka umphniang rew bad ka jingpynkhuid ïa ka petrol da ki Middle East ka long palat ïa ka jingpyrkhat briew namar ka long kumba shu tuid ka wah.
Ka long namarkata kaba donkam ba ïa ka dor ka petrol ha Meghalaya, la dei ban kham pyrkhat ba kan duna.
Ka United States ha ka Sngi Balang ka la maham jur ia ka North Korea halor ka jingthmu  ban ai jingkyrshan ia ka Russia haba iadei bad ka thma hapoh Ukraine.
Kumta, ka White House ha katei ka sngi ka la ong ba ka North Korea kan hap ban kit khlieh lada kano kano ka jingeh kan wan ha ka pyrthei na ka jingleit ai jingkyrshan jong ka ia ka Russia bad kan shah pynngat ruh katkum ki kyndon aiñ jong ka pyrthei lada ka nud shisha ban ai jingkyrshan bad ban phah ia ki tiar iakhun thma jong ka sha ka Russia na ka bynta ban leit hiar thma sha Ukraine.
Namar kumba la iohsngew bad iohi lyngba ki khubor ba la pyn phriang hi da ki lad pathai khubor jong ka North Korea ha ki khyndiat sngi ba la leit, la ong ba utei u nongialam ka North Korea, u Kim Jong Un, u la pynbna ba un sa leit ban jurip sha Russia ban leit iakynduh markhmat bad u President ka Russia- u Vladimir Putin bad ban iakren halor ka jingphah ia ki tiar thma jong ka North Korea sha Russia, khnang ba ka Russia kan ioh ban pyndonkam hapdeng ka jingiakhun thma jongka pyrshah ia ka Ukraine.
Kumta, na ka liang jong ka United States bad kiwei pat ki ri kiba pyrshah ia ka jingleit hiar thma jong ka Russia ia ka Ukraine, ki la pynpaw ka jingpyrshah ia ka North Korea ba kam dei ban leit ai jingkyrshan ia ka Russia da katei ka rukom namar ka jingleit iadon bynta jongka ha kane ka por, ka lah ban ktah pat ia ka pyrthei baroh kawei hadien habud.
Ki bor pyniaid jong ka Russia ki la pynlong ia ki ilekshon paidbah ha kito ki bynta jong ka Ukraine kiba la shah kam trai ha ka Russia, kum shi bynta ban pynkhlaiñ ia u pud-u sam jong ka Russia bad ban pynskhem ia kitei ki bynta kiba ka Russia ka la ioh ban knieh naduh ba sdang ka thma tad haduh kane ka kynti.
Namar kumba la ioh jingtip, ka Russia kam pat lah ban synshar pura halor kitei ki bynta kiba ka la knieh na ka Ukraine tad haduh kine ki sngi ba mynta.
Ki san ngut shi paralok ki la synñiang 20 byrni ka dewbilat sha ka skul kaba pynïaid da ka Balang Presbyterian Moolaber kaba hap ha ka thaiñ khappud Assam-Meghalaya.
Ïa katei ka dewbilat la aiti sha ki bor pynïaid ka skul ha ka Sngi Saitjaiñ.
Kitei 5 ngut ki kynthup ïa u Franky Lyngdoh, Justice Paul Lyngdoh, u Romingstar Lamare, u Remdor Lyngdoh bad u Kamio Biam.
Kane ka skul ka dei kaba dang shu sdang ban tei ar kamra klas na ka bynta ban ïarap pynnang pynstad ïa ki khynnah jong kane ka shnong.
La ïathuh ba kane ka shnong kam don skul bad nongshong shnong ki phah skul ïa la ki khun sha ki jaka kiba jngai bad marjan bad kiwei pat ki shnong.
Kane ka khynnah 16 snem kaba long ka nong Britain bad Pakistan, ka la ioh ia ka rekod ba thymmai da kaba wan shakhmat duh ha ki 34 tylli ki sobjek jong ka kyrdan Generall Certificate of Secondary Education (HCSE) ha London.
Ia katei ka khynnah la ithuh kyrteng ka Mahnoor Cheema bad ka la ioh ia ka jingkhublei na u Myntri Rangbahduh ba rim ka Pakistan u Nawaz Sharif bad Shehbaz Sharif hapoh United Kingdom.
U Shehbaz Sharif ha ka jingkren kaba u la pyllait paidbah, u la ong ba ka long ka kabu kaba khraw ia u ba un ioh ban kynduh ia ki khynnah samla kiba stad bad kiba shemphang kum ka Mahnoor Cheema, da ka jinglah jongki ban ioh ia ka Grade-A* ha ki sobjek kiba ka pule naduh ka Maths & Astronomy haduh ka French bad Latin ruh kumjuh.
Kumta ruh u Sharif u la ong ba ka jinglah jong katei ka khynnah, ka la wanrah nam bad burom ia ka ri Pakistan ha kane ka por bad ka la ialam lynti bad long ruh ka nuksa ia kiwei pat ki khynnah bad samla pule jong ka ri ba kin bud ia ki dienjat jongka ban trei shitom ha ki jingpule bad ki kam ki jam ba ki pule bad trei.
U Myntri Rangbahduh ka India, u Narendra Modi ha ka Sngi Saitjaiñ u la pynbna ba ka kynhun G20 ka la mynjur halor ka jingpynrung ia ka African Union kum ka dkhot ba pura jong ka Group 20 (G20) ha kane ka kynti.
Kane ka long ruh ka jingmyntoi ia baroh ki ri kiba don hapoh jong kane ka kynhun khnang ban kham lah ban pyniaid kham bha ia ki kam- ki jam baroh kumba katei ka kynhun ka ju leh baroh shi katta.
Kane ka jingpynbna jong u Modi ka long ha ka por ba u Modi u ai jingkren kum ka jingkren lam khmat ban sdang ia ka jingialang G20 ha katei ka sngi.
Kumta ruh u Modi u la ong ba baroh ki dkhot jong kane ka kynhun ki la pdiang sngewbha ia ka African Union bad ka long ruh ka sien ba 2 ia kum kitei ki kynhun ba kin ioh ban rung bad ban long ki dkhot ba pura jong ka kynhun G20 hadien jong ka European Union kaba la dep ban pyniasoh ha ki por ba la leit.
Ha katei ka por, u Modi u la ia khublei kti ruh bad u nongialam ba haklieh jong ka African Union, u Azali Assoumani bad u la da ai khublei bad pdiang sngewbha ruh ia u ha ka rukom kaba itynnad shuwa ba un ai jaka ia u ban shong ha ka shuki jong ka miej heh ban ïamir jingmut lang ha katei ka jingialang.
Kumjuh ruh la ong ba u Modi ha katei ka jingialang, u la kren shaphang ki kam bad jinglah jong ka India katba ym dei pat ha ka kyrteng jong ka India hynrei u la khot ia ka India da ka ‘Bharat’, kaba long ka kyrteng ba la sot na ka Sanskrit kaba rim bha ba la buh da ki jaitbynriew Hindu.
Kumta, haba ai jingkren pynsdang ha katei ka sngi, u Modi u la kyntu ia baroh ki nongialam jong kitei ki 20 tylli ki dkhot katei ka kynhun ba kin iasnoh kti lang kum ki dkhot jong kawei ka kynhun, naka bynta ban iakhun ia ki rai-eh rai-dam ba ka kynhun ka kynduh hapdeng ka jingiaid lynti ha kine ki sngi bad ban wanrah ka jingmyntoi ruh ia ka pyrthei baroh kawei ha ki por ba donkam ia ka jingiarap bad jingkyrshan jong ki.
U Myntri Rangbahduh ka India, u Narendra Modi ha ka Sngi Saitjaiñ u la pynpaw ka jingsngewkhia halor ka jingshah lynshop jong ka Morocco ha u jumai bah uba la pynkhynñiuh ia kylleng ki bynta jong katei ka ri ha ka miet Sngi Thohdieng, ha kaba palat 600 ngut ki la duh noh la ka jingim ha katei ka jingjia.
Kumta ruh na ka liang jong ka India, u Modi u la ong ba ka India ka kloi ban iarap bad ai jingkyrshan ia ka Morocco ha ki liang bapher katba ka lah ei ban iarap bad noh synñiang.
La ong ba u jumai bah uba jur u la pynkhynñiuh ia ka Morocco ha ka miet Sngi Thohdieng ha ka por kumba 11:11 baje eiei bad palat 600 ngut ki briew kiba la duh noh la ka jingim ha katei ka miet.
Kumta ruh ha kaba ai jingkren ha ka jingialang ‘G20 Summit’, u Modi u la phah ia ka kyrwoh sngewlem sha katei ka ri bad sha kito ki paidbah kiba la ngat ha katei ka jingjia kaba sniew bok ha katei ka sngi.
Katkum ki dur bad video ba la pyn saphriang da ki paidbah na Morocco, la iohi ia ki ïing mala kiba la khyllem bad julor bad ki jingtei kiba la twa bad hap sha madan hadien ba utei u jumai uba jur u la leit ban pyn khñiuh ia katei ka ri ha katei ka miet, ha kaba ki paidbah ki la shu ia phet ruma bad phet na ki iing ki sem jongki ha ryngkat ka jingiam- lynñiar jong ki khun rit jongki ha katei ka miet.
Ka Digital Public Infrastructure (DPI) lane ki jingdon jingem Digital na ka bynta u paidbah ka la wanrah ïa ka jingkylla ha India kaba ïaid kham palat ban ïa ka jingai bynta lang ïa baroh ha ki kam pisa.
Ka G20 Global Partnership for Financial Inclusion Document ba la pynkhreh da ka World Bank ka la ïaroh ïa ka jingkylla ba la wanrah da ki DPI ha India ha kine ki shiphew snem ba la dep hapoh ka Sorkar Modi.
Kane ka Document ka la pyni ïa ki sienjam ba plielad ba la shim da ka sorkar u Modi bad ka bynta ba kongsan jong ki polisi bad ki kyndon ka sorkar ban tei ïa ki kam kiba ïadei bad ki jingdon jingem Digital na ka bynta ki paidbah.
Ka jingai bynta ïa baroh ha ki kam pisa: Da kaba ïaroh ïa ka rukom treikam DPI ka India, ka World Bank document ka ong ba ka India ka la pynurlong hapoh hynriew snem ïa ka kam kaba dei ban shim haduh sanphew snem.
Ka JAM Trinity ka la kyntiew ïa ka jingai bynta ïa baroh ha ki kam pisa na ka 25% ha u 2008 sha palat 80% ki riewrangbah ha kine ki 6 snem ba la dep, kane ka jingpynduna por haduh 47 snem ka dei namar ki DPI.Ka document ka ong, “Katba ka bynta jong ki DPI ban pynsted ïa ki kam ka dei ka bym lah len, kiwei kiwei ki bynta bad ki polisi kiba kiew namar ka jingdon ki DPI ruh ki long kiba kongsan.
Kine ki kynthup ki sienjam ban don ki aiñ bad ki kyndon kiba kham plielad, ki polisi ha ka ri ban pynïar ïa ka jinglong trai, bad ka jingpyndonkam ïa u Aadhaar ban ai jingpynshisha.
Naduh ba la sdang ïa ka, ka jingdon ki account PMJDY ka la kiew lai shah na ka 147.2 million ha u Lber 2015 sha ka 462 million shuwa u Jylliew 2022; ki longkmie ki long trai ïa 56% jong kine ki Account kiba don haduh 260 million.
Ka prokram Jan Dhan Plus ka pynshlur ïa ki longkmie kiba duna jingïoh ba kin kynshew pisa, ha kaba la don palat 12 Million ngut ki longkmie ba pyndonkam ïa kane (haduh u Ïaïong 2023) bad ka jingkiew 50% ha ka Balance ha tang san bnai, haba ïanujor bad baroh kawei kane ha kane kajuh ka por.
La antad ba da kaba wanrah 100 Million ngut ki longkmie ba duna jingïoh ha ki kam kynshew pisa, ki Public Sector Bank ha India ki lah ban khring kumba T 25,000 klur ($3.1 billion) ha ki jingthep pisa.
Ha kine ki shiphew snem ba la dep, ka India ka la tei ïa kawei na ki kam Digital G2P kiba heh tam ha ka pyrthei da kaba pyndonkam ïa ki DPI.Kane ka rukom treikam ka la kyrshan ïa ki jingai jingsiew kiba kot kumba $361 billion sha kiba dei ban ïoh ïa kane na ki 53 tylli ki tnat sorkar pdeng lyngba 312 tylli ki skhim.
Haduh u Lber 2022, kane ka la wanrah ïa ka jingtyngkai pisa kaba kot haduh $33 billion, kaba long jan 1.14% jong ka GDP.Palat 9.41 Billion tylli ki jingai jingsiew kiba kot sha kumba T 14.89 Trillion ki dei kiba la pyndep tang ha u Jymmang 2023.
Na ka bynta u snem mang tyngka 2022-23, baroh ki jingsiew UPI ki long jan50% jong ka nominal GDP ka ri India.
Ki DPI ha India ki la kyntiew ruh ïa ka jinglah treikam ki kynhun shimet lyngba ka jingpynduna ïa ki kynrum kynram, ka jinglut jingsep bad ka por ba shim ban sdang ïa ki kam khaïi pateng ha India.
Don katto katne ki NBFC kiba la ïoh lad 8% ka jingkylla ha ka jingai ram SME, ka jingtyngkai 65% ha ka jingdunador bad 66% ka jingduna jong ki jinglut jingsep ha ka jingshem ïa ki kam thok.
Katkum ki jingantad jong kito kiba trei ha kine ki kam, ka jinglut jingsep ki bank ban pdiang ïa ki Customer ha India ka la hiar na ka $23 sha ka $0.1 da ka jingpyndonkam ïa ki DPI.Ka India Stack ka la pynkylla Digital bad pynsuk ïa ka kam KYC; ka la pynduna ïa ka jinglut jingsep; ki bank ba pyndonkam ïa ka e-KYC ki la pynduna ka jinglut jingsep ban bud ïa ki kyndon na ka $0.12 sha ka $0.06.
Kane ka jingduna ka jinglut jingsep ka la pynlong ba ki bank ki la kham kloi ban ai jingshakri ïa ki briew kiba duna jingïoh bad ka la pynïohnong ban ai ki jingshakri ba thymmai.
Ka jingpynïasohUPI-PayNowhapdeng ka India bad Singapore, kaba la treikam naduh u Rymphang 2023, ka ïahap bad ki kam plie lad sha ki kam pisa ïa baroh kaba kongsan jong ka G20 bad ka plie lad ïa ka jingai jingsiew ba tam ïa u pud u sam ha ka rukom kaba kham duna dor, kaba sted bad kaba shai.
Ka Account Aggregator (AA) Framework jong ka India ka thmu ban pynkhlaiñ ïa ki jingdon jingem data ka India kaba plie lad ïa ki briew bad ki kompani ba kin ïasam ïa ki data jong ki haba ki ai jingmynjur ïa kane lyngba ka rynsan ai jingmynjur Digital.
Ïa kane ka Framework la peit da ka RBI.1.13 billion tylli ki Account ki dei kiba la pynkhreh ban ïasam ïa ka data, ha kaba la don 13.46 million tylli ki jingai jingmynjur ha u Jylliew 2023.
Ka DEPA jong ka India ka aibor ïa ki briew ba kin peit ïa ka Data lajong bad ka plie lad ïa ki ba kin ïasam ïa kane ka jingtip bad kiwei.
Kane ka kyntiew ïa ka jingïoh ïa ki mar bad ki jingshakri ba kyrpang khlem da donkam ïa kito kiba rung thymmai ba kin bei tyngka ha ka jingïadei kaba thymmai bad ki nongpyndonkam bad kumta kane ka wanrah ïa ka jingsaiñdur thymmai bad ka jingïakhun.
Da ki spah ngut ki lehnoh na Jammu & Kashmir kiba la ïoh jaka rieh ha ki bynta jong ka Pakistan-occupied Kashmir ha ki snem ba la leit ki lah ban duh syndon ïa ki jingdon jingem jong ki hadien ba ki bor sorkar jong ka J&K ki la sdang ban pyntreikam halor ka jingñiew ïa ki kum ki nongpyrshah jong ka ri bad sdang ban kurup ïa ki jingdon jingem jong ki.
“Ki kynhun ba dei khmih bniah…ki la ong ba ki briew kiba la shong la sah ha Pakistan hadien ba ki la leh bad donkti ha ki kam pyntriem jong ki lehnoh (ha India) mynta ki la sdang ban pynjur ïa ki kam pyntriem na katei ka ri," la ong u Dilbag Singh, uba long u Director-General jong ki pulit ka J&K.U heh pulit u la ong ba kane ka jingpyntreikam ka la sdang ha Doda distrik, ha kaba ki la ong ba 16 ngut ki nongshong shnong kiba la pynlong jaka riehtngen ha PoK ki la shahñiew kum ki nongpyrshah jong ka ri.
“Khyndiat sngi hadien kane, ha Doda, ka jingpyntreikam ka la long don ïa kitei ki nongleh pyrshah.
Ïa ki jingdon jingem jong ki la kurup noh bad ki la shahñiew ba ki long ki briew kiba la phet rieh na ki kti jong ka aiñ shabar ri," la ong u Singh.
Ka kynhun wad bniah jong ki pulit ka J&K ki la dep ban pynkhreh lypa ïa ka thup jong palat 4,200 ngut kiba kum kine ki briew, ha kaba bun na ki ki dei kiba la riehtngen ha PoK naduh u snem 1990.
Naba ka Bharatiya Janata Party (BJP) ka la pynkhreh na ka bynta ka jingjied ïa ki kyrtong na ka bynta ban pynïakhun ha ka ilekshon Assembly ka ban sa long ha Telangana, ka jingïakmen ïasngewbha bad ïasngewthuh jingmut hapdeng ki nongïalam bad ki nongbud jong ka seng ka la jah, la ïathuh u heh nongïalam jong ka seng.
Ka seng BJP, ïa kaba la shah ñiew ba ka la long ka seng kaba hakhmat duh ban jop ha ka ilekshon ha Telangana bad kaba la paw ba kan sa wan hakhmat jong ka seng Congress ha ka jingïakhun pyrshah ïa ka seng kaba bat ïa ka jingsynshar ha ka jylla ka Bharat Rashtra Samithi (BRS) ba la lamkhmat da u Myntri Rangbah u K Chandrasekhar Rao, ka la sahdien naba haduh mynta kam pat lah ban jied ïa ki kyrtong ki ban long ki nongïakhun ha ka ilekshon, hynrei kaba dang ïaleh ban pynkhlaiñ ïa ki nongïalam bad ki dkhot ka seng na ka bynta ka jingïakhun.
“Ka la don por sa tang lai bnai na ka bynta ka jingpynkhreh ïa ka ilekshon Assembly bad ka la dei ka por na ka bynta ka seng kumba la khmih lynti ba kan leit sha ki heh nongïalam jong ka seng na ka bynta ban pynkhlaiñ ha kaba ïadei bad ki jingpynlong ïa ki jingïalang paidbah bad ki jingïalang na ka bynta ban pynïaid ïa ki kam ha ki jaka thep vote.
Hynrei ha kaba ïadei bad kane ka bynta, ki heh nongïalam jong ka seng kim pat long kiba la khreh na ka bynta ban leh ïa kine ki kam," la ong u nongïalam jong ka seng BJP.Ka seng BRS ka la dep ban jied lypa ïa ki kyrteng na ka bynta ban ïakhun ha ki 115 tylli na ki 119 tylli ki Assembly konstitwensi ha ka 21 tarik, Nailar.
Ha kaba ïadei bad ka seng Congress ruh, ka la dep lypa ban jied ïa ki kyrteng jong ki kyrtong bad kaba dang sah ka long sa tang ban ai ïa ka rai kaba khatduh ha kaba ïadei bad ka thup kyrteng kaba nyngkong jong ki kyrtong ki ban ïakhun ha ka ilekshon, ha kaba la ong ba ïa kane yn sa pyllait hadien ba la dep ban pynlong ïa ka jingïalang jong ka Congress Working Committee ka ban sa long ha ka 16 tarik bad ka 17 tarik, Nailur ha Hyderabad.
Kumba la ïohlum jingkheiñ na ka tnat School Education and Literacy Department, la ong ba ki la don palat 86,000 ngut ki khynnah ki bym leit skul shuh ha baroh kawei ka jylla Jharkhand ha kaba ka la paw ba ka Dumka ka la don bun tam ïa ki khynnah kiba la pep skul ha kaba ka la don kumba 15, 249 ngut.
Na ki 86,636 ngut ki khynnah skul ki bym leit skul shuh, 66,568 ngut ki dei kiba don ha ka kyrdan Primary katba 20,068 ngut ha ka Secondary.
Kumba la ïathuh da ki heh ba dei khmih, la ong ba katkum ka jingïohlum jingtip na ki distrik, la paw ba ka Dumka ka la don bun ïa kum kine ki khynnah skul ha kaba ka la don 15,249 ngut, katba ka Koderma ka la don 183 ngut ki khynnah ki bym leit skul shuh.
Kum shi bynta ban khmih bniah halor kane ka jinglong jingman, ka sorkar jylla ka la hukum ïa ki heh ba dei khmih ba kin wad ïa ka jingtip kaba bniah shaphang kito ki khynnah kiba la pynrung kyrteng ha ki skul.
“Nga la hukum ïa ki heh ba dei khmih ba kin pynlong ïa ka jingwad bniah ban ithuh bad shem ïa kum kine ki khynnah bad ban pynrung kyrteng biang ïa ki ha ki skul," la ong u Education Secretary u K Ravi Kumar.
U la kwah ban tip kham bniah ha kano ka rukom ki khynnah ki dang pep skul wat lada ki la don ki jingpyntreikam kiba tikna ban pynlong ha ka ban khmih bniah ban pyntikna ba baroh ki khynnah ha baroh kawei ka jylla kin shah pynrung kyrteng ha ki skul.
U Education Secretary u la bthah ruh ïa ki heh ba dei khmih ba ki la dei ban pyntikna ba baroh kine ki khynnah ki la dei ban shah pynrung kyrteng haduh ka 30 tarik, Nailar bad ban hukum ïa ki nonghikai, ki kynhun nongpynïaid skul, bad ka Child Parliament ba kin ai ka jingkyrshan na ka bynta jong ki.
Ki nonghikai ki la shah bthah ba kin leit jngoh shaman ki thliew ïing jong kine ki khynnah shwa bad hadien ki kynta ba ju pynlong skul bad ban ïaleh ban pynrung kyrteng ïa ki ha ki skul, u la ong.
Kumba la ïathuh, la ong ba kum shi bynta ban kham pynduna ïa ka jingpep skul shipor jong ki khynnah ha ka jylla, ka School Education and Literacy Department ka la dep ban ïakren lypa bad bynshet ha ki nonghikai kino kiba la dei ban leit ïakynduh markhmat bad ki khynnah kiba la pep skul shiteng por bad ban pyntikna ba kine ki la dei ban shah pynrung kyrteng biang ha ki skul ba marjan.
Ïa kane ka rai la shim ban pyntikna ha ka ban pynïoh da 100 per cent ka jingpynrung kyrteng jong ki khynnah ha ki skul ha baroh ki skul hadien ba la shem ba ka jingpep skul shiteng por jong ki khynnah ka la jur bha ha ka jylla kumba la khmih bniah na ki kaiphot ba la wan na ki distrik.
Ban pynurlong ïa kane, ha kaba ïadei bad ka ‘Prayas’ ïa kaba la shim hashwa na ka bynta ban pyntikna ha ka ban pynïoh 100 per cent ka jingpynrung kyrteng ïa ki khynnah kiba la pep skul shiteng por, la pyntreikam bad pynkhie-im biang.
Baroh ki skul ki la shah bthah ba ki la dei ban pynlong ïa ki jingïalap paidbah ban kyntu ba ym dei ban don iwei ruh i khynnah i ban pep skul shiteng por ne ban don ki bym leit skul.
Katkum ki khubor la iathuh ba ka tnat pulit jong ka England, ki la ioh kem ia uwei u ‘len lum (Python) uba la ioh ban iaid sahuh bad pynher krad ia ki paidbah kiba iaid lynti ha ka surok Harwood Street bad kumjuh ruh ki paidbah nongshong shnong jong ka thaiñ West Bromwich kiba la lap bad iohi ia utei u ‘len lum.
Ki pulit ka West Midlang ki la pyllait ia ka dur ha katei ka jingïoh jongki ban kem ia utei u ‘len lum ha katei ka jingjia, ha kaba la iohi ba utei u ‘len lum uba don rong stem bad la iohi ruh ia katei ka kynhun pulit katba ka dang ialeh ban kem ia utei u ‘len lum ha katei ka sngi.
Katei ka tnat pulit ha katei ka sngi, ka la pyllait ia katei ka dur ha ryngkat katei ka khubor kaba la pynkyndit ia ki nongshong shnong katei ka ri hadien ba ki la iohi ia ka jingkloi jong ki pulit ban len lade na ka bynta ka shong-suk shong-saiñ bad ban tehlakam ia ki jingma kiba ap ia ki riew paidbah la ka long ha kino- kino ruh ki jingjia ba kum ki pulit ki hap ban mih sha khmat na ka bynta ka jingshngaiñ jong ka imlang-sahlang.
Dang ha une u bnai ba la lah, ha kawei ka video ba la saphriang paidbah, la ong ba ki paidbah jong ka ri Australia ki dap da ka jing kyndit bad ka jing sheptieng ruh ha kajuh ka por haba ki iohi ia uwei u ‘len lum uba heh bha ba duba leit ban kyllaiñ najrong jong kawei ka ïing briew hapoh katei ka ri bad baroh kiba don ha katei ka jaka ki la mih shabar ban phet krad na utei u ‘len lum uba la ioh ban leit poi sha katei ka iing ha katei ka por.
Ka jingshlei um ha Assam ka la duna naba ym shym don shuh kiwei pat ki thaiñ ki ban dang sdang shah ktah na ka jingshlei um bad ka jingshah ktah jong ki briew na ka jingshlei um ka la hiar sha ka 80,000, ngut, la ïathuh ki heh ba dei khmih.
Kumba la sakhi, la ong ba ha une u snem ba mynta ki briew kiba la ïap na ka jingshlei um ki la don 18 ngut naba haduh ba la thoh ïa ka khubor ym don shuh ki briew ki ban ïap na ka jingshlei um.
Ka tyllong khubor kaba la wan na ka Assam State Disaster Management Authority (ASDMA) ka la ong ba ki la don kumba 79,060 ngut ki briew kiba dang shah ktah na ka jingshlei um ha ki phra tylli ki distrik.
Nalor kane ka la ïathuh ba ka jingdon jong ki briew kiba la shah ktah na ka jingshlei um haduh ka taïew ba la lah kata haduh ka sngi U Blei ba la dep, ki la don 1.22 lak ngut ha kylleng ki 7 tylli ki distrik, la ïathuh ka tyllong khubor.
Ka tyllong khubor ba la ïohlum, da ka Assam State Disaster Management Authority (ASDMA) ka la ong ba ki la don palat 1,22,000 ngut ki briew kiba la shah ktah namar ka jingshlei um ha Barpeta, Chirang, Darrang, Golaghat, Kamrup Metropolitan, Morigaon bad Nagaon distrik haduh ka taïew ba la lah.
Ka Darrang ka la long ka bynta kaba la shah ktah jur ha kaba ka la don palat 60,600 ngut ki briew kiba la shah ktah jur, ha kaba la bud da ka Golaghat da 45,300 ngut bad ka Morigaon da 6,500 ngut, ka la bynrap.
Haduh ka sngi Saitjaiñ, ki la jan don kumba 2.43 lak ngut ki briew kiba la shah ktah na ka jingshlei um ha ki 13 tylli ki distrik.
Naba ym shym don shuh ki briew kiba la ïap ha kino kino ki jaka jong ka jylla, la ong ba ka jingïap jong ki briew na ka jingshlei um bad kiwei pat ki jingjia kiba la mih na ka jinghap jong u slap uba jur ka la neh 18 ngut haduh mynta.
Ki bor sorkar ki la ïaleh katba lah ban pyntreikam ïa ki jaka sah ba shipor jong ki lanot ha ki lai tylli ki distrik, ha kaba ki la don kumba 1,331 ngut ki briew kiba la ïoh jaka sah bad haduh mynta ka jingpyntreikam na ka bynta ban sam ïa ki jingdonkam jong ki lanot ha ki 17 tylli ki jaka ba la buh ha ki saw tylli ki distrik ka dang ïai bteng.
Kumba ka long mynta, la ong ba ki la don kumba 583 tylli ki shnong kiba dang shah ktah na ka jingshlei um bad kumba 8,592.05 hectares ki jaka rep ki la shah pynjulor ha kylleng ki jaka jong ka jylla, la ong shuh shuh ka tyllong khubor ba la wanrah da ka ASDMA.Ki la don shibun ki jingtwa khyndew kumba la sakhi ha kaba kine ki la jia ha Bongaigaon, Dhubri bad Tinsukia, la bynrap ka tyllong khubor ba la ïohlum.
Ki jingker, ki surok, ki jingkieng bad kiwei pat ki jingshna ki la shah pynjulor lut na ka jingshlei um ha Darrang bad Morigaon.
Ha wah Brahmaputra ka la kiew bha ka um haduh u dak ba buh jingma ha Dhubri, la ong ka ASDMA.Na ka jingjia jong ka jingshlei um, ki la don palat 97,400 tylli ki jingri bad ki mrad ha ki Farm ki la shah ktah jur ha kiba bun ki jaka jong ka jylla.
Ka Jaiñtia Coordination Committee on Reservation Policy (JCCRP) ka la rai ban thaw da ka Core Committee na bynta ban ïakren sani bha ïa ka bhah thung kam thung kaba thymmai ha ka Jylla.
Ïa katei ka rai la shim ha ka jingïalang ka Dorbar Ki Khon Ka Ri Jaiñtia kaba long ha ka 9 tarik Nailur ha Ladthadlaboh Indoor Hall.
Ha katei ka jingïalang la ïadonlang u Prof.P.M.Passah, Advocate Erwin Sutnga, Bah Garlan Rymbai, President barim ka JSU, Bah D.Pde u nongïalam shnong ba mihkhmat ïa ka Synjuk ki Waheh Chnong Jowai bad kiwei-kiwei nalor ki kynhun seng ba kynthup ïa ka JSU, JYF, JNC bad kiwei.
U Chairman ka JCCRP, u samla Jersom Shylla u la ong da kawei ka sur ha kane ka jingïalang baroh ki nongkren ki la pynpaw ba ka Sorkar lyngba ka ‘Expert Committee’ kam dei ban shim por haduh shi snem ban pyndep ïa ka kaiphod lane ban khmih bniah ïa ka ‘Reservation Policy’ hynrei ka dei ban kham pynkloi namar ïoh ka long tang kum ka buit ba ka Sorkar kan buhteng bad ban pynslem kai ïa ka por ban khmih biang ïa ka bhah thung kam thung jam.
Ha katei ka Core Committee halor ka ‘Reservation Policy’ yn kynthup lang ïa ki ’riewstad, ’riewshemphang ryngkat ki nongïalam jong ki kynhun seng ban shong pyrkhat halor kane ka kam, la ong u Jersom uba long ruh u President ka JSU.Ka Voice of the People Party (VPP) ka la kren shai ba kan kham phai khmat sha ki ’riew thymmai ba kin long ki kyrtong jong ka seng ban ïa kito ki briew kiba la ïakhun teng ïa ka ilekshon na kiwei pat ki seng saiñ pyrthei.
“Kumba ngi ju ban ïa kata ba lada don makna kiba kum kita kiba la ïaleh ilekshon hi nawei te ngim ju da kham pynmlien…ngin ym ai mynsiem ïa ki ban long ki kyrtong jong ka seng," la ong u nongaiktien ka VPP, Dr.Batskhem Myrboh haba kren sha katto-katne ki lad pathai khubor.
U la ong ba ka seng kan ïaleh hi ban wad da ki briew kiba dang thymmai bad kiba lah ban ïoh ïa ka jingshaniah na ki paidbah.
Haba jubab, u la ong, “Ngim kwah ban pynshlur ïa ki briew ban ïakynthih na kawei ka seng sha kawei pat.
Ka jingpynmlien ban kynthih seng ha nga hi nga i kam long kaba bha lait noh sa tang lada don ki nongrim kiba biang bad ba skhem kaba pynlong ïa ki balei ban mih noh na ka seng.
"Ha kawei ka liang, u la pynsngew ba ka seng kam shym ong ba kan ym pdiang ïa ki briew kiba mih na kiwei pat ki seng hynrei kan bishar shuwa bin-pa-bin bad lada i shong hok ban pdiang, kan pdiang, lym kumta kan ym pdiang.
U Dr.Myrboh u ïathuh ba na ka liang ka seng ka la ïaid shaid-shaid haba ïadei bad ka jingpynkhreh na bynta ka ilekshon ban wan bad kumba ka long mynta, ka seng ka la leit ban pynrung dkhot sha kylleng ki jaka jong ka Jylla, kum shi bynta ban pynkhreh ïa ka ilekshon MDC kumjuh ïa ka MP.“Ngi la nang ïa wad ïa ki kyrtong, ngi la pdiang ïa ki aplikeshon jong kito kiba tyrwa ban long ki kyrtong na ka seng.
Ngi la pynkhreh shaid-shaid bad ngi khmih lynti ba nangne shakhmat ngi lah ban ithuh noh mano ba lah ban dei kita ki kyrtong jong ka seng na bynta ka ilekshon MDC (KHADC/JHADC)," u la ong.
Haba kylli halor ka rukom pan tiket, u la ong ba kane baroh ka shong ha ki konstitwensi – don ki konstitwensi kiba bun, don kiba khyndiat.
“Ngin pynïeng kyrtong na baroh ki konstitwensi ha Ri-lum Khasi-Jaiñtia ha kane ka ilekshon MDC ban wan," la pyntikna u nongaiktien.
Haba phai sha ka ilekshon MP kaba ka VPP ka la dep pynbna ïa ka kyrteng u Dr.Ricky A.J.Syngkon kum u kyrtong ka seng, u Dr.Myrboh u la ong ba ka jingpynkhreh ka la ïaid shakhmat.
Haba kylli la ka don ne em ka jingïakren ban pan jingkyrshan na kiwei pat ki seng, u la ong, “Ngi don ka jingsngewskhem ba ngin jop beit, ngim sngew donkam ban leit ïatreilang bad kiwei-kiwei ki seng.
Kumba ngi ju kren, ka seng jong ngi ka ïapher na kiwei pat ki seng.
Ngi, ngim dei tang ba ngi kwah ïaleh ilekshon hynrei ngi kwah wanrah jingkylla ha ka synshar-khadar ha ka Jylla.
"Shuh shuh u la bynrap ba ka nongrim jong ka seng ka ïapher na kiwei pat ki seng saiñ pyrthei bad kumta ka seng kam lah ban ïatrei lang bad kiwei pat ki seng.
U MDC barim ka Laban-Mawprem konstitwensi, Bah Ricky Shullai u la pynkhreh ban rung noh sha ka seng NPP ha kine ki sngi ban wan na ka bynta ban ïakhun ïa ka ilekshon MDC na katei ka konstitwensi ka ban long la shem snem (2024).
Kum ban shu pynkynmaw, u Bah Ricky Shullai u la shah rem da 19 vote ha u Bah Mitchael Wankhar uba ïakhun na ka seng NPP ha u snem 2019.
Kumta u Bah Mitchael namar u sngewthuh ba un nym ïoh tiket na ka seng NPP u la rung noh sha ka seng UDP ha u snem 2022 ban ïakhun ïa ka ilekshon MLA ha u snem 2023 na Mylliem konstitwensi.
U Bah Ricky Shullai u dei u pyrsa jong u MLA ka BJP na South Shillong konstitwensi, Bah Sanbor Shullai.
U sngewthuh ba ka eh ïa u ban ïakhun na ka seng BJP ha ka ilekshon MDC, bad dei halor kane ka bynta ba u kwah ban rung noh sha ka seng NPP.Ki khubor kiba ïajan bha na ka seng NPP ki ïathuh ba u Bah Ricky Shullai un sa rung sha ka seng NPP ha ka 13 tarik mynta u bnai ha shlem treikam ka seng ha Lachumiere ryngkat u MLA barim ka Mawsynram konstitwensi, Bah H.M Shangpliang ha kaba u Myntri Rangbah ka jylla, Conrad K Sangma uba dei ruh u President ka NPP un pdiang burom ïa ki.
Haba pyrshang ban ïakren bad u Bah Ricky Shullai u la ong ba ka jingïakren ban rung sha ka seng NPP ka la ïaid shakhmat namar ïa mynta ka dang long mar shiteng, hynrei un sa pynthikna ïa ka tarik ban rung ynda la pynbeit bha hapdeng ki nongkyrshan jong u bad ka seng NPP.Ka Manipur Human Rights Commission (MHRC) ka la pyrshah jur bad mudui halor ka jingshah pynkynriah  jubor jong ki longïing Kuki ha Imphal ha kaba la pynshisha ba kane ka la long da ka jingleh donbor jong ki bor sorkar ha ka jylla.
Ka Commission naduh ka sngi Balang ka la dep ban phah shithi sha kiba dei ban khmih bniah halor kane ka jingjia, kaba la leit sha u Chief Secretary, jong ka jylla Manipur, u Commissioner (Home), jong ka Manipur, u DGP, Manipur bad u SP ka Imphal East ba kin phah ïa ka kaiphot ha kaba ïadei bad ka jingshah kynnoh ba ki la long ka daw kaba long pyrshah ïa ka jylla.
Ka Commission ka la buh ka jingmudui ha kaba ïadei bad ka jingpyllait khubor ba la pynkynriah ïa ki longïing jong ki Kuki na Imphal.
Ka sorkar Manipur ka la pynkynriah noh ïa ka longïing kaba khatduh jong ki 10 tylli ki longïing jong ki Kuki kaba kynthup ïa 24 ngut ki dkhot na ka thaiñ New Lambulane ha Manipur ha kaba ki la shong la sah da ki phew snem ha kaba kim pat shah pynkynriah shano shano ruh wat hadien ba la jia ka jingïakynad kaba jur ha Manipur kaba la neh lajan saw bnai.
Ïa kine ki longïing la rah sha ka jaka ba ju shong shnong ki Kuki kaba don ha Kangpokpi distrik ha ka bynta kaba shaphang Shatei jong ka them Imphal ha ka step jong ka sngi Saitjaiñ jong ka taïew ba la lah, naba la ong ba kine ki lah ban sa shah ktah jur, la ïathuh u heh pulit.
Kine ki 10 tylli ki longïing jong ki Kuki ki la shah pynkynriah sha ka jaka ba don jingshngaiñ sha Motbung, kaba don ha Kangpokpi distrik, ka jaka kaba jngai kumba 25 km na Imphal, u la ong.
Hynrei na ka jingtohkit bniah ki longïing jong ki Kuki ki la pynshisha ba ki la shah pynbor ba kin mih na ki jaka sah jong ki ha New Lambulane sha Motbung.
Ha kaba ïadei bad ka shithi ba la phah la kyntu, ïa u Commissioner (Home), ka sorkar Manipur ba kin hukum ïa u DGP ka Manipur ba kin ai ka jingïada kaba kyrpang ïa ka jaka ba don ki longïing jong ki Kuki, kumba la pynshisha ba ki la shah pynkynriah da ka bor na Imphal.
Ka samla Stella Khongsngi ka la ïoh ban rah ïa ka nam lahduh Miss Meghalaya 2023, katba ka samla Angelina Jackson ïa ka nam Miss Teen Meghalaya 2023.
Ïa katei ka rynsan ïakob ‘thei bhabriew kaba iphuh iphieng bad shongkun ba la tip kum ka Miss Meghalaya bad ka Miss Teen Meghalaya 2023, la pynkut noh ha ka Sngi Saitjaiñ kaba la pynlong ha U Soso Tham Auditorium.
Napdeng ki 19 ngut ki nongïakhun na kylleng ka jylla, ka samla Stella Khongsngi ka la ïoh ban rah ïa ka nam lahduh Miss Meghalaya 2023 ha ryngkat ka song pisa kaba T.1 lak.
Ka samla Stella ym tang ba ka dei ka ‘thei bhabriew, hynrei ka dei ka samla kaba don ïa ka jabieng kaba proh, bad ka dei kaba dang pule ha ka Bachelor of Science (B.Sc) ha ka sobjek Mathematic ha St.Mary’s College, Shillong.
Ka samla Stella ha kane ka jingïakob ‘thei bhabriew ka la pynshohbiej ïa ki nongbishar bad ïa ki paidbah nongpeitkai lyngba ka jingtriem, ka jingstad bad ka riam ka beit jong ka bad katei ka samla ka la ïoh ruh ban rah ïa ka nam Miss Personality bad ka Miss Catwalk.
Ha ka First-Runner-up jong ka Miss Meghalaya 2023, la ïoh rah da ka samla Lasmiker Dkhar, katba ha ka Second Runner-up la ïoh rah da ka samla Sanijaijai Khyriem.
Ha ka liang ka Miss Teen Meghalaya 2023, ki la don 18 ngut ki nongïakhun ha kaba ka samla Angelina Jackson, kaba dang 18 snem ka rta ka la ïoh ïa ka nam lahduh kum ka Miss Teen Meghalaya 2023 ha ryngkat ka song pisa kaba T.25,000.
Ka samla Angelina ka dei kaba dang pule ha St.Mary’s Higher Secondary School, Shillong.
Ka samla Angelina da ka jingbhabriew bad ka jingproh jabieng, ka la pynshohbiej ïa ki nongbishar bad ïa ki paidbah nongwan peitkai.
Ha ka First Runner-up jong ka Miss Teen Meghalaya 2023, ka samla Gracie Nandy ka la ïoh ïa katei ka nam, katba ha ka Second Runner-up pat la ïoh rah da ka samla Denice Kharkongor.
Ka Ri Khasi Sepngi Federation (RKSF) ka la pynpaw ïa ka jingsngewkhia kaba jur ha kaba ïadei bad ka jingjia kaba la jia ha Thangskia, East Jaiñtia Hills halor ka jingpynsngew paidbah ban pynïar ïa ka ‘Top Cement’ bad kdew ba kitei ki jingjia kin dang jia shuh nangne shakhmat lada ka Sorkar kan pyndonkam da ka ‘Land Lease’ ban ai wai ïa ki kompeni kiba heh hapoh ka Jylla.
U samla Mawkordor Kharsyiemlieh, President ka RKSF ha ka kyrwoh khubor ba la phah u la ong ba la ïohi ha kiba bun ki rynsan lad pathai ba ka la don ka jingkulmar kaba mih na kato ka jaka wat haduh ba la don ruh ka jingmynsaw.
“Ka jingailad ka Sorkar ïa kine ki kompeni da ki spah snem ba kin trei bad da ki hektar ka jaka kaba kin pyndonkam kan ktah ïa ki shnong ki thaw, ïa ki par dewïong, ki par mawshun bad kiwei-kiwei ha kaba ki paradoh parasnam jong ngi ki pyndonkam ban kamai bad kan poi ka por  kumba la ong ki longshuwa ba ngin sa long tang ki nongtong um jongno-re-jongno namar kine ki kompeni kiba la pynïaid da ki barjylla kin shu klun lut ïa ki jaka ki puta bad ka spah ka phew ha ka Bri u Hynniewtrep," la ong u samla Mawkordor.
U la ong ruh ba ka jingpyndonkam jong ka Sorkar ban ai ‘Land Lease’ sha ki kompeni ka kdew shai ïa ka jingpynkheiñ ïa ka aiñ Meghalaya Land Transfer Act 1972 kaba yn ym lah ban aiti ïa ka jaka da ki trai-ri sha ki bym dei trai-ri.
U samla Mawkordor u la ong ba ka RKSF ka maham lypa ba wat ai ba ha ka thaiñ West Khasi Hills ruh kan long ha kane ka rukom namar ka RKSF ka la kren shai ba kan ym ailad ban peitngor nangne shakhmat ban kan ym ailad ba kiwei pat ki jaidbynriew lane ki bar Jylla kin shu wan ban shim kabu.
Na ka liang u President u la ong ba ka RKSF ka dawa bad kyntu ïa ka Sorkar Jylla ba ka dei ban leh bha na ka bynta u paidbah ka Bri u Hynñiewtrep khnang ba ki paidbah kin ym duhnong hynrei kin ïoh ka kamai kajih kaba biang.
Ka Meghalaya College Teachers’ Association (MCTA) kan sa leit ïakynduh ïa u Vice-Chancellor (VC) ka North Eastern Hill University (NEHU), u Prof.P.S.Shukla ha ka Lah Sngi U Blei ban ïakren halor ka National Education Policy, 2020 (NEP-2020).
“Ka MCTA ha ka 21 tarik Naitung, 2023 ka la thoh sha u VC ka NEHU ban kyrpad pynbeit ïa ki mat ba hakhmat eh jong ka jingdawa ka seng haba ïadei bad ka NEP," la ong u General Secretary ka MCTA, Dr.A.W.Rani ha ka kyrwoh khubor.
Ha kawei ka liang, u la pynpaw ka jingsngewkmen ban ïoh pdiang ïa ka jingkhot sngewbha na u VC ha ka 8 tarik Nailur,2023 ban ïakren halor ka mat jong ka NEP-2020.
Ha katei ka jingkhot sngewbha, u Dr.Rani u la ong ba wat la u VC u la kdew ïa ki jingmyntoi haba ïadei bad ka jingpyntreikam ïa ka NEP, hynrei ym shym la don kano-kano ka jingpdiang ïa ki jingtynjuh kiba paw.
“Wat la katta, ka MCTA kaba long la kloi bad minot ban trei na bynta ka bha ka miat jong ka pule-puthi ka kyrmen skhem ïa ka jingïakren kaba tei bad ba seisoh bad ka la rai ha ka jingïalang EEC ba kyrkieh jong ka ban pdiang ïa kane ka jingkhot sngewbha," la ong u General Secretary.
Ka seng kumta ka la rai ban ïakynduh ïa u VC ha ka Lah Sngi U Blei, 11 tarik mynta u bnai, ban pynsngew bad pynbeit ïa ki jingsngewkhia jong ka kumba ka la pynpaw naduh ka 21 tarik u Naitung, 2023.
Kum ban shu kdew hangne, ka MCTA, kaba dei ka synjuk ki nonghikai kolej ha ka Jylla ka la shim ïa ka rai ban ym ïatreilang shuh bad ka skulbah North Eastern Hill University (NEHU) ha ka jingpynjari ïa ka National Education Policy-2020 ha ki kolej.
Ka dawbah jong katei ka rai ka long ba ka skulbah kam shym la bud ryntih ïa ka rukom treikam kumno ban pynjari ïa katei ka mat treikam.
Ha ka jingshisha, ïa ka jingpyntreikam ïa ka NEP, la dei ban wanrah shuwa ha ka ‘Academic Council’ (AC) kaba dei ka dorbar raikam jong ka NEHU hynrei kaba sngewsih ka long ba ym shym la don kano-kano ka rai halor katei ka bynta bad ha ka jingshisha ka AC ka la kdat sharud ïa ka mat la yn pyntreikam ne em ïa ka NEP ha ka Jylla naduh ka samoi pule 2023-24.
Halor katei, ka seng ka hukum ïa baroh ki dkhot jong ka ba kim dei ban shim ïa ki klas jong ka ‘First Semester’ ha baroh ki sobjek naduh ka 1 tarik Nailar, 2023 bad ki dkhot kim dei ruh ban shim kano-kano ka kam haba ïadei bad ka jingpyntreikam ïa ka NEP tat haduh ban da pynbna da kumwei pat.
Ka seng ha kajuh ka por ka la ban jur halor ka jingdawa ban phah weng mardor ïa ka shithi ba la pynmih ha ka 12 tarik Naitung, 2023.
Hashuwa, na ka liang u Prof.Shukla lyngba ka kyrwoh khubor u la khot ïakren ïa ka MCTA ban pynbeit ïa ki jingsngewkhia kiba ka seng ka don halor ka NEP-2020.
U Prof.Shukla haba kren halor ka jinglong-jingman ba kynthup ïa ka MCTA bad ka jingïakhih (Non-Cooperation Movement) jong ka seng, u la ong ba na bynta ka bha ka miat jong ki samla pule kiba saphriang ha kylleng ka Shatei Lam Mihngi, u la kyrpad ïa ka MCTA ban pyrkhat biang halor ka lynti ba ka seng ka la shim.
Nalor kane, u VC u la pynpaw ïa ka jinglong kloi ban ïadon bynta ha ka jingïamir jingmut kaba tei ban pynbeit ïa ki jingsngewkhia bad wer ruh ïa ka MCTA sha ka jingïakren ban poi sha ka rai ha ka lynti jong ka jingïabeit lang.
Ki paidbah ka Jylla kiba dei ki nongïoh myntoi na ka skhim bylla shispah sngi kaba tip kum ka Mahatma Gandhi National Rural Employment Guarantee Act (MGNREGA) ki dei ban ïoh bylla haduh 300 lak sngi katkum ka jingmang pisa na ka bynta kane ka skhim ha u snem 2023-2024.
Ka jingmang pisa kaba la dep mynjur na ka bynta ka Meghalaya lyngba ka MGNREGA ka dei na ka bynta 300 lak sngi.
Katkum kane ka skhim, ka jingtrei bylla sngi ka dei ban long 100 sngi shisnem.
Na ka bynta 300 lak sngi, ka pisa baroh ka dei ban kot sha ka T.1190 klur, ha kaba T.714 klur ka dei na ka bynta ka bai trei bylla sngi, katba T.476 klur na ka bynta ka bai thied ïa ki tiar ki tar kiba pyndonkam haba pyntrei ïa kane ka skhim.
La ong ba ka Jylla Meghalaya ka lah ruh ban kham kiew shuh shuh ha ka jingbylla sngi bad ka shong eh ha ki Village Employment Council (VEC) kiba dei ban phah ïa ki jingtyrwa ban pyntrei ïa ki projek bapher bapher.
Dang shen, ka Sorkar Pdeng ka la dep mang kumba T.301 klur na ka bynta ka bai thied tiar ban pyntrei ïa ka skhim bylla sngi ha Meghalaya ha kaba ka bai thied tiar kaba sah jong u snem 2021-22 yn pynkhuid lut noh, katba jong u snem 2022-23 yn pynkhuid tang 40%.
Kane ka pisa kaba la mang ka dei lang na ka bynta ka bai thied tiar kaba sahteng jong u snem 2021-2022 kumba T.89.11 klur.
Ka bai thied tiar jong u snem 2022-2023 ka dang lait shwa tang 40% kata, kumba T.197.83 klur.
Ka pisa baroh kaba dei ka bai thied tiar jong u snem 2022-23 ka la kot sha ka T.486 klur.
Shuh shuh la ong ba na kane ka T.301 klur kaba la mang, la buh lang na ka bynta ka tulop jong ki Technical Assistant.
Ka jingmang pisa ïa ka Jylla baroh kawei ka long 90 na ka Sorkar Pdeng, bad 10 na ka Sorkar Jylla, bad jingmang ïa ka bai tiar, ka long 75 na ka Sorkar Pdeng bad 25 na ka Sorkar Jylla.
La ong ba haduh mynta, ka Sorkar Pdeng kam pat pyllait thymmai biang ïa ka pisa bad na ka liang ka tnat Community and Rural Development ka dang ap ban pyllait ïa ka pisa kaba dei ban bei da ka Sorkar Jylla.
Hadien ba la ïoh ïa ka pisa kaba dei ban bei lang da ka Sorkar Jylla, ka tnat ba dei khmih kan sa phah thymmai ïa ki jingtyrwa sha ka Ministry of Rural Development jong ka Sorkar Pdeng.
Ka Sorkar Jylla ka ju ïoh tista ïa ka jingmang pisa na ka bynta ka bai bylla kaba pyllait da ka Ministry of Rural Development.
Ka United Democratic Party (UDP) ka la sdang ban pynkhreh shaid-shaid ïa ka ilekshon MDC na ka bynta u snem 2024 namar ka la ailad ha ki jylli (Circle) treikam ba kin dang bishar noh ïa ki kyrtong kiba kwah ban pan tiket.
Haba ïakren bad u Bah Alantry Dkhar uba dei u Vice-President ka UDP, u la ïathuh ba ka seng ka la ai bor ha ki jylli ba kin dang bishar noh ïa ki kyrtong kiba thmu ban ïakhun ïa ka ilekshon MDC ha Khasi Hills Autonomous District Council (KHADC) bad Jaiñtia Hills Autonomous District (JHADC) ha u snem 2024.
U la ïathuh ba lada don ki konstitwensi kiba bun kiba pan tiket ki hap ban shong bishar bniah khnang ban phah sha ka District bad sha ka State Election Committee ban shim ïa ka rai kaba khatduh.
Hynrei, lada ym don ba ïaknieh tiket, ka jylli (Circle) treikam ka hap phah beit tang kawei ka kyrteng.
Haba ïadei bad ka ilekshon MP Lok Sabha, u Bah Alan u la ong ba ka seng kam pat ïakren eiei namar ka kwah ban pynkhlaiñ shwa ïa ka ilekshon MDC ka ban long la shem snem (2024).
Halor ka ilekshon MP Lok Sabha, u la ïathuh ba ka seng kan sa ïakren ha kine ki bnai ban wan.
Halor ka Regional Democratic Alliance (RDA) hapdeng ka UDP bad HSPDP, u Bah Alan u la ïathuh ba ka RDA ka dei tang ka jingïasngewthuh jingmut hapdeng ka UDP bad ka HSPDP.U la ïathuh ba kane ka jingïasngewthuh jingmut ka UDP bad HSPDP ha ka RDA ka long ha kane ka ilekshon MDC kin ïaid beit la ka jong, hynrei ka HSPDP kan nym pynïeng kyrtong ha jaka ba khlaiñ ka UDP bad ka UDP kan nym pynïeng kyrtong ha jaka ba khlaiñ ka HSPDP.Kum ban shu pynkynmaw ba ka UDP bad HSPDP kim shym la pynkhlaiñ shuh ïa ka RDA hashwa ka ilekshon MLA ba dang shu dep, hynrei ki la pynkhlaiñ biang hadien ba la lut ka ilekshon hadien ba ka UDP kam shym la lah ban ïalam ïa ka sorkar riewlum.
Kat haduh mynta dei tang ka seng VPP kaba khlem shongthait ban pynkhreh ïa ka ilekshon MDC bad MP Lok Sabha ka ban long la shem snem, katba ka NPP bad UDP kiba don ha ka sorkar ki dang kynjah jar-jar.
Mynta ka snem ka Khasi National Dorbar ka dap 100 snem.
Watla kam shym la lah ban treikam bha lymne lum ïa ki Dorbar katkum ba la pruid dak ha ka Rule, Ka Khasi National Dorbar ka la lah ban pynlong ïa ka jingrakhe dap 100 snem kaba tang shi sngi, ha ryngkat ka phuh ka phieng ha ka 4 tarik Nailur, 2023 ha ka Ïing Dorbar ha Mawkhar, Shillong.
Ha kawei pat ka liang ka Shillong Records Collection Centre (SRCC) ka la pynmih bad sam ïa ka kot lyngkdop kaba kyrteng, Ka Khasi National Dorbar-Ka Dap Shi Spah Snem 1923-2023″.
Kane ka kot lyngkdop ka ïeng sakhi ïa ki kam kiba ka Khasi National Dorbar ka la leh ha ka spah snem ba la leit noh.
Da ka jingthmu ban pynkhreh ïa ka jaidbynriew Khasi ban im bad synshar hapdeng ki jingkylla ki ban sa wan bad ban pynkhreh lypa na ka bynta ban synshar hi da lade ïa lade, la saiñdur ïa ka Khasi National Dorbar ha ki jingïalang kiba nyngkong kiba la long naduh 4 haduh 6 tarik Nailur, 1923, ha ka kamra long jingïalang ha ïing u Rev J.J.M Nichols-Roy ha Goalapaty, Shillong.
Ban sngewthuh ïa ka jinglong jingman ka synshar khadar ha katei ka spah snem, ka long ruh kaba kongsan ban khmih ïa ki jingïaleh laituid kiba khih ha kylleng ka Ri India ha katei ka por.
Ha ka snem 1918, ka kut ka thma bah ba nyngkong, phewse ka Sorkar Phareng ka ai pynban da ka aiñ Government of India Act 1919 ha ka jaka ba kan ai ïa ka jinglaitluid bad ka Riti Synshar.
Kumta la khih puk ka jingïaleh laitluid kylleng ka Ri India bad ka jingïaleh ka la nang wan dur bad khlaiñ bor.
La sdang ruh ïa ka jingïakhih non-cooperation movement bad ki nong India kim treh ïatreilang shuh ne kyrshan ïa ka Sorkar Bilat.
Da ka jingsngewthuh bad jingïohi lypa ïa kiei ki ban sa jia ha ka jylli synshar, ki katto katne ngut ki rangbah, kum U Kmuin Manik, Syiem ka Hima Mylliem, Bidor Singh, Syiem ka Hima Nongkhlaw, Rev J.J.M Nichols-Roy, Babu Wilson Reade bad kiwei ki la phah ïa ka notis, tarik 27-7-23 sha baroh ki Syiem, Myntri, nongsynshar bad ki ‘riew paidbah ban ïalum bad wan sha ka Dorbar ka ban long ha Shillong ha ki tarik 4 haduh 6 September 1923.
Lyngkot ka notis ka thoh kumne, “Phi tip mynta ha kane ka ri India ka jingkhih bad jingïaleh kaba jur ba ki nong India hi kin ïoh synshar ïa la ka ri.
Naduh ka snem 1921 ka jingsynshar ïa kane ka ri India…da ka Sorkar Bilat ka la sdang ban kylla…Lehse hapdeng shiphew snem naduh mynta kin bun shibun eh ki nong India ki ban shim ïa ka jaka ki Phareng…te ka dei eh ïa ngi ban ïa kyndit bynriew ban pyrkhat ïa la ka ri ha ka jingïadei bad kata ka jingsynshar thymmai…Ngim dei shuh ban sam thiah.
Lada ngim khih kloi mynta ngin babe hadien ka bym lah ong shuh…"Ha ka bui kaba nyngkong jong ka Khasi National Dorbar, Tarik 4-6 September 1923, la thoh ïa ki kyrteng jong ki 54 ngut ki rangbah bad kiwei de ki ‘riewpaidbah kiba wan sha ka jingïalang kumba 300 ngut.
Kine ki kynthup ïa ki Syiem bad Myntri jong ki Hima Khasi bad ki ‘riewpaidbah.
Napdeng kitei ki spah ngut, ka paw ruh ka kyrteng jong ar ngut ki Pastor ka Balang Khristan bad kita ki long, Rev.J.J.M Nichols-Roy bad Rev.Mon Lyngdoh na Laitumkhrah.
Ñiuma, ka Khasi National Dorbar ka dei ka jingïalang ban ïakren-ïatai ïa ki kam hima-sima, pynban kine ki ar ngut ki Pastor ki dei ki briew kiba proh bad ka rynñieng rynñiot jong ki ka long kaba khraw bad ka imlang sahlang ruh ka ñiewkor ïa ki.
Kine ki Pastor ki ïohsngew ruh ïa ka jingud jingnam jong ki paidbah kiba lynga bad pisa jingmut.
Ha ka sngi nyngkong jong ka Dorbar la jied ïa U Join Manik, Syiem ka Hima Sohra ban long kum u Chairman bad ïa u Hajom Kissor Singh kum u Secretary.
Hadien kata la plie ïa ka jingïatai bad ki dkhot ki la ïashim bynta shit rhem ban ïatai ïa ki mat ki jura bad ki la buh jingtyrwa halor ki aiñ kiba la wanrah ha ka Dorbar.
Hapdeng ka snem 1924 bad 1928 lai tylli aiñ bad kita ki long; (i) ka Aiñ Long Khun Hima Ha Ki Hima Khasi, (ii) Ka Aiñ Bri Khyndew Ha Ki Hima Khasi bad (iii) ka Aiñ Hiar bad Ïoh Pateng, la wanrah bad ïatai sani ha ka Dorbar haduh saw snem lynter tat haduh ban da mynjur bad pynlong aiñ da ka Dorbar.
Ha ka Dorbar kaba la long ha ki 1 bad 2 tarik October 1925, ka Khasi National Dorbar ka la ïatai bad pynbeit halor ki ar tylli ki mat kiba kongsan, kawei ka long halor ka jingkylli uei ne kaei ki Khasi? Bad kaba ar ka jingïashim bynta jong ki kynthei ha ka synshar-khadar.
Ka Dorbar ka la mynjur ïa ka jingtyrwa ba ki kynthei kin long ki dkhot ba pura jong ka Khasi National Dorbar.
Na ki dulir ba lah ban lum bad hadien ba la pule bniah ïa ki, ki kam jong ka Khasi National Dorbar lah ban pynshai shynna ba baroh ar ngut ki Pastor, kata u Rev.Mon Lyngdoh bad Rev.J.J.M Nichols Roy ki la long kiba kongsan bad ki la noh synñiang shikatdei da ka jingtip bad jingshemphang ba jylliew jong ki shaphang ka history bad dei riti jong ka Jaidbynriew.
Nalor nangta, ka jingngeit tynrai jong ki ha ka hok ka shi kyntien bad ka jingïalong mar ryngkat ka la tbeh jingshai ïa ka Ri baroh kawei.
Kine baroh ar ngut ki Pastor ki dei kiba suh thied ha u thning jong ka jinghikai Methodism jong ka Balang Khristan Methodist Presbyterian, kham hadien pat ki la mih na ka Balang Presbyterian bad seng la ka jong ka Balang trai ri.
U Rev J.J.M Nichols Roy u la ïarap ban seng ïa ka Balang U Blei ne Balang Trumpet ha ka snem 1902, katba u Rev.Mon Lyngdoh u la seng ïa ka Balang Trai Ri U Khrist ha ka snem 1924.
Na ki jingthoh lah ban ong ba shuwa ka snem 1887 u Rev.Mon Lyngdoh u la shong shnong ha Lum Mawrie ha Laitumkhrah bad katkum i Bah D.L Warjri, “U Babu Mon Lyngdoh u khun jong u Riang Bareh bad u poikha bad ka Shamai Mawrie.
U long u rangbah uba ïar ka pyrkhat pyrdaiñ bad uba sbun…U long u Pastor bad ka jingim jong u ha ka jingïadei bad ki para briew ka long katkum ka jingngeit jong u.
"La ordain Pastor ïa u Babu Mon Lyngdoh da ka Balang Welsh Calvinistic Methodist Presbyterian ha ka Assembly kaba long ha Shangpung ha ka snem 1913.
Ka jingtip kaba jylliew kaba u don halor ka riti, ka dustur bad ka histori jong ka Jaidbynriew ka paw ha ki ar tylli ki article kiba u la thoh bad pynmih ha ka Kot Khubor U Nongïalam Khristan ha ka snem 1912 bad 1915.
Ki kyrteng jong ki article ki long, (i) Ka rukom kheiñ jait ki Khasi bad Synteng bad (ii) Ka dustur ïoh bynta ki kur bad ki khun na ka kamai u kpa ha ri Khasi bad Synteng.
Ka jingtip bad jingshemphang jong u Babu Mon Lyngdoh halor ka kheiñ kur, ka hiar bad ïoh pateng, ka jingïalong mar ryngkat bad ka bynta ki kynthei ha ka synshar hima ka phalang ha ka article kaba nyngkong.
Katba ha ka article kaba ar, u Babu Mon Lyngdoh u kren shaphang ka kheiñ kha, ka burom kha, ka ïoh bad ka hiar pateng na ka liang u kpa.
Katkum u Babu Mon Lyngdoh, ka jinghikai Khristan ban ieid, ban burom ïa ka kmie bad u kpa ka snoh bah ha ka saiñ pyrkhat tip kur tip kha jong ki Khasi.
Ha kawei pat ka liang, U Rev.J.J.M Nichols Roy u dei uwei na ki hynriew ngut ki khun jong u Khah Than Roy bad Ka Rimai Syiemlieh.
La kha ïa u ha ka shnong Mawsiarwait ha Shella ha ka snem 1884 bad hadien u la long u ‘riewdkhot jong ka Balang Presbyterian ha Shella ha ka snem 1899.
Hadien ba u la pyndep ïa ka primary school la phah ïa u sha Shillong ban pyndep ïa ka high school ha Shillong Government School.
Nangta u la leit bak sha Calcutta ban bteng shuh shuh ïa ka jingpule bad dei ha nongbah Calcutta ba la tynruh ïa ka jabieng bad saiñdur thymmai ïa pyrkhat-pyrdaiñ ba lui-lui jong u bad u la pynïar bad pynkhraw shuh shuh ïa ka jingtip bad jingshemphang.
U Rev.J.J.M Nichols Roy u la sdang ïa ka jingïaid lynti ha ka saiñ hima naduh ka por ba u la shah jied kum u nongmihkhmat sha ka Legislative Council jong ka Assam Province ha ka snem 1920 bad u la long ruh u nongsaiñdur ïa ka Sixth Schedule bad ïa ka Dorbar District Council hapoh ka United Khasi & Jaiñtia Hills District ha ka snem 1952.
Ha ka Dorbar kaba la long naduh 11 haduh 13 tarik August 1924, u Rev.J.J.M Nichols-Roy u kren shaphang ka jingma ba ki Hima Khasi kiba rit ki lah ban shah nguid ha ki heh paid Hindu bad Musulman bad u ong kumne, “Lada ngin ong ai ba kin duh noh ki hima Khasi bad ngin ïa ngam lang bad ki para nong India, ngi sngew sheptieng, namar ki rukom laitluid jong ngi…ki rukom jingpyrkhat jong ngi ki ïa pher na kiwei ki para nong India…ka long ka bym lah ïa u Khasi ban ngam lang bad kiwei ki nong India".
U la kynthoh ruh ïa ka jingduna bad jingtlot ki Hima Khasi bad u kylli, “Ngi peit sha la ki Hima Khasi pat.
Hato ngi i don jingshngaiñ? Em kata ruh em! Haei ngin shngaiñ? Ka don ka jingbymsngewthuh ka jingbym pyrkhat ïa ka jingïap jingim ka jong ka ri Khasi.
Ha ka jingbishar ngi ïohi ka jingduna.
Ha ka jingnang jingtip ngi ïohi ka jingduna.
"U Rev.J.J.M Nichols Roy u la kren khlem sheptieng ban pynpaw ïa ki jingangnud jong ki ‘riewlum bad khamtam eh ki Khasi bad ruh u pynpaw ïa ka jinglong ba kordor jong ka jaidbynriew Khasi ka bym don ka jingpynïapher jait lymne ka jingkheiñ poh jait bad khraw jait ïano-ïano ruh, hynrei baroh ki ïalong mar ryngkat.
Katba ha ki jaka thor bad kiwei ki jaitbynriew ri thor kim don ïa kane ka jinglong.
Haba pynkut, ki Khasi ki don la ki jong ki khana ba kordor ha ka history jong ka Ri India.
Ka Jaidbynriew ka angnud ïa ka jinglaitluid ba pura khnang ba ki nongshong shnong shynrang, kynthei bad kiwei kin ïoh ban ïashim bynta pura ha ka saiñ hima bad ki kam ba pher.
Kumta ïa ka Khasi National Dorbar ruh lah ban khmih na kane ka phang.
Ki kyrtong ki ban sa mih ban ïakhun ha ka ilekshon MP ha u snem 2024 na Shillong Lok Sabha konstitwensi ki lah ban don bun ngut, bad katkum ka jingsawa ka khubor, 6 tylli ki seng saiñ pyrthei kin sa sei kyrtong na kane ka konstitwensi.
Ki seng saiñ pyrthei kiba la sawa ban sei kyrtong ha ka ilekshon MP na Shillong konstitwensi ki long ka Congress kaba don lypa ruh ïa u MP, ka National People’s Party (NPP), United Democratic Party (UDP), BJP, Voice of People Party (VPP), bad All India Trinamool Congress (AITC).
Kumba ka paw, ka Congress ka la don u MP, u Bah Vincent H Pala tangba kam pat pynbna, bad ka VPP ka la dep pynbna lypa ïa u kyrtong jong ka u Bah Ricky Syngkon.
Ka NPP ruh ka la pynkhreh ban buh kyrtong ha kane ka ilekshon ka ban sa wan na Shillong konstitwensi, nalor ka Tura konstitwensi kaba don ruh ïa ka Agatha K Sangma kum ka MP mynta.
Kiwei pat ki seng saiñ pyrthei ki ban sa sei kyrtong ki long ka UDP, BJP, bad AITC.Lehse ki lah shuh ban don ki kyrtong ki ban sa ïakhun ha kane ka ilekshon kum ki kyrtong shimet ne kiwei pat ki seng.
Ka UDP shen kan sa ïakynduh lang bad ka HSPDP ban ïatai bad ïarai lang haba ïadei bad u kyrtong uba ka seng kan sa sei kum u kyrtong monlang.
Ka AITC ruh ka la dep pynpaw ba kan ïakhun ïa ka ilekshon MP na Shillong wat lada ka seng ka don MLA tang uwei na Rilum Khasi Jaiñtia.
Ka jingïaid lynti ka kynhun ki ‘thei ïalehkai ka Jylla ha ka lympung ïalehkai Hero Sub Junior Girls’ National Football Championship 2023-24 (Tier 1) ka la poi sha kaba kut hadien ba mad ïa ka jingshah rem.
Kane ka kynhun hapoh ka jingïalam ka Kong Ïaikyntiew Nongkynrih (coach) ka la shah rem noh da 1-2 kol ha ka Jharkhand ha ka lah sngi U Blei ha Amritsar, Punjab bad ka la duh noh ïa ka lad ban jam sha ka final jong kane ka lympung.
Kumba ka paw na kane ka jingïakhun ka la long kaba ïakhaid bha ha kaba ka kynhun ki ‘thei ïalehkai ka Jylla ka la pyrshang ban ïalehkai bha naduh kaba sdang.
Hadien shiteng kynta ba ka Meghalaya ka la ïoh ban pynkhih jar nyngkong eh lyngba ka Larihun Songthiang ha ka minit kaba 37 na ka bynta ban tam shi kol haduh kaba kut jong ka kylla step.
Hadien katto katne por ba la bteng ïa ka jingïakhun jong ka kylla miet ba ka Jharkhand ka la lah ban pynphai kylla shi kol lyngba ka Anushka Kumari ha ka minit kaba 57.
Kane ka kynhun ka la pynbud ïa ka kol kaba ar hashwa ban kut ka jingïalehkai lyngba ka Beena Kumari ha ka minit kaba 87 na ka bynta ban khur syndon ïa ka jingjop.
Lyngba kane ka jingjop, ka Jharkhand kan ïakynduh final pyrshah ïa ka West Bengal, kaba la jop da 6-1 kol ïa ka Mizoram ha kawei pat ka jingïakhun semi final kaba ar.
Ka Jalyiah UTD ka la kiew sha ka kyrdan First Division hadien ka jinglah ban ïalehkai bha ha kane ka aïom Second Division Football Tournament ba la pynïaid da ka East Jaiñtia Hills District Football Association (EJHDFA).
Ïa kane jingkiew kyrdan jong ka la pynskhem hadien ba ka ïoh jingjop ha ka jingïakhun quarter final kaba la long ha madan Artificial Turf kaba don ha Diengshynrum, Khliehriat ha ka lah sngi U Blei.
Ka Jalyiah UTD ha ka jing-iakhun quarter final kaba khatduh, ka la pynliem ïa ka Ladrymbai Dongwah SC da 4-1 kol ba ka wan lyngba ka jingïashut tie-breaker hadien ba ka por ban ïalehkai ka la kut da ka jingïakhaid mar 1-1 kol.
Ïa ka kol jong ka Jalayiah UTD la thep da u Sankhlur Phawa ha ka minit kaba 14, katba na ka Ladrymbai Dongwah la thep da u Promi Tariang ha ka minit kaba 69.
Da kane ka jingjop ka Jalayiah UTD ka la jam sha ka semi final.
Ka Chutwakhu ka la rung sha ka quarter final jong ka lympung ïalehkai 2nd Division Football Tournament na ka bynta ka 6th Debo Memorial Trophy Shullai, katba ka West Madan Mustem bad ka Pynthorlangteiñ namar ka jingbym lah ban ïalehkai bha ha kane ka aïom ki la shah pynhiar noh sha ka Third Division.
Ïa kane ka lympung ïalehkai la pynïaid da ka West Jaiñtia District Sports Association (WJDSA) ha madan Kiang Nangbah Stadium Ladthadlaboh Jowai.
Haba phai shaka jingïakhun pre-quarter final kaba la long haka lah sngi U Blei, ka Chutwakhu ka ka pynliem ïa ka Dongmihsngi da 3-2 kol.
Ïa ki kol jong ka Chutwa -khu la thep ar kol da u Roplin Ramut ha ka minit kaba 5 & 65 bad kawei kaba la thep bakla da u Sooki Lamare na ka Dongmihsngi ha ka minit kaba 76.
Katba ki kol jong ka Dongmihsngi la thep da u Ewanmida o Langstang ha ka minitk kaba 37 bad u Samha oo Ksoo (80).
Ka jingïakhun quarter final kaba nyngkong kan long ha ka 13 tarik Nailur hapdeng ka Lion pyrshah ïa ka Ïawmulong Nartiang ha ka por 11:30 baje mynstep.
Ha ka 14 tarik ka jingïakhun quarter final kan long hapdeng ka Shangpung Khliehmuchut pyrshah ïa ka Khliehmynkrem haka por 11:30 baje mynstep.
Ha ka 15 tarik ka Maitchaphrang Mootyrchiah pyrshah ïa ka Chutwakhu ha ka por 11:30 baje mynstep.
Ha ka 16 tarik ka Lumpariat pyrshah ïa ka Mooknor Thadmuthlong ha ka por 11:30 baje mynstep.
Ka jingïalang ban ïakren halor ka jingpynkhreh ïa ka 2nd Sohra Interna-tional Half Marathon 2023 ka la long kaba ïaid beit ha ka lah sngi U Blei ha conference hall jong ka shlem treikam SDO (Civil) Sohra Civil Sub-Division.
Ïa ka jingïalang la pynïaid da Kong J.Umdor, EAC, Sohra Civil Sub-Division ha ka por 11.30 mynstep ha ka jingïadon lang ryngkat u Bah John F.Kharshiing, Working President ka Meghalaya State Olympic Association (MSOA), bad u Bah Finely.
L Pariat, General Secretary MSOA & Meghalaya Athletic Association (MAA) kiba la batai bniah halor ki jingpynkhreh.
Ha katei ka jingïalang kaba nyngkong la long bad ki Rangbah Shnong, ki Sordar, Sirdar kiba ïadei ha ka lynti surok mareh na ka bynta ka Sohra International Half Mara-thon na Laitsohpliah shaduh Mawsmai (21km) kaba long kajuh ka lynti ïaid kumba la mareh bad ïaid mynshem snem.
Ha katei ka jingïalang la ïadon lang ki ophisar na ka tnad PWD, Health, Education, Tourism, kynthup ki nongïalam jong ki skul kiba kynthup ïa ki Principal ka sor Sohra bad kiwei kiwei.
Kane ka long ka jingïa-lang kaba lai ba la ïakynduh hapdeng ki dkhot na ka organising committee bad ka shlem treikam jong ka SDO (Civil) Sohra ban ïasyllok kumno ban nang-kyntiew ïa kane ka 2nd Sohra International Half Marathon 2023 ka ban long ha ka 30 tarik mynta u bnai kaba dei ka jingmareh kaba la mynjur bad ka ban pynïaid (technical) na ka Athletic Federation of India kaba dei ka Athletic Federation kaba ha Khlieh duh.
La ïakren bniah halor ki jingpynkhreh khamtam halor ka jingdonkam ban pynshai paidbah halor ka jingkhang ïa kane ka surok lai kynta mynstep naduh 6 baje haduh 9 baje mynstep ha ka 30 tarik.
Ka jingïalang ka la rai ban pynlong da ki jingpyrta shnong bad ban phah jingtip sha katba lah sha baroh kiba la ban mih kam ha katei ka sngi khnang ba kin sngewthuh ïa ka por lait kali khamtam ïa ki tourist bad kiba beh ïa ki jingsumar lane ki kam kyrkieh.
Namar ka jingjop jong ka jingïamareh kaba nyngkong kaba la long mynshym snem bad katkum ka jingtip na kiba la register online la khmih lynti ba ha kane ka kynti ka jingïashim bynta jong ki nongmareh kin nang bun na kylleng sha kane ka jingmareh international kaba ar.
Ka Mawlyngngad SC ka la pynliem noh ïa ka Mawkriah West SC da 2-0 kol na ka bynta ban khur ïa ka jingjop ha ka lympung ïalehkai SSA U-20 4th Division Football League 2023 ha ka lah sngi U Blei.
Ha kane ka jingïakhun kaba la long ha madan 3rd Ground, Polo, baroh ar kynhun ki la ïakhun tyngeh naduh kaba sdang.
Dei ha ka minit kaba 26 ba ka Mawlyngngad ka la ïoh ban pynkhih jar nyngkong eh lyngba u Nathaniel Kharbangar.
Kane ka shi kol ka la nangpynioh mynsiem ïa kane ka kynhun ha kaba ka la ïai neh haduh kaba kut jong ka kylla step.
Hadien ba la bteng biang ïa ka jingïakhun jong ka kylla miet, ka Mawlyngngad ka la pynbud biang ïa ka kol kaba ar lyngba u Banskhembok Warshong ha ka minit kaba 70.
Watla ka Mawkriah West ka la pyrshang ban ïakhun tyngeh, hynrei kam lah ban pynphai bad ka la mad ïa ka jingshah rem.
Haba phai sha kawei pat ka jingïakhun kaba ar hapdeng ka Mawnianglah Youth SC bad ka Risa Colony SC ki la ïasam mar shi point hadien ba ki la ïakhaid mar 1-1 kol.
Watla kine ki kynhun kim shym la lah ban thep kol ha ka kylla step, hynrei dei ha ka kylla miet ba ka Risa Colony ka la ïoh ban pynkhih jar nyngkong eh lyngba u Peterstone Lamare ha ka minit kaba 52.
Hadien katto katne por ka Mawnianglah Youth ka la lah ban pynphai kylla lyngba u P.Nongkhlaw ha ka minit kaba 62.
Haduh kaba kut kine ki kynhun kim shym la lah pynphai bad ki la kut ha ka jingïakhaid.
Ka jingïalehkai ha ka sngi Ba-ar kan long hapdeng ka Mawlynrei SC pyrshah ia ka Madan S&CC ha ka por 3:15, katba ka Umrynjah SC ïa ka Dilingiem YSCWA por 4:45 janmiet.
Ka Pynthorsale SC bad ka Rymbai Madanpynriang ki la buh jaka ïalade sha ka jingïakhun Quarter Final jong ka lympung ïalehkai 3rd Division Football Tournament ba la pynïaid da ka East Jaiñtia Hills District Football Association (EJHDFA).
Kane ka la wan hadien ba ka Pynthorsale SC ka la pynliem noh ïa ka Mutong Youth SC da 2-1 kol, katba ka Rymbai Madanpynriang SC ka la pynliem ïa ka Umrasong SC da 6-1 kol ha ka jingïakhun pre-quarter final kaba la long ha madan Artificial Turf kaba don ha Diengshynrum, Khliehriat ha ka lah sngi U Blei.
Ïa ki kol jong ka Pynthorsale SC la thep da u Kyrmen Dkhar ha ka minit kaba 17 bad u Amos Phawa (42), katba ïa ka shi kol jong ka Mutong Youth SC la thep da u Seven Phawa (11)Ha ka jingïakhun kaba bud, ïa ki 6 tylli ki kol jong ka Rymbai Madanpynriang SC, u Donaldo Dkhar ula ïoh ban khyrwit da ka hat-trick ha ka minit kaba 4, 32 bad 65, hadien la bud sa ki kol jong u Rimiki Rymbai ha ka minit kaba 8 bad 75 bad u Baniengskhem Thoo ha ka minit kaba 70.
Katba ïa ka shikol jong ka Umrasong SC la thep da u Jan Mukhim ha ka minit kaba 37.
Kumba 30 ngut ki bor pahara jong ka tnat shipai Border Security Force (BSF) na ka border outpost ha ka thaiñ Unakoti district jong ka jylla Tripura ki la poi hospital ha ka sngi Balang ba la dep na ka daw jong ka jingsuba ïoh bih na ka bam.
Kat kum ka jingïathuh jong ki bor pulit ka jylla, ki la pyntip ba kitei ki shipai BSF ki dei na ka Battalion No 199, Latiapura border outpost.
Kat kum ka jingïathuh jong u Sun-Divisional Police Officer, Kailashahar – Shibu Chandra Dey u la pyntip ba khyndiat ngut na kitei ki shipai ki la ïoh ïa ki jiingshitom kiba malu mala bad la leit ban on biang ïa ki sha border outpost (BOP) hadien ba ki la ïoh ïa ki lad jingsumar.
U heh pulit u la pyntip ba ki don haduh 21 ngut ki shipai kiba kham shitom jur bad la sumar ïa ki ha kawei ka hospital kaba marjan bad katei ka BOP.Na ka liang u Dr Sankha Subha Debnath jong ka Kailashahar’s Rajiv Gandhi Memorial Hospital u la pyntip ba ïa ki 16 ngut ki shipai la sumarha katei ka hospital, katba ïa 5 ngut kiwei pat la leit ban rah sumar sha kawei ka district hospital kaba marjan.
U la pyntip shuh shuh ba kitei ki shipai ki la lait na ka jingma, hynrei dang donkam pat ban khmih bniah ïa ki jinglong jingman ha ka liang ka koit ka khiah jong ki.
Kat kum ka jingïathuh jong u wei napdeng ki shipai (Kunal Minj) u la pyntip ba hadien ba ki shipai ki la dep ban bam ïa ka ja sngi bad na ka daw jong ka jingshit kyrang jong ka sngi, ki la ïoh ïa ka jingpang shit, prie, bad suh kpoh.
Halor katei ka jingjia, na ka liang ka kynhun jong ka tnat koir khiah ka jylla ka la leit ban lum ïa ki nongmuna jong ka bam bad ka umdih ba la sam sha kitei ki shipai kiba la kem pang.
Shi bynta ban rakhe ïa u mawmer ka jingdap ba 50 snem, ka Maraikaphon Youth Club (MYC) ha ka sngi Saitjiañ ka la plie ïa ka lympung ïalehkai U-14 Football Tournament ba la wan ïashim bynta da 23 tylli ki kynhun.
Ïa kane ka lympung ïalehikai la ïarap ban bei pisa ïa ka da ka Sorkar Jylla lyngba ka skhim Chief Minister Youth development Scheme 2022-23 kaba la wan lyngba ka shlem treikam jong ka Deputy Commissioner, East Khasi Hills District.
Ïa kane la lympung la wan ban plie da u Syiem ka Hima Sohra u Pa’iem Freeman Syiem ha ryng-kat ka jingïadon lang u Rangbah Shnong ka Maraikaphon, u President ka Sohra Sports Association lem bad ki dkhot nongkitkam jong ka MYC.Ïa kane ka lympung ïalehkai la pynlong ha madan ïalehkai ha dong Maraikaphon, kaba dei kawei na ki madan bna nam kaba juh pynlong ïa kiba bun ki lympung ïalehkiai ba kyrpang ïa ki khynnah barit ha ka shnong Sohra.
Ki 23 tylli ki kynhun kiba la wan ban ïashim bynta sha kane ka lympung ka kynthup ïa ka Mawkma YC, Nongthym -mai (Jr), LSC, MYSCA, Synroplang United, Maw-sahew United, Nongsteng SCX, SS MawkisYiem,  Ritiang United, Wahkaliar FC, SSK (B), CPYC, MYC (B), SS Mawmluh, Nong-rim SC, Turshaphrang FC, 16 Bro’s, SSK (C), Laityra (Jr), United FC,.
SSK (A) bad ka Mawphu SC.Ïa ka wat kaba  nyngkong ki bor pynïaid ki la pynlong ïa ka da ka knockout system ban bud pat da ka league system ha ka wat kaba ar.
Ha kaba kren kum u kongsan ha kane ka jingïalang plie, u Pa’iem Freeman Syiem u la ong ba u sngew lehraiñ ban shem bad ïohi ba dei tang ka thaiñ Sohra ka bym juh don shuh ka jingïalehkai phutbol, ha kaba u la pynpaw ba ha ki por ba u dang long kum u khynnah u la juh ïalehkai ha kane ka madan ha ka lympung ïalehkai 4ft 6 inch ne 4ft 8 inch.
Ïa ka jingïalehkai sdang jong kane ka lympung la ïakhun hapdeng ka Mawkma Youth Club pyrshah ïa ka SSK.Ka Garo Students’ Union (GSU) – CEC hapoh ka jingïalam u Zikku B.N.Marak lem bad kiwei-kiwei ki dkhot ki la ïakynduh ïa u Myntri Rangbah ka Jylla, u Conrad K.Sangma ban kyrpad pynkynriah ïa ka eksamin la ka dei jong ka NEHU ne ka CUET ki ban long mynta u bnai, namar ka jingïatyngkhuh jong ki tarik.
Ha kajuh ka por, la aiti ruh ïa ka dorkhas haba ïadei bad katei ka jingdawa.
Katba ka CUET kan long ha ka 12 tarik u Jylliew la ha Shillong ne Guwahati (Geography ha ka kylla sngi) ïa kaba la khmih lynti ba ki samla pule kin hap ban thoh pat sa ïa ka eksamin NEHU ha ka sngi kaba bud, 13 tarik u Jylliew.
“Kan ym lah long ïa ki ban leit thoh ïa kawei ka eksamin ha Guwahati/Shillong ha shuwa ban leit phai biang mynmiet sha Tura ban thoh sa ïa ka eksamin ha ka step jong ka sngi kaba bud.
Kumta ngi kyrpad ban pynkynriah ïa ka tarik thoh eksamin la ka long jong ka CUET ne NEHU na bynta ka bit ka biang jong ki samla pule," la ong u Balgra.
Ka Sorkar Mizoram ha ki khyndiat sngi kiba la leit noh ka la kam ba ka dang don hapdeng ka jingïai ap ban ïoh ïa ka jubab na ka Sorkar Assam halor ki mat kiba ïadei bad ki mat kam jaka jong ka sorkar Assam ha kaba ïadei bad u pud u sam hapdeng ki 2 jylla.
La ïathuh ba na ka liang ka sorkar Mizoram ka la dep ban leit ai ïa ka kaiphod halor ki mat kam jaka ha u bnai Rymphang, 2023.
Kat kum ka kyrwoh ba la pyllait na ka tnat Kam Pohïing jong ka sorkar Mizoram la ïathuh ba kumba la ïa mynjur ha ka jingïalang kaba la pynlong ha u Naiwieng jong u snem ba la dep, na ka liang ki arliang sorkar ki la leit ban pynlong ïa ka jingsorjamin jaka ha ki thaiñ khappud bad na ka liang ka sorkar Mizoram ka la dep ruh ban leit ai ïa ka kaiphod halor ki mat kiba ïadei bad ka jingkam ïa ki jaka khappud.
Ka tnat sorkar ka la pyntip shuh shuh ba ha ka jingïalang la pynmih ïa ka rai ba ka sorkar Assam ka dei ban pynbiang ïa ka kaiphod ha u bnai Ïaïong lane ha u bnai Jymmang jong une u snem ba mynta; hynrei tad haduh kane ka kynti kaba mynta na ka liang ka sorkar Mizoram kam pat shym la ïoh satia ïa kano kano ka jubab na ka sorkar Assam.
Na ka liang ka tnat sorkar ka la pyntip ruh ba tad haduh kane ka kynti kaba mynta ym pat shym la pynbeit satia ïa ka tarik na ka bynta ban pynlong sa ïa kawei ka jingïalang pynbeit pud.
Ka tnat kam pohïing jong ka sorkar Mizoram ka la pyntip shuh shuh ba ha ka jingïalang pynbeit pud kaba la pynlong ha ka 17 tarik u Naiwieng, baroh arliang ki sorkar jylla ki la pynmih ïa ka rai ba ka Mizoram kan pynbiang ïa ka thup kyrteng jong ki shnong ki jaka, ki pud ki sam bad kumjuh ruh halor ki mat kiba ïadei bad ki kynhun nongshong shnong kiba shong ba sah ha ki thaiñ khappud bad don hapdeng ki jingïakajia bad la rai ba ka sorkar ka dei ban pynbiang ïa ka kaiphod hapoh ki lai bnai.
La rai shuh shnuh ba ïa ki jingkam jaka yn sa khmih bniah pin pa bin da ki ‘regional committee’ na ki arliang jylla khnang ban pynpoi sha ka rai kaba bha tam ban pynbeit ïa ki kam ïakajia khappud.
Kum ban shu ïathuh hangne, ka jylla Mizoram ka don ïa ka lynter khappud kaba jngai haduh 164.6 km bad ka jylla Assam.
Ka jingïakajia khappud hapdeng kitei ki 2 tylli ki jylla ka la wanrah ruh ïa ka jingïaumsnam kaba shyrkhei ha u Naitung jong u snem 2022 ha kaba ki  la don haduh 6 ngut ki pulit Assam bad uwei u riew paidbah kiba la khlad hadien ka jingmih jong ka jingïasynreit kuli kaba jur hapdeng ki pulit Assam bad Mizoram.
Ha katei ka jingjia, ki la don ruh palat 60 ngut ki briew kiba la ïoh ïa ki jingmynsaw.
Ki nongmihkhmat na ka Scheduled Caste (SC) jong ka Ri-lum Garo ki la phah dorkhas sha u Myntri Rangbah ka Jylla, u Conrad K.Sangma ban kyrpad ïa ka bhah kaba 5% ha ki kam Sorkar na bynta ki dkhot jong ki.
Wat la ki long ka bynta kaba khraw haba ïadei bad ka jingbhah hapoh India, ki jaidbynriew SC hapoh ka Jylla ki hap hapoh ka ‘General Category’ bad ym hapoh ka thup jong ka jingbhah, ha kaba 85% ka jingbhah ka leit sha ki jaidbynriew ’riewlum bapher-bapher jong ka Jylla.
Lyngba ka dorkhas ba la phah da ka ‘email’ sha u Myntri Rangbah, ki nongïalam SC ki la pyntip ba kumba ka long mynta, ki don kumba 25,000 ngut na ki 5 tylli distrik kiba hap hapoh ka kyrdan SC ne kumba 58 na ka jingbun briew hapoh ka Jylla.
Hynrei namar ka jingbhah kam, kane ka kyrdan ka la long kaba shah ktah eh na baroh ki nongshong shnong ka Jylla naba kam shym la don kano-kano ka jingbhah kaba la ka jong na bynta jong ki.
“Hashuwa, ka 5% ka kynthup ïa ki Bodo, Koch, Rabha, Hajong bad ki SC hynrei hadien ka jingkynthup ïa ki jaidbynriew Mann, mynta 6 jaidbynriew ki ïoh tang 5%  jong ka bhah kaba long ka jingbym hok kaba khraw.
Katba kiwei-kiwei ha ka thup la ithuh kum ki ’riewlum, ïa ki SC la pynngat ha ka thup ‘Non-Tribal’," la ong ka dorkhas.
Ki la pynpaw ruh ka jingsngew ba kam ïahap bad ym katkum ka riti synshar ka ri ban kynthup ïa ki ST (Other Tribe) bad ki SC ha kajuh ka bhah.
Ki dkhot ki la pynsngew ba ha kaba ïadei bad ka jingleit pule ‘Medical’ ne Nos, ym tang iwei ruh na ka jaidbynriew jong ki, ki la ïoh mihkhmat.
Kumjuh, ha ka District Selection Committee, ym don iwei ruh napdeng ki 17 ‘seat’ na bynta ki nongtrei ‘Surveillance’ ba la ai sha ki SC ne wat sha kito ha ka thup ‘General’.
“Wat ha ki ‘Unreserved Post’ hapoh ka Jylla, ki kam ki leit tang sha kawei ka jaidbynriew hapoh ka Jylla, ha kawei ka liang ka long ka jingpynkheiñ.
Wat ha ka pule-puthi, ym shym la don ka jingmang ba la ka jong na bynta ki jaidbynriew ba duna ha ka ïoh ka kot ban kyntiew ïa ngi ki SC.Kumta, ka jingbym pynbiang ïa la ka jong ka bhah na bynta ki SC ha ka ‘Roster System’ kan ym long kaba biang.
Namar kata, ngi kyrpad ïa ka bhah kaba 5% na bynta ki SC kiba na kane ka Jylla," la bynrap ka dorkhas.
Ka Voice of the People Party (VPP) ha ka Sngi U Blei ka la pynrem jur ïa ka rai jong ka sorkar MDA ban pynïaid pud sngi lane ‘Odd-Even’ ïa ki kali kamai ban leit sha Khyndailad bad ïewduh kum ka lad ban pynduna ïa ka jingdheng kali.
“Kane ka jingleh ka sorkar ka long ka jingñiewbeiñ bad lehbeiñ ïa ki baduk ha ka imlang ka sahlang kiba hap ban shaniah ha ki kali kamai kum ka lad ban kamai jakpoh bad ban poi sha ki jingleit jong ki," la ong u nongaiktien ka VPP, u Dr Batskhem Myrboh lyngba u kyrwoh khubor.
U la ong ruh ba ka long ka bym lah ban pdiang ïa kum ka jingleh kane ka sorkar ban kynnoh ïa ki baduk ba ki dei ka daw jong ka jingeh jong ka jingdheng kali ha ka nongbah Shillong.
Ha ka jingshisha, u Dr Batskhem u la ong ba ka sorkar ka la dei ban tehlakam ïa ka jingpyndonkam palat ïa ki kali shimet ha ka nongbah Shillong bad ban pynshlur ïa ki kali kamai.
Hynrei, u la ong kane ka sorkar ka shim pynban ïa ki rai khongpong ba ktah ïa ka kamai kajih.
Ngi tip baroh ba ka jingwan jong ki kali na kiwei pat ki jylla ka dei ka dawbah ba wanrah ïa ka jingkhapngiah ha ki thaiñ Khyndailad bad Ïewduh.
Ngi dei ban kynmaw ba kine ki kali bar jylla ki wallam tang khyndiat ka jingïohnong sha ka pla tyngka jong ka sorkar," u la bynrap.
Shuh shuh u la ong ba kane ka sorkar khawpud kam nud ban shim ïa ka rai ban wanrah ïa ka jingbha ha ka imlang sahlang.
Lada ka ktah ïa ki heh ki haiñ (high level) hynrei kam salia ban shu shim ki rai khlem kynjoh ktien na kito kiba shah ktah pat na ka rai jong ka sorkar lada ki dei ki barit baria.
“Ki khun samla ha ka jylla kin dang trei aïu shuh?" u la kylli.
Ka dei ka kamram jong ka sorkar ban pynthikna ba kan don ka jaka ïeng kali ba thikna ïa ki kali kamai ban pynhiar bad pynkiew ïa ki nongleit nongwan na ka bynta ka jingbiang lang jong kiba bun, u la ong,Kumta ka VPP ka la dawa ïa ka sorkar ba ka dei ban weng mardor ïa kane ka aiñ ïakjakor kaba ktah ïa ki paidbah.
Ban wanrah ïa ka shongsuk shongsaiñ ha ka thaiñ khappud jong ka West Jaiñtia Hills bad West Karbi Anglong District, ka Jaiñtia Students’ Movement (JSM) bad Karbi Students’ Association ki la pynlong ka jingïakynduh lang ha Karbi Hemtun, 6th Mile Guwahati ha ka Sngi Saitjaiñ.
Ha kane ka jingïakynduh lang la don lang u President ka JSM u Bah Leningstar Rymbai, u President ka KSA u Jemson Timung, ki Secretary bad ki dkhot jong kine ki ar tylli ki seng.
Ha kane ka jingïalang la ïakren halor kumno ban wanrah biang ïa ka shongsuk shongsaiñ hapdeng kine ki ar jaitbynriew – ki Pnar bad ki Karbi – ha ka thaiñ Khanduli.
Ki dkhot kiba ïashim bynta ha ka jingïalang ki la pynpaw ïa ka jingkmen ha kaba ïadei bad ka jingshimkhia ka JSM bad KSA ban pynjem ïa ka jingeh ha ka thaiñ khappud jong ka Meghalaya bad West Karbi Anglong kaba la ktah ïa ka jingïadei jong ki nongshong shnong ha katei ka thaiñ.
La ong ba ki Karbi bad ki Jaiñtia naduh ki por mynshwa ki don ka jingïadei kaba ïajan bad donkam ban pynneh pynsah ïa kane ka jingïadei.
Kine ar seng ki la rai ruh ban ïatreilang na bynta ban wanrah biang ïa ka shongsuk shongsaiñ.
Hadien ka jingïakren kaba sani bha, ki ar seng ki la shim ïa ka rai ban thaw da ka Peace Committee ban ïakren ïa ka jingeh jong ki ar jaitbynriew.
Ka jingkem noh jong ki pulit ka thanad Nongstoiñ ha ka 31 tarik u Jymmang ïa uwei u briew uba shah kynnoh donkti ban leh be-ijot ïa uwei u khynnah na kawei na ka shnong ha West Khasi Hills kumjuh ïa 22 ngut kiwei pat (ki khynnah) lem bad 15 ngut kiba u la pyrshang, hynrei da ka jingïakhun ki la lah ban lait noh na ki tyrsim jong u.
Kumba la pyntip da ki nongïalam shnong haba kren sha ki nongthoh khubor, la ong ba utei u briew u la pyndonkam da kaba pynthame bad pynbiej da kumne-kumtai ïa kitei ki khynnah.
Ïa kane la pyntikna ruh da ki nongïalam shnong haba kren sha ki nongthoh khubor ha ka Sngi Saitjaiñ hadien ba la pynlong ïa ka dorbar ha katei ka shnong.
U Sordar katei ka shnong u la ong ba katkum ka jingïathuh ki kmie ki kpa haba ki kylli na la ki khun – ka long ba utei u briew u ju pynthame bad pynbiej ïa ki ba un ai da kino-kino ki kynja tiar lane u ju ïawer ïa ki ba kin leit thiah lang bad u, bad ïawer ruh ba kin leit bad u sha kino-kino ki jaka kiba long khlaw.
La ïathuh ruh ba u pynbiej ïa kitei ki khynnah da kaba ong ba un ai ïa ki tiar kum ka ‘mobile’ ban pynbiej ïa ki bad kiba bun na ki, kim pat sngewthuh ïa kata ka kam kaba u leh ne thmu bad ki shu ngop bad shu ngeit beit ïa kat kaba u ong.
Shuh shuh u la ïathuh ba haba ïadei bad kitei ki longïing kiba la ngat ha katei ka apot, ki khyllung-khynnah ki la sah mynta ha ka umdum bad ka shnong ka la pyrkhat ba ïa kine ki khynnah hap ban ïa sngewthuh bad ki bor ka aiñ lane ai ka jingïasyllok khnang ba kan ym ktah ïa ka jingmut jingpyrkhat jong ki.
Ka jingdon jong ki briew kiba khlad na ki jia aksiden kali ha East Khasi Hills naduh u snem 2022 haduh u Ïaïong mynta u snem ka long 62 ngut.
Katkum ki jingtip na ka tnad pulit ka East Khasi Hills, ki don 78 tylli ki jingjia aksiden kali (ha surok) naduh u Kyllalyngkot jong u snem 2022 haduh u Ïaïong, 2023.
Ha kajuh ka por, ka jingdon jong ki briew kiba khlad na ki jingjia aksiden kali hapoh ka distrik ka long 62 ngut ba kynthup ïa 47 ngut ha u snem 2022 bad 15 ngut haduh u Ïaïong mynta u snem.
Nalor kine, ki don ruh 75 ngut kiba la mynsaw na kitei ki jingjia aksiden kali ba kynthup ïa 63 ngut ha u snem ba la dep bad 12 ngut haduh u Ïaïong, 2023.
Ka tnad ka la kdew ruh ba ki jaka kiba kham jur ki jingjia aksiden ki kynthup ïa ka NH-44 (Surok Jowai), NH-40 (Ryndang Briew bad Mawïong Umjapung), Surok Shillong By-Pass (Ummir), NH-44 (E) ha ka thaiñ 6 Mer, Major District Road (Laitryngew), NH-6 (Laitkor) bad NH-6 & Surok Shillong By-Pass (Puriang, Mawryngkneng, Umkhen bad Thangshalai).
Ha kawei ka liang, haba phai sha ka jingñiah kali ha ryngkat ka jingdih kyiad, ka tnad ka la lap kumba 90 tylli ki jingjia ba kynthup ïa 67 tylli ha u snem 2022 bad 23 tylli haduh u Ïaïong mynta u snem.
Kumjuh, ki don 32,361 tylli ki jingjia naduh u snem ba la dep haduh u Ïaïong mynta u snem ha kaba ka tnad ka la daiñ kuna namar ka jingpynkheiñ ïa ki kyndon ñiah kali.
Ka khajna ba la ïoh lum na ka jingdaiñ kuna halor kitei ki 32,361 tylli ki jingjia ka long T.2,27,00,700 ba kynthup ïa T.1,83,70,100 ha u snem 2022 bad T.43,30,600 haduh u Ïaïong mynta u snem.
Haba ïakren bad u Superintendent of Police (City), Bah Vivek Syiem halor katei ka bynta, u la ong ba ka tnad na ka por sha ka por ka ju pynlong ïa ka jingpeitngor ïa ki kali ha ki jaka sor bad khap sor kum shi bynta ban tehlakam ïa ka jingñiah kali thurmur.
U la ong ruh ba ha shuwa ban ïoh ïa ka laisen kali, ki paidbah ki dei ban shai bha shuwa ïa ki kyndon ba ïadei bad ki kam ñiah kali, bad ban tip bha ruh shaphang ka aiñ ‘Motor Vehicles Act’.
Shuh shuh halor ka jingñiah kali hadien ba la dih kyiad, u Bah Syiem u la bynrap, “Ki nongñiah ki dei ban sngewthuh ba ha ka por ba ki ñiah kali, kim dei ban dih kyiad.
Kaba biang eh ka long ba ynda la dih kyiad, nai ñiah kali shuh ban lait na kino-kino ki jingmynsaw ne jingjia ba sngewsih.
".
U MLA ka Nongkrem bad uba dei ruh u President ka Voice of the People Party (VPP), Bah Ardent M Basaïawmoit u la sdang ban ïoh bor ha ka Sngi Saitjaiñ hadien ar sngi ba u la sangeh shah thngan hajan ka jaka ïeng kali Additional Secretariat ha ka 1 tarik Jylliew, 2023 ha ka por 4 baje janmiet.
U Bah Ardent u la shong shah thngan haduh shiphew sngi hajan Additional Secretariat kaba la sdang naduh ka 23 tarik Jymmang, 2023 bad pynkut ha ka 1 tarik Jylliew 2023.
Kane ka wan hadien ba ka sorkar ka la mynjur ban thaw da ka ‘Expert Committee’ ban peit bniah biang halor ban pynkylla ïa ka bhah thung kam thung jam ha ka jylla.
Kum ban shu pynkynmaw, u Bah Ardent ha kane ka jingïakhih da kaba shah thngan u la pdiang na ka jingai jingmut ki doktor ban pyndait noh da ka ‘drip’ ha ka sngi kaba khyndai namar ka met jong u ka la sdang tlot khnang ban nym ktah ïa ka koit ka khiah.
Haba ïakren bad u Bah Batskhem Marboh uba dei u nongaiktien ka VPP, u la ïathuh ba u Bah Ardent u la sdang ban khlaiñ naduh ka Sngi Saitjaiñ hadien ar sngi ba u la sangeh shah thngan namar u la lah ban bamja haba u la wanphai sha ïing.
Halor ka jingmynjur ka sorkar ïa ka Expert Committee, u Bah Batskhem u la ïathuh ba ka seng ka la dep dawa ban da buh da ka por haba kan thaw ïa ka Committee, hynrei ki briew jong ka sorkar ki la kyrpad ban ailad ba kin pyrkhat.
Nalor kata, u la ïathuh ba ka seng kan dang buddien ba ka sorkar ka dei ban thung noh ïa ki dkhot bad ka dei ban buh por ruh ba kane ka komiti kan pyndep khnang ban nym pynslem kai ïa ka por.
Kumta u don jingkyrmen ba ki dkhot kiba ka sorkar kan thung kin long kiba lah ban ai jingmut na ka bynta ka jingmyntoi jong ka jaidbynriew halor ka jingïoh kam ïoh jam.
Kum ban shu pynkynmaw kane ka jingshah thngan u Bah Ardent ka la ai mynsiem ïa u namar ki paidbah na kylleng ka Bri u Hynñiewtrap ki la wan ban ai mynsiem bad jingkyrshan kat haduh ba pynlong ïa ka sorkar ban kan mynjur ban thaw da ka Expert Committee ba kan peit bniah biang ïa ka bhah thung kam thung jam hapoh ka jylla.
Haba phai sha ka jingïakhun pyrshah ïa u drok, ki pulit ka West Garo Hills ha ka Sngi U Blei ki la kem noh ïa 4 ngut ki briew kiba donkti ha ki kam khaïi drok bad ïoh kurup ruh ïa shibun ki jingdih pynbuaid lem bad kiwei-kiwei ki mar na kitei ki briew.
Ïa kitei kiba shah kem la tip kyrteng kum u Aziar Mondol (44 snem ka rta) na Rajpur, Phulbari,  Ziadur Mondol (25 snem ka rta), na Rajpur, Phulbari, Riazul Mondol (20 snem ka rta), na Rajpur, Phulbari bad  Zobeda Bibi (35 snem ka rta), na Rajpur, Phulbari.
Ki pulit ki la pyntip ba ïa kitei ki mar be-aiñ la lap ha ka por ba khynra ïa uwei na kitei ki 4 ngut – Aziar Mondal, ba la pynlong da ka ANTF hapdeng ka miet Sngi Saitjaiñ bad ka step Sngi U Blei.
Ki mar ba la ïoh kurup ki kynthup ïa 2.5 kilo u Kynja, 620 tylli ki dawai kuli ‘Yaba’, 29 tylli ki dawai kuli ‘Nitrazepam’, 12 song ki kot kyllaiñ duma, T.67,840, ka thuk-thuk ‘TVS Apache’ (ML-08-J-0156), 4.5 gram u ‘Heroin’, 39 tylli ki dawai kuli ‘Tramadol’, 10 tylli ki synduk thylli ba thep ‘Heroin’, 450 tylli ki tyndong thylli, 9 tylli ki ‘mobile phone’ bad 10 tylli ki ‘lighter’.
“La suba jur ba kitei ki nongkhaïi drok ba la kdew haneng ki la ïoh ïa u drok na ki ‘distributor’ kiba na ki Jylla ba marjan bad ki la kiew shi kat dei ha ka spah ka phew da kaba khaïi drok.
La ujor mukotduma ha thanat Phulbari bad la buddien ruh ïa ki jingïadei ba shakhmat bad shadien jong ki.
Ka jingtohkit ka la ïaid," la ong u SP ka West Garo Hills, u V.S.Rathore.
Ka AHAM ha ka Sngi U Blei ka la kyrpad ïa u Myntri Rangbah ka Jylla, u Conrad K.Sangma ban pynurlong ïa ka jingdawa ba sahteng ha ka ban pynlong ïa ka Tura kum ka nongbah ha ka por tlang (ha Tura), ka mat kaba la pynsngew dang shen da ka ACHIK lem bad kiwei-kiwei ki kynhun seng.
Na ka liang ka seng, ka la aiti ruh ïa ka jingthoh sha u Myntri Rangbah halor kane ka bynta.
“Phi sngewthuh ba kane ka dei ka jingangnud bad ka jingdawa ba la slem jong ki nongshong shnong ka Tura bad ka Ri-lum Garo baroh kawei ban pynlong ïa ka Tura kum ka nongbah ha ka por tlang jong ka Meghalaya.
Kane ka dei naduh ka por ba la thaw ïa ka Jylla bad ka jingïamynjur hapdeng ki nongïalam na ka jaidbynriew Garo, Jaiñtia bad Khasi ka long ban pynïeng ïa 2 tylli ki nongbah na bynta ka Jylla – Tura kum ka nongbah ha ka por tlang, naduh u Risaw haduh u Lber bad ka Shillong kum ka nongbah ha ka por lyïur, naduh u Ïaïong haduh u Nailur.
Ym shym la burom ïa kane ka jingmynjur bad ka Tura ka la shah knieh noh ban ïoh long kum ka nongbah ha ka por tlang bad la shu ieh noh kumto da ki Sorkar bapher-bapher, kaba long ka jingleh bym hok ïa ki paidbah ka Tura bad ka Ri-lum Garo," la ong ka seng ha ka dorkhas.
Ka seng ka la kdew ruh ïa bun tylli ki daw ban pynurlong ïa katei ka jingdawa – ban pynlong ïa ka Tura kum ka nongbah ha ka por tlang.
“Ki Garo ki ïapher bak-ly-bak na ki Khasi/Jaiñtia naduh ka rukom long, lariti bad ka ktien ka thylliej.
Ka jingthmu ba tynrai ban phiah noh ïa ka Meghalaya kum ka Jylla na ka Assam ka long na bynta ban pynneh-pynsah bad ka jingnang kiew jong ka jinglong ba kyrpang, lariti bad jaka jong ki 3 tylli ki jaidbynriew hapoh ka Jylla.
Naduh ba la thaw ïa ka Meghalaya bad ka Shillong kum ka nongbah, ka jingïoh Jylla lajong ka la ai jingmyntoi tang ïa ki jaidbynriew Khasi/Jaiñtia ha baroh ki liang – ka roi ka par bad ka jingnang kiew ha ka imlang-sahlang naba baroh ki tnad treikam Sorkar bad ki jingdon-jingem la pynleit jingmut tang ha ka thaiñ Khasi-Jaiñtia, katba ki Garo lem bad ka Ri-lum Garo la shah ieh beiñ bad shah knieh noh ïa ka jingithuh kaba long ka jingkheiñ beiñ naba ka Jylla ka dei jong baroh 3 tylli ki jaidbynriew," la ong ka seng da kaba bynrap ba ka jingpynlong ïa ka Tura kum ka nongbah ha ka por tlang kan pyntikna ïa ki jingmyntoi bapher-bapher hapoh ka thaiñ.
Ka seng ka la kdew ruh ba ka nongbah ba mynta ka jngai bha na bynta ki paidbah ka Ri-lum Garo bad ka buh jingeh khamtam ïa kito na ki jaka ba kyndong.
Ka la bynrap ba ka leit ka wan sha ka nongbah kam long kaba suk naba ka tuh ïa ka por kumjuh ki jingdon-jingem bad bun ki paidbah kim kot bor.
Ha kajuh ka por, ka seng ka la pynkynmaw ba ka jingdon jong 2 tylli ki nongbah la bud ha katto-katne ki Jylla jong ka ri na bynta ka bit ka biang ha ka liang ki bor pynïaid bad ka synshar khadar kaba bha, da kaba buh jingmut ïa ka jinglong-jingman nalor kiwei-kiwei ki daw.
“Ka Jammu & Kashmir, Himachal Pradesh, Andhra Pradesh ki long ki katto-katne ki Jylla.
Ka Meghalaya ka dei ban bud ïa kane na bynta ka bha ka miat jong ki paid nongshong shnong ka Ri-lum Garo kiba la shah ieh noh la slem bah ha ka liang ka jingithuh bad ka roi ka par," la ong ka dorkhas.
Ka jingbeh kam noh jong ka Sorkar ïa ki 1200 ngut ki nonghikai ha ka Jylla, kaba la jia ha u snem 2021 ka la pynlong shisha ïa ki nonghikai ba kin mad ïa ka jingeh bad lehse kaba la ktah ruh ïa ka jingmut jingpyrkhat jong ki da kumno kin pyndap ïa ka ïing ka sem bad ban kyrshan la ki jong ki khun ki kti ha ki jingpule ki jong ki.
U Babu Birbor Riangtem na ka shnong Langdongdai, Nonglang Sirdarship, West Khasi Hills u dei uwei na ki nonghikai uba la shah beh kam ha ka Sorkar bad mynta tang ban pyndap ïa ka ïing ka sem u la hap ban leit phai sha ka kam bylla sngi.
Khyndiat shaphang u Babu Birbor, naduh u snem 2008 haduh 2010 u la hikai  ha ka Hima Nonglang U.P.School Langdongdai.
Nangta ha u snem 2010, bnai Lber haduh 2014 bnai Jylliew u la hikai ha Porla Nongtrai U.P.School, West Khasi Hills bad u la hikai naduh u snem 2014 bnai Jylliew (14 tarik) ha ka Langdongdai Govt.
L.P.School, West Khasi Hills.
Pynban dei ha u snem 2021, bnai Kyllalyngkot, ma u lem bad 1200 spah ngut ki para nonghikai ka Jylla ki la shah beh kam ha ka Sorkar MDA-I.“Nga dei u nonghikai ba la shah beh kam ba ka Sorkar MDA-I bad II ka kheiñ ïa nga kum u sohpyut jong ka.
Kumta tang ban pynbiang ïa ki jingdonkam jong ki khun ki kti, ka ïing ka sem bad ïa ka met u la hap ban bylla sngi ban tur ïa ka dieng ka maw," la ong u Babu Birbor haba kren bad u nongthoh khubor.
U la ong ba ym dei tharai tang ma u uba mad ïa katei ka jingeh, hynrei ki spah ngut ki nonghikai hapoh ka Jylla ki mad ïa kajuh ka jingeh ha kaba tang ban pynbiang ïa la ka jong ka ïing ka sem ki hap ban tur ïa ka dieng ka maw ban ïakhun dohïap tang ban im lem kumba kiwei ki im.
“Na ka liang jong ngi, ngi ïai ïaleh haduh mynta ban leit shakhmat ka Sorkar ban buh ka jingkyrpad na ka por sha ka por hynrei haduh mynta na ka liang jong ka Sorkar kam don kano-kano ka jingpynsngap bad ngeit skhem ha kawei ka sngi kan sngap watla ka la kheiñ makna ba ngi dei ki sohpyut ha ka imlang ka sahlang," la ong u Babu.
U la ong ruh ba la ki phew snem u la don ha ki skul, hooid ka don ka jingshitom haba ki hikai ym tang ha skul hynrei wat ha ïing ruh namar u hap pyndep ïa kiba bun ki bynta na ka bynta ki khynnah.
Hynrei u la lah ban bynta ïa ka jinglong ka mariang wat la u hap ban ïaid da ki kynta ban poi sha ki skul.
Pynban kynsan-kynsan ha u 2021, ha bnai Kyllalyngkot ka Sorkar ka la beh kam noh.
Kumta u Babu u la pynpaw ka jingsngewnguh ïa ka imlang ka sahlang kiba ai ïa ka jingkyrshan na ka por sha ka por bad pynpaw ba ban bylla sngi ban ïaleh lem kumba kiwei ki leh na ka liang jong u, u la shem shitom namarba da ki phew snem u don ha ki skul mynta ka la ktah ïa ka jingmut jingpyrkhat.
“Wat la ngim lah shuh ka bor met ruh, haba ka mynsiem ka kwah ban pynim ïa ka ïing ka sem ban pynbiang ïa ki khun ki kti kiba pule da ka jingbym banse, ngi hap ban trei ïa ka kam bylla sngi ruh," la ong u Babu Birbor.
Ka long kaei kaei kaba sngewshyrkhei bad kaba pynsuhjer ïa ka imlang sahlang ha kaba hadien ka jingkem noh jong ki pulit ka thanad Nongstoiñ ha ka 31 tarik Jymmang 2023 ïa uwei u briew ïa uba la kynnoh ba u la leh be-ijot ïa uwei u khynnah na kawei na ki shnong ha West Khasi Hills,  ka jingbuddien bad jingtohkit da ka Dorbar Shnong jong kata ka shnong ka la pynsuba ba ki don sa 22  ngut ki khynnah kiba la ngat ha ka jingshah leh be-ijot ha utei ujuh u briew katba 15 ngut pat u la pyrshang ban leh be-ijot.
Ïa kane la pynpaw da ki nongïalam shnong katei ka shnong haba kren bad ki nongthoh khubor ha ka Sngi Saitjaiñ hadien ba katei ka shnong ka la pynlong ïa ka dorbar paidbah da ka jingwan ïashim bynta ruh da baroh ki longïing bad ki nongshong shnong jong katei ka shnong.
Ban pyntikna shuh shuh halor katei ka jingjia ka dorbar ka la pynlong ïa ka jingtohkit bad ka la khot ïa kawei-pa-kawei ka longïing ban wan shakhmat ban pyntikna ki don briew katno ngut shi ïing bad la ki la don ne em ki  khun kiba la ngat ha katei ka jingjia ha utei u briew.
Shuh shuh ha katei ka sngi ka dorbar ka la shim ruh ïa ka rai ban pynrem jur ïa utei u briew, bad ka la rai ban pynlong ïa ka ‘rally’ ban pynrem ïa kaei kaba la jia.
Katkum ka jingïathuh jong u Sordar jong katei ka shnong, nyngkong la lap ba ki la don 15 ngut ki khynnah na ka shnong ba la suba ba ki la shah leh be-ijot ha utei ujuh u briew.
Hynrei u la ong ba na ka dorbar ba la pynlong hynnin ka sngi, la lap ba ki la don shuh sa hynñiew ngut ki khynnah kiba la ngat ha kajuh ka apot.
Nalorkata, u Sordar u la ong ba ki don sa 15 ngut ki khynnah kiba utei ujuh u briew u la pyrshang ban leh be-ijot.
Lah ban kdew hangne ba ka jingkem jong ki pulit ïa utei u briew ka dei hadien ba ki la ïoh pdiang ïa ka jingujor na kawei ka longkmie ïa kaba la buhrieh kyrteng na kawei ka shnong hapoh West Khasi Hills halor ka jingshah leh be-ijot u khun jong ka ha uwei u briewUtei u briew uba la shah kynnoh leh ïa katei ka kam pohjait u dei uba la tip kyrteng kum u Mebanrilang Syiem Shangoi na kawei ka shnong kaba hap hapoh West Khasi Hills.
Katei ka jingjia ka la jia naduh u snem 2022, hynrei katei ka longkmie ba la ujor ka dang tip ha ka 29 tarik Jymmang hadien ba u khun jong ka u la ïathuh ïa kaei kaba la jia ïa u.
Kum ban shu pynkynmaw hadien ba ki pulit ki la kem noh ïa utei uba la suba leh be-ijot bad nangta la pynkit noh ïa u ban set patok ha Shillong.
Ka Sarot I Man ka la kynmaw burom ïa ka World Environment Day da kaba thung ïa ki tynrai dieng ha ki bynta ka Treriat ka Kiang Panaliar Jowai.
Shwa ka jingthung dieng ka la don ka jingïalang ba la pynïaid da u Bah Shape Pasweth ha ka jingdonlang u Bah Taiwanyoo War, District Soil Conservation Officer (Territorial Division), West Jaiñtia Hills District.
Ha kane ka jingïalang u Bah Riquoma Rq.Laloo u la kyntu ïa ki dkhot ka SIM ïa ka mynsiem ieid mariang kaba ym kut tang ha ka shi sngi, hynrei ban long ka nuksa ïa kiwei bad ïarap ïa kiba donkam jingïarap ha ka imlang sahlang.
Katba na ka liang u Chairman Shape Pasweth u la ong ka ri India ka don ha ka jingma bad u la kyntu ïa baroh ban pynneh pynsah ïa ki dieng ki siej ha ki khlaw ki btap.
Kiwei kiba la ai jingkren ki long u Bah Jait dao Sumer, u Bah Kyllimot Lhuid bad u Bah Sienmitre Sumer.
Ka jingpynmih hukum na ka shlem treikam Deputy Commissioner ban pynïaid pud sngi ne Odd-Even ïa ki taksi kamai ka ban sdang naduh lashai ka sngi (Lah Sngi U Blei) ban leit sha Khyndailad bad Motphran kum shi bynta ban pynduna ïa ka jingdheng kali ka la pynlong ïa ki nongñiah taksi ha sor Shillong ba kan mih ar sur.
Na kane ka hukum, kawei ka kynhun ka pdiang bad kawei pat kan ïaid beit shakhmat ban pyrshah ïa katei ka hukum.
Kawei ka kynhun ka ban ïaleh pyrshah ïa kane ka hukum jong ka Deputy Commissioner, East Khasi Hills District ka dei ka synjuk ba la tip kum ka East Khasi Hills Local Taxi Welfare Association (EKHLTWA) hapoh ka jingïalam u Bah Wandonbok Jyrwa kum u President.
Katba kawei ka kynhun ka dei ka Synjuk Nongñiah Taxi Sor bad Khapsor hapoh ka jingïalam u Bah Shimladlang Rynjah kum u Vice-President kaba la rai ban pdiang ïa kane ka hukum kumba ka DC ka la kyrpad ba kan pyrshang hapoh kane ka shi taïew.
Haba ïakren bad u Bah Wandonbok Jyrwa uba dei u President ka EKHLTWA, u la ong ba ka seng ka la rai ban ïaid beit shakhmat ban kamai shaduh Khyndailad bad Motphran namar ki sngewthuh ba kan ktah ïa ka kamai kajih jong ki nongñiah bad kan buh jingeh ruh ïa ki nongleit nongwan lada pynhiar shiteng lynti.
U la pyntip ba ka seng kan dang buddien lashai na ka bynta ban leit ujor mukotduma pyrshah ïa ka jingpynmih hukum ka DC.Haba ïakren bad u Bah Shimladbiang Rynjah uba dei u Vice-President ka SNTSK, u la ong ba ka seng ka la rai ban ïatreilang bad ka DC kumba ka la kyrpad ba kan pyrshang tang shi taïew.
U la ong ba hadien shi taïew lada kane ka jingpyrshang kan ktah ne kam ktah kan sa shong pyrkhat biang.
Shuh shuh u la ong ba kane ka jingïatreilang bad ka DC namar ka la pynpaw ba kam lah leh eiei namar ka ïoh hukum na ka ïingbishar.
Hynrei, lada hapoh kane ka shi taïew ka la pyrshang kan sngap ïa ka jingujor na ki paidbah lada ki shem jingeh haba ki shah pynhiar tang shiteng lynti.
Kum ban shu pynkynmaw kane ka jingpynmih hukum ka DC ban ïaid odd bad even ïa ki local taxi ban rung sha Khyndailad bad Motphran ka long ban pynkylluid ïa kine ki artylli ki ïew kiba heh ha Shillong ka ban sdang treikam naduh lashai ka sngi ka 5 tarik Jylliew, 2023.
Wat la ym pat tip tikna naei ka lad kaba ki pulit kin peit ïa ki kali kiba ïaid ‘odd bad even’, hynrei ki lad kiba dei ban rung sha Khyndailad ki pulit kin ap ha pyrshah ka shlem treikam DC.Katba ki lad ban rung sha Motphran kin ap na Petrol Pump Anjalee bad ha Jaïaw namar ki lad kiba wan na Mawlai.
Ka Voice of the People Party (VPP) ka la pynpaw ïa ka jingkmen kaba khraw halor ka jingjop jong ka jaitbynriew ha ka jingïaleh ban pynkohnguh ïa ka sorkar ban thung ïa ka ‘Expert Committee’ ban pynkylla ïa ka polisi bhah kam jong ka jylla.
“Ha kane ka bynta ngi ai ka burom sha U Blei Nongbuh Nongthaw uba la leh ïa ki kam isynei jong u.
Ha kane ka bynta ka seng VPP ka pynpaw ïa ka jingsngewnguh ïa baroh ki ba la don bynta ha kane ka jingïaleh jong ka jaitbynriew Hynñiewtrep ba la lam khmat da ka seng," la ong u Dr Batskhem Myrboh, nongaiktien ka VPP ha ka Sngi U Blei lyngba u kyrwoh khubor.
U Dr Batskhem u la ong ba ka jingsngewnguh ka long ïa ki Rangbah nongïalam jong ki kynhun niam/Balang bapher bapher, ki longkmie bad ki khun samla kiba la wan ban ai ïa ka jingkyrshan bad khamtam ki jingduwai ba la ïoh ban pynlong ha ka jaka ba don ka jingshah jingit u President ka VPP, u Bah Ardent M.Basaïawmoit, hajan Additional Secretariat.
“Ngim lah ruh ban klet bad khlem da pynpaw ka jingsngewnguh ïa baroh ki ba pynlong ïa ki jingduwai na ki ïing ki sem jong phi," u la ong.
U la ai khublei ruh ïa ki bor pynïaid District (District Administration) naduh ki ophisar bad kiwei pat ki nongtrei ba ki la pynthikna ba ka prokram shah jingit ka long kaba ïaid beit ïaid ryntih.
“Ngi ai ruh ka jingkhublei ïa ki doktor bad ki nos kiba la ai ïa ka jingshakri jong ki ban peit pyrman ïa ka koit ka khiah jong u President ka seng," la ong u Dr Batskhem.
Nalorkata, ka VPP ka la ai khublei sha ki kynhun seng (pressure group), ki seng longkmie bad ki seng samla shnong bad kiwei pat ki kynhun ha ka jylla kiba la wan ban ai ïa ka jingkyrshan jong ki.
Ka VPP ka la ong ruh ba ka jingkhublei ba kyrpang ka leit ruh sha kito kiba don ka jingduna ha ki dkhotmet (differently-abled persons) kiba don ha kylleng ka Ri Khasi kiba la ai ka jingkyrshan ba sngur jong ki.
“Ka jingkhublei ka leit sha ki paidbah kylleng ka Bri u Hynñiewtrep: kynthei, shynrang, samla bad khynnah rit ruh kumjuh kiba ieh ïa ki kam ki jam jong ki bad ban pynlut la ka bai sngi bad kali ban kyrshan ïa kane ka jingïaleh.
Ym tang ba ki wan ban ïa don ryngkat ha ka jaka shah jingit hynrei ba ki la pynlong ruh ïa ki jingïalang bad jingïaid paidbah ha kylleng ki jaka ban pynbor ïa ki MLA jong ki ban kren halor ka mat jong ka polisi bhahkam," la ong u Dr Batskhem.
Shuh shuh ka VPP ka la ai khublei kyrpang sha ki samla pule kiba la mih ryntih ban kyrshan ïa kane ka jingïaleh, ïa ki dkhot jong ka seng na ki shnat bapher bapher bad ki paidbah kiba la synran ban ap miet ha ka jaka shah jingit, bad ïa ki ‘volunteer’ kiba la pynlut ïa la ka sngi ban pynthikna ba kiei kiei baroh kin ïaid beit ïaid ryntih.
Na ka lympung ialehkai kaba la long mynta ha Yecheon ka Asian U20 Athletics Championship uwei na ki nongialehkai kawang sum ka ri uba lah ioh ban shimbynta ha ka lympung u  Shivam Lohakare, u lah khur shalade ia ka jingjop ha ryngkat bad ka takma Rupa hadien ka jinglah ban kawang ia u sum ha ka jingjngai kaba 72.34m, katba u Mohit Chaudhary u lah wan ha ka jaka ba hynniew hadien ba ka jnglah jong u ban kawang ia u Sum ha ka jingjngai kaba 62.72m.
Haba phai sha ka jingiakob mareh 800m, u Shakeel  ka ri u lah khur shalade ia ka takma Rnong ha ryngkat bad ka por ialehkai kaba biang tam eh jong ka aiom ialehkai ba mynta da 1:49.79.
Ha katei kajuh ka rynsan ialehkai, u Shyam Malik u lah pyndep ruh ia ka kam ialehkai ka jong u ha ka por 1:51.30 na ka bynta ban long uba san ha ka jingiakhun.
Kumjuh ruh u Sharuk Khan u lah pyndep ha ka por 8:51.74 na ka jingiakob 3000m Steeplechase ki shynrang na ka bynta ban khur pat sa kawei ka takma Rupa.
Ha ka jingialehkai kynhun ha ka Mixed 4x400m Relay, ka kynhun ialehkai ka ri ka la lah ban khur shalade ia ka takma Rnong da kaba pyndep ha ka por 3:30:12.
Kumjuh ruh ka Heena Mallick  ka lah pynioh ia ka takma Ksiar ba nyngkong sha ka ri na ka jingiakob mareh ki kynthei ha ka 400m, ha kaba ka Mallick ka lah pyndep ia ka jingiakhun ha ka por 53.31 sekhon.
Kumjuh ruh u Bharatpreet Singh u lah pynioh pat  sa kawei ka takma Ksiar sha ka ri na ka jinglah jong u ban Kawang jngai  da 55.66m  ha ka jingiakob kawang Discus ki shynrang katba ka Antima Pal ka lah pynioh ia ka takma Rnong sha ka ri na ka jingiakob mareh ki kynthei ha ka  5000m, kaba long ruh ka takma ba nyngkong ba ka ri ka lah khur na ka lympung hadien ba ka tei ka nongialehkai ka la lah ban pyndep ia ka jingiakhun jong ka ha ka por 17:17.11 sekhon kum ka jingpynthikna halade ba ka pyndep ia ka jingiakhun ha ka kyrdan balai.
Ka khlur ialehkai Badminton ka ri kaba dang iai bat kum ka lahduh ka PV Sindhu ka pynkhreh mynta ban wanphai biang sha ka jing-ialehkai bha ka jong ka hadien ba kam shym la lah ban ialehkai bha ha ka Thailand Open bad ruh ba u khlur ialehkai ka ri napdeng ki shynrang u HS Prannoy un iai phrang shuh shuh ialade ha ryngkat bad ka jingskhem jingmut naba ki arngut ki long ki nongialehkai ba nakhmat jong ka kynhun ialehkai ka ri ki ban ia aireng mynta ka Singapore Open Super 750 tournament ka bas dang mynta ka sngi Ba-ar.
Kiei kiei baroh kim shym la long kumjuh na ka bynta ka Sindhu naduh ba ka lah mad ia ka jingshitom ha ki bynta jong ka kjat jong ka ha u Nailar 2022.
Hynrei ka long kaba suki na ka bynta ban wanphai biang sha ka kam ialehkai ba seisoh ka jong ka da kaba ioh ruh shaduh ka jingiakhun phainal bad semifinal jong ka Madrid Spain Masters  & Malaysia Masters ruh kumjuh ha ka aiom ialehkai kaba mynta.
Kumjuh ruh ka jingshah pynwai kloi  jong ka na ka lympung ba dang shu dep ka Thailand Open hadien ka jingshah pynrem da ka said ha ka nongialehkai na Canada ka Michell Li kam shym la long ka lynti ba dei na ka bynta ban tyrwa ialade hakhmat ka lympung kaba iaisah kum ka khusnam BWF world tour ba khatduh na ka bynta katei ka nongialehkai.
Kumta na ka bynta kata ka jingiaid lyti jong ka ha la lympung, katei ka nongialehkai kan pynkhreh bha ialade na ka bynta ka jingiakyhduh nyngkongeh bad kaba na Japan ka Akane Yamaguchi.
Na ka bynta ka jingiaid lynti jong u Prannoy ha ka lympung, ka khubor ka iathuh ba utei u nongialehkai un plie ia ka jynkhang jong u sha ka lympung da kaba iakynduh nyngkongeh shuwa bad u nongialehkai na Japan u Kodai Naraoka.
Na ka liang jong u Lakshya Sen ruh kumjuh u don ia ka jingkyrmen na ka bynta ban ioh rung sha ka lympung, hynrei uba lah ieng hakhmat jong u mynta ha ka jingpyniakab u long u nongialehkai na Chinese Taipei u Chou Tien Chen.
Shuh shuh ruh u Kidambi Srikanth un pynkhreh ban ia aireng ha ka lympung bad u nongialehkai na Thailand u Kantaphon Wangcharoen katba u nongkhur jingjop ha ka Orleans Masters u Priyanshu Rajawat un iakynduh shuwa bad u nongialehkai na Japan u Kanta Tsuneyama.
Ha ka jingiakhun paramarwei jong ki kynthei, ka Saina Nehwal kan pynkhreh ia ka jingiaid lynti ba nyngkong jong ka bad kaba na Thailand ka Ratchanok Intanon; ka nongiakhun pyrshah jong ka Saina kaba lah mad ia ka jingshah pynrem ha ki snem ba lah leit noh.
Na ka jingiakhun jong ki shynrang ha ka kyrdan ba mar arngut, u Chirag Shetty & Satwiksairaj Rankireddy kiba long ki nongialehkai ka ri kiba lah rah ia ka nam lahduh ha u snem ba lah dep na ka French Open Super 750, kin sdang ia ka jingiaid lynti jong ki ha katei ka lympung ba mynta bad u nongialehkai na Japan u Akira Koga & Taichi Saito, katba u MR Arjun  & Dhruv Kapila kin iakhun nyngkongeh shuwa bad ki  rangialehkai na France u Lucas Corvee  & Ronan Labar.
Na ka jingiakhun mar arngut ki kynthei, ka Treesa Jolly & Gayatri Gopichand kin pynkhreh  bha ialade na ka bynta ka jingiakhun ba nyngkong bad ki thei ialehkai na Hong Kong ka  Yeung Nga Ting  & Yeung Pui Lam.
Ka synjuk pyniaid jingialehkai Boxing ka ri Switzerland ka Switzerland Boxing Federation (SBF) ka lah pynbna khubor ha kaba iadei bad ka rai na ka bynta ban mih noh na ka International Boxing Association (IBA) na ka bynta ba kan leit pyniasoh pat bad kawei ka synjuk kaba dang thymmai ka World Boxing Association.
Kumta ha kaba iadei bad katei ka bynta, katei ka synjuk na Swiss ka lah pynkut noh ia ka jinglong dkhot ka jng ka da kaba pynpaw ruh ia ka rai jong ka International Olympic Committee (IOC) na ka bynta ban sloit noh ia ka IBA na ka hok jong ka na ka bynta ba kan pynlong ia kino kino ki lympung ialehkai ha ka Olympic 2024 ha Paris, kaba kynthup ruh ia ki lympung na ka bynta ban jied ia ki kynhun ialehkai bapher bapher ban phah sa katei ka lympung ka ban sa long ha Paris.
Katei ka jingpynbna jong ka SBF ka wan shiphew sngi hadien ba ka IBA ka lah sospon noh  ia ki saw tylli ki Federation na ki ri bapher bapher kata na ka ri New Zealand, Germany, Netherlands  bad Sweden na ka daw jong ka jingshimbynta ka jong ki ha ka World Boxing.
Kumta ka Swiss Boxing Association Council ka lah shim mynta ia ka rai na ka bynta ban weng noh ialade na ka IBA bad ban pyniasohnoh bad kata ka synjuk ba thymmai.
Kumba ka paw hi ka long ba ka Switzerland ka long napdeng kiwei pat ki ri kaba lah sangeh ha ka ban pynlong ia ki rynsan ialehkai jong ka IBA  mynta u snem halor ka rai ba ka IBA ka lah shim na ka bynta ban shah bad ailad noh ia ki nongiakura na ka ri Russia bad Belarus ba kin ia aireng ha ki lympung.
Kaba kham haswhua jong une u snem ba mynta, ka kynhun jong ki ri bapher bapher  kaba kynthup ia ka ri USA  bad ka ri Bilat ki pynbna ia ka jingthaw thymmai mynta ia ka synjuk ia kaba lah tip kum ka ‘World Boxing’  da ka jingkyrmen ha ka jngpynthikna ia ka jingnang iai bteng shuh shuh ka kam ialehkai jong katei ka jait jingialehkai ha ka prokram ba pura jong ka Olympic.
Ka ri Switzerland ka kylla long mynta ka National Federation kaba ar ban pynbna paidbah halor ka jingweng noh ka jong ka ia ka jnglong dkhot na ka IBA hadien ba ka USA ka lah pyniasohlang ialade bad katei ka synjuk ba  thymmai.
Katei ka rai ka lah ban wan sha ka jingpyntreikam ia ka ha ka jingialang kaba heh ka ban sa long pat jong ka synjuk pyniaid jingialehkai Boxing ka ri Swiss.
Hynrei na ka liang jong ka IBA ka lah iathuh ruh ba katei ka synjuk ka lah pynkhein ruh ia ki kyndon ki jong ka kumba ka lah dei ban buh da kaba donkti mynta ha ki kam sain-pyrthei (Politics) ha ka kam ialehkai; khamtam eh katkum ka Article 4.
U nongialehkai Tennis na Spain uba bat ia ka kyrdan ba nyngkong ha ka pyrthei u Carlos Alcaraz u la lah mynta ha ka ban pynliem noh ia u Lorenzo Musetti da 6-3, 6-2, 6-2 na ka bynta ba un jam pat sha ka rynsan iakhun  quarterfinal jong ka French Open ba mynta bad ha kaba u Carlos u lah nangjan shuh shuh shakhmat na ka bynta ban ioh ia  aireng pyrshah bad u khlur ialehkai na Serbia u Novak Djokovic.
Kumta ha ka jingialehkai hapdeng kitei ki arngut, u Alcaraz u lah khyrwit haduh 42 tylli ki jingjop bad ioh pynkhein dor-thong haduh hynniew sien da kaba pynlong ruh ia utei u nongialehkai na Italy ban mad noh ia ka jngshah pynrem ka jong u; uba lah rah ia ka jingjop na ka lympung ha u snem ba lah dep.
Kumjuh ruh u Carlos uba dang iai long u nongjop ha ka US Open, u lah dep ban khur ia ki 11 jingjop ha ki jingialehkai Grand Slam ki jong u bad uba lah jam mynta shakhmat sha katei ka rynsan iakhun na ka bynta  ka sien kaba ar jong u snem ba mynta.
Hadien katei ka jingjop, u Carlos 20 snem ka rta un hap ban pynkhreh bha ialade na ka bynta ka jinglah jong u ban iakynduh la bad uba wan ba-ar ha ka lympung jong u snem 2021 u Stefanos Tsitsipas  ne  bad u nongialehkai na Australia u Sebastian Ofner.
Shuh shuh ruh u Alcaraz u lah iai janai shuh shuh mynta sha ka 34-3 na ka bynta ka aiom ialehkai ba mynta bad mynta u sah sa kawei ka jingjop ba un khur na ka jinglah jong u ban ioh iakynduh bad u  nongkhur nam lahduh arsien na ka tei ka lympung ialehkai u  Novak Djokovic ha ka jingiakhun semi final jong katei ka lympung ialehkai ba mynta.
Ka khlur ialehkai Tennis na ka ri Belarus ka Aryna Sabalenka ka lah jam mynta sha ka rynsan iakhun quarterfinal jong ka lympung ialehkai French Open, ha kaba katei ka nongialehkai kan pynkhreh ialade na ka bynta ka jingiakynduh pyrshah bad ka nongialehkai na Ukraine ka Elina Svitolina.
Kumta ruh ha kaba iadei bad katei ka bynta jong ka jinglah jong ki ban jam sha katei ka rynsan ialehkai ha ka lympung, ka khubor ka iathuh ba Aryna kaba long ka lahduh Australian Open bad kaba bat ia ka kyrdan ba-ar ha ka pyrthei ka la lah ha ka ban pynliem noh ia ka Sloane Stephens da 7-6 (7/5), 6-4 na ka bynta ban jam sha katei ka rynsan ha ka lympung ha ka sien kaba nyngkongeh.
Kumta ruh ka jingiakynduh ia aireng kitei ki arngut kan long mynta ka sien kaba lai, hynrei kaba nyngkong naduh  ba ka Russia ka lah hiar thma ia ka Ukraine naduh u snem ba lah dep.
Kumba ka paw haduh mynta ka long ba ka Svitolina ka lah dep ban iakhun pyrshah bad arngut ki nongialehkai na Russians bad kaba lah kyntait ruh ban iakhublei-kti namar jong ka thma.
Shuh shuh ruh ka Sabalenka ka lah pynliem ruh ia ka Marta Kostyuk ha ka kylla iakhun ba nyngkong jong ka lympung.
Kumta ruh ka Kostyuk ka lah shim ia ka rai na ka bynta ban ym iakhublei-kti kaba lah  wanrah ia ka jingshah kynshi-kynew ha ki paidbah kiba lah wan sakhi ia ki jingialehkai ha ka lympung.
Kham ha shuwa, ka Svitolina kaba ialehkai ia ka lympung iakhun Grand Slam ha kaba nyngkong eh mynta naduh ba ka lah shim ia ka jnglong-kmie, ka lah jam mynta sha katei ka rynsan iakhun ha ka sien kaba saw ha ka kam ialehkai ka jong ka, ha  kaba katei ka nongialehkai na Ukraine ka la lah ban pynliem noh ia ka Daria Kasatkina da 6-4, 7-6 (7/5) na ka bynta ban khur ia ki hynniew jingjop ha ki hynniew sien iakynduh jong ka pyrshah ia katei ka nongialehkai na Russia kaba lah jam sha ka jingiakhun semifinal ha u snem ba lah dep jong ka lympung.
Ka synjuk ïalehkai jong ka Megha-laya State Volleyball Association (MSVA) ka la kyntu ïa ka Meghalaya State Olympic Asso-ciation (MSOA) ba kan ai jingithuh noh ïa ka khnang ba kan jam shakhmat ïa ka jingpynkhreh na ka bynta ka 5th Meghalaya Games ka ban long mynta u snem ha Tura, West Garo Hills.
Kane ka kynhun hapoh ka jingïalam u MLA ka South Shillong u Bah Sanbor Shullai bad uba long u President katei ka synjuk ha ryngkat u Bah P.T Passah, Working President, Bah K.V Kharlyngdoh, Vice President, Bah Gilbert Laloo, Asst Secretary ka MSVA bad kiwei ki dkhot ki la leit ïakynduh ïa u Bah John F.Kharshiing, Working President ka MSOA ha ka Lah Sngi U Blei ha ka shlem treikam jong ka MSOA kaba don ha JN Stadium, Polo.
Dangshen ha u bnai ba la dep, ka MSOA ha ryngkat u Myntri ka tnat Ïalehkai u Bah Shakliar Warjri ha ka jingïalang kaba la long ha Tura, ki la rai ban ithuh noh ïa ka jingïalehkai Volleyball bad ka Sport Climbing ba kin ïoh ïashim bynta ha Meghalaya Games naduh mynta u snem.
Kitei ki nongïalam ka MSVA ki la ïakynduh ruh ha ka taïew ba la dep ïa u Bah Finely L.Pariat, General Secretary ka MSOA.Na ka liang u Working President ka MSOA u la pynsngew ba u General Secretary u la pyntip ba ynda ka kynhun MSVA ki la lah ban pynbiang lut ïa baroh ki kot ki sla sha ka shlem treikam ka MSOA khnang ba kin leh ïa kaba donkam.
Ha katei ka jingïasyllok la don lang u Bah P.B War Nongbri, Asst Director, DSYA bad kiwei.
La ïasyllok ruh kumno ka long kaba donkam ban ïoh ïa ka Volleyball Association kaba khlaiñ hapoh ka Jylla namar kumba ka paw ki don bun ngut ki nongïashim bynta ha kane ka jingïalehkai volleyball.
Ka lahduh jong ka Shil-long Premier League, ka Mawlai SC kan ïakhun pyrshah ïa ka Khlieh-mawlieh Youth Club, katba ka Rangdajied United FC kan ïakynduh pyrshah ïa ka lahduh jong ka MSL 2019, ka Shillong Lajong ha ka semi final jong ka Meghalaya State League 2023, la pynbna ka Tour -nament Committee hadien ba la pynlong ïa ka jingïakap ha ka janmiet jong ka Lah Sngi U Blei.
Ïa kine ki jingïakhun semi final yn pynïalehkai ha ïing bad shabar (home-and-away), ka ban long ha 10 tarik mynta u bnai bad ïa ka wat ba ar yn pynlong ha ka 13 tarik.
Ïa ka jingïakhun final yn pynlong ha madan First Ground, Polo ha ka 17 tarik.
Ïa kane ka jingïakap la pynlong lyngba ka jingkhot kyrpang ïa ki khlur ïalehkai phutbol ka Jylla kiba kynthup ïa u Redeem Tlang, Aiban Dohling bad u Halen Nongtdu lem bad ka Kong Ri-ïohlang Dhar (FIFA Assistant Referee).
Ha kane ka jingïalang la pynïaid da u Tournament Director ka MSL u Bah Wanshanbor Kharkrang ha ryngkat ka jingïadon lang ki nongmihkhmat na saw tylli ki kynhun ïalehkai.
Kane ka long ka aïom kaba nyngkong eh ba ka Mawlai ka la ïoh ban ïashim bynta ha ka MSL bad ka la lah ban pynpaw ïa ka jingtbit ha ka rukom ïalehkai da kaba khur jingjop ha baroh san sien ïakhun jong ka Group-A.Ka Rangdajied ka la ïoh ban bat ïa ka kyrdan ba hakhlieh naka Group-B bad kane ka kynhun kaba la wan ha ka kyrdan ba-ar ha ka MSL 2019 kan ïakynduh biang pyrshah ïa ka Lajong (kaba la wan ha ka kyrdan ba nyngkong ha ka Group-C wat la ka dangsah sa kawei ka jingïakhun ha ka sngi Ba-ar).
Kine ki kynhun ki la ïakynduh final ha ka MSL 2019 kaba la long ha Khliehriat, ha kaba ka Lajong ka la jop lyngba ka tie-breaker.
Katba ka Khliehmaw-lieh ka la long tang kawei ka kynhun na West Khasi Hills bad kaba ïashim bynta ha ka Super Divi-sion jong ka NDSA, kaba la ïoh rung sha ka semi final bad ka la khmih lynti ban ïalehkai bha na ka bynta ban ïaknieh rung sha ka semi final.
Ha kawei pat ka liang, ka jingïalehkai kaba khatduh jong ka Group-D bad ka Group-C ki la long ha ka lah sngi U Blei, ha kaba ka Chipakkore ka la jop hduh 9-2 kol pyrshah ïa ka Wa’sa FC bd ka Mawten ka la pynliem noh ïa ka Lumdiengngan da 3-0 kol.
Ha ka jingïalehkai kaba la long ha madan Chandmari kaba ha Tura, u Balkan Marak (18′, 47′, 63′, 65′) u la ïoh ban thep haduh saw kol na ka bynta ka Chipakkore, katba ïa ki ar kol la thep da u Harlee K Marak (13′, 84′) bad u Ranggira R.Marak (80′, 90′) bad ïa kawei pat la thep da u Johnfield A.Sangma (47′).
Katba na ka Wa’sa la pynphai lyngba u Gilseng Momin (8′) bad u Threesbirth Momin (62′).
Lyngba kane ka nam jop, ka Chipakkore ka la jam sha ka kyrdan balai, hynrei ka Wa’sa ka la hiar noh sha ka kyrdan basaw.
Haba phai ka jingïa-khun kaba la long ha madan MDSA kaba ha Mawkyrwat, ka Mawten ka la ïoh ban thep kol lyngba u Reinjoywell Wasrde (31′), Lastbornson Mar-weiñ (60′) bad u Ïaidborlang Thongni (90’+1).
Da kane ka jingjop, ka Mawten ka la jam sha ka kyrdan balai, kata hashwa ïa ka Riangdo, ka ban ïalehkai khatduh ha ka sngi Ba-ar pyrshah ïa ka Shillong Lajong.
U Skhemborlang Marweiñ u la khur ïa ka nam lahduh ha ka Pro Fight Night jong ka National Muaythai Championship kaba la kut dangshem ha SKR Engineering College Nazarth -pettal Chinai kaba ha Tamil Nadu.
Ha kane ka lympung ïalehkai kaba la sdang naduh naduh 26 haduh 30 tarik u Jymmang, ka Muaythai Association of Meghalaya ka la sei hduh 61 ngut ki nongïalehkai ki ban ïashim bynta ha kaba ki don napdeng jong ki kiba la khur takma ha la ki jong ki kyrdan kata naduh ka Sub-Junior, Junior, Senior & Elite jong ki kynthei bad shyrnang.
Ki nongïalehkai kiba khur ïa ka takma ksiar ha kane ka lympung ki la shah jied ban mihkhmat ïa ka ri India sha ka Youth IFMA Muaythai World Championship ka ban ha Turkey naduh 29 tarik u Nailur 7 tarik u Risaw mynta u snem.
Kiba la khur ïa ka takma ksiar ha kane ka lympung ki long u Andy Taro (45kg 14-15 years), Monica Nongrum (67 kg Above-24 -40 years), Dameshwa Marten (48 Kg 14-15 years), Ebilities Diengdoh (57 kg above 23-40 years), Daniewkor Mynsong (42kg 14-15years), Pynnehbor Mylliemngap (48 Kg above 23-40years), Jessica Thabah (60 Kg U-23 years) bad Jenifer Mukhim (54kg 16-17years).
Kiba la khur ïa ka takma rupa ki long ka Ineshabahun Dkhar (48 kg Above 24-40 years), Isabella Thongni (40 kg 16-17 years), Breeze Ingti (54 Kg 13 years), Pynkhrawbor Shylla (45 kg U-23 years), Alfonsa Zinia Wriang (35 kg 14-15 years), Edilbert iaraplang Ryndongsngi (85 above 23-40 years), Bansahnam Kyrpang Warkhyllew (42 kg 14-15 years), Shailesstar Mylliem (54 kg under 23 year), Naphilawanbet Nongspung (48 kg 14-15 year), Rohan Ram Rajak (54 kg above 23-40 years), Evakordor R.Nongrum (45kg 14-15 years), Na I sha kshiar (38kg 13-14years), Marky Nongrum (48kg 14-15 years), Williamson Ïawrod (42kg 14-15 years) bad u Wadborlang Marweiñ (48 kg Above 24-40 years).
Haba phai ha ki nongïalehkai kiba la khur ïa ka takma rnong ki long ka Banrilang Ingty (54 Kg Above-24-40 years), Ibakmen Nongrum (54 kg U-23), Mindalin Makri (57 Kg 17 years), Jeky Jana (45 kg U-23), Alfred Watklet Riahtam (45 kg above 23-40 years), Ujal R Marak (57 kg U-23), Nehbor Mawthoh (45 kg under 23 years), Teiboklang Marbaniang (51kg 14 -15 year), Calfari Warkhyllew (51 kg under 23 years), Brockstar Papang (75 kg under 23 years), Tiewlili Mukhim (54kg 16-17years), Annette Netanya Carla Suiam (34kg 10-11years), Maya Sweety Marboh (48kg 16-17years), Barkis Nong-khlaw (51kg 14-15years), Dority Umsong (42kg 12-13years), Arbabet L.
