Ki briew ki ban ïasaid ïaki jingeh ym ki ba khmieh lynti ban ioh nong shimet.
Ka jingthmu jong u Nongthoh ban wallam ïa kane ka mat ka long ban wan rah ka jingmut kaba thymmai ha ka pyrkhat pyrdaiñ ban ym ñiew dew thala ïaka bad ban ym kheiñ ïaka kum ka aiom kamai pisa hynrei ban ñiew ba ka dei ka aiom ba kyntang ba ngin ioh ban shim ïaka rai na ka bynta ka lawei ba phyrnai.
Shillong, Jylliew, 28: U Lat ka Jylla u Satya Pal Malik ha ka sngi Baar u la ong ba tang 6% na ka mang tyngka jong ka Sorkar Pdeng la mang sha ka tnat Pule Puthi.
Ïa kane u Lat u la kren ha ka jingplie paidbah ïa ka ing skul bad kolej ba thymmai ba la ai kyrteng Shri.Kanchi Kamakoti Vidya Bharati Vidyalaya, ha Them Mawbah, Shillong.
U Lat u la ong ruh ba ïa ka pule puthi hapoh ka ri India ym shym la pynlong kum ka shlem kaba kongsan.
“Tang kumba 6% na ka Mang Tyngka ha ka Ri la pyntreikam ha ka tnat Pule Tuthi, katba ki skulbah ha ka ri USA bad ha ka ri UK ki la ïoh pdiang da ki spah tylli ki Nobel Peace Prize, hynrei ha India ki long tang 12 tylli," la ong u Lat.
U la ruh ba ka pule puthi ha ri India ka dang sahdien haduh katta katta na ka daw ka jingbym shimkhia.
U la banjur ba donkam ban nang ïa ka pule ka dangle bad ka jingpynkupbor ïa ka imlang ka sahlang ka dei tang lyngba ka jingnang jingstad.
U Lat u la ïaroh ïa ka Kanchi Kamakoti Shankara Health, Education and Charitable Trust kaba la shim ïa ka jingkitkhlieh ban noh synñiang sha u sup u thiar ban kyntiew ïa ka imlang ka sahlangÏa kane ka ingskul ba thymmai la tei ha ka jaka ba la noh synñiang da ka longïing Geonka, Shillong bad kaba la ai jinghikai sha ki khynnah skul haduh Class-X naduh u snem 2004.
Katba ïa ka ing ba thymmai jong ka Kolej la tei da ka Kanchi Kamakoti Shankara Health, Education and Charitable Trust bad ïa ka jingpynrung skul ïa ki khynnah la leh da ka Purvottar Janajati Shiksha Samiti bad ka Meghalaya Shiksha Smiti.
Ha kane ka sngi, u MLA ka West Shillong Constituency u Bah M.Rapsang u la noh synñiang T.15 lak na ka bynta ki jingdonkam jong kane ka skul, katba u Pralad Toor u la noh synñiang da ka jaka ban shna ïa ka skul ha Nongpoh.
Kiwei kiwei kiba la kren ha kane ka sngi ki long u Director jong ka NEIGRIHMS, Shillong u Dr.Nalin Mehta bad ka Padmashree Patricia Mukhim kiba la long kum ki symbud kongsan.
Shillong, Jylliew 28: Dang hynnin ka sngi, ka kynhun Myntri jong ka jylla ka la buh kyrteng thymmai ïa ki katto katne ki Shnong bad ki Surok.
Mynta ka sngi pat, U Myntri Rangbah Symbud ka jylla, u Bah Prestone Tynsong, u la ïathuh ba shen ka sorkar kan sa ainam noh ha u Thomas Jones ïa ka surok naduh Umtyngngar haduh Nongsawlia.
U Thomas Jones, udei u Mishoneri ba nyngkong eh ka Balang Presbyterian na ri Wales ban wan shakri hangne ha Ri Khasi.
La ju tip ruh ïa u kum u Kpa ki dak thoh Khasi.
Haba kren ha ka jingïalang ha Dr.H.Gordon Robert Hospital, u Bah Tynsong, u la ong ba ïa katei ka surok yn ai kyrteng noh ka Thomas Jones Road kum ka dak ban pynsah kynmaw ïa une u Kpa ki dak thoh Khasi.
“Ïa kane ngin sa rai noh shen ha ka jingïalang jong ka kynhun Myntri", la ong u Bah Prestone.
Kane ka jingai kyrteng ïa ka surok ha u Thomas Jones, ka long ka jingwan ïakynduh ki nongïalam Balang na Sohra.
Sa kawei pat ka surok kaban ainam ha uwei pat u Mishoneri na ri Wales, kadei ka surok ha Jaïaw kaba don hajan ka Robert Hospital, ha kaba u Bah Prestone u la kyntu ïa ki bor pynïaid jong kane ka Hospital ban phah da ka jingthoh, khnang ba ka sorkar kan ïoh ban pyrkhat ban ai kyrteng noh ïa kane ka surok ka Dr.H.Gordon Roberts Road.
Shillong, Jylliew 28(PIB): Lyngba ka jingkyntu jong u Myntri Rangbah duh ka ri, u Narendra Modi, ban pynkut ka jingpyndonkam ïa ki plastic hapoh u 2022, ka Tnat Environment, Forest and Climate Change, Sorkar India ka la wanrah ïa ka Plastic Waste Management Amendment Rules, 2021, ha ka 12 tarik Nailar, 2021.
Ki jingktah na ka jingbret pathar ïa ki ñiut plastic ïa ka mariang, kynthup ha ki jaka shong ki dohum kidei kiba la ithuh ha kylleng ka pyrthei.
Ka jingweng ïa ka jingeh jong ka jingjakhlia namar ka jingpyndonkam ïa ki plastic ka la long ka bynta kaba eh ba baroh ki ri ki mad.
Ka Sorkar India ka la shim ïa ki sienjam ban pynduna ka jingjakhlia na ka jingpyndonkam ïa ki plastic.
Ka thup jong ki tiar ba la khang kilong ki – jingkhlong shkor ba don lang bad plastic, ki jingbat ba shna da ki plastic na ka bynta ki balloon, ki lama plastic, ki mit mit ba don jingbat ba shna da ki plastic, ki jingbat ice cream, ki polystyrene (Thermocol) na ka bynta ka jingpynriam itynnad, ki pliang plastic, ki pela, ki klat, ki tiar kum ki proh, shamoit, tari, straw, ki tray, ki jingsop lane ki film song jingsong ha ki synduk jingbam thiang, ki invitation card, ki paket sikret, plastic lane ki PVC banner kiba duna ïa ka 100 micron, ki stirrer.
Ka Plastic Waste Management Amendment Rules, 2021, ka mana ruh ban shna, ban thied, ban buh, ban sam, ban die bad pyndonkam kum ki pla plastic kiba don ka jingrben kaba duna ïa ka hynniew phew san micron naduh 30 tarik Nailur, 2021 bad kiba don ka jingrben kaba duna ia ka jingrben kaba shispah arphew micron naduh ka 31 tarik Nohprah, 2022.
Na ka bynta ka jingpyntreikam bha ïa ka jingkhang pyndonkam ïa ki tiar plastic naduh ka 1 tarik Naitung, 2022, yn plie ïa ki national bad state level control room bad yn thaw ia ki kynhun ba kyrpang ban peit ïa ka jingshna beaiñ, ka jingthied, ka jingbuh, ka jingsam, jingdie bad jingpyndonkam ïa ki tiar plastic.
La bthah ïa ki Jylla bad ki Union Territory ban plie ïa ki border check point ban pynsangeh ïa ka jingkit na kawei ka jylla sha kawei pat ïa kino kino ki plastic ba la khang ban pyndonkam.
La pyllait ïa ka CPCB Grievance Redressal App ban pynkupbor ïa ki nongshong shnong ban taehlakam ïa kane ka jingeh ba ïadei bad ki plastic.
Na ka bynta ka jingkot sha baroh ki paidbah, la pyllait ïa ka PRAKRITI- mascot ha ka 5 tarik Ïaiong.
Ka Sorkar ka la shim ïa ki lad jingiada ba ïadei bad ka jingai jinghikai halor ka jingpynduh ka jingpyndonkam ïa ki plastic.
Ka awareness campaign ka la khring lang ïa ki nongseng kam lajong bad ki startup, ki karkhana, ka sorkar pdeng, sorkar jylla bad ki bor synshar shnong, ki riewshemphang, ki kynhun jong ki nongshong shnong, R& D bad ki jaka pule.
Ka jingjop jong kane ka jingkhang kan long tang lyngba ka jingiatreilang bad ki sienjam jong baroh ki briew ba don bynta ha kane ka kam bad ka jingïashim bynta shitrhem ki paidbah, la ong ka Tnat sorkar pdeng.
Ka Tnat Environment, Forest and Climate Change ka la pynbna ruh ïa ki jingbthah halor ka Extended Producers Responsibility on plastic packaging as Plastic Waste Management Amendment Rules, 2022 ha ka 16 tarik Rymphang, 2022.
Ka Extended Producer Responsibility (EPR) kadei ka jingkitkhlieh jong u nongpynmih ïa ka mar na ka bynta ka jingïada ïa ka mariang haduh kaba kut jong ka jingim jong u.
Ki jingbthah kin don ki jingsaindur ban pynkhlain ïa ka ioh ka kot na kï niut plastic, ban kyntiew ïa ka jingsaindur ïa kiwei kiwei ki lad sop tiar kiba lait na ka plastic bad pynbiang ïa ki sienjam nangne shakhmat ban kylliang sha ki kam pynbiang ïa ki plastic sha ki jaka trei kiba lah ban ïaineh.
La pynlong ia ki workshop na ka bynta ki MSME unit ban ai jingkyrshan ïa ki na ka bynta ka jingshna da kiwei kiwei ban khang ïa ka jingpyndonkam ia ki tiar plastic da ka jingiatreilang bad ka CPCB/SPCBs/PCCs ryngkat bad ka Tnat Small Micro and Medium Enterprises bad Central Institute of Petrochemicals Engineering (CIPET) bad ki centre jong ki ha ki jylla.
Ki la don ruh ki kyndon ban kyrshan ia kum kine ki jaka khnang ba kin kylla noh na ka jingpyndonkam ïa ki plastic ba lah ban pyndonkam tang shisien.
Ka Sorkar India ka la shim ruh ïa ki sienjam ban kyntiew ia ki jingsaindur ba thymmai bad ban pynbiang ki jingdon jingem ban pynsted ka jingdon kiwei kiwei ki lad ha kylleng ka ri.
Shillong, Jylliew 28 : U Myntri Rangbah ka jylla u Conrad K Sangma ha ka Sngi Lah U Blei ula pynpaw ba ka jinghap ban pynlip bording ilektrik ka dei namar ka jingsniew jong ki mashin pynmih bor ding ha ki 6 tylli ki Unit tangba ka jingmaramot ia ki ka dang ïaid shakhmat khnang ban weng noh ïa kane ka jingpynlip bording.
Mynta pat ka Sngi u Symbud Myntri Rangbah ka jylla u bah Prestone Tynsong ula ïathuh ba ïa kane ka jingpynlip bording yn sa weng noh hapoh shitaiew.
“ Nga ngeit skhem ba hapoh shitaiew ngi la lah ban weng noh ïa kane ka jingpynlip bording kata tang shu la dep pynbha ïa ki mashin kiba thut kata ha Leshka Hydro Power Project, Umtrew Stage I bad II" ong u Symbud Myntri Rangbah.
U Symbud Myntri Rangbah u la ïathuh dang ha kine ki khyndiat sngi u la bishar bniah ïa ka jinglong jingman ka jingpynmih bording ha ka jylla bad ki ophisar ka MeECL.“ Ngi la bthah ïa ka MeECL ban shim khia ïa ka kam bad ban ym pynlip bording palat ïaka ar kynta khnang ba kan ym ktah ïa ki paidbah" ong u bah Prestone.
U la ong kine ki jingsniew jong ki mashin ka la ktah da shisha namar ka jylla ka duna bording ilektrik haduh 122 Megawatts bad kane kam long kaba kai.
Kine ki lai unit kiba thut ki dei ha Leshka, bad Umtrew Stage I bad II.“ Ngi kyrmen skhem ba ïa kine baroh yn sa lah ban pyntreikam biang hapoh shitaiew.
Nalor kata wat ka NEEPCO ruh ka pynduna ban ai bording sha ka MeECL namar ka ruh ka don ki jingthut ki mashin jongka bad kane ka la nang ban khia shuh shuh iaka MeECL.Halor kane ruh ka sorkar ka dang ïakren bad ka NEEPCO ba kan ïaleh ban ai bording kloi ïa ka MeECL" ong u Symbud Myntri Rangbah.
U la ïathuh ba kane ka jingpynlip bording kan long mynta shipor bad ka MeECL ka dang pyrshang katba lah ban pyndep kloi ban pynbha ïa ki mashin ban weng ïa kane ka jingpynlip bording.
Hynnin ka sngi u Myntri Rangbah ka jylla u Conrad K Sangma u la ïathuh ba la ïa bishar bniah ïa ka jinglong jingman ka jingpynmih bording ha ka jylla bad ula lap ba ka daw ba hap ban pyntreikam ïa ka jingpynlip bording man la ka sngi ka dei namar ba 6 tylli ki kor ki bor pynmih bording kata lai ki National kompani kynthup ïa ka OTPC bad ka Kopli bad lai ki jong ka jylla hi kata ha Leshka bad Umtrew Power Project ki don jingthut.
Ka sorkar ka duna bording haduh 122 MW na ka daw ka jingthut kitei ki kor ki bor.
Kumba long mynta kumba 42 MW na Leshka bad 21 MW na Umtrew ym lah shuh ban pynmih bording namar ka jingthut ki kor ki bor pynmih bording.
Ka jingpynbha ïa ki ka dang ïaid shakhmat.
U la ong ka sorkar ka dang pyrshang ban thaw lad kumno ban pynduna ïa ki kynta pynlip bording namar ki don ki jaka kiba hap ban pynlip haduh 3 kynta.
Ki don ki Unit ba la jan dep bad treikam noh bad lada ki treikam kloi lehse kin sa pynbeit ïa ka por pynlip bording ba thymmai.
Shillong, Jylliew 28 : Ka Meghalaya Energy Corporation Limited (MeECL) lyngba ka tnad Meghalaya Power Distribution Corporation Limited (MePDCL) jongka mynta ka Sngi Ba Ar ka la pynmih ïa ka jingpynbna ban pynduna noh ïa ki kynta pynlip bording ha baroh kawei ka jylla ka ban treikam naduh ka por shiteng miet 12 AM Wednesday tad haduh ban da pynbna da kumwei pat.
Kine ki long Mustem Sub Station bad Khliehriat Sub Station ka jingpynlip bor ding kan long arsien kata naduh 5 AM haduh 7 AM bad 2 PM haduh 4 PM.Lumshnong Sub Station naduh ka por 6AM haduh 8 AM bad 6 PM haduh 8 PM.Ka por pynlip na ka bynta ki lai tylli ki Sub Station kata ka Mawlyndep, IIM bad NEIGRIHMS ka long 7AM haduh 9AM bad 10 PM haduh 12 AM.Na ka bynta ka Mawlai bad NEHU Sub Station ka jingpynlip kan long 1 AM haduh 5 AM.Na ka bynta ka Mawphlang bad Cherra Sub Station ka por pynlip kan long 12 AM haduh 1 AM bad 4 PM haduh 6 PM bad 11 PM haduh 12 AM.Nongstoiñ Sub Station 12 AMhaduh 1 AM bad 7 AM haduh 9AM bad 11 PM haduh 12 AM.Ki jaka kiba hap ha ka Sub Station Umiap, Stage III ka jingpynlip kan long naduh ka por 8 AM haduh 10 AM bad 11 PM haduh 12 AM.EPIP I & II Sub Station ka jingpynlip kan long 6 PM haduh 10 PM.EPIP I bad II 9AM haduh 12 PM bad ka Sub Station ha Killing ka jingpynlip kan long 8 AM haduh 12 AM.Shillong, Jylliew 28: Iwei i Samla na Mawtawar, iba kyrteng i Mephrin Kharumlong, 20 snem ka rta i la jah na ïing mynta la saw sngi.
Katkum ka jingïathuh kiba haïing la ong ba i Mephrin ha ka por ba jah i phong sopti T Shirt rong saw bad ka patlun Commando, La kyrpad ïa kiba ïohi ne lap ïa i kin pyntip sha kine ki phone no.8974455427 ne 9856458502.
Shillong, Jylliew 28: Ka kynhun ki nonghikai SSA hapoh ka lama jong ka All Meghalaya SSA School Teachers Association (AMSSASTA) kan thoh sha ka sorkar namar ba ki khlem ïoh tulop mynta la hynriew bnai, la ong u bah Last Marngar President ka seng.
U bah Marngar la ong ba kum ka seng ki nonghikai kam kwah ban mih sha surok ban shu ïa mih paidbah, hynrei ka kyntu ïa ka sorkar ba ka dei ban shim khia ba ki nonghikai ki dei ban ïoh ka tulop kaba dei naduh u bnai Kyllalynglot haduh mynta u bnai Jylliew 2022 kaba mut hynriew bnai.
Kane ka jingbym ïoh tulop mynta hynriew bnai kala ktah ïa ki lng ïing longsem haduh ba ka la poi ka pud ba tang ban siew ïa ka bai skul ki khun ruh kila shem jingeh haduh katta katta wat ba kin pynbiang ïa ka bam ha ïing ka sem ruh.
Ka seng AMSSASTA kam kwah ban ïa mih madan hynrei ka kyrpad ïa ka sorkar ban sngap lem ïa ka jingpynsngew jong ki nonghikai.
Ka AMSSASTA kala ïa kren bad ki ophis jong ka tnad pule puthi kiba peit kyrpang ïa ka kam jong ki nonghikai SSA hynrei ka jubab ka long ba haduh myta ka sorkar kam shym la pynlait pisa ban siew ïa ka tulop jong ki nonghikai ba dei na ka SSA haduh mynta u bnai Jylliew ruh la kut kumta ka jingbym pat ïoh tulop jong ki ka long 6 bnai.
Ka AMSSASTA ka don ha pdeng ka jingar tatien la ka sorkar jylla kala thep ne em ïa ka bhah jong ka jylla namar ïa ka tulop jong ki nonghikai SSA dei kaba ïa bei lang ha pdeng ka sorkar pdeng bad ka sorkar jylla ha ka jingkheiñ ha ka ratio kaba 90:10 la ong u President bah Last Marngar.
Shillong, Jylliew, 28: Ki nongïalam jong ki nonghikai skul Adhoc kiba don hapoh ka shatri jong ka Federation of All School Teachers of Meghalaya (FASToM) ha ka sngi Baar ki la sahmiet ha lynti ïaid kjat kaba don mar pyrshah jong ka khyrdop Main Secretariat, Shillong kum ka jingpyrshah ïa ka jingbym pynurlong jong ka Sorkar Meghalaya Democratic Alliance (MDA) ïa ki mat jingdawa.
Kane ka jingïakhih ba khlem pud sngi jong ki nonghikai skul Adhoc ka long hadien ba ka Sorkar kam shym la ïakren eiei ha ki jingïalang Kynhun Myntri kiba ladep tad haduh hynnin ka Lah Sngi U Blei wat hadien ka jingkular jong u Myntri Rangbah ka Jylla u Conrad Kongkal Sangma hakhmat jong ki nongïalam ka FASToM ha ka jingïakynduh kaba la long ha ka 12 tarik u Jymmang.
Da ka jingsngewkhia mynsiem bad da ka jingbitar ki nongïalam jong ka FASToM ha ka por noh phai sngi ki la tur sha Main Secretariat ban pynlong ka jingïashong kyllaiñ myngngor kaba khlem pud sngi bad kumjuh la pynlong ïa kane ka jingïakhih kaba jai jai hakhmat ka Mini Secretariat ha Tura.
Namar ka jingbym khot ïakren jong u Myntri Rangbah ka Jylla wat hadien ba la kut ki kynta wai trei jong ki ophis Sorkar, ki nonghikai ki la rai ban sahmiet ha kane ka jaka tad haduh ba ka Sorkar kan da pynbna ba la pynurlong ïa ki mat jingdawa.
Ka FASToM ka la phah ïa ka jingtyrwa sha ka tnat Pule Puthi jong ka Sorkar Jylla ban kyntiew ïa ka jingsiew tulop kaba T.18 hajar ïa ki nonghikai skul Adhoc naduh Lower Primary haduh Higher Secondary bad nalor kaba pynkiew ïa ka jingsiew tulop kaba 5 percent manla u snem.
Ka jingïalang ba kyrkieh jong ka Central Executive Committee ka FASToM, ka la rai ban ym leit satia sha skul, kata naduh ki nonghikai kiba hikai ha ki Lower Primary haduh Higher Secondary bad kynthup ruh ki nonghikai sobjek Hindi bad ki Fourth Teachers.
“Ngi la rai ban sah miet beit hangne tad haduh ba ka Sorkar kan da sngap ïa ki jingdawa bad lada kam sngap ruh kam leilei.
Kata ka dei ka jingkut jingmut jong ngi," ong u Nongaitkien ka FASToM u Bah Mayborn Lyngdoh ha ka jingïakren bad ki lad pathai khubor.
“Ka jingbym kular jong kane ka Sorkar na ka daw ba na ka tnat Pule Puthi ym don jingmih eiei hynrei ka don tang ka jinglut," u la ong.
Haba ïathuh ïa ka jingkular jong u Myntri Rangbah ha ka jingïakynduh ha ka 12 tarik Jymmang, une u nongïalam ka FASToM u la ong, “ngim lah ban ong ba ha ka jingshisha u (Conrad Sangma) kular kai ha kato ka sngi namarba wat u Addl.Chief Secretary u Bah DP Wahlang uba ngi shahniah bha ruh u la kular.
Hadien ba ngi la ïohi ïa kata ka jingkular jong ki kam shym la seisoh eiei mynta ngi lah ban ong ba ki la shu kular kai ïa ngi.
"U la ïathuh ba ka FASToM ka ladep phah ïa ka jingthoh pynkynmaw ha ka 12 tarik mynta u bnai ba lada ka Sorkar kam sngap ka seng kam banse ban pynlong biang sa shisien ïa ki jingkhih khnang ban pynsngew ïa ki jingdawa sha ka Sorkar kaba kyllut.
Shillong, Jylliew 28 : Ka jingther u lapbah kaba la wanrah ka jingshlei um bad jingtwa ki lum ki wah, ki surok, ki ïing ki sem bad khamtam ka jingiap jong ki 35 ngut ki mynsiem briew bad dang jah rngai sa 11 ngut kat haduh mynta ka sngi ka la wanrah ka jingshah ktah kaba khraw ïa ka jylla bad kan shim por ruh ïa ka sorkar ban pynbha bad maramot pat ïa kine kiba la shah pynjot pynjulor bad khamtam ka jingduh ïa ki mynsiem briew.
Na ka liang u MLA jongka Mawlai u bah P.T Sawkmie u la pynpaw ka jingsngewtynnad haba u la ïohi lyngba ki lad pathai khubor bad ïoh jingtip ba ki karkhana dewbilat na kane ka jylla ki noh synñiang sha ka Assam kata ka Star Cement 1 klur tyngka, ka Dalmia Cement 50 lak tyngka bad ka Topcem Cement 31 lak tyngka.
U la ong “ Ka dei ka rukom ïa kino kino ki kompani ban noh synñiang sha kino kino ki jylla kiba mad ïa ki jingshah lyngshop ha ki bor mariang hapoh ka ri, hynrei kaba nga kwah ban tip shai ka long katno kine ki kompani ki la noh synñiang ha kane ka jylla.
Namar kine ki kompani ki pynmih dewbilat na u mawshun jongka jylla Meghalaya bad ki ïoh ruh ïa ka subsidy na ka sorkar jylla kumta ban tip ki paidbah ïa ka jingnoh synñiang jongki ki dei ban pynpaw lyngba ki lad pathai khubor katno klur ne lak ki la noh synñiang sha ka Chief Minister Rellief Fund jongka Meghalaya kumba ki la noh synñiang sha ka Chief Minister Relief Fund jongka Assam".
U la ong “ Ngim sngew bishni haba ki leh kam babha sha kiwei ki jylla ruh hynrei ngi shu kwah ban tip nalor ba ki klong ïa ka spah na kane ka jylla kumta kwah ruh ban tip pat keiñ katno ki la noh synñiang haba ka jylla ka la mad ïa kine ki jingshah lyngshop ha ki bor mariang" ong biang u bah Sawkmie.
Na ka liang ki bor pynïaid ka Star Cement ki la pynpaw ba ki la noh synñiang ha ka jingtwa jong ka surok ha Lum Shnong sha kito kiba sahkut namar ym lait ïaid shuh na katei ka surok da ki bam, nalor kata ki la pynpaw ba dei ruh na ka surok jongka Star Cement ba la shah ban ïaid ki kali rit.
Shuh shuh la ïathuh ba ki la noh synñiang sha South Garo Hills ruh.
Hynrei kat haduh mynta ka sngi na ka liang ki bor ba halor ne ka Management jongka Star Cement kim pat ïathuh katno ki la noh synñiang sha ka CM Relief Fund.
Shillong, Jylliew 28 : Da ka jingtrei shitom bad ïai bud dien jong ki pulit ka East Khasi Hill ïa ki briew kiba donkti ban shoh ïa ki arngut ki samla pule na Kerala u Rejaz Sydeek bad u Sarath Thambi ha Jaiaw ha ka 24 tarik mynta u bnai Jylliew, ki pulit ki la ïoh ban kem shwa saw ngut ki briew kiba ïadonkti bad ïa kiwei ki dang thwet jur ban ïoh kem.
Kine ki arngut ki samla pule ki dei kiba wan pyntbit ne leh Internship bad ka Impulse NGO Network bad ha katei ka sngi katba ki dang leit donkam sha Jaiaw bad rung bam ha kawei na ki Resturant, kyndit kyndit shwa ban siew ïa ka bai bam ne ka bill la wan tur kumba 30 ngut ei ei ki runar bym lah ban ithuh bad shoh beit ïa ki.
Donbok ba ki don ki Khasi kiba wan tuklar ïa katei ka jingthombor ba sa lait im kitei ki arngut.
Na ka liang u SP (City) u bah Vivek Syiem u la ïathuh ba ki pulit ki dang tohkit bniah ïa kitei ki sawngut khnang ba kin tip ïa kiwei kiba ïadonkti bad ban leit kem ïa ki.
U la pynpaw ruh ba um pat kwah ban ïathuh bniah shaphang kitei ki sawngut namar ka jingtohkit ban lap dien ïa kiwei ka dang ïaid shakhmat.
Tang kawei ula ong “ Sngewtynnad ban ïathuh ba ka jingtreikam ka la sdang ban seisoh bad kin dang bun pat kiwei kiba dang hap ban leh ruh".
Halor ka jingkynnoh ba ki don 10 ngut kiba shah rah na ki thaiñ Jaiaw, u bah Vivek ula ong ba kam long kaba shisha namar ym shym la rah ïano ïano ruh lait na kitei ki briew kiba la thikna ba ki donkti ha katei ka jingshoh ïa kitei ki arngut ki samla.
Haba la kylli hato ki dei ki dkhot jong kino kino ki seng, ula ong “ Ngim tip la ki don jingïadei bad kino kino ki seng hynrei tang kawei ka long ba ki dei kiba ïadonkti bad tang kata hi ka la biang ka aiñ kan sa leh ïa kaba donkam.
U la ong ba ki pulit ki la tohkit bad bud dien bniah bha shwa ban leit kem ïa kitei ki briew naduh ka jingtohkit ïa kiba sakhi ïa ka jingjia, ka CCTV bad kumta ter ter.
Shillong, Jylliew 28: U Myntri Rangbah Symbud u Bah Prestone Tynsong, u la maham ba ka Robert Hospital, Jaïaw kam dei shuh ban dang pynjia biang ki jingjia ki bym sngewtynnad kumba la jia ha ki snem kiba ladep.
“Nga kyntu ïa ka Governing Body bad baroh kiba donkti ban pynïaia ïa ka Hospital, wat nym wahrah biang ïa ka histori jong ki jingjia jong ki khubor ki bym sngewtynnad", la ong u Bah Prestone haba kren kum u Kongsan ha ka jingplie ïa ka jaka rung kaba la shna thymmai bad pynitynnad lyngba ka jingnoh synñiang ka ïïng ka sem u Dr.DD Lapang.
Haba la kdew ïa kaei kaba la jia ha kane ka Hospital kaba la dap shi spah snem ka rta, u Bah Tynsong, u la ong, “Haba nga ïohi ïa ki khubor kiba la jia ha kane ka Hospital ha kine ki snem baladep nga dap da ka jingsngewsih kabym lah shuh ban batai", u la ong, bad khot ruh ïa baroh ban phai sha U Blei ha ki jingduwai ba un ïalam bad btin lynti ha ka jingpynïaid ïa kane ka Hospital.
Hynrei u Myntri Rangbah Symbud ka jylla, u la ai jingïaroh ruh ïa kane ka Hospital kaba la ïatreilang bad ka sorkar ha kine ki arsnem baladep ha ka jingïakhun pyrshah ïa ka jingpang Coronavirus.
Dei namar kane ka daw ba ka sorkar ruh ka la pynshna ïa ka Oxygen Plant ha kane ka Hospital bad ha kiwei kiwei de ki Hospital shimet namar ka jingïadon bynta jong ki ha kane ka thma pyrshah ïa kane ka Hospital.
U Bah Tynsong, u la pynkynmaw ruh ïa ka jingjia ha u snem 1979 por ba jur ka jingïakhih ha nongbah Shillong ba kumno ki la wanrah ïa uwei u briew uba mynsaw uba ki la lap na surok Mawkhar bad ka Robert Hospital ka la pdiang ban sumar ïa u bad dei ynda hadien ki sa tip ba une u briew udei na Kolkata.
U Bah DD Lapang, uba la wan lang ryngkat bad i kurim jong u, i Kong Amethis Blah, u la ong ba kande ka Hospital ka la ai ka jingshakri kaba khraw ïa ki paidbah ha kine ki shispah snem ba la leit noh.
“Kadei ka Hospital kabym ju leh shiliang ïano ïano ruh.
Baroh u jaitbynriew u wan sumar ha kane ka Hospital", la ong u Bah Lapang.
U Myntri Rangbah barim ka jylla, u la ïathuh ba ka daw ba ka ïing ka sem jong u, ka la noh synñiang sha kane ka Hospital ha kane ka jingdap shi spah snem, kadei namar ba dei ha kane ka Hospital ba u kurim jong u, i la lait na ka jingïap ha ka por ba kha ïa i khun nyngkong da ka jingsumar u Dr.Huges bad kiwei kiwei bad da ka jingdon ryngkat U Blei.
Ha shuwa jong kane, u Bah Prestone ryngkat ka jingïadon lang u Bah Lapang, u Dr.R.Nongrum, MS ka Robert Hospital u la plie ïa u mawsah kynmaw halor ka jingpynbha ïa kane ka jaka rung kaba la pynkyntang pat da u Rev SS Majaw, Chairman ka Governing Body ka Hospital.
Shillong, Jylliew 29 : Ka Meghalaya Cricket Association (MCA) ha ka 29 tarik Jylliew 2022 ka la pynkut noh ïa ka prokram ai jinghikai ïa ka Level O na bynta ki umpire.
Ïa kane ka prokram kaba la pynlong ha Polo kaba la sdang naduh ka 25 tarik Jylliew la wan ban ïashim bynta da 49 ngut ki umpire na ki 11 tylli ki District kiba la pynïasoh ïalade bad ka MCA.Ka jingpynlong ïa katei ka prokram ka long ruh shi bynta ban pynkhlaiñ bad ban ai mynsiem na bynta ka jingkiew ka jingïalehkai cricket hapoh ka jylla.
La ai jinghikai na bynta katei ka lynnong jong ka kyrdan O da u Satrajit Lahiri uba dei u umpire jong ka BCCI bad Susanta Pathak ba la shongthait noh.
Shillong, Jylliew 29 : Ka Khliehriat Higher Secondary School ka la ïoh rah ïa ka nam lahduh ha ka U-17 (Girls) jong ka lympung ïalehkai District Level Inter School Subroto Cup Football Tournament 2022 ba pynïaid da ka ophis District Sports Officer ka East Jaitia Hills District, katba ka Le Shnong Upper Primary School bad ka Wapung Higher Secondary School ha ka kyrdan U-14 (Boyrs) bad U-17 (Boys).
Ha ka jingïakhun final kaba la long ha ka sngi Balang ha Wapung Skur ha ka U-17 jong ki kynthei, ka Khliehriat Higher Secondary School ka la ïohrah nam lahduh da kaba pynliem da 1-0 ïa ka Dkhiah East Secondary School.
Ka Le Shnong Upper Primary School ka la pynliem da ka tie breaker da 3-1 ïa ka Byndihati Secondary School hadien ba ki la ïakhaid da kaba thep mar ar kol ha ka U-14 jong ki shynrang.
Katba ka Wapung Higher Secondary School ka la pynliem da 1-0 pyrshah ïa ka Khlieriat Presbyterian Higher Secondary School ha ka U-17 jong ki shynrang.
Ha kaba kut jong ka jingïalehkai nalor ka trophy nam lahduh la sam ruh ïa ki khusnam kum ka nam Best Player.
Ha ka U-17 jong ki kynthei ïa ka nam Best Player la ïoh da ka Amithies Ramvulmoii jong ka Dkhiah East Secondary School, ha ka U-14 ki khynnah shynrang ïa ka nam Best Player la ïoh da u Malki Dkhar katba ha ka U-17 ki shynrang la ïoh da u Amassjune Phawa.
Ha kane ka sngi la wan ban sakhi lang ruh u Bah Kyrmen Shylla uba la long kum u Kongsan uba la aiti ruh ïa ki trophy nam lahduh ha ka jingïadonlang u Agpal Singh Dhanoa IPS, Superintendent of Police ka East Jaiñtia Hills kum u symbud kongsan.
La don lang ruh u ki rangbah shnong jong ka shnong Deinchynrum, Wapung bad kiwei kiwei ki riew rangbah.
Mawkyrwat, Jylliew, 29:Ka Pyrkhatlang Village Organisation (VO), Domjyrti mynta ka sngi ka la pynlong ïa ka prokram ha kaba ïa dei bad ka Meghalaya State Livelihood Society, Kudumbashree, Society ha Community Hall jong ka Shnong Domjyrti ha ka jingïadonlang jong u bah I.Lawrynniang, Block Development Officer jong ka Mawkyrwat C&RD Block, u Manu Sankar, Executive Director – Kudumbashree National Resource Organisation, ki dkhot jong ka Pyrkhatlang Village Organisation bad kiwei kiwei de.
Ha kane kajuh hi ka sngi la ïoh ban plie ïa ka Nutri-Garden ha kaba la bet ïa ki symbai jhur bad ki jhur ki jhep kiba mih nangne kin leit sha ka Aganwadi Centre kaba don ha kane ka shnong Domjyrti ha kaba ïa kane ka Nutri-Garden la ot ribon da u bah I.Lawrynniang, Block Development Officer, Mawkyrwat C&RD Block.
Ka jingthmu ba kongsan jong kane ka prokram ka long ban pynkupbor ïa ki kynthei da kaba ïarap ban kyntiew ïa ka ïoh ka kot ha ïing ha sem bad ha ki shnong ki thaw da kaba ïatreilang bad ki shnong ki thaw bad ki tnat sorkar bapher bapher lyngba u synñiang jong ki na ka bynta ban thaw thymmmai bad pynkylla dur ïa ki longïing longsem, ki shnong ki thaw bad ban wanrah ïa ka roi ka par ha ka imlang ka sahlang lyngba ki projek kiba la mang da ka sorkar bapher da kaba ïasnohktilang bad ki tnat ka sorkar jylla ha ka ban kyntiew ïa ki longïing longsem bad ki shnong ki thaw.
Lah ruh ban pynkynmaw hangne ba ki don kumba 12 tylli ki Self Help Groups bad kumba 60 tylli ki longïing ha kane ka shnong bad ïa kane ka Pyrkhatlang VO la seng ha ka 22 tarik u Naitung, 2016 kiba ka ktien phira ka long, “Ban nang kiew bad ban phyrnai lang" (Rise and Shine Together).
Kane ka project kan ai jingmyntoi bad ha kajuh ka por ka pynkupbor ïa ki kynthei ha kaba kin lah ban ai jingkyrshan lang ha ka ïing ka sem bad kumjuh ruh ha ki shnong ki thaw lyngba u synñiang uba ki noh lyngba ka jingpyntreikam ïa kane ka projek na ka bynta ban kyntiew ïa ka ïoh ka kot ha ka jylla baroh kawei.
Kane ka Organisation ka la ïoh ruh ban thaw ïa ka Children’s Group Organisation kata ka Syntiewbarit Organization bad ka Jingkyrmen Organization kiba long ki kynhun kiba nyngkong tam ha ka jylla Meghalaya.
Lah ruh ban ong ba kane ka kynhun ka la sdang ban kiew lyngba ka jingtreishitom jong baroh ki dkhot kiba don ha ka.
U Manu Sankar uba long u Executive Director (ED) ka National Resource Organisation ha ka jingkren jong u u la ïaroh ïa ka jingshlur bad ka jingbymriej ne sheptieng jong ki da kaba ong ba kane ka jinglong ka pyni ba ki thrang bad shimkhia ha ka ban pynïaid bad pyntyllun ïa ka kam na ka bynta ban pynurlong ïa ka jingthmu jong ki kaba long ban rat dyngkhong ïa ka jingduh bad jingkyrduh.
Ha kajuh ka por u la ai mynsiem ïa ki ban trei khambha shuh shuh namar wat tang ha ka por kaba lyngkot ki la lah ban leh shibun kiei kiei kiba long ka jingmyntoi bad ba wanrah ka jingjop ha kaei kaba ki ki trei bad u kyrmen bad khmih lynti ba kin nang ïai trei shitrhem nangne shakhmat ha ka ban wanrah ïa ka dap ka biang bad ka jingsuk kiba long ki lad ki lynti ban kyntiew ïa ka ïoh ka kot bad ban rat dyngkhong ïa ka jingduk jingkyrduh bad ha kajuh ka por ban long ka nuksa ïa kiwei ba lah ban leh ïa shibun kiei kiei lyngba ka jingtrei bad ka jingïasnohktilang.
Haba kren ha kane ka jingïalang u bah Isagahah Lawrynñiang, BDO u la pynpaw ïa ka jingsngewkmen ba kane ka kynhun ka la nang kiew bad ïoh ïa ka jongjop ha ki jingpyntreikam ïa ki skhim jong ka sorkar India ha kaba ki la lah ban wanrah ïa shibun ki jingmut bad ki jingpyrkhat kiba thymmai kum ha kaba thaw ïa ka Children’s Group bad ban ai jinghikai ïa ki khynnah kiba don ha kane ka kynhun kumno ban pynlang pisa naduh ba ki dang rit na ka bynta ka jingmyntoi jong ki hi khnang ban lah ban tehlakam bad rat dyngkhong ïa ka jingduk bad jingkyrduh.
Shuh shuh u la ong ba kane ka jingïadonbynta lang jong ki kynthei kan wanrah shibun ki jingmyntoi bad ki jingkylla ha ka imlang sahlang da kaba pynshlur bad ai mynsiem ba kin nang trei khambha shuh shuh ban kynjoh sha ka thong kaba ki thmu bad ban long ka nuksa ne nongmuna ïa kiwei pat.
Ha kajuh ka por u la pynpaw ba lyngba kine ki prokram ki lah ban pynsngew ym tang ïa ka jingjop jong ki hynrei ban pyni ïa ki jingeh kiba mad bad ïakynduh na ka bynta ban wanrah ka jongjop ha ki shnong ki thaw jong ki.
Katba na ka liang ka kong M.Kharmalki, State Mission Manager ka SMMU, MSRLS, Shillong ka la kren khyndiat halor ka jingmaitphang ïa kane ka kynhun kaba la ïaid shakhmat ha ka ban pyntreikam ïa ki skhim bad projek ba la mang da ka sorkar India ym tang na ka bynta ban kyntiew ïa lade shimet hynrei ban ïarap ïa kiwei bad ban noh synñiang lem sha ka imlang sahlang.
U bah Bokstar Nongsiej, Myntri Shnong Domjyrti ruh u la ai nongkren ha kane ka sngi, ka kong Philis Kharwan-niang ka la long ka nong-pynïaid ïa kane ka jingïa-lang, ka kong M.Lyngkhoi, Secretary ka Pyrkhatlang Village Organisation ka la ai ïa ki kyntien pdiang sngewbha katba ka kong Rila Kharlyngdoh, DPM ka la ai ki kyntien khublei.
U shynrai, u long uwei napdeng ki jingber ba kynrei bha ban pyndonkam ha ki jingbam ba ngi shet bad u ju paw ruh ba u lah ban ai jingmyntoi shibun bah ha ka liang ka koit ka khiah.
U dei uba la ju tip kum u syiem napdeng ki jingber ne ki jingshoh, u Shynrai la slem la ju pyndonkam ruh kum ka jingsumar halor kiba bun ki jingpang bad jingshitom.
Ka curcumin, ka compound kaba ngi lah ban shem ha u Shynrai, ka dei kaba lah ban ïarap bad ai jingmyntoi ha kiba bun ki liang ka koit ka khiah, kynthup ka jinglong khuslai.
Ka Curcumin ka don ka antioxidant bad ka bor ba lah ban ïakhun pyrshah halor ka jingkiew ka jinglong tyrha ha ka met.
Ka jingkiew ka jinglong tyrha ka dei kaba ju paw ba don jingïadei bad ka jingkhuslai, watla ym pat lah ban tip thikna ka daw ha lyndet kane ka jingdon jingïadei.
Ki jingbam ba riewspah ban don ki antioxidant- kum u shynrai ki dei kiba lah ban ïarap halor ki dak jingshitom halor ka jingngat ha ka jingkhuslai lyngba ka jingpynduna halor ka jingkiew ka jinglong tyrha.
Ka curcumin bad kiwei de ki chemical ha u shynrai ki paw ba ki dei kiba kynsai ba lah ruh ban pyllait na ki jingpang kum ka bampong, ka jingpang klongsnam, ka Alzheimer’s, ka pangmat napdeng kiwei de.
Lehse, baroh ngi la mad teng halor kane ka jingshah ktah ba paw hapdeng ba don ka jingkhsulai, hynrei ka jingshah ktah ka lah ban pher na uwei u briew sha uwei pat.
Ha kajuh ka por ka long kaba donkam ban ithuh kine ki dak jong ka jingshah ktah ban shim ki sienjam kiba dei khnang ba lah ban pynduna bad tehlakam ka jingkhuslai.
Ka jingkhuslai ka dei kaba ktah hapdeng kiba bun ki briew ha ki ri satlak ka pyrthei.
Ka jingïakhun pyrshah ka jingkhuslai da ka curcumin :U Shynrai u paw ba u long u thymmei halor ka jingdon ka polyphenol curcumin bad u dei uba lah ban ai jingmyntoi ha kiba bun ki liang ka koit ka khiah.
Ki antioxidant kiba don ha ka curcumin ki dei kiba lah ban pyllait bad ai jingïada ïa ka met ba mih na ka jingdon ki phlia jakhlia kiba paw ba ki long kiba don ka jingma.
Kine ki antioxidant kiba don ha ka curcumin ki dei ruh kiba lah ban ïakhun pyrshah ki dak jingshitom halor ka jingkhuslai da kaba pynduna ka jingshah banbor ki oxygen bad ka jingjur ka jinglong tyrha.
Ka Curcumin ka paw ba lah ban ai jingmyntoi hapdeng kito kiba jur ka jingshah ktah bad shah banbor na kane ka jinglong khuslai.
La shem ba ka Curcumin ka dei kaba lah ban pynduna ki dak jingshitom jong ka jingkhuslai, ka jingpaw ki dak jingshitom halor ka jingsngew bad ka jingtreikam ha ka bor jabieng, bad kumjuh ruh halor ka jingpaw ki dak jong ka jinglong artatien lyngba ka jingpynduna ban don ki monoamine oxidase A & B enzymes – ka jingtreikam halor ka jingdon jong ki neurotransmitter ha ka jabieng.
Ki ïarap ban pynjur halor ka jingdon ki neurotrophic bad ka jinglah ban ïakhun pyrshah ka jingkiew ka jinglong tyrha.
Ka Curcumin kam don jingktah satia wat lada la pynrung bun.
Kane ka Curcumin ka dei kaba lah ban ai jingïarap halor ka jingpynkylla ki jingtreikam ha ka jabieng ba mih na ka jingjur ka jingkhuslai.
Ha kajuh ka por ruh ka aibor na ka bynta ka jingthaw thymmai ki cell ha ka jabieng bad ka jingïasoh jong ki – ki rukom treikam kaba lah ban khanglad bad pynduna ki dak jingshitom jong ka jingkhuslai.
La slem bah la ju pyndonkam ïa ka Curcumin na ka bynta ba lah ban ai jingïarap bad jingïada na kiba bun ki jingpang, kynthup ka jingïada na ka jingpang ba ktah ha ki bynta ka bor jabieng da kaba tehlakam halor ki dak jinshitom ba banbor ha ka jingmut jingpyrkhat bad ka jingkhuslai.
U Shynrai u dei uba lah ban pyndonkam da baroh.
Ki paidbah nongleit nongwan ki lyngngoh ban ïohi ïa ka jingïalum briew hakhmat ka ophis Main Secretariat, Shillong naduh hynnin ka sngi Baar.
Don kiba kylli ruh la jia aiu? Don kiba tip ki leit kren bad ai mynsiem ïa ki nonghikai kiba dawa ïa la ka jong ka hok hakhmat ka Sorkar katkum ka riti synshar paidbah.
Kane kam dei shuh ka sien banyngkong eh ba ki nonghikai skul Adhoc kiba don hapoh ka lama jong ka Federation of All School Teachers of Meghalaya (FASToM) kin mih sha surok ban dawa ïa la ka jong ka hok na ka Sorkar namarba ka jingïakhih kaba khatduh eh jong kane ka kynhun ki nonghikai ka dei ha ka 12 tarik, Jymmang, 2022.
Ka jingsangeh shipor jong kane ka kynhun ki nonghikai skul ban ïakhih ka dei hadien ba u Myntri Rangbah ka Jylla u Conrad Kongkal Sangma u la kular ban ïakren sani halor ki mat jingdawa jong ki nonghikai tang ha ki lai tylli ki jingïalang Kynhun Myntri.
Phewse, ka jingbym bat kular jong u Myntri Rangbah ka la pynbitar ïa ki nonghikai.
Da ka jingbym banse ki la la ieh ïa la ki jong ki khun ki kti bad ban sahmiet hakhmat ka ophis Main Secretariat.
Kane ka jingïakhih jong ki nonghikai ka la jia ruh wat ha ka por ba la synshar da ka Seng Congress ha kaba ki nonghikai ki la hap ban mih sha surok ban dawa ïa la ka jong ka hok.
Ka jingkylli kaba mih mynta ka long, hato ka Sorkar kan pynurlong neem ïa ka jingdawa jong ki nonghikai skul Adhoc ban kyntiew tulop da T.18 hajar ïa baroh ki nonghikai naduh ka kyrdan Lower Primary haduh ka kyrdan Higher Secondary bad kynthup ruh ïa ki nonghikai Hindi bad ïa ki Fourth Teachers bad ban kyntiew ïa ka jingsiew tulop kaba 5 percent manla u snem khnang ba ki nonghikai skul Adhoc kin ym mih shuh sha surok ban dawa ïa la ka jong hok.
Kine ki jingkylli ki ïai mih na kawei ka sngi sha kawei pat khamtam haba u Myntri Rangbah ka Jylla u la ai da ka jingthoh sha ki nongïalam ka FASToM ha ka 12 tarik u Jymmang, 2022 ban pynurlong ïa ka jingdawa.
Hato ka Sorkar ka pyrkhat neem ïa ka lawei jong ki khynnah skul khamtam ha kum kane ka por ba baroh ki skul ki don hapdeng ka eksamin shiteng snem? Jin lada ka Sorkar ka la pyrkhat ka ladei ban wad ïa ki lad ki lynti kumno ban weng ïa u sohkyrdot jong ki nonghikai.
Hato ka eh haduh katno ïa ka Sorkar ban kyntiew tulop ïa ki nonghikai skul kiba long ki nongsaiñdur ïa ka lawei jong ki khynnah skul? Katba ïa ka pisa u paidbah la shu pynsyrwa ei da kaba thung da ki phew ngut ki Nongaibuit jong u Myntri Rangbah, kata, naduh u MLA barim, haduh u Sengbhalang, haduh u MLA bad haduh u nongïalam seng saiñpyrthei.
Kine ki ai jingmut aiu eh ïa ka Sorkar namarba haba bishar ïa ka ïoh ka kot ka kot jong ka Jylla ka la nang hiar arsut shatrai.
Balei ka Sorkar MDA kam pynduh pyndam noh ïa ki post Co-Chairman, Vice Chairman, Deputy Chairman, Chairman kiba long tang ki kruiñ ha ki tnat treikam ka Sorkar Jylla bad kiba shu pynsyrwa ei ïa ka pisa jong u paidbah.
Jin lada ka Sorkar ka la pynduh pyndam ïa kine ki post bam kruiñ khlempep ïa ka pisa kaba la shu pynsyrwa kai la dei ban pynlut ha kaba kyntiew ïa ka tulop jong ki nonghikai skul kiba trei minot ïa la kamram bad kiba pynnang pynstad ïa ki khun jong ngi bad kiba pynlut ïa ka bor met bad bor jabieng ban saiñdur ïa ka lawei ki khun ki kti jong ngi.
Ban rakhe kyrpang ïa ka sngi Burom ki nonghikai manla u snem ha ka shi sngi kam don jingmut namarba wat ka tulop kaba ki nonghikai ki dei ban ïoh manla u bnai hynrei la siew shisien lai bnai.
Kan long ruh ka jingjah burom ha ka histori jong ka jylla Meghalaya kaba la kynjoh ïa ka rta kaba la 50 snem kynthih ban ïohi ba ka Sorkar ka la pynlong nongkhrong ïa ki nonghikai ban thiah miet syndon ha surok.
Ka Sorkar Meghalaya Democratic Alliance ba la ïalam da ka National Peoples Party (NPP) kaba ïatreilang bad ka UDP, ka PDF, ka HSPDP, BJP, NCP, ki MLA ba la phet na ka Congress, bad MLA khlem seng ka la pynhiar dor ïa ka kyrdan jong ki nonghikai skul ka bym pat ju jia koit mynno mynno ruh ha ka histori jong ka jylla.
Nongstoiñ, Jylliew 29: Ki paidbah nongshong shnong jong ka thaiñ Kyrshai ba kynthup ïa ka Nongumbah, Darephang, Nongspung bad kiwei kiwei, ki dei ki shnong kiba don ha khappud bad ka jylla Assam, ha kaba ka shnong Kyrshai bad Nongspung ki dei kiba hap ha ka hima Rambrai, katba ka Darephang bad ka Nongumbah, ki dei ki shnong kiba hap ha ka Raidmynsaw.
Hynrei haduh mynta ym pat don satia ki surok kiba biang naduh kitei ki thaiñ haduh Rambrai bad Langpih kiba dei ki Headquarter jong ki bad kiba peit ba khmih ïa ka synshar khaddar bad ka khia ka shon jong ki paidbah nongshong shnong.
U bah P.Syiem uwei na ki riew rangbah na ka shnong Kyrshai haba ïakren bad u nongthoh khubor, u la ong ba ka jingbym don ïa ki surok kiba biang na katei ka thaiñ shaduh Rambrai bad Langpih, ka la buh jingeh haduh katta katta ïa ki paidbah haba ki donkam ban ïakynduh ïa ki nongsynshar hima haba ki donkam.
U la ong ruh ba naduh Kyrshai haduh Rambrai, ka la don ka surok ba ki trok kit dieng ki ju ïaid.
Hynrei ki lah ban ïaid tang ha ka por tlang bad ha ki por lyiur pat kim lah ban ïaid namar ki thiep kiba jrong bad kim lah ban kiew.
U la ong ruh ba u la ïoh jingtip ba ka sorkar ka la dep khot Tender ban pyntrei ïa ka surok na Nongstoiñ Rambrai haduh Kyrshai, hynrei u la ïoh jingtip ba ka jingpyntrei ka long tang 37 kilomitar katba ka jingjrong jong ka surok na Nongstoiñ haduh Kyrshai ka don kumba 70 kilomitar tam.
Nongstoiñ, Jylliew, 29: Ka jingthmu jong ka sorkar Meghalaya ban pynpoi bording electrict lyngba ka skhim RGVVY kaba la bei pisa da ka sorkar pdeng, ban pynpoi sha ki lai tylli ki shnong kiba don ha ki thaiñ Langpih ba kynthup ïa ka Mawdiangsnam, Umyiap bad Miangbyrkong, ka la sah kut naduh ba la sdang ban pyntreikam.
Katei ka jingsahkut ban pynpoi bording sha kitei ki shnong ka dei hadien ba u Kontraktor u la sdang ban pyntrei, na ka liang ka sorkar Assam ka la bthah ïa ki pulit kiba don ha Langpih ba kin pynsangeh ïa katei ka jingtrei.
Ki nongtrei ïa katei ka projek ruh ki la hap ban sangeh noh namar ba ki pulit Assam kim shah satia da kaba ong ïa ki ba lada ki dang bteng ban trei, kin kem bad rah sha thanad ban set along ïa ki.
Haduh kine ki sngi haba ïaid lyngba ïa katei ka lynti, la lap ba ki post electric kiba la pynïeng naduh Langpih haduh Mawdiangsnam ki la shu sah khong reng bad sarang lut.
Don ruh bun tylli kiba la shu buh kai ha rud lynti.
Haba pyrshang ban twad jingmut na ki nongshong shnong jong katei ka thaiñ, ki la ïathuh ba ka long kaba shisha ba ki pulit Assam, kim shym la shah satia ban trei bad ki da byrngem byrsit ruh ïa ki nongtrei bad ban kem wat ïa ki nongshong shnong ruh lada katei ka jingtrei kan bteng hadien ba ki la pynsangeh.
Ki la ïathuh ba hadien ba la pynsangeh ïa ka jingtrei, na ka liang u bah Kimfa Marbaniang u ba long u MLA ka Rambrai Jyrngam, u la hiar sha katei ka shnong ban ïakynduh ïa ki paidbah, hynrei haduh mynta ym pat lah ban pyndep ïa katei ka jingtrei, namar ki pulit Assam ki leh donbor pyni bor beit.
Ki la ong ba ha ka jingshisha ka sorkar Assam, ka la dei ban burom ïa ka soskular ne ka Status Quo kaba la ïa mynjur lang hapdeng ki ar sorkar, ba ym dei ban khanglad ïa ka jingpyntrei ïa ki kam pynroi lada pyntrei na Meghalaya ne na ka Assam.
Hynrei kumba long mynta ka sorkar Assam ka pyntrei shait shait ïa ki kam pynroi kum kaba pynbha ïa ka surok na Mawsikar haduh Kamphaduli lyngba ki shnong Khasi naduh Mawsikar, Umwali, Umwahsiang, Langpih ter ter ha kaba na ka liang ki Khasi kim shym la khanglad satia ban pyntrei ïa katei ka surok.
Ka sorkar Assam ka la dep ban siang rong ïa ka surok PMGSY naduh Langpih haduh Mawkoibari, hynrei ym shym la don ba pynwit satia.
Na ka liang ki nongshong shnong jong katei ka thaiñ, ki la kyntu ïa ka sorkar MDA ba kan tuklar lem bad ban ïa kren sngewthuh jingmut bad ka Assam, ba kam dei ban khanglad ïa ka jingpyn poi bording sha kitei ki lai tylli ki shnong, khnang ba ki paidbah kin ïoh jingmyntoi lang kumba ïoh kiwei pat ki para nongshong shnong ha ka Jylla.
Mawkyrwat, Jylliew, 29: Ka long kaei kaei ka jingsngewsarong ïa ka dong ka thaiñ baroh kawei ha kaba khliehduh ne Principal jong kawei na ki jaka pule, ka Sngap Syiem College, Mawkyrwat kaba don ha South West Khasi Hills District, u la ïoh pdiang ïa ka “National Education Brilliance Award & Summit (NEBA&S) 2022" ha kaba ïa kane la pynbna ha kawei na ki prokram ba la long ha Welcom Hotel by ITC Hotels, New Delhi ha ka 15 tarik u (May) Jymmang, 2022.
Ïa kane ka khusnam NEBA&S 2022 la ai sha u Dr.Kyntiewkupar Nongsiej kum u wei na ki 10 ngut ki Principal ba tbit tam ha India ne kum u wei na ki ‘Top 10 Best Principals of India’ ha kaba ïa dei bad ka jinglah jong u ban treikam bad ka jingnoh synñiang jong u ha ka kam ai jinghikai ha ka liang ka pule dangle ïa samla jong ka dong ka thaiñ ne wat ha kiwei de ki jaka.
Lah ban kdew ba ïa ka kam kum u Principal, u Dr.Kyntiewkupar Nongsiej u la shimti hadien ba u Dr.S.S.Khongkhliam u la shong thait noh.
Hadien kata, u Dr.Nongsiej u la shimti shipor kum u In-charge Principal ha u bnai Rymphang haduh u bnai Jymmang, 2022 bad u la shimti pat kum u khliehduh ne Principal ba pura jong ka Sngap Syiem College naduh ka 1 tarik u Naitung, 2022.
U Dr.K.K.Nongsiej, haba kren ha u Mawphor u la ïathuh ba u la ïoh rung ha kane ka jaka pule naduh u snem 2005 kum u Guest Lecturer bad hadien kata haba ka Governing Body (GB) ka la ïohi ïa ka jinglah jong u ban treikam ka la thung nonghikai ba pura noh ha u snem 2006.
Nangta, hadien katto katne bnai na ka liang ka GB jong ka Sngap Syiem College ka la thung pat ïa u ban long u Programme Officer (PO) jong ka National Service Scheme (NSS) ha kaba ha kata ka por ka NSS jong ka Sngap Syiem College Unit kaba don ha ka black list namar ka jingbym treikam.
Kumta hadien katto katne snem ba u la shimti ïa ka kam kum u PO jong ka NSS, ma u u la pynïoh ïa ka khusnam University Award bad ma u kum u Best Programme Officer bad ka NSS Sngap Syiem College Unit pat ka ïoh ïa nam kum ka Best NSS Unit jong ka kolej hapoh University Level.
Shuh shuh, u la pynpaw ruh ba kum ka kolej ka hap ban rakhe ïa ka silver jubilee bad ha kine ki snem kiba la dep, la thung ïa u kum u Secretary jong ka Silver Jubilee Committee ha kaba bun ki kam kum ka kolej ka ïoh ban pyndep ha kane ka jingrakhe.
Hadien kata pat la thung ïa u ban long kum u Secretary jong ka College Campus Development Committee ha kaba la ïoh ban thied jaka kaba don haduh 22 akar ka bynta ban shna ïa ka jaka pule ba thymmai ne new campus jong ka College bad kiwei de ki kam jong ka.
Kum ka kolej ka la thung ruh ïa u kum u IQAC Co-ordinator bad lyngba kane ka kam la ïoh ban pynïoh ïa ka NAAC Agreeditation ha u snem 2016 bad mynta pat kum ka kolej ka dang pynkhreh ïa ka jingwan jurip kaba ar jong ka NAAC Team jong u snem 2022.
La thung ruh ïa u ban long u Nodal Officer jong ka RUSA Scheme kaba dei ka Scheme Central kaba ïa dei bad ki kam pynroi jong ka kolej baroh kawei.
Nalor kine ki kam kiba bun ba kum u nongïalam ba hakhmat u la bat, na ka liang ka GB la thung ruh ïa u ban long u Vice Principal naduh u snem 2019.
“Ha ka Administration pat nga la ïashimbynta naduh u snem 2019 bad ki kam kiba nga la leh ki long kiba bun naduh ba pynlong ïa ki seminar, ki activities bapher bapher ba la pyndep hapoh bad shabar jong ka kolej, ka jingïashimbynta jong nga ha ki workshop, ki seminar (National & Inter National), bad lyngba kine baroh ki kam ne activities ki pynlong ïa nga ba na ka liang ka GB kan thung syndon kum khlieh duh jong ka kolej baroh kawei hadien ba la pyndep ïa ka interview", ong u Dr.K.K.Nongsiej.
U la pynpaw ruh ba ha kaba ïa dei bad ka jingïoh ïa ka khusnam National Education Brilliant Award & Summit 2022 ka dei ka khusnam ba na ka liang ka NEBA ka don ban ai ïa ka jingithuh na ka bynta jong ki mid administrator ka lah ban long ïa ki Vice – Principal, ki In-charge Principal lane ki full fledged Principal ha kaba ka nongrim jong kane ka long halor ki kam ba na ka liang ki middle administrator ki ai ne ki nohsynñiang sha ka higher education hapoh jong ka Ri India.
“Na ki jinglah ban treikam bha bad na ki jingnoh synñiang ha kiba bun ki kam ha kaba na ka liang jong nga nga la dep ban ïa shimbynta ka pynlong ïa kane ka NEBA ba kan ithuh bad kan ai ha nga ïa kane ka khusnam kaba ki khot ka “Top 10 Best Principal of India", ïathuh u Principal bad ïa kane ki pynbna ha ka 15 tarik u Naitung (May), 2022.
Ha kaba ïa dei bad ka jingïoh ïa ka kyrdan kum u Doctorate, u Dr.K.K.Nongsiej u la ïoh ha ka 29 tarik u bnai Lber, 2022 ha ka Degree of Philosophy na ka Department Rural Development & Agriculture Production NEHU, Tura.
Ha une u snem 2022-23 kan sa sdang noh ïa ka BSc kaba long ka jingangnud jong ki paidbah ka dong ka thaiñ la kham slem.
Ka thong jong ka kolej ha ki khyndiat snem ba wan ka long ban plie ïa ki Vocational Course, Entrepreneurship Programme bad ka Post Graduate ha ki katto katne ki Department, u la pynkut bad ha kaba ïa dei bad ka result Higher Secondary Section jong ka kolej ha une u snem ka long palat ïa ka 90% ka jingleh bha jong ki samla pule.
Nongstoiñ, Jylliew, 29: Ka jingnang jingstad ne ka pule puthi ka dei kawei na ki mat kaba kongsan bha ïa la ki kmie ki kpa ba kin pynheh pynsan ïa la ki khun khamtam ha kum kane ka juk kaba mynta.
Hynrei, haba ka jingduk ka wan ban lynshop kynsan kynsan ïa kawei ka longïing jong kawei ka longkmie, ïa kaba la tip kyrteng kum ka kong Bibiana Khardewsaw, ha kaba ka la hap ban pynpep skul noh ïa la ki khun, tang namar ka daw jong ka jingban palat ka jingduk.
La ong ba ka jingkordit ka la wan hadien ba u kurim jong ka, ïa u ba la tip kyrteng kum u bah Wasstar Lyngkhoi, u la ïoh ïa ka jingpang Cancer na ryndang mynta la kumba 2 snem ei ei.
Nalor katei ka jingpang, mynta ka kynti ka la ban sa kawei pat ka jingpang kaba ym lah ban tip la ka dei ka jingpang kaba kumno, namar u tei u rangbah u la shu ring sdot ring swai bad u la hap ban shu thiah beit, khlem da lah shuh ban ïaid ban ieng bad ban leit bylla, namar u tlot ha ka bor met bad u pang ki thied kjat.
Katei ka longïing ka dei kaba na ka shnong Domkohsam, kawei na ki shnong kaba ha ka thaiñ Nongstoiñ West Khasi Hills District bad ha katei ka shnong don tang kawei ka skul mission jong ka balang Katholik.
Ka long shisha kaba I sangsot ban peit ban peit ïa katei ka longïing bad na ka liang katei ka longkmie, ka la kyrpad ruh ba lada don tang kiba lah ban ïarap bai dawai ruh, katno kan long ka jingkyrkhu, namar yn da u kurim jong nga un khiah, ka ngeit ba kiei kiei baroh ki jingdonkam ha ïing kan sa long kaba kham bha.
Ka Ïingsyiem ha Jaiñtiapur ka dei ka ïng jong U Syiem Jaiñtia hyndai.
La tei itynnad bha ïa kane ka ïing da u syiem Jaiñtia hi hadien ba u la ïoh knieh ïa kane ka jaka da ka thma ba shyrkhei bad ki syiem dkhar.
Kumta u la buh nam ïa kane ka jaka ha ka kyrteng ka Hima jong u hi kaba long ka Jaiñtia bad Pur ka mut ka shnong ne jaka ba la ïoh knieh bad pynïasoh bad ka Hima Jaiñtia bad la khot ïa ka haduh mynta ka Jaiñtiapur.
Kum ka nuksa – Badarpur kaba don ha Cachar District ka dei ka jaka jong uwei u dkhar bad u buh nam ïa ka ha ka kyrteng jong u.
Kumjuh ruh Sonapur ka dei ka jong u Syiem Sona kaba la tip kum u Sona Raja bad ïa kane ka jaka la ai nam ha ka kyrteng jong u Sunapur.
Ka Nagpur ka jaka jong ki bsein bad kumta ter ter.
U Syiem Jaiñtia bad ki khun ki kti ki la ju sah hangne ha Jaiñtiapur tang ba ha ka por tlang bad ha ka por lyiur ki sah ha Nartiang namar ba shit eh ha Jaiñtiapur.
Sngewsih ban ong ba kane ka ïing Syiem ha Jaiñtiapur ka la jot la twa namar bym don shuh ba peit ba sumar ïa ka.
Ym don hi ruh kiba na ka jait syiem ba kwah ban long Syiem Jaiñtia ne hiar pateng syiem ha ka jaka jong u, ka daw ka long ba ka long syiem mynta ki sngi ka long tang ha kyrteng hapoh ka jingsynshar ka wei pat ka bor synshar mynta ki sngi.
U Conrad Sangma, Chief Minister ka sorkar Meghalaya jong ngi ryngkat bad ki myntri jong u, U Lahkmen Rymbui bad U Sniawbhalang Dhar ki la wan ïuh kjat ha kane ka ïing U Syiem Jaiñtia hyndai kaba la jot la twa ïa kaba la pyni ha ki kot khubor mynshem snem.
Ki Jaiñtia ki la khmih lynti bha ba kin wad ki lad ki lynti ban thaw itynnad biang ña kane ka ïing Syiem khnang ba ka nam bad ka burom U Syiem Jaiñtia yn ïohi da kane ka pateng bad ka ban wan.
Kumjuh ki khun ka ri bad kiwei de kin ïoh lad ban leit peit kai bad sah ruh teng teng.
Phewse imat ym i long kumta bad ym ïoh sngew ei ei haduh mynta mynne.
Hooid kan long ka jingtei shabar ka ri kumba la tei ïa ka Victoria Memorial ha Kolkata ban sah ka nam bad kyrteng pateng la pateng.
Ki M.L.A.bad wat ki M.D.C.ruh kin sngewbha ban pdiang ïa kane ka jingai jingmut, bad kyrpad ïa ka sorkar India lyngba ka Ministry of External Affairs ba kan ïa jingïarap bad pynïoh ïa kane, khnang ba yn ïohi ïa ka ïing u Syiem Jaiñtia kaba na Mynbarim.
Jowai, Jylliew 29: Ka jingïalehkai phutbol jong ka ‘5th Debo Shullai Memorial Trophy’ 2nd Division Football Tournament-2022 bala pynïaid da ka West Jaiñtia District Sports Association (WJDSA) kaba la long mynta ka sngi 29 tarik ha madan Kiang Nangbah Stadium Jowai.
Haba phai sha ka jingïakhun mynta ka sngi hapdeng ka Mynsngad pyrshah ïa ka Khliehmynkrem na ka liang ka kynhun ïalehkai jong ka Mynsngad ka la ïoh ban thep kol haduh 3 kol bad ïa kitei ki kol la theh da u Army Talang haka minit ba 17, u Banker Muksor ha ka minit ba 21 bad u Shanbor Satein ha ka minit ba 51.
Katba na ka liang Khliehmynkrem la thep ïa kitei ki 3 kol da u Eurester Mynthlu ha ka minit ba 34 , 59 bad u Tremiki Jyrwa ula theh ïa ka kol ba khadduh ha ka minit ba 79.
Haduh ba kut jong ka jingïakhun kitei ki ar kynhun kila ïakhait da mar 3-3 kolLashai ka sngi 30 tarik ka jingïakhun kan long hapdeng ka Mooknor Thadmuthlong pyrshah ïa ka Panaliar ha ka por 3 baje nongphai sngi.
Nongpoh, Jylliew 29: Kum ka jingkynmaw burom halor shibun ki kam bala noh synñiang da u Late Professor Prasanta Chandra Mahalanobis, ka ophis u District Statistics Officer, Ri-Bhoi District mynta ka sngi kala rakhe ïaka National Statistics Day kaba la ju rakhe haka 29 tarik Jylliew ha baroh kawei ka ri India halor ka phang “Data for Sustainability Development" haka District Library Auditorium Hall ha Nongpoh.
Ha katei ka sngi ka kong VA Hynniewta, Additional Deputy Commissioner ka Ri-Bhoi District kala wan ban shim bynta kum ka kongsan, haka jingdon lang u Bah HB Lyngdoh District Statistics Officer, CN Arengh Inspector, bad u Bah B Pyngrope Sub Inspector bad kiwei kiwei ki ophisar na kiwei ki tnad sorkar, ki nonghikai lem bad ki samla pule naki skul bad college.
Haba kren ha katei ka sngi, naka liang ka kong VA Hynñiewta kala pynpaw ba kum katei ka prokram ka long kaba kongsan ha kaba ïadei bad ka statistics ne ban lum thup ïaki jingtip (data) haka imlang ka sahlang, da kaba ai mynsiem ruh ïaki samla pule ha katei ka sngi ba kin pyniar ïaka jingmut jingpyrkhat jong ki, ban pyndonkam ïaka statistics haka jingim jong ki ba man ka sngi.
U Bah HB Lyngdoh kum u DSO u la pynpaw ba katei ka sngi ka dei ka jingrakhe ïakas ngi kha jong u PC Mahalanobis uwei naki riewstad bad riew shemphang u la noh synñiang shibun sha ka imlang ka sahlang lyngba ka Statistics bad kumno ban nang pyniar ïaka rukom pyrkhat ban kyntiew ïaka ioh ka kot bad ban shna ïaki rukom treikam bapher bapher.
La pynlong ruh ki jingïakop bapher bapher ha katei ka sngi bala wan ban shim bynta da ki skul bad ki college ha kaba la sam ruh ïaki khusnam sha ki nongjop.
Khliehriat jylliew 29: Ka ophis u Deputy Commissioner ka East Jaiñtia Hills District, mynta ka sngi ka la pynlong ïa ka jingialang ba kyrpang na ka bynta kito ki lanot kiba shah lynshop ha ki bor ka mariang bad kito kiba duh noh ïa ki iïng ha ka jingpluh iïng.
Ha ka mang tyngka kaba T 1748924 tyngka la sam jingiarap sha ki 58 tylli ki longiïng kynthup ruh kito kiba shah ktah ha ki bor ka mariang bad kito kiba phluh iïng.
Haba kren kum u kongsan, u myntri ka sorkar jylla, uba dei ruh u MLA ka thaiñ , u bah Kyrmen Shylla, u la kyntu ïa ki Block Development Officer, ïa ki Gramsevak bad ki Waheh Shnong ba kin sngewbha ban ai kham kloi ïa ki kaiphot lada don kino kino kiba shah ktah ha ki bor ka mariang bad lada don kano kano ka jingpluh iïng “Ngi kwah ba kito ki lanot kiba ngat ha ki jingpluh iïng ba ki dei ban ïoh jingiarap noh kloi tang hapoh ka ar taiew ba kin ioh jingiarap kloi na ka ophis u Deputy Commissioner bad na ka tnat Disaster" ong u bah Kyrmen Shylla.
Haba kren halor ka pisa ba la ai jingiarap sha kitei ki lanot, u bah Kyrmen Shylla, u la ong ba kane ka jingai ka long kaba dang rit haba ianujor bad kaba la duh noh ha ka jingshah lynshop, hynrei ym lah ban leh eiei namar ka tnat kam lah ban shu iaid lait na ki kyndon jong ka NDRF bad ki kyndon jong ka SDRF.U bah Kyrmen Shylla, u la iathuh ruh ba ka East Jaiñtia Hills ka long kaba donbok ba napdeng kitei ki cgeque kiba la sam sha ki 58 ngut, ka dang don shuh shuh ka pisa ba la pynioh da u Deputy Commissioner, u Abhilsah Banarwal, IAS ha kaba kan kan iarap shuh shuh ïa ki paidbah ban ioh ki lad ban noh jingiarap shuh shuh sha kito kiba shah lynshop bad kane kan iarap ïa ki ba kin ïoh lad ban sdang biang ïa ka kam ba ki ju trei.
La ioh ka jingkren pdiang burom na u Deputy Commissioner, u Abhilasah Banarwal, IAS, la ïa don ryngkat lang ruh ki ADC East Jaiñtia Hills, u bah J.Shylla bad u bah S.S.Syiemlieh.
Nongpoh, Jylliew 29: Ban thaw lad thaw lynti na ka bynta ki khun samla kiba ym donkam don jam bad shi bynta kum kawei na ka lad ban ioh kam ioh jam, ka Aibid Maring Memorial Training Centre ka la pynlong da ka jingai jinghikai kaba 2 bnai kynthih ïa ki khun samla kiba ym donkam ban siew pisa halor ka kam suh jaiñ (Tailoring) khnang ba kan long ka lad ioh kam ioh jam ïa ki khun sala kiba ym donkam don jam.
Ïa kane ka prokram ai jinghikai ba ar bnai kyntih la plie paidbah naduh ka 25 tarik u Jylliew 2022 da ka Kong Marian Maring, kaba dei ka BJP state Secretary kum ka kongsan bad la sakhi lang ruh da ka jingdon lang u P.S Toor, uba dei u Vice President ka BJP Kissan Morcha ha ka jylla, ka Sukh Toor, kaba dei ka Centre Manager ryngkat ki khun samla na ka dong bad ka thaiñ Ri Bhoi.
Ïa kane ka jingai jinghikai la pynlong ha Gladden Tower Nongpoh bad la kyrshan lyngba ka Skill Root kaba dei hapoh ka jingpeit jingkhmih ka NSDC lyngba ka skhim ba la tip kyrteng kum ka Parivartan ba la beit tyngka lyngba ka HDFC Bank.
Ïa kane ka prokram ai jinghikai hallor ka kam suh jaiñ la shim bynta lang ruh ym tang ki kynthei hynrei la don ruh ki shynrang kiba la shim bynta ban ioh ïa ka jinghikai pyntbit halor ka kam suh jaiñ.
Haba kren ha kane ka sngi kum ka kongsan, ka Kong Marian Maring ka la ai khublei kyrpang ïa ka Skill Root kaba la shim khia ban pynlong ïa kane ka prokram ai jinghikai bad kumjuh ruh ïa ka Aibida Maring Memorial Training Centre ba bun ki khun samla ki la ioh ka lad ka lynti ban wan pyntbit ha ka kam suh jaiñ.
Ka Kong Marian Maring ka la pynshlur ruh ïa ki khun samla ba ki dei ban long kiba shlur bad kiba shim khia lada wan kino kino ki lad ki lynti ba kin lah ban thaw lad na ka bynta ka kam ka jam, namar ha kine ki sngi ba bun ki samla kim donkam don jam lada ki la pyntbit shisha kan long ruh ka lad ioh kam ioh jam.
Shuh shuh, ka la bynrap ruh da kaba ong ba ha kine ki sngi bun ki samla kiba la pyndep ïa ki kyrdan pule bapher bapher bad ki hap ban shu shong ha la ing na ka daw ka jingkyrduhh kam kyrduh jam, hynrei lada don kum kine ki lad ai jinghikai ki samla ki dei ban shim kabu namar kano kano ka kam kaba ngi trei ka dei kaba kordor bad kaba ngi lah ban pyndap jakpoh ïa lade, ka la bynrap.
Jowai, Jylliew 29: Ka District Statistical Officer (DSO), West Jaiñtia District mynta ka sngi kala rakhe ïa ka sngi kyrpang ka ‘National Statistics Day 2022’ ïa kaba la pynlong ha Mynthong Community Hall, Jowai halor ka phang kaba ong “Data for sustainable Development".
Ha kaba u bah R.Sumer uba long u Deputy Director of Economic & Statistics Meghalaya Shillong ula long kum u kongsan.
Ïa kane ka sngi la rakhe ha baroh kawei ka ri kum ka dak ban kynmaw burom ïa u Prasanta Chandra Mahalanobis, uba long ruh u nongseng ïa kane ka kam ban buhbeit buh ryntih ïa ki jingkheiñ jingdiah hapoh ka ri, ïa kaba la tip ruh ïa u kum u kpa ka Indian Statistics.
La ïathuh ba la kha ïa u Prasanta Chandra Mahalanobis haka 29 tarik mynta u bnai, ha u snem 1893, ha nongbah Calcutta.
Katba na ka liang u kongsan haba ai jingkren ha kane ka sngi ula ong ba ka jingdon ka Statistic kan ïarap shibuh eh ban pynïaid ïa ki kam ki jam hapoh ka Ri kaba kynthup naduh ki ophis treikam sorkar bad ki shnong ki thaw, shuh shuh kane kan ïarap kumjuh ïa ka rukom pynpoi ïa ki marbam mardih, ka jingïoh jingkot jong ki nongtrei sorkar bad kiwei de.
Kiwei de kiba ai jingkren ha kane ka sngi ki kynthup ïa u bah T.K Sawian Distrcit Statictical Officer WHJD, bah P.Syiemlieh Inspector of Statistic nalor kiwei de ha ryngkat ka jingdon lang ki khynnah skul bad ki nonghikai skul.
Jowai, Jylliew 29: Ka National Horticulture Board lyngba ka Ministry of Agriculture & Farmer Welfare jong ka sorkar India ha ryngkat ka jingïatrei lang bad ka Meghalaya State Agriculture Marketing Board bad ka Directorate of Horticulture mynta ka sngi kala pynlong ïa ka ‘Krishi Mela Cum Awareness Programme’ ha Multi Facility Center Shangpung Molibang, shi bynta ban pynsngewthuh sha ki nongrep shaphang ki skim jong ka sorkar bala pyntrei da ka Cluster Development Programme.
Haba ïakren bad ka Navita Mahanta ba dei peit ïa ka North Eastern Region National Horticulture Guwahati kala ong ba ka sorkar India na Delhi la jied tang 11 tylli ki jylla hapoh ka ri khnang ba ki nongrep jong kitei ki jylla kin dang lah ban pynkiew shuh shuh ïa ki mar rep jong ki, katba ha ka jylla Meghalaya lyngba ka Cluster Development Programme (CDP) la jied kyrpang ïa ka West Jaiñtia Hills namar ka jingdon ïa u mar rep bala bna nam u ‘Shynrai Lakadong’.
Kala ong ba ka jingwan kane ka prokram ki nongrep kin ïoh shibun ki jingbatai bnai halor ka rukom treikam jong kane ka CDP na ka bynta ka jingbha jingmiat jong ka rep ka riang bad ki lad jingïarap kiba lah ban ïoh na ka sorkar.
Kala ïathuh ym lah ban leh ba ka don ka jingeh ha kaba ïadei bad ka rukom pynïaid ïew ïa une u mar hynrei lyngba ka jingïateh bad ka State Marketing Board yn sa lah ban pynïaid ïew bha ïa une u mar rep.
Ïa kane ka prokram mynta ka sngi la pynbit pynbiang lyngba ka ophis jong ka District Horticulture Officer West Jaiñtia Hills District bad la don bun ki kynhun SHG bad ki Society kiba la la wan sha kane ka prokram bad ban pynim ruh ïa ki mar rep khamtam ïa u shynrai Lakadong uba ka bna halor ka jingbha ka Curcumin ba u don, ha ka juh ka por kila ïoh shibun ki jinghikai.
La ïathuh ba ka Cluster Development Programme kan ïarap ïa ki nongrep naduh ka rukom sdang ïa ka kam rep, ka rukom pynmih bad haduh ka jingpynïaid ïew ïa ki marrep bad kane ka long ka kabu ksiar na ka bynta ki nongrep ka West Jaiñtia Hills District.
Ong u ma E.M.H.Passah (DHO).
Ïa kane ka prokram la wan ban plie da u MDC ka thaiñ u ma J.Treilang Suchiang kum u kongsan uba la thang ruh ïa ka sharak lem bad ki ophisar jong katei ka tnad, haba ai jingkren ula kyntu ïa ki nongrep ka thaiñ ba kin minot namar kane ka jaka ka long kaba siesoh bha ha ka kam rep kam riang.
Ula ong ba wat na ka liang ka sorkar kan ïaleh ban ai jingïarap ïa ki nongrep lyngba ki symbai, ki dawai bad ki skim bapher bapher.
Jowai, Jylliew 29: Ka Khasi Students’ Union (KSU) War Jaiñtia Circle lem bad ka tnad pulit jong ka Amlarem Police Station ki la pynlong ïa ka program ban kiar na ki jingdih pynbuaid khamtam na u Drugs halor ka phang ‘Say No to Drugs, Yes to Life’ ha ka 27 tarik mynta u bnai ha ïew Amlarem.
Kane ka program ka long shi bynta ban rat diengkhong ïa ki kam kiba ïadei bad u drugs khnang ba ki khynnah Samla ka thaiñ War Jaiñtia kin lait na ka jingdih ne pyndonkam ïa u drugs.
Ha kane ka program la ïadon ryngkat u Magistrate jong ka Civil Sub-Division, ki nongïalam ka Synjuk Waheh Shnong ka thaiñ War.
Haka jingai jingkren naka liang u Officer Incharge ka Amlarem Police Station ula kyntu jur ïa ki khun samla ka thaiñ ba kim dei ban ngop ha une u jait jingdih ba pynjot ïaka lawei ki khun samla bad ïaka thaiñ hi baroh kaweiUla ai ka jingkyntu ïa ki bor shnong ki sengbhalang ban ïatreilang ban rat dingkhong kum kine ki jaid jingdih, u kyntu ruh ïa ki khun samla ka thaiñ ba kin long kiba husiar bha, la kyntu ruh ïaki kmie ki kpa ba kin long kiba adkar ïala ki khun bad ba kin nang ban ieid da kana ai por shibun bad la ki khun.
Kiwei de kiba kren ha kane ka jingïalang ki la kyntu ïa baroh ki khun samla ka thaiñ War Jaiñtia ba kin ïaid ha ka lynti kaba khuid ba suba bad ban burom ïa ki riew Rangbah khnang ba kum ki samla kin kiew ha ki liang baroh.
Katba na ka liang ka Seng la ai jingkren da u Publicity Secretary Samla Platini Mukhim uba la pynsngew ba ka seng ka kloi ban ai ka kti ka mon ka kti ka diang ban ïatreilang bad ki bor sorkar, ki nongïalam shnong na ka bynta ka kam ba bha bad ka lawei jong ka jaitbynriew.
Shillong, Jylliew :Ha ka jingpyrshang ban pynkhreh bad pyntbit ïa ki samla ka jylla na ka bynta ka lawei jong ki, ka Sorkar Meghalaya lyngba ka Sports & Youth Affairs Department, ryngkat ka jingsnohkti lang da ka Education Department, ka la pynlong ïa ka program ‘Aspire Meghalaya’ ha baroh 12 tylli ki distrik ba la pynïaid da ka AVENUES, Shillong.
Kajingthmu jong kane ka program ka long ban pynkhrehïa ki khynnah pule shwa ba kin rung sha ka jylli ka wad kam wad jam bad ruh ban pynshlur ïa ki ha ka ban sei ïa ki sap ki phong khnang ba yn ïoh ban pynïasoh ïa ki bad ki skhim bapher bapher jong ka sorkar jylla.
Ha ka ba ïadei bad kane, 3182 ngut ki khynnah pule na ki 15 tylli ki skul ha ki distrik bapher bapher hapoh ka jylla ki la ïoh diang ïa ka soft skill training bad talent identi fication program lyngba ka Aspire Meghalaya kaba la pynlong mynta u bnai.
U Myntri Rangbah (CM) ka jylla, u Conrad K.Sangma u la plie pyrda ïa ka Aspire Meghalaya ha u bnai Lber mynta u snem kum kawei na ki jingpyrshang hapoh ka Meghalaya Youth Engagement and Training Programmes.
Haba kren shaphang kane, u la ong, “Ka Aspire Meghalaya ka long ka program kyrpang na ka bynta ki khynnah samla jong ka jylla jong ngi.
Ka long ka rynsan ha ka ba ki lah ban ïoh jinghikai halor ki jingpyntbit bapher bapher, khnang ba kin ïoh poi sha ka jingjop ha ka lawei jong ki.
"Shi bynta na ka jing thmu jong ka Aspire Meghalaya ka long ban ai lad ïa ki khynnah samla ban pynsngew ïa ki jingïakyn duh bad jingangnud jong ki ha ka liang ka imlang sahlang, ka pule puthi bad khamtam eh ha ka ba ïadei bad ka lawei jong ki.
Ha ka ba ïadei bad kane, la lah ban pynïaid ïa ka Meghalaya Youth Survey ha ka ba haduh palat 50,000 ngut ki khynnah pule jong ka jylla ki la ïoh ban shim bynta da kaba ai ïa ki jubab jong ki lyngba katei ka survey.
Ka bynta kaba ar jong ka Aspire ka kynthup ïa ka jingai training ïa ki khynnah pule ha ki skul jong ki ha ka liang ki soft skill lyngba ki workshop ba ai jinghikai ha ka jingshlur (Confidence), ka rukom pyrkhat shai ïa ka lawei (Clarity), ka rukom pynïadei bad kren para briew (Communication) bad ka jinglah ban ïaid shaphrang lyngba ki jingeh bad jingïakynduh bapher bapher (Emotional Resilience).
U samla Sameki Syngkon, uba shong ha ka klas 12 hapoh ka skul Ummulong Presbyterian Higher Secondary School, u la ai mynsiem ïa ki para samla da ka ba ong, “Baroh ngi long ki ba stad bad ngi don la ki jong ki sap, hynrei kum ki khynnah samla bunsien ngi lehraiñ lane tieng ban pyni ïa ki.
Nga ngeit ba baroh na ngi, ki ba la shah hikai lyngba ka Aspire Meghalaya, ngi la ïoh jingmyntoi shibun.
Te namar kata, nga kyrpad ïangi lang baroh ban ngin pynduh ïa ka jinglehraiñ jong ngi ban pyni ïa ki sap kiba ngi don.
Haba ki nonghikai ki khot ïangi, ngim dei ban artatien hynrei ngi dei ban mih shakhmat da ka jingshlur.
"Ha ka jingkren ha kawei na ki graduation program, u Bah Salanbor Kamar, SSA office, Education Departm ent, u la ïaroh ïa ka jingtrei shitom ki nong pynïaid jong kitei ki skul bad ka Avenues.
U la pynshlur ruh ïa ki khynnah da ka ba ong, “ïa kane ka program, la pynkhreh kyrpang na ka bynta jong phi, ban ïarap ïaphi ban sngewthuh bad ithuh shai ïa ki sap bad ki jingthmu ki ba phi don, bad ruh ban wad bad jied ïa ki lynti kamai jakpoh ba biang tam na ka bynta ka lawei jong phi shimet.
" U la ban ruh halor ka jingkloi jong ka District Sports Office hapoh ka Sports & Youth Affairs Department, ban ïarap ai mynsiem bad kdew lynti, khamtam eh ïa kito kiba thrang ban pyntbit ïalade ha ka liang ki jingïalehkai sports, da ka ba kyrmen ba ka jylla kan ïohi bun ngut ki nongmihkhmat ha ki rynsan bapher bapher hapoh ka Ri India bad ka pyrthei ruh kumjuh.
Lah ban ong ruh ba ka Aspire Meghalaya ka thmu ban leit sha palat 60 tylli ki skul hapoh ka jylla bad ban ai jinghikai ïa palat 10,000 hajar ngut ki khynnah pule hapoh une u snem.
Shillong, Jylliew : U Rangbah Shnong ka Mawlai Mawroh u Bah Peter Lamare hynne ka sngi u la pynpaw sha u MLA Bah PT Sawkmie bad sha u Director ka DHS, Dr.Aman War ha ka jingdon ryngkat ka Kong Adrina Lyngdoh, ka DMHO ba la donkam kyrkieh ban kyntiew kyrdan noh ïa kane ka Primary Health Centre sha Community Health Centre.
ïa kane u la pynpaw ha ka jingïalang ba lyngkot ba la pynlong ha phyllaw ka Mawroh CHC, ha ka ba u la ïathuh ruh ïa ki daw halor ka jingdonkam kyrkieh ban kyntiew sha ka CHC, namar kane ka CHC ka shakri na ka bynta palat 40,500 ngut ki paidbah nongshong shnong kiba kynthup ïa ki ba naduh Lyngkyrding, Shyiap, kiba hap hapoh ka Pynthorumkhrah Konstitwensi, nalor ki shnong ha ka thaiñ Mawlai.
U ïathuh ruh ba ki la dep phah shithi ha ka ba ïa dei bad kane ka jingkyntiew kyrdan sha ka ophis DHS bad la ai kopi ruh sha u MLA.U bah Lamare u ïathuh ba u MLA Bah PT Sawkmie u la dep kren ruh shaphang kane ka jingkyntiew kyrdan na ka PHC sha ka CHC wat hapoh ka Assembly.
Katba na ka liang u Bah PT Sawkmie u pynpaw ban kyntiew kyrdan na PHC sha CHC kam dei shuh kaba eh, ka ba kham eh ka dei ban ïoh ïa ka PHC.U pynpaw ruh ba u la ïai buddien ïa kane ka jingkyntiew kyrdan bad kane ka dei ka jingtyrwa (proposal) jong u ka ba u la buh hakhmat ka sorkar naduh ka snem ba la dep ha ka ba u la pynpaw halor ka jingdonkam ban kyntiew kyrdan ïa kane ka PHC.Ha kajuh ka por ha kane ka sngi u Dr.Aman War, ha ka jingkren jong u u la ïathuh ba kane ka dei ka bynta ba hakhmat eh jong u Bah PT Sawkmie ban kyntiew kyrdan na PHC sha CHC.Ha kane ka sngi la ïoh ruh ka jingkren na I DMHO bad na u secretary shnong bah T.Hynniewta ba la ai khublei ïa baroh.
Hadien kane u Bah PT Sawkmie bad u Excutive Engineer ka PHE ba la synran lang da kiwei ki nongtrei ka PHE ryngkat bad ka bor shnong ki la leit jurip sa ïa ka jaka pump um (Borewell) kaba la sniew kaba don hapoh shnong Mawroh na ka bynta ban maramot pynbha pat ïa ka bad kumjuh ïa jaka pump um kaba don hajan skul shnong.
Nalor kata u MLA hadien ba dep jurip u la kyntu ïa u EE ban shimkhia lem ban khmih ba kiei kiei kin ïaid beit ïaid ryntih ha ka ba ïa dei bad ka um ha Mawroh.
Shuh shuh u la kren ruh halor ka Jal Jeevan Mission, ïa kaba u la pyntip, ynda la dep lut ki kamram bad ka Mawlai ka la hap hapoh ka NREGS, kin sa lah ban pyntreikam ïa ka JJM hapoh ka thaiñ.
Ha kajuh ka por u la pynpaw ruh ïa ka jingsngewkhia bad jingduh mynsiem ha ba kren shaphang ka phase 3 jong ka Greater Shillong Water Supply Scheme, namar ka jingbym don ba shimkhia halor kane ka phang.
Shillong, Jylliew 29 : La jan dap 200 klur tyngka ka jingjulor tang ki surok bad jingkieng na ka jingther u lapbah kaba la wanrah ka jingshlei um bad jingtwa ki surok ha ka jylla baroh kawei.
U Symbud Myntri Rangbah uba dei peit ïa ka tnad PWD (Roads) u bah Prestone Tynsong ul a ong “ Ngi la lum jingkheiñ malu mala bad ki jingshah pynjulor jong ki surok bad jingkieng haka jylla kim duna shuh ïa ka 165 klur haduh 180 klur ei ei bad na ka liang ka tnad PWD ka la dep phah ïa ka kaiphod jingkheiñ jingdiah sha ka tnad Revenue khnang ban mang pisa na ka bynta kine ki jingshah pynjulor.
Kine ki jingkheiñ jingdiah ba la phah sha ka tnad Revenue ki kynthup ïaka Garo Hills, Khasi Hills, Jaintia Hills bad Ri Bhoi District".
U la ïathuh ba ka kynhun Inter Ministerial Central Team (IMCT) ruh ka la wan poi ha ka nongbah ha ka Sngi Ba Ar bad kin sa leit ban jurip da lade sha kito ki jaka ba shah pynjulor hangne ha ri lum Khasi bad Jaintia bad kumjuh ruh sha ri lum Garo.
ïa kane ka kynhun na ka sorkar pdeng la phah da u myntri ka tnad kam pohïing ka ri u Amit Shah hadien ba ula dep ïakren bad u Myntri Rangbah ka jylla u Conrad K Sangma bad kumjuh ruh bad u Mytnri Rangbah ka Assam u Himanta Biswa Sarma namar kane ka kynhun kan jurip ha baroh ar ki jylla.
Kumba 35 ngut ki briew ki la iap bad 11 ngut kiba dang jah rngai ha kane ka jingtwa, jingshlei um ha ka jylla.
Shillong, Jylliew, 29: Ka Thma u Rangli (TUR) ka la ai ïa ka jingkyrshan kaba pura ïa ka jingïakhih jong ki nonghikai hapoh ka shatri Federation of All School Teachers of Meghalaya (FASToM) na ka bynta ki jingdawa kiba shong aiñ bad shong nia jong ki.
“Ka long kaba jah burom ïa ka Sorkar MDA kaba la ïalam khmat da ka NPP, UDP, BJP, HSPDP, PDF, ki san ngut kiba la phet na ka Congress bad ki MLA shimet, ba kan shu pynthamme da ki jingkular kai ban pyntreikam ïa ki jingdawa jong ki nonghikai.
," ong ka TUR ha u kyrwoh ba la phah da ka Convenor ka Kong Angela Rngad.
Ka TUR ka kyrshan bad dawa lang ryngkat bad ki nonghikai ba ka Sorkar ka dei ban ai ka tulop kaba lah ban kyrshan pura ïa ka jingim bad ka iing ka sem, kata ka mut ka living wage.
Ka long kaba kyndit ba ki jingdonkam kiba kongsan jong ki nongshong shnong kum ka koit ka khiah, ka pule puthi, ka bam ka dih bad ka kamai kajih, ka Jylla ha kine ki san phew snem kam shym lah ban pynbiang ïa ki sha ki nongshong shong bad ka long ka Jylla kaba leh sniew bad sah dien tam ha kine ki liang, ong ka TUR.“Ka kaiphot halor ka pule puthi kaba la tip kum ka PGI 2021 kaba la pynkhreh da ka tnat NITI AYOG ka pynpaw ba ka Jylla Meghalaya ka dei ka jylla kaba don sha trai duh ha ka pule puthi.
Kawei na ki daw jong ka jinghiar ka pule puthi katkum katei ka report ka long ba ka Sorkar Jylla kam shym lah ban pynbiang ïa ki jingdonkam jong ki nonghikai ha ki jaka hikai jong ki, kaba kynthup ruh ïa ka jingsiew tulop," la bynrap ka TUR.Haba pynpaw ïa ka jingbym pdiang ïa ka jingong jong ka Sorkar ba kam don pisa, ka TUR ka la kynthah, “ka Sorkar Jylla na ka por sha ka por ka ong ba kam don pisa ban pynkiew ïa ka tulop bad pynbiang ïa kiwei ki jingdonkam jong ki nonghikai.
Kane ka jingong ka long ka bym lah ban pdiang satia namar kane kajuh ka Sorkar ka kloi ban pynsyrwa kai ïa ka pisa paidbah ban thied ïa ki kali thymmai kiba remdor, ban tei ïa ki jingtei ki bym phoida bad kiba tor, ka pynlut kai ïa ka pisa ha kaba pynthamme da ki antor bad ki byrta ki shula halor ki kam kiba ka kam ba ka lah leh.
"“Ka Sorkar Jylla ka mlien mynta ban shim ïa ki ram na ki Bank kum ka ADB ha ka kyrteng ban tei ïa ki skul bad ki kolej.
Ka jingkylli ka mih mano ban kit bad siew ïa kane ka ram? Ka jingma kaba khraw ka ap ïa ka lawei ka long ba ma ngi hi ki nongshong shnong bad ki khun jong ngi kin hap ban kit bad siew ïa ka ram," la ong shuh shuh ka TUR.“Ka kaiphot jong u Auditor General ka pynpaw ba ka Sorkar Meghalaya ka la pynduna pynban ïa ka jingpynlut na ka bynta ka pule puthi haduh kumba T.67 klur tyngka ha u snem 2020-2021.
Ka tnat Pule Puthi ruh ka hap ban shim ïa ka jingkitkhlieh namarba kam shym la lah ban pynbiang ïa ki kot ki sla ban pynshisha halor ka jingpynlut ba ka ïoh na ki Grant ne jingkyrshan bapher bapher kaba la kot shaduh ka T.2264 klur," la kynthoh ka TUR.“Kine ki dak jingkheiñ ki pynpaw ba ka Sorkar Meghalaya kam don jingkitkhlieh eiei halor ka pule puthi.
Ka jingeh kam dei ka jindon ne jingbymdon Tyngka, hynrei ka jingeh kaba khraw tam ka dei namar ïa ka jingpyndonkam bakla ïa ka pisa lane ka jingbym lah ban pyndonkam ïa ka pisa," la kynnoh ka TUR.Ka TUR ka ieng bad dawa ba ka pule puthi ka dei ban wan hakhmat eh jong ka synshar khadar bad jingtreikam jong ka Sorkar.
Ka pule puthi ka dei ka kambah ba ka Sorkar ka dei ban bah khlieh nyngkong namarba ka Jylla kaba kiew ha ka pule puthi ka dei ka Jylla kaba mait shaphrang bad ki nonghikai ki dei u klongsnam jong ka jingkiew ka pule puthi.
Kumta ka TUR ka pynpaw ba ka jingïakhih jong ki nonghikai ka long kaba don burom bad ki jingdawa jong ki dei ban pynurlong mardor, la bynrap u kyrwoh.
Ha sngi Baar, ki sengbhalang bapher bapher ki la leit ai mynsiem ïa ki nonghikai skul Adhoc kiba sahmiet ha lynti ïaid kjat hakhmat Secretariat da kaba pynshna ïa ki dara bashipor, pynbiang ïa ki tusok thiah, ïa ka um bad ka bam ka dih namar ka jingsngewkhia ïa ka jingeh kaba ki la mad.
Shillong, Jylliew, 29: Ka Jaiñtia Hills Public Coal Miners Dealers and Suppliers Association (JHPCMDASA) ka la pyntip ban pynlong ïa ka jingïalang paidbah jong ki nongtih, ki nongkhaii bad ki nongshalan dewïong ha ka shnong Dkhiah West, Moowakhu, East Jaiñtia Hills District ha ka 30 tarik mynta u bnai ha ka por 10:30 baje mynstep.
Katkum u kyrwoh ba la phah da u President ka Seng u Bah Reegenal Shylla, ki mat ïathir ïatai ha kane ka jingïalang kin long halor u dewiong ba la kurup da ka Sorkar hapoh ka kyndon 21 (4) jong ka MMDR Act, 1957, halor ka Standard Operating Procedures (SOP), halor ka MMDR Act, 1957, halor ka jingkhang jong ka National Green Tribunal (NGT) ïa ka jingkhang ban tih bad ban shalan ïa u dewïong na kane ka jylla Meghalaya.
Hadien ba la wai ka jingïalang yn sa pynlong pat sa ïa ka jingïasoi paidbah.
Shillong, Jylliew, 29: Ka Deen Dayal Upadhyaya Grameen Kaushalya Yojana (DDU-GKY) Meghalaya ha ka sngi Balang la ka pynlong ïa ka jingïalang CxO Meet 2022 ha State Convention Centre, Shillong.
U Myntri ka tnat Community & Rural Development u Bah Hamletson Dohling uba la long u Kongsan u la pyntip ba ka DDU-GKY ha u snem 2014 ka la pynkylla dur ïa kiba bun ki samla kiba wan na ki longing ki longsem kiba duk ha kiba bun rukom.
U la ong ba ka DDU-GKY ka la pynlong ïa ki smala ba kin ïoh ïa ki lad ki lynti ha kiba bun ki liang bad ban ieng ruh ha la ki jong ki kjat ha ka sengkam seng jam.
Ha kane ka sngi, u Bah Dohling u la pyllait paidbah ïa ka Skill Gap Analysis Report bad aiti ïa ka khusnam na ka bynta ka Best PIA sha ka Wazir & Advisors Pvt Ltd.
Skill Icons.
Kiwei kiwei kiba la kren ha ki kynthup ïa u Bah T.Lyngwa, Principal Secretary ka tnat C&RD ka Sorkar Meghalaya, ka C.Tenzing, ka nongmihkhmat na ka MoRD bad u Dr.R.Murugesan u Regional Director jong NIRD&PR.Shillong, Jylliew, 29: U National General Secretary ka AITC u Abhishek Banerjee ha ka sngi Balang u la ong ba ka party ka la buh thong ban pynieng kyrtong ha baroh 60 tylli ki Seat ha ka Elekshon sha ka Iingdorbar Thawaiñ ka ban sa long ha u snem 2023.
“Ka Trinamool Congress sa pyrshang katba lah ban pynkhlaiñ ha baroh kawei ka jylla Meghalaya.
Ngin sa trei shitom khnang ba ngin dup lah ban pynieng kyrtong ha baroh 60 tylli ki Seat bad ngin pynthikna ruh ba baroh kin ïoh ïa ka jingjop," ong u Abhishek haba ïakren bad ki lad pathai khubor.
Haba pynpaw ba ka AITC ka long kaba kloi ban ïatreilang bad kino kino ki party kiba ïahap jingmut, u la ong, “ka por ka dang kloi than ban ïathuh lypa hynrei kum ka kynhun kaba khlaiñ, ngi long kiba kloi ban ïatreilang bad kano kano ka seng saiñpyrthei kiba angnud ban ïasnohkti lang.
"Haba kylli, u Abhishek u la ong, “ngam dei u nongpeit khlur.
Nga buh thong (ban ïoh) ha baroh 60 tylli ki Seat," u la ong.
U la ong shuh shuh ba ka AITC ka ju ïakhun ïa ki elekshon halor ki nongrim.
“Ki nongrim jong ka party ki dei ki jingmyntoi ïa ki paidbah.
Lada ka BJP ka dang khyrwait shabi na Delhi lyngba ka NPP ha Meghalaya, ngin hap ban pan jingkheiñ.
Kata ka dei ka kam jong ka liang pyrshah kaba la jah baroh shikatta ha Meghalaya bad ngin sa pyni jaka ïa ki.
Ki paidbah ka Meghalaya kin ym pyndem bad kim dei ban long ki nongshogn shnong Second Class ha la ka jong ka ri," u la bynrap.
Une u nongïalam ka AITC u la ong ba ki paidbah ka jylla Meghalaya kiba angnud ban pynïasoh bad ka party bad kiba angnud ban ïohi ïa ki jingkylla ki dei ban bat lakam ha lade bad ban pynthikna ba ka dur rngai jong ka sorkar NPP ka dei ban shah pynrem ha ka elekshon ka ban sa long.
Shillong, Jylliew 29 : Mynta ka sngi ka tnad ka koit ka khiah ka la pyntip ba ki don 28 ngut kiba la ïabit jingpang COVID-19 namar lyngba ki test la pynpaw ba ki long positive.
Na kine ha East Khasi Hills 9 ngut, ha West Garo Hills 19 ngut, kiba shitom na kane ka jingpang mynta ki la kiew sha ka 65 ngut.
Kine ki 65 ngut kiba dang shitom na kane ka jingpang ki long na East Garo Hills 1, East Khasi Hills 15, Ri Bhoi 14, West Garo Hills 35 ngut, kiba shah sumar hapoh Hospital ki don 9 ngut, ha East Khasi Hills 1, Ri Bhoi 2, West Garo Hills 6 ngut.
Ka tnad ka koit ka khiah kala pyntip ruh ba ki don 4 ngut kiba la ïoh jingkoit na kane ka jingpang, na East Khasi Hills 3 ngut, na West Jaintia Hills 1, kiba la test COVID-19 positive baroh ki long 93947 ngut, kiba la koit ki long 92288 ngut.
Shillong,Jylliew 29 : U MLA ba rim jongka South Tura, u John Lesslee K Sangma u la pynïasoh mynta ka Sngi Balang sha ka BJP ha ophis kane ka party hangne ha nongbah Shillong.
Kane ka jingpynïasoh jongu ka long ba un ïakhun pyrshah ïa u Myntri Rangbah u Conrad K Sangma uba dei u MLA na kane ka Constituency.
Haba ïakren bad ki lad pathai khubor u John Lesslee u la ïathuh “ Nga la kylli pyrthew bha na ki paid ka rilum Garo kynthup ïaki nongialam jong nga bad ka jubab kaba nga ïoh ka long beit bad ym lah ban len ba ka BJP kan dang ïai bteng beit ban synshar ha ka sorkar pdeng sa kumba 20 snem ei ei mynta.
Kumta lada ka long kumta nga sngew balei ma ngi ki nong Meghalaya ngin duh ei ïa ki jingpynroi pynpar.
Balei ngim phai khmat noh sha kane ka party kaba synshar ha ka sorkar pdeng ban ym duh ki jingmyntoi.
Dei na kata ka daw nga sa rai ban rung sha ka BJP namar nga kwah ban wanrah ïa ka roi ka par ïa ki paid Garo bad ïa ki nong Meghalaya hi baroh".
U la ong ki samla ki la lamwir bym ïoh kam ioh jam, ki surok la isynei ban peit, ki jaka sumar pang ruh ki dang donkam ïa ki kor ki bor jingsumar kiba biang bad bun kiwei kiwei.
“ Kaei kaba la jia ha Assam ka ai mynsiem ia nga ba ngan ïaid shaphrang ban ïadon ha ka BJP ban wanrah ïa ka roi ka par hapoh ka jylla" ong u Sangma.
U kwah ruh ban ïakhun na ka South Tura Constituency kaba u la mih khmat teng bad long MLA mynta da u Myntri Rangbah ka jylla u Conrad K Sangma.
“ Tangba wat la katta ruh nga ieh haka jingstad ki nongïalam ka party la ki kwah ne em ïa nga ban ïakhun" ong u John.
Haba la kylli balei u khlem pynïasoh sha ka NPP u la ong “ Baroh phi ïatip ba u Myntri Rangbah u mihkhmat na katei ka constituency kumta phi tharai kin ai tiket ïa nga lada nga rung ruh.
Nga kwah ban ïamih madan bad ai ki paidbah kin rai.
Lada ki shem ba u Conrad u trei te ain kin jied ïa u hynrei lada u khlem trei ai kin rai ki paidbah namar nga kwah ban ïakhun bad ailad ïa ki paidbah ba kin rai la kin kyrshan ïa nga ne ïa u Conrad kata lada ka party ka ibit ban ai tiket ïa nga".
Shillong, Jylliew 29 : Hadien ba ka MeECL ka la pynmih jingpynbna halor ka rukom pynlip bording kaba thymmai kaba la sdang naduh ka por shiteng miet jongka Sngi Ba Ar, ki paidbah ka nongbah Shillong ki pynpaw ka jingsngew pyrshah jur haduh katta katta namar ka jingpynlip kaba saw kynta lynter naduh ka por 1 baje mynstep haduh ka por 5 baje mynstep ka la long kum ka jingpynshlur bad ai mynsiem ïa ki nongtuh nongthiem ban ïoh leh katba ki mon haka jingdum jongka miet.
Haba ïakren bad ki katto katne ngut ki riew paidbah ki la ong “ Nalor mynta ba dang kynrei ka jingshah tuh shah thiem bad jur ki jingsniew ha kane ka nongbah, ka sorkar pat ka khlem pyrkhat ïa kita bad i kumba ka ailad ban ïoh lenmon ki nongtuh nongthiem da kaba ïai pynlip bording haduh saw kynta lynter.
Ka la dei ban leh kum mynshwa ban pynlip ha ka por mynstep 10 haduh 11 ne wat haduh 12 baje ruh kam pher bad mynmiet pat 1 baje haduh 2 baje bad nangta 5 baje haduh 6 baje ruh ba la shai ka bneng".
Na ka liang ki kmie ki kpa pat ki pynpaw ka jingsngew khia jur ban pynlip haduh 4 kynta lynter namar ki don ki khun ki kti kiba sngew tynnad ban khreh kot haba la kynjah briew bha ka pyrthei.
Katba kiba shong dukan pat ki ud namar kane ka jingpynlip bor ding bun kynta ha ki katto katne ki jaka ha ka por mynsngi bad janmiet ka la ktah palat ïaka die ka thied jongki khamtam hakum kane ka por ba ka ïew ka dang shu sdang ban khie rasong.
Na ka liang ki nongpynmih kot khubor ruh ki ud bad sngew pyrshah halor kane ka jingpynlip bor ding ba saw kynta lynter namar ka ktah palat ïaki namar kim ïoh shuh ban shon ïa ki kot khubor haka por kaba biang kumta ki la kyntu ïaka sorkar ba kan peit bad weng ïa kane ka jingeh da kaba pynkylla biang ïaka jingpynlip bording ne ban weng noh shisyndon kumba la dep kular da u Symbud Myntri Rangbah bah Prestone Tynsong.
Tura, Jylliew 29 : Sa ka seng saiñ pyrthei Janata Dal (United) (JDU) ka la ïoh ban phrung khlieh ha ri lum Garo da ka jingleit pynïasoh jong uwei u Principal ba la shong thait na ka Chidekggre Higher Secondary School, Williamnagar u Robinus T Sangma lem bad ki Nokma hakhmat jong u National General Secretary jongka JDU u Afaque A Khan ha ka Sngi Thohdieng ba la dep ha nongbah Guwahati.
U Khan u dei uwei na ki nongïasaid aiñ uba la rim bad tbit bha ha Supreme Court.
La ïadon lang kiwei kiwei ki nongïalam na kiwei kiwei ki jylla ha katei ka jingpynïasoh u Robinus.
U Robinus u la ong “ Nga la pynïasoh sha ka JDU hakhmat jong u Khan uba dei u Convenor ka JDU jong kane ka thaiñ shatei lam mihngi na ka bynta ban rah ïa ki mat hakhmat ka sorkar.
Nga sngewkmen ïa ka jingshaniah kaba phi ki nongïalam phi la ai ïa nga bad mynta ba nga la dep pyniasoh ngan iak hun ruh ia ka election MLA 2023 na ka Williamnagar Constituency".
Kiba la ïadon lang ki long President jong ka Arunachal Pradesh, Nagaland bad Manipur.
U la ong shuh shuh “ Ngan pdiang sngewbha naduh ka dohnud ïa kino kino kiba kloi ban wan pynïasoh sha ka JDU ha Meghalaya namar kane ka party ka dei kaba burom ïa baroh ki jaidbynriew bad jait niam bad kaba trei na ka bynta ka bha ka miat ka imlang ka sahlang".
Ka JDU ka dei kaba synshar mynta ha Bihar bad ka don ruh 16 ngut ki MP ha Lok Sabha bad 5 ngut ha Rajya Sabha.
Kane kam dei ka jylla ba nyngkong ba ka JDU ka ïoh ban phrung khlieh ha kane ka thaiñ namar ka don 7 ngut ki MLA ha Arunachal Pradesh, 6 ngut ki MLA ha Manipur bad uwei na Nagaland.
“ Nga ngeit skhem ba kan kiew bad ïoh ka jingkyrshan ba pura na ki paidbah ka jylla Meghalaya ruh.
Ngin dang jied ïa ki nongkitkam ha jylla Meghalaya bad halor kane shen yn sa pynbna ha ki lad pathai khubor" ong u Sangma.
Shillong, Jylliew 29 : Mynta ka sngi ki Pulit ki la rah ïa ki saw ngut ki runar shoh briew kiba la shah kem na Jaiaw hakhmat ka ïing bishar bad ka ïing bishar ka la rai ban set ïa ki san sngi ha byndi ki pulit khnang ban ïoh tohkit bniah bha ïa ki da ki pulit ban ïoh kem sa ia kiwei kiba ïadon kti lang.
Kat kum ka jingpyllait khubor na u SP jongka East Khasi Hills u bah Sylvester Nongtnger la ïathuh, ha katei ka 24 tarik shi kynhun ki briew ki la shong da ki thuk thuk bad haba ki la shah bat ha u pulit pynïaid kali ha ka lad ban rung sha ka surok ba ïaid lyngba ka ïing I Bah S.D Khongwir kata ha Mawlai Iewrynghep namar ba ki khlem phong helmet ki la hiar bad shoh ïa utei u pulit pynïaid kali.
Nangta ynda la poi ha Mahari Petrol Pump bad lap ïa u nongleit rah bam ka Swiggy ki la shoh sa ïa u bad hadien kane ki la kiew sha ki thaiñ Jaiaw Pdeng bad rung ha ka ES Restaurant bad shoh sa ïa ki arngut ki samla pule kiba na Kerala kiba dang ïadep bam jingbam ha katei ka restaurant.
La ujor da ka FIR ha Lumdiengjri bad Mawlai Police Station bad la rejister case ha baroh ar ki Police Station.
Ha Lumdiengjri PS C/No.65(06)2022 U/S 341/324/427/34 IPC, 66(06)2022 U/S 341/506/324/34 IPC bad Mawlai PS C/No 45(06)2022 U/S 353/323/427/34 IPC.Hadien ba la thikna bha ïa ka jingdonkti ki sawngut na ki dur ba la ïoh na ka CCTV bad jingbatai ki nongsakhi ïaka jingjia la kem ïa kine ki sawngut.
Ha ka jingtohkit bniah jongki pulit ki la phla ba ki donkti ha kitei ki kam runar.
Ki pulit ki dang tohkit bniah bad dang thwet jur ban ïoh kem ïa kiwei pat kiba ïadon kti.
Wat la ki lah ban phet rieh ki pulit kin ïoh kem beit namar ïa uwei napdeng kine kiba shah kem ruh la ïoh kem da ki pulit na ka jaka ba u phet rieh sha Williamnagar ong ka khubor pulit.
Shillong, Jylliew, 29: Ka jingkhot ïakren jong u Myntri ka tnat Pule Puthi ka Sorkar Jylla u Bah Lahkmen Rymbui ïa ki nongïalam jong ka Federation of All School Teachers of Meghalaya (FASToM) ha ka sngi Balang ka la long kaba pulom namarba ha ka jingïakren une u Myntri um shym la lah satia ban ai ïa kano kano ka jingkular.
Kane ka jingkhot jong u Myntri ïa ki nongïalam ka FASToM ka long hadien ba la dap 24 kynta ba ki nonghikai skul Adhoc ki la sahmiet ha lynti ïaid kjat kaba don mar pyrshah bad ka ophis Main Secretariat, Shillong.
Kum ban shu pynkynmaw, ki nonghikai skul Adhoc ki la mih biang sha surok ban pynlong ïa kane ka jingïakhih ha nongbah Shillong bad ha Tura ka long hadien ba ka Sorkar Meghalaya Democratic Alliance (MDA) kam shym bat ïa la ka jubanlak ha ka jingïakren kaba la long hapdeng u Myntri Rangbah ka Jylla u Conrad K.Sangma bad ki nongïalam jong ka FASToM ha ka 12 tarik, Jymmang.
“Ha ka jingïakynduh bad u Bah Lahkmen Rymbui, ngi la shem ba ka Sorkar ka la ïakren ïa ka jingdawa jong ngi hapoh ka jingïalang Kynhun Myntri tangba kim pat lah ban shim rai eiei.
U Myntri u la ai ka jingkular ba yn sa pynkiew ïa ka tulop jong ngi, tangba ngi la pynpaw ba ngim pat hun ïa ka jingkular kaba ngi la ïoh ha ka jingïakynduh ïa u Myntri Rangbah ha ka 12 tarik, Jymmang, 2022 ba yn sa pynurlong ïa ki jingdawa jong ngi hadien ki lai tylli ki jingïalang Kynhun Myntri," ong u Nongaiktien jong FASToM u Samla Mayborn Lyngdoh ha ka jingïakren bad ki lad pathai khubor.
“Baroh ki jingïakren ki ladep bad ngi la ïoh ruh ka jingkular hynrei kaba ngi kwah mynta ka dei ka Hukum ba la pyntreikam.
U Myntri ka tnat Pule Puthi u la ïathuh ba ka Sorkar ka la leh katba lah na ka liang jong ki bad ngi la ong ruh ba ngin ïai ap beit bad sahmiet hakhmat ka Secretariat katba ka Sorkar kam pat ai ïa kata ka hukum ba la pyntreikam ïa ka jingdawa jong ngi," u la ong.
Haba kynthoh ïa ka jingleh kuman jong ka Sorkar MDA ba la ïalam da ka National Peoples Party (NPP) une u nongïalam jong ka FASToM u la ong, ‘ka Sorkar ka la shim noh ïa ka burom na ngi ki nonghikai.
"Ha ka nophai sngi, u National General jong ka All India Trinamool Congress (AITC) u Abhishek Bannerjee uba la wan iuhkjat ha nongbah Shillong u la leit jngoh bad ai mynsiem ïa ki nonghikai skul Adhoc ryngkat ka jingsynran lang jong u President jong ka AITC, Meghalaya u Bah Charles Pyngrope bad u Nongïalam jong ka Liang Pyrshah u Dr.Mukul Sangma bad kiwei kiwei de ki nongkitkam jong ka party.
Nalor kine, u MLA jong ka BJP Meghalaya State Unit u Bah Alexander L.Hek ruh u la leit jngoh ïa kine ki nonghikai bad kular ruh ba un sa ïakren ïa kane ka jingeh jong ki ha ka jingïalang jong ka party ka ban sa long shen.
Shillong, Jylliew 29 : U Symbud Myntri Rangbah ka Jylla, Bah Prestone Tynsong ha ka sngi Balang u la ong ba ka sorkar jylla ka la mang 18 klur tyngka na ka bynta ban tei ïa ka mini secretariat ha Civil Sub-Division, Pynursla.
Haba kren bad ki lad pathai khubor, u Bah Prestone u la ong ba ïa katei ka 18 klur yn pyndonkam na ka bynta ban tei ïa ka mini secretariat, ka quarter jong ki MCS, SDSEO kumjuh ruh na bynta ki nongtrei ha ki ophis sorkar ha kaba ïa ki jaka la dep ban ïoh lypa kaba la ai da ka Raid Shabong.
Na ka liang utei nongmihkhmat uba la jop la bun snem bha na ka Pynursla constituency, u la ong ruh ba ka jingkynnoh ba katei ka sub-division kam pat lah ban treikam bha kadei namar ki dang don shibun ki kam lane ki tnad kiba hap ban pynbha bad kyntiew na ka por sha ka por.
U ong ruh ba ïa mynta hi ka civil sub-division ka treikam pura ha kaba ki tnad bapher bapher ki la don kynthup ïa ka SDO Civil, EAC, Supply bad Registration Department na ka bynta ka jaka puta bad ruh wat na ka bynta kiba aplai ïa ka ST certificate.
“Ka long kaba bakla ban shu kynnoh ba ka Pynursla civil sub-division kam treikam katba ha ka jingshisha pat ki paidbah ki la myntoi shibun.
Hynrei kumba nga ong ki dang don bun bha ki jingdonkam ban pynbha bad ka sorkar ruh ka dang pynkhreh ban wanrah kham bun shuh shuh ki tnad na ka bynta ban pyndep pura ïa katei ka sub-division," u la bynrap biang.
La pyntip ruh ba mynta ki la khot ruh ïa ka tender na ka bynta ban tei ïa katei ka mini secretariat ha katei ka sub-division bad tang shu dep ïa kane, ka jingtreikam kan long noh kaba paka.
Shillong, Jylliew 29 : Ha u 2018, ka para khatduh u Bah HDR Lyngdoh ryngkat u pyrsa jong u ki la mih ban kyrshan borbah ïa u kyrtong HSPDP, Bah Samlin Malngiang tad haduh ba un da jop suk bad pynliem kdur ïa u hynmen trai jong ki uba dei ruh u nongmihkhmat uba la shu jop lynter khlem rem shuh la da ki phew phew snem kum u MLA ka Sohïong Constituency.
Hynrei kadei ha ka sngi ba u Bah HDR Lyngdoh u rung sha ka UDP ba katei ka para khatduh jong u ryngkat u pyrsa Bah Synsharlang Thabah ba ju khot u Pope, ryngkat ki ummat ki la wan ban pynpaw ba ha kane ka elekshon ban wan kin donlang ryngkat kum ka ïing khnang ba kin ïoh biang ïa ka jingjop.
Da kaba pynpaw ïa ka jingkmen halor ka jingwanphai biang jong ki, u Bah HDR Lyngdoh ha shwa ba un kren u la khot ïa ka para ryngkat u pyrsa ba kin wan shakhmat bad pyni sha ki paidbah ba mynta kum ka longïing ki la long kawei ha ka jingpynkhreh na ka bynta ka elekshon 2023.
“Nangne shakhmat manga bad ka ïing jongnga ngin trei borbah na ka bynta ban shakri ia ki paidbah ka Sohïong Constituency," ong u Bah HDR ha katei ka sngi.
Nalorkata, u ong ruh ba ka jingjied jong u ïa ka UDP ha ka jaka ka NPP kadei namar u ïohi ba ha ka NPP la shu shongshit tang ki nongïalam katba ki paidbah kim mon satia.
Shwa kane, u President ka UDP Bah Metbah Lyngdoh ba dei ruh u Lamphang ka Ïing Dorbar Thawaiñ ka jylla, u la ïathuh ba ha shwa ba kin pdiang ïa utei u nongmihkhmat ki la wad jingtip ruh ïa ka daw kaba pynlong ïa utei u MLA barim ban mad ïa ka jingshah rem ha ka elekshon 2018.
U ong ruh ba hadien ba ki la tip kumba ki paidbah ka Sohïong Constituency ki la tip lut, mynta pat ki dap da ka jingkmen kaba khraw ban ïohi ba ka ïing ka sem jong u Bah HDR Lyngdoh ki donlang khrui ha kane ka sngi ba u rung sha ka UDP.“Kumba ong u President ka East Khasi Hills, Bah Titos Chyne, nga ban biang ba ka UDP kam dei satia ka party kaba kwah ban pynïa pait ïa pra ïa ki longïing longsem lane ban pynshit pynshad ne kynshoit ban pynjot ïa ki longïing longsem ," bynrap biang u Bah Metbah.
U la ong ruh ba mynta kim pat lah ban pynbna lut ïa ka thup kyrteng jong ki MLA kiba thmu ban wan ïasoh sha ka party na bynta ka elekshon MLA kaban long ha u 2023.
Shwa kane, u Working President ka UDP, Bah Paul Lyngdoh ba dei ruh u MDC ka Jaïaw, u la ong mynta ka ïa ka la poi ba kim dei shuh ban ai wai sah ïa ka bor synshar ha ki party kiba na shabar.
“Lada ngim pat lah bad ym pat nang ban synshar hi ai ngin leit phai biang sha Assam ym ban shu leit ai wai ïa u shabi ïing sha Nagpur lane sha Delhi," u la ong.
U Bah Paul uba dei ruh u MLA bad Myntri barim ka sorkar jylla u la ong ruh ba ka jylla mynta ka donkam ïa ka jingkylla namar hadien 50 snem ba ïoh ïa la ka jong ka jylla haduh 35 snem la shu synshar beit da ki party kiba na shabar jylla kaba thew ba ki trai shnong ki dang ai wai beit ïa ka jingsynshar ha ki party na shabar.
Ha kane ka sngi la ïoh ruh ïa ka jingkren na u Bah Brol Nongsiej MLA bad Myntri ka sorkar jylla, Bah Eugene Lyngdoh, Bah Titos W Chyne MDC ka Sohra bad CEM ka KHADC ba dei ruh u president ka UDP East Khasi Hills, nangta Bah Mitchel Wankhar MDC ka Laban Mawprem, Bah Balajied Ranee MDC ka Nongpoh, nangta u Bah Synsharlang L Thabah pyrsa trai jong u Bah HDR Lyngdoh ha ryngkat ka jingdonlang u General Secretary ka UDP Dr.Jemino Mawthoh, MLA ka Shella, Bah Balajied Synrem, MLA ka Ranikor, Bah Pius Marwein nalor bun kiwei kiwei.
Shillong, Jylliew 30 : Ka Mylliem Lum Sports Association ka la rakhe ïa ka lyngkhuh 10 snem jong ka ha ka 29 tarik Jylliew, 2022 ha Mawkhar Mylliem.
Ka jingplie pyrda ïa kane ka lyngkhuh la wan ban sakhi da u MLA ka thaiñ u ba long ruh u myntri sorkar, u Bah Hamletson Dohling kum u kongsan.
Haba ai jingkren ha kane ka sngi, u kongsan u la ai ka jingïaroh ïa ka Association ha kaba ka la leh bun ki kam na ka bynta ka imlang ka sahlang bad khamtam ha kaban kyntiew ia ki samla ka thaiñ ha ka liang ki jingïalehkai.
U bah Dohling u la ong “Kum uwei na ki nongseng ïa ka Mylliem Lum Sports Association ha u snem 2012, nga dap da ka mynsiem kaba sngewkmen ban ïohi ba ka Association kala kot pat sha une u mawmer, ka jingdap 10 snem, kumba nga la ju ïaidon ngan dang ïaidon ryngkat bad ka Association ha kaban kyntiew ym tang ïa ki kam jingïalehkai hynrei wat ha ka pule puthi, ka rep ka riang bad ha kino kino ki kam kaban wanrah ia ka roi ka por hapoh ki shnong ki thaw bad ha ka thaiñ hi baroh kawei.
"U bah Dohling u la ai ruh ka jingkhublei kitbok kitrwiang ïa ka Association ba kan dang lah ban pyntyllun ïa ki kam kiba bha jongka kumjuh ruh ba kan dang lah ban ïai theh ïa u synniang ha ka thaiñ hi baroh kawei.
Ha kane ka sngi la ïadon lang ruh ki riew rangbah, ki longkmie bad ki samla ka thaiñ kumjuh ruh ki nongkitkam kiba rim bad kiba mynta jong ka Association.
Shillong, Jylliew, 29: U National General Secretary jong ka All India Trinamool Congress (AITC) u Abhishek Banerjee ha ka sngi Balang u la kyntu ïa u Myntri Rangbah ka Jylla u Conrad K Sangma ba u dei ban sangeh noh shisyndon ban long kum u tyngshop jong ka Bharatiya Janata Party (BJP).
“U Conrad Sangma ïa mynta u la long u Conman Sangma.
Lada ka burom ka ijot ka dang sah ha phi, sangeh noh ban long tyngshop….
" ong u Abhishek haba kren ha ka jingïalang ba la pynbna ïa ka jingpynrung dkhot hadien ba ladep plie ïa ka ophis treikam jong ka party ha Lower Lachumiere.
Ha kane ka jingïalang la sakhi lang ruh u President ka AITC Meghalaya State Unit u Bah Charles Pyngrope, u Nongïalam ka Liang Pyrshah u Dr.Mukul Sangma bad u nongpeit ïa ka AITC Meghalaya u Dr.Manas Ranjan Bhunia.
U la ong ba ka long kaei kaei kaba jah burom ïa u Myntri Rangbah uba bunkam tang ban leit bamja miet sha Delhi katba ka jylla jong u ka mad ïa ki jingjia basngewsih na ki jingwan lynshop ki bor mariang bad ki jingeh ba laiphew jait.
“Ki la thaw ïa ka kynhun kaba la jer kyrteng Meghalaya Democratic Alliance (MDA) hynrei u Conrad Sangma u la dei ban pynkylla noh ïa ka MDA kum ka “My Development Alliance" namarba lada kino kino ki kam pynroi kin jia long hapoh kine ki san snem, kin dei ki kam pynroi jong u Conrad Sangma," u la ong.
Une u National General Secretary ka AITC u la kynnoh ruh ba ka Sorkar MDA ba la ïalam da ka NPP ka la shu ai ei ïa ka khyndew ka shyiap jong ki paidbah sha Assam tang ban pynhun ïa ki kynrad ha Delhi.
“Ha ka kyrteng jong ka jingïapynbeit pud, phi la ïohi ïa ki jingjia bym lah ban pdiang haba kane ka Sorkar ba mynta ka la aiti ïa ka khyndew ka shyiap sha ka Assam.
Ïa kane la leh tang ban pynsngewbha ïa ki kynrad ha Delhi," u la ong.
“Kito kiba im ha Meghalaya bad kiba la ïakhun dohïap ban ïoh ïa la ka jong ka jylla kynsan kynsan ki la shah khynñiat ban long ki nongshong shnong jong kawei ka jylla.
Sa kaei pat kaba kham jah burom nalor kane.
Ka Sorkar ka bym don wat tang khyndiat ruh ïa ka jingburom halor ka khyndew ka shyiap kam don hok wat tang ban bat ïa lakam synshar," la takraiñ u Bannerjee.
Haba kynthah shuh shuh ïa u Myntri Rangbah u Abhishek u la ong, “hato phi la ju peit bha ïa ka rukom pynkhih met jong u haba u kren ha ka jingïakynduh briew ha Delhi, khamtam haba u leit ïakynduh ïa ki heh nongïalam jong ka BJP.U dei u Myntri Rangbah ba la jied da u paidbah.
Phi rah ïa ka jingangnud, ka jingkyrmen bad ka burom jong ki 35 lak ngut ki nongshong shnong ka Meghalaya hynrei da kumne phi hap ban mane ïa ki nongïalam ka BJP, hato dei kane seh kaba ki paidbah nongshong shnong ka Meghalaya ki ïoh, hato dei kane kaba phi la pynjop ïa u, hato dei kane kaba phi khmihlynti na u?U la kyntu ïa ki paidbah nongshong shnong jong ka jylla Meghalaya ba kin ai jingkyrshan ïa ka AITC da kaba kyntait noh ïa ka sorkar bamsap kaba bat ïa u lakam synshar ha ka hynriew bnai ki ban sa wan.
“Lada ka NPP ka dei u khñiang jingpang, ka Trinamool ka dei ka dawai pynkoit," ong u Bannerjee.
“Nga kular ïa phi ba ka Trinamool kan ïakhun haduh ban da mih khatduh ka snam bad kan ym pyndem hakhmat ki briew kiba don ha ka bor synshar ha Delhi.
Ngi long kiba kloi ban nguh hakhmat ka itkiar jong ki paidbah hynrei ym ïakhmat ki briew kiba bat ïa ka bor ka iktiar-kata ka dei ka jingïapher," u la ong.
U la ong shuh shuh ba ka Sorkar MDA hapoh ka jingïalam jong u Conrad Sangma ka la nang rit kum ka tynshop ha ki kti jong ka BJP.“(Namarkata) nga kular ïa phi ba ha ki hynriew bnai ban sa wan, phin sa ïoh ïa ka Sorkar ba thymmai, ka Meghalaya kan synshar ïa ka Meghalaya, ka Bengal kan ym synshar ïa ka Meghalaya.
Nga nud ban kop, lada don mano mano na ki nongïalam ka BJP ha ka ri kiba shlan ban wan sha Meghalaya bad ban ong ka dei ka Gujarat, ka Madhya Pradesh bad ka Delhi kin ym don bor eiei ruh em ban synshar halor ka jingim jong ki nongshong shnong ka Meghalaya.
Ïa ki Khasi yn synshar hi da ki Khasi, ïa ki Garo yn synshar hi da ki Garo bad ïa ki Jaiñtia yn synshar hi da ki Jaiñtia, ïa ka Meghalaya yn synshar hi da ka Meghalaya.
Kane ka dei ka jingkular kaba ka Trinamool Congress ka ai ïa phi," u la ong.
U Abhishek u la ong ba dei tang ka AITC ka party kaba lah ban ïakhun ïa ka BJP.“U Dr.Sangma bad u Bah Pyngrope bad baroh ki MLA ki la shim ïa ka rai ban pynhiar khet ïa ka Sorkar NPP bad ngim don rynsan, baroh ki la wan sha ka AITC.Baroh ki MLA ki dei ki khun jong ka ri bad kin trei na ka bynta jong phi," u la bynrap.
Haba pynpaw ba ka por ka la ih ïa ki paidbah ban ai jubab ïa ka Sorkar MDA halor ka jingshah shukor ha ki saw snem shiteng, u la ong, “u Conrad Sangma u la kiew sha ka por da ki jingkular ba shukor bad ki jingkular thok.
"“Ka Sorkar Double Engine kan ym kem ïano ïano.
Ka Sorkar Pdeng ka lah ban lute katba mon ïa ki marpohkhyndew na Meghalaya katba ki kwah, ki pulit ka Meghalaya kin ym shah tohkit bad u Conrad Sangma un leh katba u mon, ka CBI kan ym pyndik ïa u, kane ka dei ka jinglute ba ar jingmut.
Ngi hap ban ai ka jubab ïa kine ki briew kiba la shukor ïa ngi," u la ong.
Une u nongïalam ka AITC u la ong ba ka Sorkar NPP ka la iehbeiñ haduh katta katta ïa ka jylla namarba ka la shu long tang kum ka dur bad ka tynshop hakhmat ka BJP.“Ka jaka shong ki lyoh ka la long ka bneng jong bamsap, ngi hap ban pynkylla ïa kata," u la bynrap.
Jowai, Jylliew 30 : Ka jingïalehkai phutbol bala tip kum ka ‘5th Debo Shullai Memorial Trophy’ 2nd Division Football Tour-nament 2022 bala pynïaid da ka West Jaiñtia District Sports Association (WJDSA) kaba la long mynta ka sngi 30 tarik ha madan Kiang Nangbah Stadium Jowai.
Haba phai sha ka jingïakhun mynta ka sngi hapdeng ka Mooknor Thadmuthlong pyrshah ïa ka Panaliar kala long kaba ïakhaid bha naduh kaba sdang haduh kaba kut, hynrei ka Panaliar kala ïoh ban pynkhih ïa ka shikol dei ha ka minit ba 4 lyngba u Obram Sumer.
Ka jingïakhun hapdeng kine ki ar kynhun kala nangïaid shakhmat bad kaba la kham itynnad shuh shuh ha kaba ka Mooknor Thadmuthlong kala pynshang ban pynphai ïa katei ka shikol hynrei kam ïoh lad satia tad haduh ba kut jong ka jingïakhun kaba la neh da 1-0 kol.
Lashai ka sngi 01 tarik u Naitung ka jingïakhun kan long hapdeng ka Pynthorlangteiñ pyrshah ïa ka Lion Sports & Youth Affairs ha ka por 3 baje nongphai sngi.
Shillong, Jylliew 30 : Ka Ryntih SC ka la pynliem da 3-1 ïa ka Mawkhar SC ha ka jingïalehkai ba 11 jong ka lympung OC Blue Shillong Premier League 2021-22 ha ka sngi Palei ha madan Third Ground, Polo.
Haba phai sha ka jingïakhun hapdeng kitei ki ar tylli ki team, ka jingïalehkai ka long kaba mar ïabam ha kaba baroh ar ki kynhun ki la ïakhun tyngeh da ka thong ban khur ïa ka nam jop hadien ba ki la mad nam rem ha ki jingïalehkai ba lah dep.
Ha jingïalehkai jong ka kylla step baroh ar kynhun ki la ïakhun tyngeh ban thep kol bad bun tylli ki kabu ki la pynlehnoh ei bad ka jingïalehkai ka la kut noh khlem da don ba lah ban thep kol.
Haba wanphai sha ka kylla miet, ka Mawkhar ka la ïoh nyngkong ïa ka kabu thep kol hynrei ka bol ba la shut da u Justerwell Tham ka la dei noh ïa u rangïalehkai ka Ryntih kaba la lait noh sharud bad ïoh ïa ka corner.
Hapdeng ka jingïakhun kaba ïakhaid bha, pynbna ka Ryntih ka la ïoh ban plie pyrda nyngkong lyngba ka kol ba la thep da u Bickyson Kharkongor ha ka minit ba 48 lyngba ka jingïarap ai thep kol u Dawanplielad Myrchiang.
Lyngba katei ka shi kol ka la nang ai mynsiem ïa ki rangïalehkai ka Ryntih kaba la ïakhun tyngeh beit triang bad tur beit sha ka kut jong ka Mawkhar bad ha ka minit ba 58 u Bickyson Khar-kongor u la thep sa ïa ka kol kaba ar kaba la pynkskhem ïa ka kynhun ban lah bat bol bha.
U Bickyson Kharkongor u la thep ïa ka kol kaba ar lyngba ka shut corner ïa kaba u rangap kol ka Mawkhar u Widenstar Kharsati u khlem lah shuh ban kyrda ïa ka bol ba la thep da u Kharkongor najan ka dieng kol.
Ka Ryntih ka la nang pynkhlaiñ bad khlem da ailad ïa ki jingpyrshang thep kol ka Mawkhar watla ka la pashat bol bad tur sha ka kut jong ka Ryntih.
Ka jingïalehkai ka la sdang ban lah shiliang ha kaba ka Ryntih sa shisien ka la ïoh ban lehkmen ïa ka kol kaba lai ba la thep da u Banehskhem Khongsdam ha ka minit ba 60 kaba khlem artatien shuh ban khur ïa ka jingjop.
Bad shwa ban kut ka jingïalehkai tang ban leit thylli u Hardy Cliff Nongbri u la thep ïa ka shi kol na bynta ka Mawkhar SC (90’+3).
Kumta lyngba kane ka nam jop ka Ryntih SC ka la khur pura ïa ki lai point bad khur mynta da 6 point.
Haba phai sha kine ki ar tylli ki team, ka Ryntih ka la jop ha ka jingïalehkai kaba nyngkong da kaba pynliem da 3-0 ïa ka Malki katba ka Mawkhar ka ïakhaid bad khlem jop shisien ruh ha ka jingmih madan nyngkong jong ka ha ka lympung OC Blue SPL bad don ha trai duh na ka miej kheiñ pont da 1 point.
Mynta ka sngi ka jingïalehkai kan long hapdeng ka Mawlai SC pyrshah ïa ka Shillong Lajong FC kiban ïakhun ïa ki minit ba dang sah hadien ba ka jingïalehkai ba dang shen kata ha ka 21 tarik Jylliew la pynpep noh shwa ha ki 62 minit na ka daw ka jinglang um ka madan.
Ka Mawlai ka la lamkhmat da 1-0 bad ka jingïalehkai kan sdang ha ka por 4:30 janmiet.
Ka jingsngaid palat ki khynnah ka dei ka daw ba hakhmat ka jingshah ktah ka koit ka khiah jongki bad ka dei kaba lah ban ktah lang halor ka bor met bad ka bor jabieng.
Ka jingjur ka jingsngaid ha ki khynnah ka dei kaba paw hapdeng kito kiba la sngaid palat ban ka ym ïahap katkum ka rta, ka ryngïeng ryngïot bad ka jingrta kaba buh jingma ïa ka koit ka khiah.
Ka jingjur ka jingsngaid palat ha ka por khynnah watla kam shym ktah mardor hynrei ka lah pat ban long ka daw ka jingthut jingshah ktah ïa ka koit ka khiah ha ka lawei ka jingim jong ki ha ka liang ka koit ka khiah.
Ki jingma ka koit ka khiah ia ki khynnah kiba sngaid palat ki kynthup naduh ka jingkiew ka jingdon ka shini ha ka snam, ka jingpang mat bad ka jingkiew ka blood pressure, ka jingthut thiah, ka jingkiew ban don ka cholesterol, ka jingpang sahiar lane ka asthma bad ka jingpang kaba ktah ïa u klongsnam.
Kumta, ka donkam na ka bynta ki kmie ki kpa ban peit pyrman halor ki rukom bam bad ka jingkhia ki khun na ka bynta ka jingbha jingmiat ka jongki.
Ki daw ba hakhmat ba paw halor ka jingjur ka jingsngaid palat hapdeng ki khynnah ki kdew ïa ka rukom jied ki jingbam kaba ym don jingtei ha ka liang ka koit ka khiah.
Ka jingjied ki jingbam ka long kaba kongsan na ka bynta ban pynbiang halor ka jingpaw ka jingkhia hapdeng ki rta dang khynnah ne hapdeng kiba la heh la san.
Kawei napdeng ki daw ba ki khynnah ki jur ka jingkhia ka dei ka jingjied ïa ki jingbam ba bun ka fat, ki jingbam ba jur jingthiang kiba don ha ki song.
Kaba shong palat hajuh lane ki khynnah kiba duna ban ïaid ban ïeng bad pynlut bun ka por ha kaba peit television, shongkai pynaram jaipdeng, ka jinglehkai video game ne kiwei pat ki tiar electronic, ka dei kaba lah ban pynjur ka jingkhia.
Ka jingduna ban pynkhih ka met ka phad lyngba ka jingkilan met ka dei kaba lah ban long ka daw halor ka jingjur ka jingsngaid palat.
Ki khynnah kiba kham jied ban bam bunjait ki jingbam kai kiba ym don jingtei satia bad jur ka fat bad ka jingduna ka jingpynkhih ïa ka met ka phad ban pynum ka calorie, ka jingsngaid jingkhia ka kiewbha.
Ki don napdeng ki katto katne ka jingpaw ka jingthut ha ki Gene ka lah ban long ka daw halor ka jingjur ka jingkhia bad jingsngaid ha ki khynnah.
Ka jingkhuslai, ka dei ka jingshisha wat ki khynnah ruh ki lah ban mad ka jingkhuslai.
Kine ki jingkhuslai ki kynthup ha ki kam shimet, ba ïadei bad ki kmie ki kpa ne ha ïing ka sem.
Kine ki daw ruh ki lah ban wallam ka jingsngaid ha ki.
Ki don napdeng ki khynnah ki pynlut por ha ka jingjied ia ki jingbam na ka bynta ban tem ïa ki jingkhuslai.
Ki jingpynkylla khyndiat ban tem kane ka jingsngaid palat ha ki khynnah ka long, ki kmie ki kpa ki donkam ban pynthikna ba ki khun jong ki, ki dei kiba bam ïa ki jingbam kiba don ïa ka nutrient katkum ka jingdawa ka met ba kynthuplang ki jingbam ba don ka protein bad fibre.
Ka jingbam pynmyllen ne jingbamkai kam dei kaba sniew.
Hynrei ka jingjied ïa ki jingbam kum ki chips kim don jingtei, katba ki jingbam burger, ki pizza ka dei kaba lah ban ktah ïa ka jingngaid.
Kumta, kaba bha ban ai ki jingbam kiba tei kiba kynthup ki soh kiba eh ka snep, ki kynja jhur khleh ba bam im, ka pylleng, ki jingbam syieng symbai bad kiwei de ki jingbam kiba lah ban tei.
Kum kine ki jingbam kim lah satia ban kiew ka nutrient bad ki lah ban long ka daw halor ka jingjur ka jingkhia.
Pynshlur ïa ki khun ban pynlut por bun ha ka jingpynkhih ka met ka phad.
Pynduna halor ka jingpynlut por ki khun ha ki screen.
Kumjuh ruh ka long kaba donkam ban pynthikna ba ki khun kin dih um baroh shisngi lynter khnang ba lah ban pynneh ka jingdon um ha ka met.
Ka jingmih bad ka jingthiah surok ki nonghikai skul Adhoc hapoh ka lama jong ka Federation of All School Teachers of Meghalaya (FASToM) sa shisien pat ka la pynpaw madan ïa ki jingeh ba ki Nonghikai Skul ha ka jylla ki mad bad ki ïakynduh ha ka lynti ïaid jong ki.
Kane ka jingmih jong ki Nonghikai ha Footpath bad khamtam eh ka jingthiah miet jong ki ha surok, ka pynkynmaw ïa ki sngi badum ha ka por ba ki nonghikai skul Lower Primary ha ka por ba dang bat ka District Council ha kaba ki nonghikai ki hap ban mih man la u bnai sha surok na ka bynta ban ïoh ïa ka tulop jong ki.
Haba ka sorkar jylla ha kitei ki snem phraphew ka la ïohi ïa ka jingeh ba ki nonghikai Primary ki la ïakynduh, ka la shimti noh hi halade ïa ka jingpynïaid ïa ki skul Primary bad ka jingïakhih kala kut noh.
Hynrei wat hadien ba la shimti ka sorkar jylla ruh, ha ki snem kiba hadien, la mih biang ka jingeh ki nonghikai Primary na ka jingsiew tulop hi kumba ju long mynta.
Hynrei hadien ka jingtrei ba radbah ka All Primary School Teachers Association (APSTA) ka jingeh ki nonghikai skul Primary mynta ka kynjah jar.
Ha kaba ïadei bad ki Nonghikai skul, ha ki snem kiba kham mynshuwa la tip beit ïa kita ki nonghikai skul Private, ki nonghikai skul sorkar bad ki nonghikai Deficit ne ki nonghikai ba ïarap siew tulop ka sorkar.
Hynrei mynta pat la mih sa kita ki nonghikai SSA, ki nonghikai Adhoc, nangta ki Fourth Teacher haduh ba ym sngewthuh sngewthaw.
Ha kano ka rukom kine ki nonghikai ki mih bad ka ei ka daw ba ki don kine ki nonghikai, khlem pep kan dei hi ka jingpynbeit ka sorkar ha kaba ïadei bad ka jingithuh ïa ki nonghikai lane ka jingithuh ïa ki ha kaba ïadei bad ka jingsiew tulop ne ka jingïarap ai grant na ka sorkar na ka bynta ki tulop jong ki.
Hapdeng kine ki jingïapher ka rukom siew ïa ka tulop, la ïohi ba ka don ka jingnoh shiliang kaba jur sha ki nonghikai, namar kitei ki jait nonghikai haneng kidei kiba ïoh la ka jong ka jong ka rukom siew, katba ka jinghikai pat ka ïa long kumjuh.
Wat ha kajuh ka skul ruh, ki para ki nonghikai ki ïapher ka rukom siew ïa ka tulop.
Te kiei ki lad ki lynti kiba ka sorkar kan leh ban weng ïa kane ka jingeh jong ki nonghikai, kaba la pynlehraiñ wat ïa ka jylla khamtam ha ka sngi Balang, haba u nongïalam jong ka All India Trinamool Congress haba u la lap ba ki nonghikai ki shong bad thiah miet ha surok kata ruh hakhmat jong ka Secretariat.
Ka sorkar ka la donkam ban pyrkhat janai bha ïa kane ka kam ha kaba ïadei bad ka jingïarap ne ka rukom ai grant sha ki skul na ka bynta ka tulop jong ki nonghikai.
Kaei ka jingeh ba ki skul Adhoc ki ïakynduh, ka pynlyngngoh ïa ki paidbah, namar ki don kiba kylli, kumno seng skul mano hap siew tulop mano.
Kadei kata ruh ka jingkylli.
Hynrei kadei pat ka kamram jong ka sorkar ban peit ban ïarap ïa ki skul kiba ïarap ïa ka sorkar ban pynphriang ïa ka pule puthi.
Kaba kongsan ka long ba ka sorkar kadei ban don ka bor treikam kaba khlaiñ lyngba ka tnad pule puthi ba ym dei ban shu ai deficit system lut kat ïa kiba dawa halor ka nongrim ba kidei ki skul kiba la slem, katba ka enrollment pat katba nang slem nang duna.
Nangta ka result ruh hap ban peit.
Kumjuh ruh ki skul kiba ka ai adhoc grant, hap ban da peit ym dei ban shu ai tang ba kidei ki skul kiba la shakri arphew ne arphew san snem katba ka jingdon ki khynnah skul pat ka don tang khyndiat.
Lada ka sorkar AAP ha Delhi, tang hapdeng khyndiat snem ka la lah ban khring ïa ki khynnah skul na ki skul Private sha ki skul Sorkar, balei pat hangne ka long da khongpong ba ki khynnah skul ki ïa beh sha ki skul Private ban kyntait ïa ki skul sorkar.
Kane ka pynpaw ba ka don kaei kaei ka bym biang ha ka jingtreikam ne ka rukom pynïaid ïa ka pule puthi ha ka jylla.
Mairang, Jylliew, 30: U Deputy Commissioner (Supply) ka Eastern West Khasi Hills District, u pynbna paidbah sha baroh ki longïing jong ka District, ba la pyllait paidbah ïa u khaw jong ka National Food Security Act 2013 bad u khaw hapoh ka scheme PMGKAY, na ka bynta u bnai Jylliew 2022 lyngba ki dukan rashon.
Ïa u khaw hapoh jong ka NFSA 2013 PHH bad AAY la bthah ban sam katkum ka jingthew ba la buh da ka sorkar kata PHH 5 kilo shi khlieh briew ha ka dor 3 tyngka shi kilo.
AAY 35 kilo shi card ha ka dor 3 tyngka shi kilo.
Non- NFSA 7.215 kilo shi card ha ka dor 13 tyngka shi kilo.
Khaw PMGKAY, PHH 5 kilo shi khlieh briew khlem da shim pisa bad AAY 5 kilo shi khlieh briew khlem da shim pisa.
Ym bit ban ai duna ne ot na ka bhah ba la buh ne mang da ka sorkar ha kaba ïadei bad ka jingsam ïa uno uno u marbam ba la ai lyngba ka shkim PMGKAY, NFSA bad Non-NFSA.La bthah ruh ïa baroh ki FPS dealer, ba kim dei ban pynduh khaw ïa kito ki nongbam ki bym pat don ïa u Aadhaar Card bad ïa kito ki ba la pynjah ïa ki ration card jong ki.
Ïa ka bai kit bad bai kali ban pynpoi ïa kine ki marbam hapoh jong kitei ki lai tylli ki skhim, yn bei pisa da ka sorkar sha ki Wholesaler ne Dealer, kumba ju leh na ka por sha ka por bad ha ka jaka sam khaw, la bthah ba baroh kin ieng la kumno kumno shi mitar ka jingjngai iwei na iwei pat ha u laiñ.
Shuh shuh, baroh ki nongshim rashon kin hap ban deng ïa ki jingda dur khmat (Mask) ha ki jaka sam khaw.
Lada lap ïa kino kino kiba pynkheiñ ïa kitei ki kyndon, yn pynshitom katkum ka aiñ bad lada don kano kano ka jingujor halor ka jingbym thikna ka jingsam ïa ki mar rashon, ki nongïoh bhah ki lah ban phah da ka jingthoh sha u District Grievance Redressal Officer & Additional Deputy Commissioner (Supply), Eastern West Khasi Hills District Mairang, lane ki lah ban thep ha ka Complaint Box ba la buh da ka office u Deputy Commissioner (Supply).
Nongstoiñ, Jylliew, 30: Ka FKJGP Nongstoiñ Circle ha ka jingïalam jong u Bah Pynshai Kharbani President FKJGP Nongstoiñ Circle ha ryngkat ka jingsynran lang u Bah Williston Walker Syiem General Secretary ka FKJGP West Khasi Hills ha ka sngi balang, ki la leit ban ïakynduh ïa u Medical Superintendent jong ka Civil Hospital Nongstoiñ, halor ka jingduna ki tiar test khamtam eh ka Blood test, ka X-ray, ka Scanning machine bad kiwei kiwei ruh.
Na ka liang ka seng ka la jurip bad ka la lap ruh shibun ki jingduna hapoh ka Hospital, kata naduh ka jingduna ki nongtrei, ka Internet, ki Ambulance bad ki kamra treikam.
Kane ka la buh jingeh ïa ka Civil Hospital ban ai ka jingshakri kaba paka na ka bynta ki paidbah ka thaiñ.
Ka seng ka kyntu jur ïa ka Sorkar bad ki bor ba dei peit ïa ka tnad ka koit ka khiah hapoh ka jylla, ba kin pynbiang noh kloi ïa kine ki jingduna, khnang ba ki paidbah kin lait noh ïa kine ki jingeh ba ki mad man ka sngi.
Nongstoiñ, Jylliew, 30: Ka long ka khubor kaba bha bad kaba pynsngew tynnad ïa ka Seng Khasi Nongstoiñ West Khasi Hills kiba dang ngeit ha ka Niam Tynrai, namar ka jingïoh lad jong ki ban tei ïa ka jaka thang met ïap ha ka shnong Sylleiïawkheiñ.
Haba ïakynduh markhmat bad u bah Hemborlin Kharsyntiew u ba dei u sordar ba shi por jong ka shnong Sylleiïawkheiñ, u la ong ba ha ki por kiba dang shu dep ka shnong ka la shim ïa ka rai ban ym shah da lei lei ïa ka Seng khasi ba kan shna ne tei ïa katei ka ïing kaba dei ka jaka thang briew.
Hynrei, hadien ba ka shnong ka la puson bha bad hadien ïa ka jingïathir jingmut kaba jur, ka shnong lyngba ka dorbar shnong Sylleiïawkheiñ, da kawei ka sur ka la shim noh da kawei ka rai bad ban shah noh ïa ka Seng khasi ba kan tei ïa katei ka jaka thang briew ha katei ka shnong.
Mawkyrwat, Jylliew 30: Ka ophis jong u District Sports Officer, South West Khasi Hills District, Mawkyrwat mynta ka sngi ka la ïoh ban bteng biang ïa ka lympung ïalehkai kynjatbol ba la tip kum ka South West Khasi Hills District Level Inter-School Subroto Mukharjee Cup Football Tournament 2022 ha madan Pynden-ïewlyngdoh, Nonglang.
Ha kane ka sngi la ïoh ban pynïalehkai ïa ki khynnah kiba hapoh ka 14 snem jong ki khynnah shynrang kata ha ka jingïalehkai kaba nyngkong ka long hapdeng ka Mawlieh Upper Primary School bad ka Balang Mawlangwir Higher Secondary School ha kaba ka Mawlieh UPS ka la jop da 5 – 0 ha kaba ïa ki kol la thep da u Kyrmenskhem Thongni ha ka minit kaba 14, u Dangïaipyrkhat Khar-dewsaw ha ka minit kaba 35, u Davidkelvin Syiemlieh ha ka minit kaba 39, u Wankyrshan Syiemlieh ha ka minit kaba 50 bad 56.
Nangta, ka Lumtyngum Secondary School, Jakrem ka la jop da 4 – 1 ïa ka Little Star Higher Secondary School ha kaba ïa ki kol la thep da u Pynskhemlang Kharwanniang (5 minit), u Khrawkupar Lyngkhoi (6 minit), u Ribhalang Kharwanniang (22 bad 43 minit) katba ka Little Star Higher Secondary School ka la ïoh ha ka minit kaba 53 na u Banjoplang Thongnirit.
Ha ka jingïalehkai kaba dei hapdeng ka Nine Set Secondary School, Umjaraiñ bad ka Umjaraiñ Hotspring Secondary School ha kaba ka Umjaraiñ Hotspring Secondary School ka la jop da 1-0 kol lyngba u Silvester Thongni ha ka minit kaba 43.
Ha kawei pat ka jingïalehkai, ka Thiepdieng-ngang Presbyterian Secondary School ka la jop ïa ka Upper Mawbidong Secondary School da 6 – 0 kol bad ka Lyngdoh Wanniang Secondary School, Marshillong pat ka la jop da 8 – 0 kol pyrshah ïa ka Rising Secondary School.
Sohkhyllam.
Nongstoiñ, Jylliew, 30: U Joint Secretary ka Sorkar India u Rakesh Gupta IAS, u la pyntip ba ki jingsniew lyngba ki Social Media ka la kiew sted haduh katta katta, ha kaba ka Sorkar Kmie ka la kyntu ïa ka Sorkar Jylla ban ai ka jingpynshai paidbah, khnang ban lait na ki jingshah pynbiej bad ki jingsniew, kaba mih na ka jingpyndonkam bakla ïa ka social media, khamtam ki jingsniew ha kaba ïadei bad ki kynthei bad khynnah.
Ban the lakam ïa kane ka jingsniew ka Sorkar India ka la wanrah da ka Indian Cyber Crime Coordination Centre (14C) scheme bad lyngba ka National Cyber Crime Reporting Portal www.
cybercrime.
gov.
in.
Ka National Toll-Free Helpline Number 1930 bad ki paidbah ki lah ban ujor bad la pynkup bor ha ki pulit, ban kem bad pynshitom ïa ki nongleh kam sniew.
Kumta la kyntu ïa ki paidbah ban long kiba husiar, ban nym shah pynbiej ha ki kam thok kam shukor lyngba ka Social Media, ba la tip kum ka Cyber Crime.
Kine ki jingjia ki la pynsngewkhia bha ia kiba bun ki kmie ki kpa na ka daw ka jingpyndonkam jong ki khynnah skul ia ka Social Media kaba ktah bha ia ka jingmut jingpyrkhat ka jong ki bad kaba ktah ruh wat ia ka met ka phad bad ka bor jabieng.
Ym tang katta ka jingpyndonkam jong ki khynnah ia ka Social Media ka la ktah ruh wat ia ka pule ka puthi kaba long ka lawei na ka bynta jong ki.
Ym tang ki khynnah hynrei ka Social Media ka la ktah bha ia ka imlang ka sahlang khamtam haba kiba la heh la san ki pyndonkam ia ka social media kat haduh ba ki la don ki khep ba ka wanrah ka jingiasngewsih ha ka ing ka sem.
Mawkyrwat, Jylliew, 30: Da ka jingwan jong u slap u uba jur ha kine ki sngi ka la long ka jingduh nong kaba khraw ym tang ha ka ïaid ka ïeng jong ki paidbah lyngba ki lynti ki synkien, ne don ka jingtwa jong ki pynthor kba hynrei mynta ka la don ruh ka jingtwa khyndew ha ki jaka rep jong ki nongrep ka thaiñ Ri War.
Katkum ka jingïoh lum jingtip la ïathuh ba ka jingtwa khyndew jong ki ranab lum ka dei ha thaiñ Manad ha kaba haduh 13 tylli ki jaka rep jong ki nongshong shnong jong ki 5 shnong kata ka shnong Mawbidong, Pyndenlyngdoh, Lummawbah, Manad bad Pyndensohlang ki la shah pynjulor noh ha ki bor ka mariang.
Halor katei ka jingshah ktah ki jaka rep katkum ka jingïathuh jong ki katto katne kiba dei trai jaka rep u bah Shiningstar Shangdiar, kong Ibanniarlyne Syiemlieh, bah Kharestar Kharbhih, bah Kupborlinsar Syiemlieh, bad kiwei de ki nongrep ki la pynpaw ka jingsngewsih kaba khraw halor kitei ki jingshah pynjulor ki jaka rep ba ki ju im bad kamai jakpoh ha ka kam rep ka riang lyngba ka jingleit die ïa ki mar rep jong ki ba kynthuh naduh u kwai, u tympew, u sohmarit, u synsar, ki kynja soh bad kiwei de ki mar rep ki la shah pynjulor baroh na ka daw ka jingtwa ki lum bad ka jingshah tap noh ha ka khyndew.
“Une u snem ba mynta u la long shisha u snem jong ka nem sniew ba shyrkhei ba kim shym la ïohi bad ïoh mat shisha naduh mynno mynno ruh ha ki phew snem ba la dep tang u snem ba mynta", ong ki nongrep bad ka la jia ba wat ki lum bad ki jaka rep ki la twa lut kaba ym lah mutdur shisha ha kaba ka jinghap ka khyndew ka la long kum 200 metre ei ei ka jingheh bad ka jingjrong la i kumba 2 kilometres ei ei ba ka khyndew ka la hap na kine ki jaka rep jong ki.
Ha kaba ïa dei bad ki lad jingïarap na ki bor sorkar, ki nongrep ki la ïathuh ba ki la leit ban mih ruh ban pan jingïarap napoh jong u ophis Block Development Officer, C&RD Block Mawkyrwat bad kumjuh ruh napoh ophis jong ka District Horticulture Officer (DHO), South West Khasi Hills District mynta ka taïew bad ki la buh ka jingkyrpad ba lyngba kine ki tnad ophis bad kumjuh ruh ka sorkar jylla kin sngewbha ban thaw lem ki lad ki lynti ne ai ki jingïarap na ka bynta jong ki nongrep halor kine ki jingshah pynjulor, namar kum ki nongrep ki la duh jingkyrmen ha baroh ki liang.
“Nangno ngin ïoh biang ban thung ne ïoh biang ïa ki symbai jingthung ban pyndap pynbiang ïa ka ïing ka sem na ka bynta une u snem bad ha ki snem ban wan namar ba kine ki jaka ki la syllen lut bad sa tang ki riat ki ram kim i donbor shuh ban dang leh ei ei ïa ki jaka rep jong ki", la pynpaw ki nongrep jong ka thaiñ Manad.
Ha kajuh ka por ki la ong ruh ba katkum ka jingïoh jingkheiñ jong ki ïa ki mar rep kiba mih na kitei ki jaka manla u snem ki kot haduh 1 lak tam ki don ruh kiba haduh 3 lak ei ei ki jingpynmih pisa kynthup lang ïa baroh ki mar rep kiba mih na kitei ki jaka kiba la shah ktha bad shah pynjulor ha ki bor jong ka mariang.
Ym tang kata, ba ki la buh ka jingkyrpad ïa ki ophis sorkar, hynrei da ka mynsiem jong ka jingsngewkhia ki la buh ka jingkyrpad ruh ïa ki nongmihkhmat naduh u MLA bad MDC ba kin sngewbha ban tuklar bad thaw lem ki lad ki lynti ban ai jingïarap na ka bynta ki jong ki ba ki la mad kum ha kane ka apot.
Nongstoiñ, Jylliew, 30: Ha ka jingïalang paidbah ïa kaba la pynlong mynta ka sngi ha Bishop Hall New Nongstoiñ da ka seng United Democratic Party, kaba dei ruh ka sngi ban pynskhem ïa ki nongkitkam ba thymmai jong ka UDP Youth Wing West Khasi Hills District, u bah Kyrmen Shylla myntri sorkar ka jylla Meghalaya, u la ong ba haba khmih ïa ka Nongstoiñ la isynei shisha bad u kwah eh ban ai jingïarap.
Hynrei yn leh kumno namar la khanglad noh da u myntri rangbah ka jylla Meghalaya.
Ha katei ka sngi pynskhem ïa kitei ki nongkitkam jong ki samla na ka liang jong utei u myntri u ba bad ruh kum u President ki samla UDP sengkmie, um shym la ai jingkren ei ei hynrei tang khyndiat kynsoit ki kyntien kitbok kit rwiang, kyrkhu kyrdoh namar kiwei pat kiba la ai jingkren kham ha shuwa ki la dep kren lut.
Hynrei, utei u myntri u la ong pat ba ka seng jong UDP ka ai tiket tang ïa kita ki briew kiba don ka bor bad kiba I tikna ban jop.
Katba na ka liang u Bah Pius Marweiñ u la ong ba ka Congress ka la kylla Zero bad ïa ka NPP ruh ki paidbah ki la ngiah.
U MLA ka Ranikor konstitwensi haba ai jingkren, u la kynthoh tyngeh ïa ki ar tylli ki seng heh kynthup ïa ka seng Congress bad ka NPP, ha kaba u la ong ba ki paidbah jong ka jylla Meghalaya mynta ka kynti ki la ngiah lut ïa kine ki seng National Party, namar ki la ïohi ïa ka jingsniew jong ki haba ïadei bad ka synshar khaddar lyngba ki kam kiba la paw tyngkreiñ.
U la ong ba ki paidbah ki khmih dngong pat sa ïa ka seng UDP, da ka jingangnud bad ngeit ba dei tang kane hi ka seng, ka ban sa lah ban lamkhmat ïa ka jylla ha ki por ki ban sa wan, namar wat ki paralok Garo ruh ki la shaniah bha ïa ka seng UDP.U la ong ruh ba shibun ki sitting MLA bad ki sitting MDC ki ban sa pynïasoh bad kane ka seng, hynrei ïa mynta um pat lah ban ïathuh dei mano.
U la kop ruh da kaba ong ba ha Nongstoiñ, Rambrai bad ka Mawshynrut, ka UDP ka don ïa ka jingkyrmen ba ban ïoh ban kheit ïa u soh u ba thiang ha ka elekshon ban wan.
Na ka liang u bah Kyrmen Shylla President UDP Youth Wing seng kmie u la pynskhem bad kyrkhu kyrdoh ïa ki nongkitkam ba thymmai jong katei ka tnad ki samla na ka bynta ka samoi treikam 2022 haduh 2025.
Ki nongkitkam kiba thymmai ki kynthup ïa u samla Moslandar Marngar President, samla Wanphailang Dkhar Working President, samla Shootingstar Nongsiej General Secretary, u samla Rinaldi Kharbani kum u Chief Youth Organiser u ba dei ruh uwei na ki nongshna phlim ba pawnam bha jong ka thaiñ, bad kiwei kiwei ki Nongsehsorni jong ka seng.
Kiwei pat kiba la sakhi lang ïa kane ka sngi ki long u bah Equator Nongrang MDC barim ka Mairang, bah Balajied Synrem MLA ka Shylla bad kiwei kiwei ki riew rangbah bad longkmie.
Khliehriat Jylliew 30: Ka District Project Management Unit jong ka Meghalaya Basin Management Agency East Jaiñtia Hills District, mynta ka sngi ka la khot pynlong ïa ka prokram ba kyrpang kaba la pynsngew sha ki paidbah ïa ka jinglah ki shiphew ngut ba kynthup ki kynhun bad ki Dorbar Shnong ban poi sha ki thong bapher bapher ban kyntiew ïa ka longbriew man briew bad ka imlang ka sahlang bad ka ïoh ka kot, kaba la khot ha ka ktien nongwei “Knowledge Sharing Event of Best Practices"U Deputy Commissioner ka East Jaiñtia Hills District, u Abhilash Banarwal, IAS, uba long u kongsan ha kane ka prokram, u la pynpaw ka jingsngew kmen ban ioh kum kane ka lad ha kaba kine ki ba la poi sha ka thong ki lah ban iasam lem ïa ki buit ki sap jongki sha kiwei pat, halor ka jinglah jong ki ban kyntiew ïa ka ïoh ka kot, ka bha ka miat, ka khuid ka suba ha ki shnong ki thaw bad ha ka imlang ka sahlang, u la ong ruh ba ka East Jaiñtia Hills District ka long kaba donbok shibun bha namar ka jingdon ki heh sorkar kiba trei shitom, kiba kloi ban iarap, ban iatreilang, kiba na ki tnat sorkar bapher bapher, namar ba ka jylla Meghalaya ka dang dei ka jylla kaba dang bun kiei kiei kiba dang hap wanrah na shabar ka jylla, kumta u la kyntu ïa ki paidbah ba kin shim ïa ka kabu ban wan sha khmat ban iatreilang bad ki tnat sorkar ban dup lah ban kyntiew shuh shuh ïa ka ioh ka kot, ka roi ka par, ka bha ka miat, ka khuid ka suba bad ban kyntiew ruh ïa ka khaiï ka pateng.
Ha kaba iadei bad ka skim pynlang um (Water Conservation & Irregation) ba la pyntrei da ka Village Employment Committee Iongkaluh, u Secretary VEC, u bah Pynshngaiñlang Kyndait u la iathuh ba ka VEC ka la shim ïa ka tyllong um na kawei ka wah rit ka ‘Thwai Thlen’ bad ka VEC ka la shna da ki check dam kiba paka bha, ïa ka um la shna ha kata ka rukom ba ki briew ki lah ban pyndonkam ha kiba bun ki bynta bad ha kajuh ka por ïa ka um la pyniaid ruh sah ki lyngkha, ki hali na ka bynta ka rep ka riang, ïa kane ka check dam la iarap synrop lang ruh da ki skim na ka MrghaLAMP bad ka skim jong ka MGNREGA, la ong ba kane ka la ïarap shi katdei eh ha kaba kyntiew ïa ka rep ka riang ha shnong ha thaw.
U Secretary jong ka Villagae Employment Committee Jalyiah, u bah S.Dkhar, u la ïathuh ba ïa kane ka IVCS la register ha ka 4 tarik u rymphang 2021 tang 360 ngut ki dkhot, hynrei tang hapoh ki kyndiat bnai kane ka kynhun IVCS ka la kiew irat bad kynthup ïa ki 345 tylli ki long iïng, kane ka kynhun ka dei kaba ki ju pynlang pisa bad ai ram pisa ïa ki para dkhot ban kyntiew iwei ïa iwei pat, la ong ba ka pisa kaba don mynta ka la kot haduh T21,25,000 (arphew wei lak ar phewsan hajar tyngka) bad ka pisa kaba la ai ram ka dang don T.6,22,000 tyngka (hynriew lakar phaew ar hajar), lah ban ong ba kane ruh ka dei kawei na ki lad ban kyntiew ïa ka roi ka par.
Ka Secretary jong ka kynhun ‘Shankylliang Producer Group Sohkymphor, ka kong Jency Suchiang, ka la iathuh ba kane ka kynhun ka dei kawei na ki nuksa na ka bynta ban kyntiew ïa ki kynthei kiba dop ka sap ban shna jingshna da ki kti bad ki ju iatrei lang kum ka kynhun ban kyntiew iwei ïa iwei pat ha kaba ïa ki jingshna ba ki shna la ju pyni nam ha ki Mela, ki ïew pyni nam ba la pynlong ha Khliehriat bad ha Latyrke bad ha ka International Buyers and Sellers Meet ba la pynlong ha Shillong, la khmih lynti ba kane ka kynhun SHG na Sohkymphor kan nang ïai kiew na ka por sha ka por.
U Waheh Shnong jong ka shnong Mukhaialong, u bah Hunderd Phawa, u la kren halor ka lah ban pynbha pat ïa ka wahduid ba ju tip kum ka Moolawar kaba don ha shnong Mukhaialong ka bym long shuh ban pyndonkam la bun bun snem kaba na ka daw ka jingtih dewiong, hynrei da ka jingiatreilang ki bor shnong ba kynthup ki Committee shnong ryngkat bad ka tnat MINR, ka MBDA ha u snem 2017 da kaba pyndonkam da ki maw shun ïa ka um ha kane ka wah la lah pat ban pynkhuid bad mynta ka la kylla bha kam long acid shuh bad ka la long ka jingmyntoi ïa ki 170 tylli ki longiïng kiba pyndonkam um na ka wah rit Moolwar.
U Assistant Waheh shnong Moolamylliang, u bah Damewanhi Rymbai u la pynsngew halor ka jinglah ka shnong Moolamylliang ban wanrah ïa ka khuid ka suba kaba la sdang naduh u snem 2014 haduh ban kan da ioh ïa ka nam kum ka shnong kaba khuid tam ha ri lum Jaiñtia, u la kren ruh shibun kiei kiei kiba iadei bad ka khuid ka suba.
U bah Sunshine Ryngkhlem, uba na ka shnong Wapung Skur, u dei uwei na ki nong ri sniang ba paw ha East Jaiñtia Hills District bad u la sdang ïa kane ka kam naduh u snem 2006 bad mynta u ri haduh san phew tylli ki sniang, u ri ruh ïa ki ngap bad die ïa ki um ngap, kine ki kam ki la iarap ïa u ha ka ioh ka kot bad ka kamai kajih.
Ka kong Ïahphang Dkhar, ka nongrep soh strawbarry kaba na ka shnong Tuber Sohshrieh ka la pynsgew ïa ka jingiaid lynti jongka ha kane ka kam rep soh, ha kaba ka la die ïa ki soh bad mynta ka la lah ban pynmih ruh ïa ka umsoh bad ka don ruh la ka jong ka Processing Unit, kane ka la ïarap ban kyntiew ïa ka kamai kajih jong ka na ka por sha ka por.
U bah Marius Tlang, uba na ka shnong Umrangso, une ruh u dei u nong ri sniang bad u nong rep soh trun uba la kiew bha bad uba la ioh shibun ki jinghikhai na ka tnat ICAR bad mynta u la rep haduh 30,000 tylli ki tynrai sohtrun bad shibun ki sniang ruh u ri.
U bah Serious Dkhar, uba na Ladwah Wapung, u la pynsngew ïa ki jingiaid lynti jong u kum u nongrep syntiew, uba la pyndep ruh ïa ka jingshah hikai na ka tnat ICAR ha u snem 2019 u la plie ïa ka dukan die syntiew ha Ladrymbai.
Ka kong Kyrsiew Ryngkhlem, kaba na shnong Wapung Skur, ka dei ka longkmie kaba shna ïa ki sboh ban thung jingthung (sboh organic) bad ong ba mynta ki la bun bha ki briew kiba wad ïa kane ka sboh ba ka shna namar ba ka long ka sboh kaba bha ban thungjingthung, kumta kane ka jingdie jongka ïa ka sboh organic ka dei ka lad kamai kaba kyntiew ïa ka ioh ka kot jong ka.
Nongpoh, Jylliew 30: Ka seng Federation of Khasi Jaiñtia and Garo People (FKJGP) Western Zone kala dawa naka sorkar bad ka tnad PWD ba ka dei ban shimkhia halor ka jinglong jingman jong ka jingkieng Lailad ha Ri-Bhoi kaba la buh jingma ïaka leit ka wan ki paidbah namar katei ka jingkieng kala sdang ban tor bad don ruh ki dak.
Ka jingkieng Lailad ka dei ka jingkieng kaba la tei naduh u snem 1986 bad kadei ruh kawei naki jingkieng ban pynïasoh ïa spah tylli ki shnong jong ka thaiñ Ri-Bhoi Sepngi bad kaba donkam eh ha katei ka thaiñ ha kaba wat naka liang ki nongïalam shnong kila ju dawa ruh naka por shaka por ban shna noh da ka jingkieng thymmai namar kam long shuh wat ban ïaid ki kali kit khia kiba palat ïaka 9 ton.
Naka liang u Bah C Doloi President ka FKJGP Western Zone u la ong ba kum ka seng da ka dap da ka jingsngewkhia kaba jur halor ka jinglong jingman katei ka jingkieng kaba la don ruh ki dak bala pyntor ïa katei ka jingkieng kaba lah ban buh jingma ïaki paidbah bad lah ruh ban khyllem ha kano kano ka por.
Namarkata naka liang ka seng kala dawa naka sorkar ba kadei ban shimkhia ban shna thymmai ïa katei ka jingkieng naka bynta ka jingbit jingbiang bad ban nym buh jingma ïaki paidbah haka leit ka wan.
Nongpoh, Jylliew 30: Ha kawei na ka jingjia shah thombor ka longïing ha Ri Bhoi bad kaba la jia la kham slem naduh u bnai Kyllalyngkot mynta u snem, kawei ka longïing ka la mad ïa ka jingsngewsih khtang hadien ba ka bor shnong ka la thombor pyrshah ïa katei ka longïing da kaba kynnoh ba kam dei ka nongshong shnong ba pura katei katei ka shnong.
Kane ka jingjia ka la jia ha ka Shnong Pathordaro ba hap ha Phatharkhmah Police Outpost ha Ri Bhoi bad kane ka longïing kaba la mad ïa kane ka jingjia ba shah thombor ha ka bor shnong ka dei ka longïing jong ka Kong Regina Marbaniang.
Kumba la ioh lum jingtip da u Mawphor, kane ka jingjia shah thombor ka la pynlyngngoh ruh ïa katei ka longïing ba ka bor shnong ka la kynnoh ïa katei ka Longkmie ba kam dei satia ka nongshong shnong ba pura ka Shnong Pathardaro bad kam don hok ban shong ban sah ha katei ka shnong.
Haba la ioh ban ïa kren bad u Mawphor, wat la kane ka jingjia ka la jia naduh u bnai Kyllalyngkot jong une u snem, kane ka Longkmie wat la ka duna ha ka liang ka jingnang jingtip bad kaba long ruh ka longïing baduk ka kwah ban ioh ïa ka jingbishar bahok bad dei lyngba ki kam thombor ka shnong la pynlong ïa ka ba kan leit ban ujor ne pyntip sha ki bor pulit ka Patharkhmah Police Outpost ban leh ïa kaba donkam katkum ki kyndon jong ka aiñ.
Ka la ïathuh ba ka nongïalam shnong bad ki nongshong ka Pathardaro ha ka jingïalam u Rangbah Shnong, u Bah Opos Mawnai ha ka 24 tarik u Kyllalyngkot 2022 ki la wan sha ka jaka shong jaka shong jaka sah jongka bad kaei kaba la pynsngewsih kthang bha ïa ka kum ka longïing ba kitei ki nongïalam bad ki riew rangbah ki la pynjot naphang ïa u kwai bad u sohtrun ba ka la rep bad thung na ka bynta ka jingmyntoi jong ka ïing ka sem.
Ka la ïathuh ruh kane ka jingwan thombor jong ki ruh kam don nongrim hangno hangno ruh bad kaei kaba ki la pynpaw ka long ba kam dei ka nongshong shnong ka shnong Pathordaro wat la ka dei kaba la pun la kha ha katei ka shnong kaba la pynkha shnong na ka Shnong Umkynsir.
Ka la bynrap ruh da kaba ong, nalor ba ki la wan ban pynjot ïa kitei ki jingthung jingtep jongka da kaba kynnoh ba kam dei ka nong shong shnong katei ka shnong ba ka hap ban mih noh na katei ka shnong, kane ka bor shnong ka la pynduh ruh wat ïa ka umkor ba la tan um sha ka ing jongka lyngba ka skhim Jal Jivan Mission.
Dei halor katei ka jingshah thombor ha katei ka shnong, kane ka Longkmie ka la ong ruh ba ka da sngewsih khtang halor kane ka jingshah thombor, ha kaba kum ka nongshong shnong kam ju pyrshah ïa ki kam shnong ki kam thaw bad namar kane ka jingleh thombor ka la hap ban pyntip sha ki bor pulit ha kaba ïa kane ka kam mynta ka dang don hapoh ka jingbishar ka ïing bishar ka District and Session Judge ha Nongpoh ban ai ïa ka jingbishar kaba hok, ka la bynrap.
Ka Sorkar Meghalaya Democratic Alliance (MDA) hynne ka sngi thohdieng, ka la thung ïa ki 4 ngut ki MLA ka Congress kum ki Chairman ha ki tnad bapher bapher bad ka Sorkar ka la leh ïa kane kum ka jingai sngewbha ba ki wan kyrshan ïa ka Sorkar Jylla.
Katba ïa I Dr Ampareen Lyngdoh iba dei i nongïalam ka Congress Legislature Party (CLP) ym pat thung ha kano kano ruh ka shuki bad la ïoh jingtip ba i lah ban rung pynban ha ka kynhun myntri hadien ka Dorbar Mang Tyngka namar i la thikna beit ban pynïasoh sha ka NPP.Kine ki saw ngut ki MLA ki kynthup ïa u Bah PT Sawkmie, Bah Mohendro Rapsang, Bah Mayralborn Syiem bad Bah Kimfa Marbaniang.
Ïa i Nongïalam ka Congress Legislature Party (CLP) Kong Ampareen Lyngdoh, ka Sorkar kam pat shym la pynbna satia ïa ka jingaikam hynrei la khmih lynti ba in ïoh ïa ka dohkshong namar ka jinglong nongïalam jong ki MLA ka Congress.
Ka tyllong khubor ba la ïoh ka ïathuh ba ka lah ban don ka jingbujli myntri hadien ka Dorbar Mang Tyngka bad ka don ka jingïakren ban pynrung ïa i Kong Ampareen ha ka shuki Myntri Sorkar namar ine i la thikna beit ban ïa aireng na ka NPP ha u 2023 bad sa kawei ruh ym don myntri kynthei ha kane ka kynhun myntri jongka sorkar MDA.Kat kum ka jingpynbna ba pynmih daka Sorkar, u MLA ka Congress na Mawlai Bah PT Sawkmie bad MLA ka West Shillong Bah Mohendro Rapsang kila shah thung kum ki Co-Chairmen ka Meghalaya New and Renewable Energy Development Agency (MNREDA).
U MLA ka Congress na Nongpoh Bah Mayralborn Syiem ula shah thung kum u Co-Chairman ka Meghalaya Industrial Development Corporation (MIDC) bad MLA ka Rambrai-Jyrngam Bah Kimfa Marbaniang ula shah thung kum u Co-Chairman ka Meghalaya Government Construction Company (MGCC).
Ïa kine ki MLA la thung ha ka kyrdan A+category ha ryngkat bad ki jingmyntoi ba ki dei ban ïoh.
Nalor kine ki MLA ka Congress, ka Sorkar kala thung ruh ïa u MLA barim Limison D Sangma bad Billykid A Sangma kum ki Co-Chairmen ka Meghalaya State Planning Board (MSPB) bad ïa u Dr.Raju Azad kum u dkhot ka MSPB.Hadien ka jingïohi ïa ka jingkren bad jingpynpaw ki nongïalam Seng Riewlum ha kine ki sngi baladep ba ki paidbah kidei ban ailad noh ïa ki (Seng Riewlum) ban ïalam ïa ka jingsynshar, ki nongalam na ki National Party ki bym kwah ban pynpaw kyrteng ki la ther kylla da kaba kylli mynno ki paidbah kim ju ailad ïa ki Seng Riewlum ban synshar?Uwei u MLA barim ka Congress, u la ong ba naduh ba ka Meghalaya ka la ïoh la ka jong ka jylla, ki paidbah ki la jied ïa ki Seng Riewlum bad ailad ruh ïa ki ba kin alam ïa ka jingsynshar, hynrei man ka por ba ki ïoh lad ki la fail ne kim shym la lah ban ïalam ïa ka jingsynshar.
“Man ka khep ba ki paidbah ki la ailad ïa ki Seng Riewlum ne kiba ju kam ba kidei kita ki Seng ieit ri, ka sorkar kam ju neh, hynrei ka la khyllem beit shiteng por namar ka jingïaknieh shuki para ma ki", la ong uwei u nonglam ka Seng Congress.
Da kaba sot na ki jingthoh ne ka histori jong ka saiñpyrthei ha Meghalaya, ki nongalam ka Congress ki la ong ba ha u snem 1978 ruh la ïalam ïa ka jingsynshar da ki Seng Riewlum lyngba kata ka sorkar lai lama.
Hynrei baroh ki paidbah khamtam kiba la tymmen ki tip katno kaneh.
Wat la katta ruh ha ka elekshon 1983 ruh la alam ïa ka jingsynshar da ka APHLC, ka HSPDP kiba jop mar 15 ngut ki MLA bad ka PDIC kaba jop 2 ngut ki MLA.Hynrei tang da ki bnai kane ka sorkar ka la khyllem noh.
Ha u 1988 ruh la ïalam biang ïa ka jingsynshar da ki Seng Riewlum, hynrei kam shym la neh, haba ka HPU ka kylla ktien noh ïa ka jingïapynbeit bad u Purno Sangma.
Ha u 1998 ruh ki Seng Riewlum ki la ïalam biang ïa ka jingsynshar bad ha katei ka snem lei lei ka UDP hapoh ka jingalam u (L) Bah EK Mawlong ka la jop haduh 21 Seat.
Ka sorkar ba ïalam u (L) Bah BB Lyngdoh ka la ïaid tad haduh ban da aiti ïa ka kam Myntri Rangbah ha u Bah Kek Mawlong.
“Hynrei baroh ngi tip jia aiu ïa u Bah EK Mawlong, haba ka UDP ka la pynkhyllem hi ïa ka sorkar da kaba pynpait ïa ka UDP bad thaw da ka MDP", la ong uwei u nongalam ka BJP ba la don naduh ka por jong u (L) Bah TH Rangad.
Wat ha ki sorkar kiba hadien kum ha u 2003 ki Seng Riewlum ki la ïadon bynta hi bad ka sorkar, ym dei ba ki shong beit ha ka Liang Pyrshah.
Shuh shuh kine ki nongalam jong ki National Party, ki la ong ba ha u 2008, wat haba ka NCP ka la jop khambun ban ïa ka UDP, hynrei ïa ka jingïalam ïa ka sorkar la ailad ha ka UDP ha kaba u (L)Dr.Donkupar Roy, u la long u Myntri Rangbah.
Hynrei ka sorkat ka la neh tang shi snem.
“Mano ba pynkhyllem ïa kane ka sorkar.
Hato ym dei hi ki MLA Seng Riewlum?", la ong kine ki nongalam.
Ki la pynpaw ruh ba wat ha kane ka sorkar MDA ba mynta ruh, ki nongïalam jong ki Seng Riewlum kiba don ha ka sorkar kim shym la lah ban pynpaw ïa ka jingtbit jong ki, khamtam lei lei hapoh ïing dorbar thawaiñ, ha kaba ïa kiba bun ki kam la hap leh hi da u Myntri Rangbah bad ki Myntri kiba dei na ki National Party.
Kine ki nongalam ki la ther tyngeh ïa ka jingkren kjeh ki nongalam Seng Riewlum ban ai lad ïa ki ba kin ïalam noh ïa ka jingsynshar, katba ynda la ailad u paidbah, kim lah pat ban ïalam ïa ka sorkar.
Uwei u MLA ka National Party, u la buh ka jingtynjuh ïa ki Seng Riewlum ba kin kdew ne sei mano na ki nongalam jong ki Seng Riewlum uba la lah ban shimti ïa ka kam Myntri Rangbah lada u paidbah u ailad ïa ki ha u 2023.
Shillong, Lber, 22: Ki nonghikai skul Adhoc kiba don hapoh ka shatri jong ka Federation of All School Teachers of Meghalaya (FASToM) ha ka sngi Baar ki la bteng ïa ka jingïakhih kaba jai jai da kaba ïaid paidbah na jan ka ophis treikam jong ka All India Radio sha madan Malki namar ka jingleh bym patiaw jong ka Sorkar halor ki mat jingdawa ban kyntiew kyrdan Deficit System/Deficit Pattern ïa ki skul Adhoc bad ban pynkiew noh ïa ka jingsiew tulop sha ki nonghikai skul Adhoc.
Ïa mynta, ki Nonghikai skul Adhoc Lower Primary ki ïoh jingsiew tang T.12,000 shi bnai, ki nonghikai Upper Primary ki ïoh T.16,000 shi bnai, ki nonghikai Secondary ïoh T.20,000 shi bnai bad ki nonghikai Higher Secondary ki ïoh T.24,000 shi bnai.
Namar ka jingbthah jong ka Deputy Commissioner jong ka East Khasi Hills District, la sakhi ba ki don tang 20 ngut ki nonghikai kiba la ïohlad ban ïashim bynta ha ka jingïaid paidbah mynta ka sngi ban pynsngew ïa ki jingdawa sha ka Sorkar.
U Executive Member ka FASToM u Samla Mayborn Lyngdoh ha ka jingïakren bad ki lad pathai khubor u la ong ba ka Seng kan dang ïai bteng ïa ka jingïakhih katba ka Sorkar kam pat pynurlong ïa ki ar tylli ki mat jingdawa.
U la pyntip ruh ba ka FASToM ka la shim ïa ka rai ban pynlong sa ka jingïashong kyllaiñ myngngor ba khlem pud sngi hakhmat ka ophis treikam jong ka Meghalaya Board of School Education, Regional Office ha nongbah Shillong.
“Namarba ki nonghikai kin hap leit ap eksamin na ka jingdon jong ka eksamin SSLC bad HSSLC, ngi la rai ban ïa bujli manla ka san ngut ha ka shi sngi khnang ba kan ym ktah ïa ka eksamin jong ki khynnah.
Ynda la kut ki eksamin, ngin sa pynjur ïa ki jingïakhih tad haduh ba ka Sorkar kan da pynurlong ïa ki jingdawa," u la ong.
Shillong, Lber 22 : Ka Hynniewtrep Integrated Territorial Organisation (HITO) da ka mynsiem kaba sngewkhia ka la ai ka jingujor shaka Chief Secretary ka jylla I Kong Rebecca V Suchiang halor ka jingpyndonkam bakla ïa ki kali sorkar hapoh ka jylla.
Lyngba kane ka shithi ka HITO ka la pynpaw da kaba ong “ Ngi kyntu ïa phi ba phin bthah ïa baroh ki heh jong ki tnad sorkar bapher bapher ba ki ophisar kim dei ban pyndonkam bakla ïa ki kali sorkar na ka bynta ki kam shimet jongki kum ha kaba leit buh skul ïa ki khun, leit ïew leit hat ne kino kino ki kam shimet".
Hooid ha kiwei kiwei ki jylla ruh ka don ka jingpyndonkam bakla ïaki kali sorkar hynrei la sngewdei ban dawa ba ha kane ka jylla Meghalaya dei ban pyndonkam tang ha ki kam sorkar beit.
Ka log kaei kaei kaba sngewthamula ba ka sorkar na ka por shaka por ka pynpaw ba kam don pisa ban siew ïa ka tulop ki nonghikai ne ban pynïaid ïa la ki jong ki Ambulance hynrei ïa ki kali sorkar la shah ban pyndonkam bakla namar ka umphniang la shu theh beit da ka pisa sorkar.
Kane ka jingïoh ban pyndonkam bakla ïa ki kali sorkar da ki nongtrei sorkar bad kiba haïing hasem jongki ka dei namar ym ju buh jingkheiñ satia da ki nongniah kali ne ym ju don logbook ban buh ïa tarik, por, jaka ba ka kali ka ïaid bad halor kane la kyntu ïa ka Chief Secretary ban pynmih hukum ba baroh ki tnad sorkar ki dei ban buh da ki logbook.
Hynrei ki don pat ruh ki heh sorkar kiba la shah ba kin pyndonkam ïa ki kali ba ki ïoh na ka sorkar katba ki mon.
Na ka bynta kiba bun donkam ban buh beit da ka logbook ne ban phah thep petrol ne diesel hi ïa ki kumba 50 %.
Kumta ka seng ka kyrmen ba ka CS kan shim khia ïa kane ka kam na ka bynta ka bha ka miat bad ban kham pynduna ïa ki jingpynlut phut ïa ka pisa sorkar.
Kane ka long kat kum ka jingthoh ba la phah sha ka CS da u President bah Donbok Dkhar bad General Secretary bah Wanbun N Dkhar.
Shillong, Lber 22 : U President jong ka HSPDP, Bah KP Pangniang ha ka sngi Ba-ar u la kob ba baroh arngut ki MLA jong ka party da lei lei ruh kin ym shah pynbiej ne shah ngop ban leit ïasoh noh bad ka party NPP.Katei ka jingkob jong u President kadei halor ka jingkylli ba haduh katno ka party ka sngewskhem ba ki arngut ki MLA jong ka ba kynthup ïa u MLA ka Sohiong bad MLA ka Mawkyrwat, kin aireng biang na ka tiket jong ka party ha u snem 2023.
“Ngim don jingma satia watla bun ki khubor hamsaïa ki ong ba kin don ki MLA jong ka HSPDP kin leit ban ïasoh noh sha kiwei pat ki seng saiñpyrthei.
Hynrei kane kan ym jia satia ha ka party jongngi," la ong u Bah KP Pangniang.
Nalorkata, u ong ruh ba kane ka elekshon MLA ha u 2023 kadei ka jingsdang ba ka HSPDP kan ïoh ban jop kham bun shuh shuh ka jingdon ki MLA.Shuh shuh haba jubab halor ka jingkylli, u President ka party u la ong ruh ba ka jingsngewskhem jong ki kadei namar haduh mynta dei tang ka party HSPDP kaba dang bat ïa ka jingtreikam kaba beit bad kaba ryntih bad dei na katei ka daw ki kyrmen ba kan ym don satia kano kano ka jingma.
Lah ban kdew hangne, ba kitei ki arngut ki MLA jong ka HSPDP ki kynthup ïa u Bah Renik Lyngdoh Tongkhar, MLA ka Mawkyrwat ba dei ruh u Myntri ka tnad PHE bad kumjuh u MLA ka Sohiong, Bah Samlin Malngiang.
Kitei baroh arngut ki la donlang ruh ha katei ka jingïalang jong ka CEC jong ka party ha katei ka sngi.
Kumba long haduh mynta hi, ka HSPDP ka don tang arngut ki MLA bad arngut ki MDC ha KHADC.Shillong, Lber, 22: Ka Sorkar jylla dang shen ka la phah da ka jingthoh sha ki briew kiba duna dkhotmet lyngba ki ophis jong ki Child Development Project Officer, ICDS Porject ba kin jied noh tang kawei napdeng ki ar tylli ki skhim ba ka Sorkar ka ju ai jingïarap kum ka jingmyntoi.
Kumba ju long baroh shikatta, ki briew kiba duna dkhotmet ki ju ïoh jingmyntoi lyngba ka Chief Minister Social Assistance Scheme (CMSAS) kaba T.500 shi bnai bad kawei pat ka dei kaba la tip kum ka Unemployment Allowances kaba dei ka skhim na ka ophis jong ka tnat Social Welfare kaba T.1000 shi bnai.
U President jong ka Khasi Disabilities Association (KDA) u Bah Starwin Kharjana ha ka jingïakren bad ki lad pathai khubor ha ka sngi Baar u la ong, “mynta ka Sorkar ka la bthah ïa ngi kiba duna dkohtmet ban jied tang kawei na kine ki ar tylli ki skhim.
"U la ong katkum ka shithi ba la phah da ka Child Development Project Officer, ICDS Project ïa kaba la pynpaw lang ki kyrteng jong ki nongïoh bynta ba mynta kim lah shuh ban ïoh ar tylli ki skhim hynrei kin hap ban jied tang kawei bad nalor kata la ai por ruh ba kin pyndap ïa ki kyrteng haduh ka 18 tarik mynta u bnai.
Une u nongïalam jong ka KDA ula ai ka jingïaroh ïa u MLA ka Umroi Constituency u Bah George B.Lyngdoh uba la rah hapoh ka Dorbar Mang Tyngka jong ka Iingdorbar Thawaiñ ka jylla ba dang shu kut shen ba ka Sorkar ka dei ban pynlong aiñ noh ïa ka Aiñ Rew ba la tip kum ka “Meghalaya Compulsory Protection of Welfare of Children with Special Needs Bill, 2022," ba ka Sorkar kan ai jingithuh noh ïa baroh ki khynnah kiba don jingduna ha ki dkhotmet kaba ym duna ïa ka 40 percent bad ba ka Sorkar Jylla ka dei ban pynrungkam ïa ki khynnah kiba wan na ki longing longsem ki baduk.
Haba pynpaw ba ka hok jong ki briew kiba duna dkhotmet kam pat treikam pura ha kane ka jylla Meghalaya, u Bah Kharjana u la ong, ‘ka aiñ Right to Persons with Disabilities Act haduh mynta hi kam pat treikam pura hapoh kane ka jylla Meghalaya.
Lada ka treikam pura, ngin ïoh nong shikatdei eh ha ka ïohjam ïohjam, kino kino ki skhim kiba ngi dei hok ban ïoh, hynrei haba ïanujor haduh mynta kam don satia kum kata.
"“Baroh ki hok jong ki briew kiba duna dkhotmet ladep thoh lut ha ka Aiñ bad nga kyrpad ïa ki MLA lada ki don ka jingsngew na ka bynta jon gngi kin kyrpad hapoh ka ingdorbar thawaiñ ba ka Sorkar kan pyntreikam pura ïa kane ka aiñ Right to Persons with Disabilities Act," la kyrpad une u nongïalam ka KDA ïa ki MLA.Shuh shuh u la ong ruh ba ka jingkren jong u MLA ka Umroi hapoh ka Ingdorbar Thawaiñ dang shen kan kyrsiew thiah ïa ka Sorkar Jylla ba kan leh eiei.
Shillong, Lber 22 : Ka Bharatiya Janata Party (BJP) mynta ka sngi Ba Ar ka la rai ba ka jingbishar bniah biang ïa ka Reservation Policy (RP) bad ka Inner Line Permit (ILP) ki long ki ar tylli ki mat ba kongsan ba ka Party kan kynthup ha ka Manifesto jongka na ka bynta ka election MLA 2023.
“ Ka Party ka kyrshan ïa ka jingdawa u MLA jong ngi u bah A.L Hek ban mang 40 % na ka bynta kia duk ba kyrduh ha ka bhah kam" ong u bah Easrnest Mawrie President ka BJP.U la ong ba ka jingbishar bniah biang ïa ka RP ka dei ka jingdawa kaba la slem bah jong ki paidbah bad kumta ha kane ka kynti yn kynthup ïa kane ka mat ha ka Manifesto ka BJP.Haba la kylli hato kane ka Policy kam dei tang ka bynta ki Khasi-Jaintia bad Garo, u bah Mawrie u la ong “ Kaba ngi ïakren ka dei ban buh bhah ïa kiba duk ba kyrduh namar haduh mynta hi 80 % na ki nongshong shnong ki dang dei ki paid nongrep bad ki dei ki BPL ne kiba duk ba kyrduh.
Kumta ban ïarap bad kyntiew ïa ki bym don lad ne bor kumba don kiba bit ba biang ngi dawa ba dei ban ai bhah kyrpang ïa ki ha ka jingthung kam thung jam bad dei tang kane kaba lah ban weng ïa ki jingeh jongki".
U la ong ka jingpyntreikam ïa ka ILP ruh kan long kawei na ki mat ba ka BJP kan buh ha ka Manifesto jongka party.
“ Haduh mynta ngi ïadon ryngkat beit bad ki paidbah ka jylla namar ngi kwah ba ka jingangnud ki paidbah kan urlong bad kumta ngi ruh ngi ïai dawa na ka sorkar pdeng ban pyntreikam ïa ka ILP ha Meghalaya" ong biang u bah Mawrie.
U la ong ba ki MLA ka BJP ruh ki ïadon bynta ha kaba mynjur ïa ka Resolution hapoh ka ïing Dorbar Thawaiñ ka jylla ha u snem 2019 ban kyntu ïa ka sorkar pdeng ba kan pyntreikam ïa ka ILP ha kane ka jylla Meghalaya.
Shillong, Lber, 22: Ki briew kiba don jingduna ha ki dkhotmet ki la pynpaw ïa ki jingeh balaiphew jait naduh ka jingbym biang ha ka leit ka wan, ka jingshah ibieñ ha ki nongniah kali kamai, ka jingshah khapngiah ki lynti ïaid kjat na ka jingshah klun jaka ha ki nongdie madan bad khmtam eh ka jingleh bym tip aiñ jong ki nongniah kali kamai bad kiba shim kabu ruh hateng hateng wat ban bam ei ïa ka pisa batam jong ki briew kiba duna dkhotmet.
Kine ki jingeh ki la paw pyrthei hadien ka jingwad bniah jong u Samla Ferdinand Marshyllong u samla uba don jingduna ha ka bor ïohsngew.
Ha ka jingïakren bad ki lad pathai khubor ha ka sngi Balang, u Samla Ferdinand u la ong, “ha ka jingwad bniah nga lap ba 50 percent ki briew kiba don jingduna ha ki dkhotmet kiba shong basah ha nongbah Shillong bad ha ki shnong kiba marjan kiba pynpaw ïa kiba bun ki jingeh.
"“Ki jingeh namar ka jingrit bad ka jingkhim jong ka surok ka buh jingeh ïa kiba duna dkhotmet ban jam na shiliang sha shiliang jong ka surok.
Ka jingrit shaba palat ki lynti ïaid kjat nalor ba ki dap da ki thliew ki syar, ki post elektrik hapdeng lynti, ki diengbah, ka jingdon ki mawkyndon bad khamtam eh ka jingwit jong ki nongdie madan," ula ong.
Une u Samla u la ong ba ruh ba ha kane ka jingwad bniah u la lap ba kim don satia ki jingkdew (Signage) ïa ki bos bad ïa ki Taksi kamai kiba la buh jingeh pat ïa kiba duna dkhotmet, khamtam ïa ki briew kiba duna ka bor ïohsngew jong ki skhor bad nalorkata u la lap ruh ba ki Bos bad ki Taksi kamai kim da pushe ban kyntiew ïa kiba duna dkhotmet haba leit jingleit.
“Kiba duna dkhotmet kim ïoh hi ruh wat tang ki jaka shong haba kiew ha kali kamai bad ki hap ban siew bai kali kumba ju long kiwei pat ki parabriew bad nalor kata ka dor bai shong kali ka ïapher na kawei ka kali kamai sha kawei pat," u la ong.
“Bun na ki nongniah kali ki ju kyntait ban kyntiew ïa kiba duna dkhotmet bad don ki khep ba kiba duna dkhotmet ki shah ibeiñ, don ruh ki nongniah kali kiba ohdor ar shah ïa ka dor bai kali bad don pat sa ki nongniah kali kamai kiba khlem akor da kaba shim kabu ban nym pynphai shuh hi ruh wat ïa ka pisa batam ba la siew bai kali da ki briew kiba duna ka bor ïohi jong ki khmat," la ong u Samla Ferdinand.
Ki kynhun jong ki briew kiba duna dkhotmet kiba kynthup ïa ka National Centre for Promotion of Employment for Disable People, ka Barefoot Trust, ka Meghalaya Deaf Association, ka Khasi Disabilities Assocation, ka Blind Lead Trust bad ka Meghalaya Liberation for Visual Impaired ki kyntu ïa ka Sorkar Jylla ba kan wad ïa ki lad ki lynti ban pynsuk ha kaba ïadei bad ka leit ka wan jong ki briew kiba duna dkhotmet," u la ong.
U la ïathuh ba ka jingdon jong ki briew kiba duna dkhotmet hapoh ka jylla ki long 1.4% na ka jingbun briew hapoh ka jylla Meghalaya hynrei wat ki riewtymmen kiba don tang 6% ruh ki ïakynduh mawsiang ha ka leit ka wan.
Haba phah ïa ki jingai jingmut sha ka Sorkar, u Samla Fedinand u la ong, “ka sorkar ka dei ban pyntreikam ïa ka Pre-paid Taxi Service, ban pynduna ïa ka dor shong kali kiba duna dkhotmet, ban ïarap lem ha ki jaka paidbah, ban ai laisen kyrpang ïa kiba duna dkhotmet da kaba tah ïa ki Stickers ha ki kali ar shaka bad saw shaka, ban shna ïa ki lynti ïaid kjat ba pynsuk ïa kiba shong da ki Wheelchair, ban buh kyrpang ïa ki jaka pynieng kali ïa kiba duna dkhotmet, ban buh ïa ki jingkdew (signage) ha ki Bos, ki Taksi, ki kali Tourist bad ha ki ophis Sorkar, ban siang Tactile ïa ki lynti ïaid kjat bad ban dro ïa ki Zebra Crossing ha surok, ban pynheh ïa ki surok bad ban tap ïa ki nala kiba buh jingma ïa ki nongïaid lynti.
".
Shillong, Lber, 22: U President jong ka Khasi Disabilities Association (KDA) u Bah Starwin Kharjana ha ka sngi baar u la kynnoh ba don uwei u MLA na East Khasi Hills District, uba ka Seng kam kwah ban pynpaw kyrteng, uba la kren poh ïa ki dkhot jong ka seng ha ka por ba ki leit ban ïakynduh ïa u na ka bynta ki jingdonkam.
“Ngi lap ba don ki MLA ha kane ka jylla Meghalaya ki ong ïa kiba leit pan jingïarap jong ki bym ïohi ha ki khmat, ka jubab jong ki ka la ong, da kat ïa uba peit ngam lah ban ïarap kumno ngan ïarap ïa phi u bym ïohi," la kynnoh u Bah Kharjana haba ïakren bad ki lad pathai khubor.
“Nga shu ong tang kane kawei, lada phi mut ban ïarap shu ïarap beit bad lada phim don jingmut ban ïarap kren da kaba jaijai bad ngi ruh ngin ym wan pan jingïarap shuh hi ruh," ula ong.
U la pynshai ba ki dkhot ka seng kiba leit pan jingïarap na utei u MLA ka long ban ïoh ïa ka Income Certificate na ka bynta ban aplai ïa ka Unemployment Allowance.
“Lada ngi leit kum ma ngi (kiba duna dkhotmet) ki la don lypa da kawei ka jingmut.
Lada ki don da kawei pat ka jingmut ka pynartatien ïa ngi wat ban phaikhmat sha kine ki MLA kiba ngi la jied ban thaw aiñ na ka bynta jong ngi ha Assembly," u la bynrap.
