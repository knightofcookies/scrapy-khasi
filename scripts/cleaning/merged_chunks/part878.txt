U la ong ruh ba ka long kaba eh ha katei ka shnong ban pyrkhing ia ka jingwan buhai shnong ki briew kiba nabar, namar ba katei ka shnong kam don bor ban leh, kawei ruh u la ong ba kim lah ban leit sha manla ki thliew ing ban peit ha kawei ka ing ki sah katno ngut bad mano ba wan sah thymmai,u dei mano lane ban tohkit bniah baroh, “Dei tang ki bor ka sorkar kiba lah ban leh kumta,ngi te ngim shym la ioh bor,ngi kwah eh ban leh kumta ban pyrkhing ia ka jingwan tuid kiba nabar" ong u Prakash.
Shuh shuh u la ong ba sa kawei ka jingeh ba katei ka shnong ka shnong ka ia kynduh ka dei namar ba tang ka shnong ruh kam pat ithuh ia ki briew kiba wan nabar bad kam pat da lap ba ioh jingtip eiei shaphang kitei ki briew pynban jin da la ioh jingtip ki la rung pynban ha ka kyrteng thep vote ka Cantonment, “Ban ioh rung kyrteng thep vote ha Cantonment ka donkam ban shong ban sah ha kata ka shnong tang hynriew bnai, shisien ba ki la ioh rung kyrteng thep vote ka long kaba eh ban pynkhih ia ki, ngim lah leh eiei namar ba ka cantonment haba pynrung kyrteng thep vote ia ki briew kiba sah hapoh ka jaka jong ka kam ju donkam ban khot ia ki rangbah shnong ban pynshisha tang shu leit uto u trai briew ka la biang u la rung kyrteng beit" ong biang u Prakash.
Utei u Rangbah shnong ka Jhalupara u la ong ba u kwah eh ba ka sorkar kan wanrah da ka aiñ kaba pyrkhing ia ka jingwan rung kyrthep kiba nabar namar ba u ong kane ka jingioh rung kyrthep kiba nabar bad ka jingwan buhai shnong ki briew kiba nabar ha kane ka jylla kan pyndik pynban wat ia kito ki bar jylla kiba la kha la pun bad kiba la heh lasan hangne ha nongbah Shillong naduh ka por ki kmie ieid paieid tymmen jong ki.
U la ong ba um kwah ban kren eiei kaba long pyrshah lane ka ban mih kano kano ka jingiapher jingmut hapdeng ki Muslim bad Nepali ha Jhalupara hynrei u la ong ba u hap ban kren ia ka jingshisha namarba don bun ruh ki Muslim kiba la he la san hangne ha nongbah Shillong ki ban sa ngatlang ha ka jingjynjar lada kim ai ka jingiatreilang ban pyrkhing ia ka jingwan tuid kyrthep ki briew kiba nabar.
Nongstoin, 04 Nohprah:Hadien hynriew sngi ba la rah bor ia ki ar ngut ki nongtrei jong u wei u heh saipan na Shallang, kiba la tip kyrteng kum u Johnstarly Lyngkhoi bad u wei pat u Paul Kharsyiemiong, mynta ka janmiet ka kynhun kaikhlaw AMEF, kaba la rahbor ia kitei ki ar ngut, ka la pyllait noh ia ki ha kawei na ki jaka ha ka thain Swangre.
Kum ban shu pynkynmaw ia kitei ki kynhun kaikhlaw mynha ka 29 tarik jong u bnai ba la lah kumba ha ka por 5:30 janmiet, ki la wan rung jubor ha ka jaka sah jong u tei u Malik jong kitei ki ar ngut ha ki thain Shallang bad ki thmu ruh ban rah bor ia u tei u heh saipan, hynrei da ka jinglait phet noh ka jong u kitei ki kynhun kaikhlaw ki la rahbor noh kylla ia kitei ki ar ngut ki nong trei jong u.
Na ka liang jong ki pulit ki kren shai, ba kin nym shong thait bad ki dang iai bteng ia ka jingkhynra ban lap ksai ia kitei ki kaikhlaw bad kumjuh ruh ban pyllait im pat sa ia kiwei de kiba dang don ha ka kti jong kitei ki kynhun kaikhlaw kiba la pynsniew dur lut ia ka im lang ka sahlang bad kiba la pynduh lut ia ka shong suk shong shngain jong ki paidbah kiba im ha ki thain khappud jong ka West Khasi Hills.
La iathuh ba kitei ki arngut, ki don ha ka met kaba koit ba khiah, ha ka por ba pyllait ia ki mynta ka janmiet bad la ka jingpyllait noh ia kitei ki arngut, ka dei namar ba ki pulit, ki la khynra jubor ha kine ki sngi, ha ki bynta jong ka Wahthre, Dadu, Waso Dymmit, Daso, Dalbot, Awek, Chongbeng bad Rangjam.
Shillong, 3 Nohprah:Ki nongialam jong ka Synjuk Ki Nongsyn shar Shnong Ka Bri U Hynniewtrep, ki la ia kynduh mynta ka sngi, ia u myntri kam poh iing jong ka sorkar India, U Kiren Rijiju bad ki la ai ia ka dorkhas ha u, ha kaba ki dawa, ba dei ban mynjur noh ia ka ain ba la phah da ka Khasi District Council, ka Khasi Hills Autonomous District (Village Administration) Bill, 2015 bad kumjuh ruh ia ka ain Village Administration Bill, ba la phah da ka Jaintia Hills Autonomous District Council, kaba dei ban mynjur da U Lat ka Jylla.
Katei ka kynhun ka kynthup ia U Dr W.Kharshiiing President, Bah R L Blah General Secretary, ha ryngkat bad ki dkhot jong ka Synjuk, kiba kynthup ia U Bah E Lytan, E L Nongrang, E G Kharbani, Gilbert G Laloo, S S Langi, Rangsan Sohmat.
Ha ka jingleit la don lang ruh U bah VGK Kynta, u nongiasaid ain ba rangbah bad U Bah E K Sutnga, uwei na ki riewsaid ain.
Ha ka jingiakren bad u myntri, na ka liang jong ka Synjuk, ka pynpaw ia ka jing bym sngew tynnad jongka, halor ka jingleh jong une u lat ka Jylla, ha kaba ula shu pynslem kai ban mynjur ia katei ka ain, wat haba kitei ki ar tylli ki iing dorbar jong ka Khasi bad Jaintia District Council, ki la ai ia ka jingmynjur halor kitei ki ain baroh ar tylli, katba kum ka kyndon jong ka Sixth Schedule.
La kynthoh ruh da ka Synjuk, ba ka jingphah jong U Lat sha ka tnat kam poh iing, na ka bynta ban peit biang ia katei ka ain, ka long ka bym iahap satia bad ka bym ia dei bad ka jingbthah jong ka Sixth Schedule.
Ka Synjuk, ka lyngngoh ruh ba balei U Lat, um shym la mynjur noh ia ka ain jong ka Jaintia District Council, haba ula kren hi dalade ha ka jing ia kynduh bad ki nongsynshar shnong, ba ka long kaba iaid beit iaid ryntih.
Katei ka kynhun, kan dang buddien, ha ka jingiakynduh lashai ka sngi ruh bad kiwei pat ki heh sorkar jong ka tnat kam poh iing bad kin thawlad ruh ban ia kynduh ia kiwei pat ki nongialam ha Delhi.
U myntri khynnah ka kam poh iing, ula pynpaw ia ka jingsngewkhia bad u pynthikna ba un beit ia katei ka kam ba kan urlong noh kloi katba lah.
Shillong, 4 Nohprah:Hynnin ka sngi, ki nongialam jong ka Synjuk Ki Nongsynshar Shnong Ka Bri U Hynniewtrep, ki la ia kynduh ia U Kiren Rijiju myntri khynnah ka tnat poh iing jong ka sorkar India bad mynta ka sngi pat, kitei ki nongialam, ba kynthup ia U Dr W Khar shiing President, Bah RL Blah General Secretary bad kiwei pat ki dkhot, ba kynthup ia U bah Emlang Lytan, Bah E G Kharbani, Bah G G Laloo, Bah S S Langi, Bah ELNongrang, Bah Rangsan Sohmat, ha ryngkat U bah VGK Kynta Sr Advocate, Bah E K Sutnga Advocate bad U Bah Kynpham Khar lyngdoh Advocate, ki la ia kynduh mynta ka sngi, ia U Rajnath Singh myntri kam poh iing ha ryngkat bad kiwei de ki heh sorkar jong ka tnat kam poh iing, ba kynthup ia U Satyen dra Garg Joint Secretary, ka tnat kam poh iing ba dei peit ia ka thain shatei lam mihngi, ha kaba ki dawa, ban ioh noh ia ka jingmynjur jong U Lat ka Jylla, ia ka Village Administration Bill.
U Ma Vincent H Pala MP na ka Jylla ruh, u don lang bad katei ka kynhun.
La iathuh ba ia ka VAB, kaba dei na bynta ka Jaintia Hills, wat la ym shym la phah sha ka tnat kam poh iing jong ka sorkar India, hynrei, la iakren lang, namar ba ia katei ruh U Lat, um pat shym la mynjur satia.
U myntri kam poh iing, ula shah shkor ia ka jingkren jong ki nongialam ka Synjuk bad u pynthikna ba ia katei ka kam, yn leh noh kumba dei ban leh.
La sngewthuh ba ka tnat kam poh iing, ka la nang iaid shakhmat ia ka kam bad ka dang wad jingmut mynta na ka tnat ain bad la iathuh ba ki nongialam jong ka Synjuk, ki la rai ba kin iaid shakhmat ia ka kam, haduh ba ka jingdawa jongki, kan urlong, kumba la mynjur da ki District Council.
Shillong, 04 Nohprah:U Myntri Rang bah ka jylla u Mukul Sangma u la ong ba katkum ka ain, ka kam MDC shu sieh ha Khasi Hills Autonomous District Council (KHADC) kan shong ha ka sorkar jylla katba ka rul ka iapher ha Garo Hills Autonomous District Council (GHADC ha kaba ka sorkar jylla kan hap ban shu pdiang ia ka kyrteng ba phah da kaExecutive Committee ka Council.
“Katkum ka ain, ban thung MDC ha KHADC kan shong ha ka sorkar jylla hynrei ha ka GHADC ka sorkar kan hap ban pdiang ia ka kyrteng ba phah da ka Executive Committee", la ong u Mukul haba iakren mynta ka sngi sha ki lad pathai khubor hadien ba la wai ka jingialang ka kynhun myntri.
“Ka don ka jingiapher hapdeng ka KHADC bad ka GHADC ha kaba iadei badka rukom thung ia u MDC shu sieh", la ong u Mukul.
Haba kylli balei slem ban sieh MDC ha GHADC bad KHADC, u Mukul u la ong ba ka sorkar kam kwah ban leh kyrkieh ban shu thung hak dak hynrei kan shu leh jai jai.
Kane ka jingkren jong u Myntri Rangbah ka lah ban buh diengpynkiang ia ka EC ka PDF kaba ialam da u Bah Pynshngain N Syiem kum u CEM kaba la khot kyrpang ia ka dorbar ka KHADC ha ka 14 tarik Nohprah ban pynskhem ia u kyrtong shu sieh ban phah sha ka sorkar jylla ba kan pdiang.
Ka jingkren jong u Mukul ka pyni ba ka la don ka jingiapher kaba jur hapdeng u CEM Bah Pynshngain halor kane ka kam sieh MDC.Ka jingiapher ka la paw ruh haba u Bah Pynshngain um shym kwah shuh ban sieh biang ia u Bah Gabriel Wahlang kum u MDC katba na ka liang jong u Mukul u dang kwah ban sieh biang ia u hadien ba u la shah rem ha ka elekshon shiteng na Nongstoin ba dang shu dep.
Kumba ka paw na ka jingkren jong u Myntri Rangbah, ka dorbar kyrpangka KHADC ban pynskhem ia u MDC shu sieh ka lah ban nym urlong namar ba ka sorkar kan nym pdiang ia u briew ban phah da ka KHADC hynrei kanjied da u briew lajong.
Shillong 04 Nohprah:Ka kynhun myntri mynta ka sngi ka la pynkylla ia ka kyntien ‘longkmie iaplok (widow)" sha ka kyrteng ‘longkmie marwei (single mother)’ ban ioh jingiarap na ka Chief Minister Social Assistance Scheme (CMSAS).
“Ngi la pynkylla ia ki kyndon hadien ba ngi iakynduh bun ki jingeh ha ka rukom pyntreikam ia kane ka skhim ban ai jingiarap ia ki longkmie ba kynduh jingeh", la ong u Myntri Rangbah ka jylla u Mukul Sangma, haba iakren bad ki nongthoh khubor hadien ba la wai ka jingialang ka kynhun myntri.
U Mukul u la ong ba mynshwa, ka jingbuh ia ka kyntien longkmie iap lok, ka la khang lad ia kiwei ki longkmie ba don khun hynrei ki bym don kpa shuh bad namar kane ka daw, ka sorkar ka la dei ban pynkylla noh ia kane ka kyndon pyniaid khnang ba kito ki longkmie bym don lok ruh kiba kynduh jingeh kin lah ban ioh ia kane ka skhim.
“Kito ki longkmie kiba ka jingmih ne ka kamai kajih jongki kam palata ia ka 36 hajar ha ka shi snem, ki lah ban ioh jingiarap ia kane ka skhim", la ong u Mukul.
Halor ka jingpynduh ia kane ka skhim ia ki briew ba dei hok namar ba leh politik, u Mukul u la ong ba kane  ka skhim kam dei ban leh politik bad lada don kum kita kiba leh politik, ki dei ban ujor sha ka bor ba dei peit.
“Kane ka dei ka skhim bym don politik, kiba iakynduh ne shah pynduh namar ba don politik ki dei ban ujor sha ki bor ba dei ban leh ia kaba donkam", la ong u Mukul.
Kawei pat ka rai jong ka kynhun myntri hynne ka sngi, ka long ban kyntiew tulop ia u chairman bad ki dkhot ka Meghalaya Public Service Commission (MPSC).
“ngi la rai ban pynkiew ia ka tulop jong u chairman sha ka T.48 hajar tam shi bnai katba ia ki dkhot kan long T.36 hajar tam shi bnai", la ong  u Mukul.
Ka sorkar ka la rai ruh ban don 23 sngi ki sngi shuti sorkar jylla ha kane ka snem nalor 21 sngi ki shuti kyllum (general holiday) bad sa 11 sngi ki shuti ba pyrkhing (restricted holiday).
Nongstoin, 4 Nohprah:Mynta ka sngi ka Mawphanlur Integreted Village cooperative society Ltd  ryngkat kajingia trei lang bad ka Megha laya Village Development  & promotion tourism cooperative society Ltd Shillong kala plie pyrda ia ka tamasa kaba la tip kum ka “ Mawphan lur Tourism festival 2015" ia kaba la pynlong ruh ha Mawphanlur , West Khasi Hills.
Ha katei ka sngi plie pyrda ia katei ka tamasa jngoh kai pyrthei la iadon lang ruh u  bah HD.R Lyngdoh myntri ka tnad Cooperation, GAD u ba la long kum u kongsan ha katei ka sngi bad kumjuh la iadon lang ruh u bah KP Pangniang MLA ka Rambrai kum u symbud kongsan bad ki heh ophisar ka sorkar jylla, ki paidbah bad kiwei kiwei.
Ha katei ka sngi plie pyrda ia katei ka tamasa nalor ki kongsan la ia don lang ruh ka kong R.Kharmujai Managing Director , Meghalaya Village Development tourism cooperative society ltd Shillong,  u sordar ka shnong Mawphanlur,  u bah A.Lyngkhoi EE, PHE Nongstoin u ba la long u wei na ki ophisar u bala don kti lang lyngba ka ophis ka jong u ban iarap ban pynitynnad ia katei  kajaka lyngba ki jaka leit shabar ki ba biang kumba hynriew tylli ei ei kiba la shna ha ka dur jong ka iing skum, u Branch manager , Meghalaya Cooperative Apex bank Ltd Nongstoin Branch bad ki wei ki wei kiba la ai jingkren lang.
Na ka liang jong u kongsan ha ba ai jingkren ha katei ka sngi plie ia katei ka tamasa u la ong ba ka Mawphanlur kadei ka jaka kaba itynnad shisha  kumba ka Ri Khasi bad Jaintia  ka dei ka ri   shisha kaba la kyrkhu da u Blei kaba shibun ki jaka ki ba don ha kane ka ri  kaba u Blei u la ai ki long kiba itynnad.
Shuh shuh u la ong ruh ba ban khring ia ki briew na la ka jong ka jaka bad  ia ki wei pat ki jaka ka long ka kamram  ka jong ngi ba kumno ngi dei ban pynpaw ia kane ka jingdon jong ka mariang  kaba don ia ka jingitynnad ha kane ka ri ka jong  ngi,  hynrei watla ki don ki jaka kiba itynnad ki ba bun  wat da ki trai shnong kim tip ba ki don kum kita ki jaka kiba itynnad.
U kongsan u la ong ba ka jingdon  jong ka jaka kaba itynnnad haba ki briew ki wan ban jngoh kai ia kane ka jaka ym dei ba ki  itynnad tang ia ka jinglong ka mariang hynrei ia kajinglong jong  ki trai shnong, u la kyntu ruh ia ki trai shnong ba ki dei ban don katta ka jinglong ban nang ban pyniadei bad kajing pdiang burom ia ki nongwei kiba wan jngohkai pyrthei sha kane ka jaka bad ba phi ai ki jingiarap na kabynta ka jong ki haba  ki leit phai sha la ki shnong ki jong ki.
U bah HDR ula ai jingiaroh ruh  ia ka tnad  Cooperation  kaba la shim ia kine ki maw jam ban kyntiew ia ka kam jngohkai pyrthei hapoh kane ka jylla ka jong ngi, namar tang da  u nongmih khmat bad ka jylla kin nym lah lymda ngim don kajingiatrei lang bad phi ki paitbah, ym tang katta  kajingiaroh ruh  ia ka Mawphanlur Cooperative  kaba la shim ia katei kajingkit khlieh bad kumba ka  ka ktien hi ka shait ong ba iarap ialade te yn iarap ia phi , bad kane ka long ba lada ka ne ka society kam shym la wan mih sha khmat ban ia kynduh ia ka tnad ba dei peit ngin nym lah ban tip hynrei  kajingwan ka jong  ka, ka pynlong ia ka tnad trei kam jong ka jylla  ban pynshur ban ai kajingiarap kaba don kam na kabynta ka jong ki.
Ha katei ka sngi sdang ia katei ka tamasa lehkmen la ioh ruh ia kajingialehkai bapher bapher ia kaba la ia shimbynta da ki khynnah skul  kiba hap bad ki ba don ha jrong jong u lum Mawphanlur ba kynthep ia ka jingia kop painting , drawing, Spelling ‘B’, Adventure race, debate , bad kajingia kop shad.
Shillong, 4 Nohprah:Ka jingialang paid bah ba la khot da ki 14 sengbhalang ba kynthup ia ka JSU,JYF,HNPF-JH,MPUF,RJYF, WJNC, JSM, NWYF,JNU,KSU-JHU,HNYF-JH, CRJM,HYC-JH, FKJGP-JH, kaba long mynta ka sngi ha madan Biar Skur Mission Compound Jowai ka la long pynban ka jing ialang kaba pjah namar ba u paidbah u khlem wan ban ia shim bynta.
Katei ka jingialang ka dei halor ka jingkuman ka sorkar ban pynurlong ia ka jingdawa ka KNGCSU, ban pynkynriah ia u Deputy Commissioner ka West Jaintia Hills u Arun Kumar Kembhavi, u Additional Superintendent of Police u ma Shemphang Syrti kiba la ai hukum ia ki pulit ban synreit um, siat lyer pynsat khmat  bad tied Lathi  ia ki samla KNGC kat haduh ba ki la mynsaw bad poi Hospital nalor kata ki dawa ban siew bai lutsan ia baroh ki samla pule kiba la mynsaw, bad ruh ban weng ia ka jing ujor, pyrshah ia ki samla pule bad ki sengbhalang kaba la ujor da ka bor District.
Kitei ki 14 sengbhalang ki la dep phah ia ka mat jingdawa sha ka sorkar jylla bad sha u Dr RC Laloo Myntri pule puthi ha ka 14 tarik u Naiwieng ba un pynioh ia ki mat jingdawa jong ki, hapoh 15 sngi, hynrei hadien ba lakut kane ka 15 sngi kata ha kane ka 30 tarik u naiwieng ka sorkar kam pyni dak eiei halor kine ki jing dawa jong ki,halor kane kila pynlong da ka jingialang paidbah mynta ka sngi.
Ha katei ka jingialang ki nongialam ki 14 seng ki la ai jingkren bad kumjuh ru ki Rangbah Shnong ki rangbah shnong, kiba kynthup ia u ma Rikut Pariñ President JSU,ma Poi Pynhun Majaw President JYF, D.W Laloo.
President MPUF bad kiwei kiwei.
Baroh kiba ai jingkren ki la pynrem jur iaka jingkuman jong ka sorkar ha lor ka jingdawa ka jong ki,bad kida kynnoh ruh ia ki nongmih khmat ka Ri Lum Jaintai namar ka jing matlah ka jong ki halor ka jingeh jongkine ki khynna,ha kane ka sngi kida rai ruh ba kin ai por sa 7 sngi iaka sorkar ba kan pynioh iaki jingdaw jong ki lada kam pynioh sa hapoh kine ki 7 sngi kin pynlong daka jingiakhih kaba tyngeh.
Nongpoh 04, Nohprah: Mynta ka sngi, ki ar seng kynthup ia ka Khasi Students Union (KSU), North Khasi Hills District bad ka Hynniew trep National Youth Front (HNYF), Northern Region ki la pynsangeh ia ka jingsam ia ki Ration Card ha Ingdorbar jong ka Nongpoh Proper.
Ka HNYF Northern Region la lamkhmat da u President Bah Marcus Marten bad u Assistant Education Secretary ka KSU, North Khasi Hills District Unit, u Bah Elfin Umlong lem bad kiwei kiwei ki dkhot kine ki ar seng.
Kine ki ar seng ki la pynsangeh ia kane ka jingsam ia ki ration card sha kito kiba deihok ban ioh tad haduh ba ki bor bahalor jong ka Food and Civil Supply department, Ri-Bhoi District kan lah ban pynshai halor ka jingjied ia ki nongioh bynta hapoh kane ka Ration Card.
U Bah Marten bad u Bah Umlong, ki la iathuh, ba ka daw ba ka KSU bad ka HNYF ki la hap ban pynsangeh shwa ia kane ka jingsam ia ki Ration Card sha kito kiba deihok ban ioh, ka la long halor ka nongrim, ba bun na kine kiba deihok ban ioh ki dei ki bar jylla bad ruh kito kiba dang shu wan shong ban sah ha kane ka thain tang da ki katto katne snem, katba ki paradoh parasnam kiba dei ki khasi kim shem la paw kyrteng ha ka list jong kito kiba deihok ban ioh.
Ki la ong ba ka jingioh bynta jong ki bar jylla ha kane ka list da kaba ai nam ia ka list jong ka BPL ka la kot ia palat 70 percent katba ki khasi khara kiba dei ki nongshong shnong kiba pura jong ka thain Nongpoh kim shem la ioh bynta bad don ruh kiba deihok shisha ban ioh bynta ha kane ka ration card kim shem la mih kyrteng, kren diaw kine ki nongialam.
Ka Sub Inspector of Food and Civil Supply, Nongpoh, ka Kong V.M Khongwir ka la iathuh, ba ia kine ki ration card la mut ban pynlait mynta ka sngi katkum ka jingbthah da ki bor ba halor jong ka tnat bad ruh katkum ka jingshim jingkhein na ka Socio Economic Census, 2011.
Ka la iathuh ruh, ba ki nongioh bynta ha kane ka list jong ka Ration Card, ki dei kiba la paw kyrteng katkum ka census jong ka National Food Security Act bad ruh katkum ka jingdawa ba dei ban weng ia ki kyrteng jong kito ki bar jylla, kan shong pat ha ka rai jong ki bor ba halor jong ka tnat, ka la bynrap.
Nongstoin, 06 Nohprah:Ka tamasa jngoh kai pyrthei kaba ka tip kum ka ‘Mawphanlur Tourism festival 2015’ ba la pynlong da ka Mawphan lur Integrated Village cooperative society Ltd ryngkat ka jingia trei lang bad ka Meghalaya Village Development & Promotion Tourism Cooperative Society Ltd Shillong, kaba la long ha ki ar sngi lynter, ka la kut noh myn ha ka sngi saitjain jong ka taiew bala lah.
Ha katei ka sngi ba khatduh jong katei ka tamasa jngohkai pyrthei da ki hajar ngut ki paidbah ki la wan poi halor u lum Mawphanlur ban sakhi ia ki jingitynnad jong ka mariang halor u tei u lum bad kumjuh ban pynbyrngia ialade ha katei ka tamasa kaba shisien shi snem.
Ha katei ka sngi la don ruh shibun ki jingialehkai bad jingiakop bapher bapher ba kynthup naduh ka iakop niah thuk thuk, iakop niah lieng bad iakop kiew lum bad kiew maw ha kaba la don shibun ki nongiashim bynta kiba la wan na kylleng sawdong ka Jylla bad kumjuh na bar ka Jylla bad ka Ri ruh kumjuh.
U Rupang u la iohlad ruh ban iakren bad ki katto katne ngut ki nongwan jngohkai pyrthei halor ka ka jinglong jingman jong katei ka jaka bad na ka liang jong ki, ki la iaroh ia ka jingitynnad jong u tei u lum bad kumjuh ka jaka ka long kaba itynnad bad khring bha ia ki nongwan jngohkai pyrthei ba kin wan ban sah miet bad pynjah thait ia lade halor u tei u lum u ba itynnad.
Shuh shuh ki la pynpaw ruh ba watla katei ka shnong ka don ia ki lum bad ki jaka ba itynnad, hynrei kaba sngewsih ka long ba la surok ban leit shalor u tei u lum ka long kaba rit bad sniew palat bad lada ki bor ba dei peit kinlah ban leh ei ei noh kham kloi ia katei ka surok kan long ka jingmyntoi kaba khraw ia ka ioh ka kot jong ki trai shnong bad kumjuh ia ki nongwan kai.
Ha kaba iadei pat bad katei ka tamasa, kiba bun kila pynpaw ba ka dang khamlah shibun ha ka snem ba la lah namar mynta u snem ka rukom pyniaid kam pat da long kaba itynnad bad pynsngewtynnad ia ki paidbah, namar nalor kitei ki jingiakop lehkai ba la pynpaw ha neng ym shymla don shuh da kiwei pat ki ban pynbyrngia ia ki paidbah ba bun.
Ha katei ka sngi pynkut ia katei ka tamasa ba ar sngi la iadonlang ruh u DC ka WKH u bah S.Kharlyngdoh u ba la long kum u kongsan ha ryngkat ka jingiadonlang ki nongpyniaid ia katei ka tamasa ki bor pyniaid ka shnong Mawphanlur bad kiwei kiwei.
La pynkut ruh ia katei ka tamasa da ka jingsam ia ki khusnam sha ki nongjop ha ka jingiakop bapher bapher da u DC ka WKHD.Shillong 06 Nohprah:Lada ka jaitbynriew Khasi kam kyndit bynriew noh mynta, ym slem shuh ba u bom jong u Alla un sa wan ban bthei hangne ha Shillong bad ha kiwei ki jaka ka jylla, kumba iohi ha ki TV ba bthei bom sha kylleng ka pyrthei ba la leh da ki Muslim.
Bad ia une u bom yn sa pynbthei da u Abdul Rahman Mawniuh, Muhammed Ali Lyngdoh, Nurul Islam Syiem, Faruq Uddin Dkhar, Zaheer Abbas Nongrum, Abdul Hoque Kharkongor, Nazeer Uddin Khongshei bad kumta ter ter, la ong u Bah Apol Mawniuh ha ka kot ‘Ka Thma u Kada" kaba la pynlait paidbah da u MLA ka Mawphlang u Bah Kenedy C Khyriem ha kane ka sngi Saitjain ba la pynmih da ka Skhem Rympei Thymmai (SRT).
Ka daw tynrai ba wan u bom u Alla ka dei namar ka jingkloi lan ki kynthei Khasi ban kdup ia ki khar Muslim uba la buh thong ban pynlong ia kane Dong Mihngi ka India kum ka ri Muslim.
Nongstoin, 06 Nohprah:Ka tamasa jngoh kai pyrthei kaba ka tip kum ka ‘Mawphanlur Tourism festival 2015’ ba la pynlong da ka Mawphan lur Integrated Village cooperative society Ltd ryngkat ka jingia trei lang bad ka Meghalaya Village Development & Promotion Tourism Cooperative Society Ltd Shillong, kaba la long ha ki ar sngi lynter, ka la kut noh myn ha ka sngi saitjain jong ka taiew bala lah.
Ha katei ka sngi ba khatduh jong katei ka tamasa jngohkai pyrthei da ki hajar ngut ki paidbah ki la wan poi halor u lum Mawphanlur ban sakhi ia ki jingitynnad jong ka mariang halor u tei u lum bad kumjuh ban pynbyrngia ialade ha katei ka tamasa kaba shisien shi snem.
Ha katei ka sngi la don ruh shibun ki jingialehkai bad jingiakop bapher bapher ba kynthup naduh ka iakop niah thuk thuk, iakop niah lieng bad iakop kiew lum bad kiew maw ha kaba la don shibun ki nongiashim bynta kiba la wan na kylleng sawdong ka Jylla bad kumjuh na bar ka Jylla bad ka Ri ruh kumjuh.
U Rupang u la iohlad ruh ban iakren bad ki katto katne ngut ki nongwan jngohkai pyrthei halor ka ka jinglong jingman jong katei ka jaka bad na ka liang jong ki, ki la iaroh ia ka jingitynnad jong u tei u lum bad kumjuh ka jaka ka long kaba itynnad bad khring bha ia ki nongwan jngohkai pyrthei ba kin wan ban sah miet bad pynjah thait ia lade halor u tei u lum u ba itynnad.
Shuh shuh ki la pynpaw ruh ba watla katei ka shnong ka don ia ki lum bad ki jaka ba itynnad, hynrei kaba sngewsih ka long ba la surok ban leit shalor u tei u lum ka long kaba rit bad sniew palat bad lada ki bor ba dei peit kinlah ban leh ei ei noh kham kloi ia katei ka surok kan long ka jingmyntoi kaba khraw ia ka ioh ka kot jong ki trai shnong bad kumjuh ia ki nongwan kai.
Ha kaba iadei pat bad katei ka tamasa, kiba bun kila pynpaw ba ka dang khamlah shibun ha ka snem ba la lah namar mynta u snem ka rukom pyniaid kam pat da long kaba itynnad bad pynsngewtynnad ia ki paidbah, namar nalor kitei ki jingiakop lehkai ba la pynpaw ha neng ym shymla don shuh da kiwei pat ki ban pynbyrngia ia ki paidbah ba bun.
Ha katei ka sngi pynkut ia katei ka tamasa ba ar sngi la iadonlang ruh u DC ka WKH u bah S.Kharlyngdoh u ba la long kum u kongsan ha ryngkat ka jingiadonlang ki nongpyniaid ia katei ka tamasa ki bor pyniaid ka shnong Mawphanlur bad kiwei kiwei.
La pynkut ruh ia katei ka tamasa da ka jingsam ia ki khusnam sha ki nongjop ha ka jingiakop bapher bapher da u DC ka WKHD.Shillong, 4 Nohprah:Ka Hynniewtrep National Youth Front (HNYF) bad ka Ri Bhoi Students Union (RBSU)  ki la dawa na u CEM ka KHADC u Bah Pyn shngain N Syiem ia ka Calcium Industry bad ka Meghalaya Agrovet Private Limited.
“Ngi pyrshah jur ia kine ki ar tylli ki kompeni ban buh ha Ri Bhoi district namar ba kan wanrah ia ka jingma ia ka jingkoit jingkhiah jong ki paidbah ba sah hajan ba don kine ki kompeni kiba pynmih ia ki jaboh jabain" la ong u general Secretary ka HNYF Northern Region u BahA.Jyrwa haba iakren hadien ba la iakynduh bad u CEM hynne ka sngi.
Ka jingdon jong kine ki kompeni kan wanrah ia ka jingjaboh ka mariangbad ka thain bad kane kan buh jingma pat ia ka jingkoit jingkhiah jongki paidbah.
“Ha Ri Bhoi District ngi la don 32 tylli ki karkhana bad kumba 12  ki don ha Byrnihat bad 20 tylli ha Umiam bad lada ka District Council ka shah ia ki ban buh karkhana shuh shuh ka them Ri Bhoi shen kan sa kylla ka ktem ki karkhana jong ka ri bad ki paidbah kiba sah ha ka thain kin iakynduh ha ka jingma ha ka koit ka khiah", la ong u Bah Jyrwa.
Katkum ka jingong u Bah Jyrwa, u CEM ka KHADC u la ong ia u MDC ka Mawhati constituency um dei ban ai  NOC (No Objection Certificate) lane  Trading License sha kine ki ar tylli ki kompeni ban buh ia ka karkhana ha Mawthei, Khlieh Umtrew Tdoh Umsiang bad Sohpdok kaba hap ha  Mawhati constituency ka Umsning C&RD Block.
“U CEM u la kular ha ngi ba ngin shim khia ia kane ka kam bad shen un khot ia ka jingialang ban iakren ia kane ka kam" u la ong.
Shillong, 6 Nohprah:Uwei u samla Khasi uba la tip kyrteng kum u Mawramsong Kharhujon , 25 snem karta u samla na ka shnong Sohra u la jah rngai na kawei ka kad liangsuiñ kaba don ha Mumbai.
Utei u samla u la leit sha Mumbai ha ka 26 tarik u naiwieng ban leit wad kam hynrei naduh ba leit sha Mumbai u la ud pang kumta ka hynmen jong u ka kong Pynshisha Kharhujon ka la leit shaw noh ia u na katei ka nongbah bad ki la thmu ban mih na Mumbai ha ka 4 tarik u nohprah ban wan noh sha Shillong.
Hynrei haba la poi ha kad liengsuiñ ha katei ka sngi ka 4 tarik, ka liengsuiñ kaba ki thmu ban shong ka la leit noh naba ki la poi kham slem, kumta ki la thmu ban leit noh da kawei pat ka liengsuiñ ka ban dang wan hadien, bad ha katei ka por ki la khreh ban leit phai biang noh sha ing jong ki kaba ki shongwai ha Mumbai hynrei u Mawramsong u la ong ia la ka hynmen ba un leit shabar shuwa sha ka jaka leit shabar ba don ha katei ka kad liengsuiñ hynrei um wan phai shuh pynban.
Shillong, 6 Nohprah:Ar tylli ki bom kiba tlot bor ki la bthei ha Fancy Bazar kaba don ha nongbah Guwahati ha ka sngi saitjaiñ, ha katei ka jingjia san ngut ki briew kynthup ar ngut ki khynnah rit ki la mynsaw, hynrei haduh mynta ki pulit ka nongbah Guwahati kim pat lah ban pynthikna la u dei uba bthei u dei u bom shisha ne u dei u pataka.
U Commissioner of Police, Guwahati, u Mukesh Agarwal u la ong ba katei ka jingbthei ka la bthei hapoh ka jaka theh niut ,ha ka por ba iwei i khynnah i la leit wad jingwad napoh jaka theh niut u la ong ba u suba jur ba dei u bom pataka hynrei haduh mynta u la ong ba dang ap ia ka Forensic Ripod bad hadien kata lah ban pynthikna.
Hynrei ki paidbah katei ka nongbah kila khuslai mynsiem naba ki la suba jur ba dei ki kam ka ULFA ,la ong ruh ba ki tnad syntiat ka Assam kila ioh jingtip ha kine ki sngi ba ka la don ka jingthmu ka ULFA ban hiar thma pyrshah ia ki briew kiba kren da ka ktien Hindi ha katei ka jylla.
Shillong, 6 Nohprah:Ka Kam Danda U Rangdajied ( KDUR) shen kan sa pyllait paidbah ia ka thup jingrwai kaba la ai kyrteng ka ‘Na la thiar’ kaba larwai bad pynbit pynbiang da u bah Waroh Pde uba dei ruh u Cultural Secretary ka KDUR.Katei ka thup jingrwai ka don 8 tylli ki jingrwai kiba bun ki dei ki jingsneng, bad kaba kham pher na kijingrwai baroh ka dei ka ‘Ri-war Mihngi’ kaba da niewtang lut ia ki shnong ki thaiñ ka Ri-War Mihngi Pynursla.
Ia katei ka thup jingrwai yn pyllait ha ka taiew ba –ar jong u nohprah.
Kane ka long ka kyrwoh khubor na ka Dahun (Dashimti Kharkongor ) Publicity Secretary ka KDUR.Shillong,6 Nohprah:“Ngi ki Khasi, ngim don sap ban pule" kren byn niaw U bah Kennedy Khyriem MLA ka Mawphlang, haba kren ha ka jingialang pyllait kot, hyn nin ka sngi.
“Kawei ka kotkhubor ka shang baroh shi bos, ka sla nyngkong sha khmat, ka sla lai shadien" ong utei u rangbah.
Ula ong biang “U Khar Bangalee, 20ngut, 20 tylli ki kotkhubor".
La ong biang da utei u rangbah, haba pyllait ia ka kot “Ka Thma U Kada" ba la thoh da U bah Apol Mawniuh.
Utei u rangbah, u kren bynniaw biang, da kaba u iathuh ba u leit ha ka jingialang jong ki kmie ki kpa, ha kawei ka skul hynnin ka sngi hi bad ula lyngngoh ban iohi, ba ki don bun tang  ki kmie, katba ki kpa pat kim don bad hangta, ula kren bynniaw, ia ka jinglehsting jong ki kpa, na ka bynta la ki jong ki khun, ba kin leit ban don lang tang shisngi, na ka bynta ban pynshngain ia la ki jong ki khun bad u ong shuh shuh, ba ki kpa, ki lap miet ha kaba leit Fete, ki lap miet, haba leit phutbol, leit bam khana bad u ong shuh shuh “Wat ha ki jingiaseng ruh, u kpa u duna".
U bah Kennedy, u iathuh shaphang ka jingiajan bha jongu bad u nongthoh, ha kaba u iathuh ba ki don lai ngut shi paralok, kiba ki iajan bha ha ka por ba ki dang don ha ka kam pulit, ha kaba u ong shuh shuh, ba kitei ki laingut, ki la mudui teng ruh ia ka tnat pulit, namar ba ka khanglad ha ka jing ia kiew kam kiew jam, ia kiba dei hok.
U MLA, ula kren bynniaw ruh ba ki don ki dkhar, kiba don ha ka kam pulit, kiba kylla ialade sha ka jait khasi.
La ong shuh shuh da U MLA ba U Khasi, u wan sha ka pyrthei, da ka hukum bad katei ka long “Khie kamai ia ka hok" hynrei ha kajuh ka por, u kren bynniaw pat, la ka hok ka dang don ne em hangi mynta.
Ha ka jingkren U bah Apol Mawniuh, u ong “U pulit, uba duk tam dei manga, ngam ju pan na U Blei ia ka spah, nga pan ia ka jingkoit jingkhiah.
Utei u rangbah, u kren bynniaw ruh, ia ka jinglong ki iing ki sem, ha kine ki sngi, ha kaba ula ong “Ha kine ki sngi, ki kha khun kynthei, na ka bynta u kada khlaw lane u khyllah jait" bad u kynthoh ruh ia ki shynrang ha kine ki sngi, ha kaba ki don ha ka jingmut tang ban shu pynkha khun bad lada ka dei ha katei ka dur, u ong “Um dei shuh u longkpa, ula dei noh u langkpa".
U nongthoh u ai nuksa shaphang ki jaitbynriew Jew, ha kaba u ong ba ki la long mraw 40 snem ha Ijipt, 70 snem ha Babilon bad saphret 1878 snem kylleng ka pyrthei, hynrei kim shym la duh jait satia, namar ba kim shongkha khleh.
Ha ka jingkren pat U bah SA Kurbah, uba dei U shongknor jong ka Skhem Rympai Tynrai (SRT), ula kynthoh ba ba ki don 40 percent, kiba ia phet tnga na ka daw jong ka kyiad, katba ki don pat 45 percent, kiba ia phet tnga na ka daw jong ka kyiaw.
Shillong, 7 Nohprah:U bah John F Kharshiing u la lap ia ki ar tylli ki jaka sangeh lieng ha Law kyntang kaba kyrteng ka Law Lieng ha ka shnong Sohra rim, Hima Nongkhlaw, la lap ia katei ka khlaw ha ka por ba u bah John Chairman kadorbar ki khlieh nongsynshar ha ryngkat ka jingdonlang Paiem Kestonbel Manik Syiemlieh, Syiem Khynnah, ha ryngkat u Sordar, Secretary Shnong, bad kiwei ki riew shemphang ki la leit ban iuh kjat hapoh katei ka Law Kyntang – Law Lieng, ha ka 5 tarik u nohprah.
Katei ka shnong ka don kumba 35 kilomitar na sor Shillong.
Katei ka jingleit wad jingtip ka long shibynta ban lum ban wad bniah ban thoh bad ban pynshlur ia ki nongpyniaid Kur, ki Dorbar Shnong, Dorbar Raid bad ki Dorbar Hima ban buh ki jingthoh kiba bniah halor ki jingtip shaphang  kitei ki Law Kyntang.
Katkum ka jingiathuh khana ki rangbah jong ka Shnong Sohra Rim, ki ong ba la iathuh da ki long shuwa ba mynshuwa lehse hajar snem mynshuwa la wan sangeh ar tylli ki lieng ha katei ka jaka bad la buh ruh ia ka Law Kyntang ha katei ka juh ka jaka.
Na ka liang u Bah John F Kharshiing, Chairman, u la ong ba kane ka jingshem bad ka jingiathuh khana pateng kaba la hiar la bun pateng ka dei kaba donkam bha ban da wad bniah namar kan sa long ka jingshem ka jingwad ka ban wanrah ia kiba bun ki riewstad saian ban wan iuh kjat bad ban wad ia ka jingshisha jong katei ka jingiathuh khana, namar kitei ki jingiathuh khana pateng lada dei kaba shisha ki pynpaw ba katei ka jaka Sohra Rim ka la shah tap um teng lane ka lah ban long kaba la don shapoh duriaw bad la mih shajrong na ka jingkhih u jumai, lane da kiwei pat ki rukom kumba lap ki riew stad ha kiwei ki bynta jong ka pyrthei.
U Paiem KM Syiemlieh, Syiem Khynnah, Hima Nongkhlaw, u la mynjur ban iatrei lang bad ka kynhun Society for Promotion of Indigenous Knowledge and Practice (SPIKAP) ban wanrah ka jingpynjanai halor ka jingsumar ia katei ka Law Kyntang Law Lieng, hapoh Shnong, Sohra Rim, Hima Nongkhlaw.
Ngam ngeit ban don riew tymmen ban palat snem ia I Mei ieid jong ngi I MERIMAI SYIEMLIEH Iba la don mynta 102 + bad ngam ioh sngew ba kin wan kylli na i I ba long I riew tymmen tam ha shnong Sohrarim.
Nohprah, 6 Jowai:Ha ka jingiakop thei bha briew kaba la tip kum ka Winter Queen 2015 (Second Edition) kaba la pyniaid da ka M2W Socio Cultural and Entertainment Society bad kaba la long ha Madan Jrisalein, Chutwakhu Jowai ha kane ka miet sngi Saitjain, ka Samila Pyngrope na Shillong ka la ioh ia ka khusnam kaba 50 hajar tyngka kum ka Winter Queen 2015.
Katei ka Winter Queen 2015, ka dei ka samla ba dang 22 snem bad kaba pule BA 3rd Year English Honours ha St.Mary’s College Shillong.
Ia ka nam 1st Runner Up la ioh rah da ka Deikishisha Talang kaba na ka shnong Nongtalang bad kaba pule B.Com 2nd Year ha St.Edmunds College, Shillong.
Katba ia ka nam 2nd Runner Up la jop da ka Ibapynhun Eve Syeimleih kaba dang pule BA Final year bad ka dei na Nongpoh, Ribhoi Districct.
Ki la don haduh 16 ngut kiba thei sotti kiba la wan ban ia shim bynta ha katei ka jingiakhun kiba kynthup ymtang ki Khasi Pnar hynrei na kiwei pat ki jait bynriew.
Ka jingiakop ka long kaba itynnad ha ryngkat ki jingpynbyrngia ki Designers kiba kynthup ia ka Isapaya Shullai, Amy Manbha wa ka Elizabeth Marbaniang.
Ka jingiakhun ka kynthup ia ka Traditional Round, ka Dance Round, ka riam Street Wear, ka riam Formal Wear nalor ka Question round ha kaba ki san ngut ki samla ki la ioh rung sha ka Top 5 kiba kynthup ia ka “Miss Congeniality" kaba la ioh da ka Samilia Pyngrope, “Miss 10" la jop da ka Ibadahun Lyngdoh, “Miss Photogenic" da ka Deikisha Lyngdoh Talang katba ia ka nam “Miss Talented" da ioh rah da ka Ibapynhun Eve Syiemlieh.
Ka khusnam ha kane ka jingialeh kai ka long Ka T.50,000.
, T.20,000 T.10,000 tyngka na ka bynta ka nongjop, kaba wan ba-ar bad ba-lai.
Shillong, 6 Nohprah: Ha ka 8 tarik mynta u bnai kan don ka jingialang CEC jong ka seng HSPDP ha ka por 2 baje nohphai sngi ha iingsah u President Rangbah katei ka seng u bah Ardent M Basaiawmoit, ha Lad Nongkrem.
Ki nongialam katei ka seng ki la ong ba katei ka jingialang kan dei ban ia kren ia ki kam ki jam jong ka seng; hynrei ki lad khubor pat ki la iathuh ba ka jingkhot ia katei ka jingialang ka dei beit ban ia kren halor ka jingleit kyrshan PDF ki arngut ki MDC katei ka seng ha kine ki khyndiat sngi ba la dep.
Lah ban pynkynmaw ba dang khyndiat sngi mynshuwa u bah LG Nongsiej,MDC ka HSPDP na Nongstoiñ bad u bah Morningstar Mawsor, MDC ka HSPDP na Mawshynrut ki la leit ban ai jingkyrshan ia ka PDF kaba bat ia ka bor synshar ha KHADC bad kaba la lamkhmat da ka seng Congress hapoh ka jingialam u bah Pynshngaiñ N syiem kumu CEM.Hadien ba kitei ar ngut ki la leit  ban kyrshan ia ka PDF u President Rangbah ka HSPDP u bah Ardent u la ong ba ka dei tang ka jingleit sngewbha jong ki hi shimet shimet ym kaba laioh born a ka seng bad ia kane u la ong yn sa ia kren janai ha ka CEC,hynrei la sngewthuh na kiwei patkilad khubor ba ka la don ruh ka jingbyrngem ban seng noh ia kitei ar ngut naba la shim ba ki la leh pyrshah ia ka Party.
U bah Morning Mawsor u dei ruh u para ar kmie jong u MLA ka Mawshynrut u ba dei ruh u General Secretary ka seng HSPDP Central Body, u bah Morning u dei uba la jop elekshon na Mawshynrut namar ka jingiatreilang jong u ryngkat ryngkat bad u MLA uba dei u hynmen ar kmie jong u.
Ki lad khubor ki la iathuh ba lada jia ba ka seng HSPDP kan poi sha u pud ban ia kren ban beh seng ia kitei ar ngut khlempep kan mih ka jingiathalaiñ kaba jur hapdeng ki nongialam katei ka seng na West Khasi Hills bad nangne na East Khasi Hills.
Hynrei ki lad khubor ki la iathuh ba ka sienjam ba ki nongialam ka seng HSPDP kin shim nyngkong eh ka dei ba pynbor ia kitei ar ngut ban weng noh ia ka jingkyrshan jong ki ia ka PDF,lada ki kohnguh la ong ba ka la biang bad katei ka seng ka la hun, hynrei lada mih ka jingiapyneh la sngewthuh ba ka seng HSPDP kan pait ar liang wak.
Shillong, 6 Nohprah:U Myntri khynnah ka tnad kam pohiing ka ri u Haribhai Parathibhai Chaudhary u la ong ba ka sorkar pdeng bad ka jingiatreilang bad ka sorkar jylla kin pyrkhing tyngeh ia ki khappud ban khang lad ia ka jingwan rung ki riew pyntriem nabar ri.
Haba kren ha ka jingsam syrnot sha ki pulit ka North East Police Academy (NEPA) ha kane ka sngi Saitjain, u Chaudhary u la ong, “Ka bor pyniaid ia ka khappud ka la kham pynbha ban tehlakam ia ka jingwan rung ki briew nabar".
Katkum ka jingong u myntri, ka sorkar pdeng ka la shim khia ia ki khappud ban kern oh khnang ban khang lad ia ki kam sniew.
Nalor kane, ka sorkar ka la pynbiang ruh ia ki tiar kiba kham biang ban khang lad ia ki riew pyntriem.
“Ka sorkar ka la shim ruh ia ki lad ki lynti ban pynjem noh ia ki kam pyntriem kiba thmu ban pynthut ia ka suk ka sain" u la ong.
U la ong ba ka dong mihngi ka dei kaba shah ktah bha ha ki kam pyntriem bad ka long kaba donkam ban don ka jingshaniah bad ka jingiatreilang bad ki paidbah ban wanrah ia ka jingsuk ha kane ka thain.
U la ong ba ha kine ki sngi ki riew runar ki dei kiba la nang la stad bad kane ka long kaba donkam bha ia ka sorkar bad ki paidbah ban khang lad.
“Ka jingmih ki buit stad bapher bapher ka la pynlong ia ki riew sniew ban ioh lad ban leh ia ki kam pyntriem kum ki tiar siat bad kiwei de", u la ong.
U Chaudhary u la ong ba “ki pulit kiba katkum kane ka juk ki dei ban ai ia ka jubab kaba biang sha ki riew sniew kiba thmu ban pyntroin ia ka jingsuk bad ka jingshngain ka ri.
U la ong ba ha ka 12th Five Year Plan, ka tnad kam pohiing ka ri, ka la mang T.98.64 klur ban pyntreikam ia ka skhim ban pynkhlain ia ka NEPA Shillong.
“Nga sngew kmen ba ki 71 ngut ki Dy SP ki la shah pynhikai dang shen sha Singapore.
Ngi pyrshang ban pynthikna ba kum kane ka jingai jinghikai kan bteng ha ki sngi ban wan", u la ong.
Mynshem snem ka tnad kam pohiing ka la mang T.1 klur ia ka Normal Welfare Grant (GIA) ia ki pulit ka NEPA.Ha u snem 2015-16, u myntri u la ong, “Nga pynbna ba T.2 klur kum ka Grant ban iarap ia kiba shah hikai bad ki nongtrei ka NEPA".
Ha kane ka sngi, ki don 230 ngut ki pulit jong ka 41st batch kiba pyndep ia ka jingai jinghikai ka NEPA.Na kine, 71 ngut ki dei ki Deputy Superintendent of Police (Dy SP), 159 Sub Inspector – 47 na Meghalaya, 5 na Arunachal Pradesh, 11 na Mizoram bad 167 na Manipur.
Jowai, 6 Nohprah:Ki 13 tylli ki sengbhalang kiba la dep ban ai por ia ka sorkar 7 sngi ban kynriah kam noh ia u Deputy Commissioner na West Jaintia Hills, kin pynlong da ka jingiakhih kaba tyngeh lada ka sorkar ka mynthi halor kane ka jingdawa jong ki hapoh 7 sngi.
Ki sengbhalang kiba kynthup ia ka JYF, HNYF – JHU, KSU-JHU, HNPF-JHC, FKJGP-JH, JSU nalor kiwei kiwei ki seng thymmai ki la shim ia kane ka rai ha ka jing ialang paidbah kaba la wan ban ia shim bynta da um duna ia ki 100 ngut eiei ha Mission Compound, Jowai.
Ki 13 tylli ki sengbhalang ki la dawa ban pynurlong ia ki mat dawa jong ka KNGCSU bad ruh ban pynkynriah kam ia u Khlieh ka District halor ka jingshah siat um, siat lyer pynsat khmat bad shah bom lathi ki samla pule Kiang Nangbah ha ki Pulit ka West Jaintia Hills ha ka por ka jingiaid paidbah jong ki ban dawa ia ka hok jong ki kum ki samla pule.
Na ka liang u President JSU u Rikut N Parein uba la pynrem jur ruh ia 7 ngut ki MLA na Ri lum Jaintia u la ong ba ki paidbah ki hap ban bishar bha ia ki kam jong ki ha man la ki Constituency kiba ki la mih khmat.
Kaei kaba kine ki Nongmihkhmat ki la leh lait ka kam sam Ti sop iing sop sop.
Ia ka jingialang la pyniaid da u President JYF u Poipynhun Majaw ha kaba u la pynbna ruh ia ka rai ban ai por iaka sorkar 7 sngi ban pynkynriah ia u DC na West Jaintia Hills District bad lada ka sorkar kam sngap ia ki jingdawa ki 13 seng ngim banse ban shim da ki rai iakhih kaba tyngeh la ong u Chairman ka jingialang.
Shillong, 6 Nohprah:Ka KSU South West Khasi Hills lyngba ka kyrwoh khubor ba la pyllait paidbah da u General Secretary jong ka u samla Forwardmen Nongrem ka la pynbna ba ka jingialang kaba ka la pynbeit ban long ha ka 10 tarik mynta u bnai ha Mawkyrwat kan iaid beit khlem kano kano ka jingpynkylla.
Ha katei ka sngi u la ong ba ka jingialang kan sdang ha ka por 12 baje shiteng sngi, bad katei ka jingialang kan dei ka jingialang ban pyrshah ia ka jingthom bor, ki kam rahbor bad ki kam dawa pisa jong ki kai khlaw Garo na ki Khasi.
Katei ka seng ka la kyrpad ia baroh ki paidbah kynthup ki seng bhalang bapher bapher ba kin ia mih ryntih ha katei ka sngi.
Ka kyrwoh na utei u nongialam ka KSU ka ladawa ruh na ki kaikhlaw Garo ba ki dei ban pyllait mardor ia u bah Dinarsing Syiemlieh ha shuwa katei ka sngi lada kim kwah ban mih kano kano ka jingiasniew hapdeng ki jaitbynriew Khasi bad Garo, “Ki bun ki Garo ki don hapoh ka district hynrei baroh shikatta u Khasi um ju leh Tamti tamjat ia ki bad ngi burom kyrpang ia ki ban ia kiwei namar ngi niew kum la ki hynmen para hynrei lada ki kaikhlaw ki kwah ban pynthud ia kane ka jingiadei te wat kynnoh ba ki Khasi ki wanrah ia ka jingiapher Jaitbynriew namar dei ma ki hi kiba sdang ban wanrah ia ka jingsngewpher jaitbynriew" ong katei ka kyrwoh na u samla Nongrem kaba la pynkut da kaba ong “ Ngi dawa ba dei ban pyllait noh hapoh ka 10 tarik lym kumta lada jia kano kano kaba sniew na ka liang ka Seng kan nym bah khlieh".
Ha kawei pat ka khubor, U Bah GG Bung Snaitang  uwei na ki rangbah na ka thaiñ Ranikor u la pynpaw ka jingsngewkhia halor ka jingshah rahbor u tymmen basan ka balang Nongjri kaba hap hapoh ka Rangthong Presbyteri.
U la ong ba katei ka jingshah rahbor u nongsharai balang ka long kaba ym lah shu ban mutdur kaba khlem pep kan sa wanrah ka jingiasngew pher jaidbynriew hapdeng ki Khasi bad ki Garo kiba la ju ia shongsuk shongsain baroh shikatta hapoh ka Thain Ranikor.
U Bah Bung u ong ba kum uwei u para nongsharai jong ka Rangthong Presbyteri.
U dawa tyngeh na ki nongrahbor ba kin pyllait noh mardor ia U Tymmenbasan Dinar Syiemlieh khlem ka jingpynmynsaw bad ka jingdawa pisa na kiba ha iing na ka bynta ban pyllait.
U pynpaw ruh ba u don ryngkat bad kiba ha iing jong U Tymmenbasan hapdeng jong kane ka jingjia.
U Bah Snaitang u kyntu ruh ia ki para nongshongshnong Khasi bad Garo ba kim dei ban wanrah ka jingiasngew pher jaidbynriew halor kane ka kam riewkhlaw hynrei ban ia ieng tylli kawei ban pynrem.
Shillong, 06 Nohprah:Ka Meghalaya People United Front (MPFU) ka la pynlong ia ka jingrakhe dap san snem ha District Library Mynthong, Jowai.
U Bah Ardent M Basaiawmoit haba kren ha kane ka sngi, u la ong ba ka long kaba suk ban kren ia ka jingiatylli hynrei kaei ka jait jingiatylli dei ban sngewthuh.
“Ka long kaba suk ban kren shaphang ka jingiatylli hynrei ngi dei ban tip kaei ka jait jingiatylli ba ngi kren bad ngim lah ban pyndonkam bakla ia kane ka kyntien tang ban pynmyntoi iano iano", la ong u Bah Ardent haba kren kum u kongsan.
U la ong ba ban sngewthuh khambha kaei ka jingiatylli donkam ban iatai bad ban iakren halor kane ka phang ha ka rukom kaba kham jylliew.
U la ong ba dei ban peit ia ki longshwa bad ban tip ia ka histori namar ba bun ki samla kane ka paten kim tip satia ia ka histori jong ka mynnor.
U la ong ba ka Ri-Bhoi, Jaintia, Ri-War, Lyngam bad kiwei ki dei ka kyrteng jong ka ri bad kam dei ka kyrteng jong ka jait hynrei baroh ki dei ki Khasi.
Katba u president ka MPFU, u Bah D Laloo u la ong ba lem bad ka sorkar ka MPFU ka la lah ban pynbeit shibun ki kam bad ki mat kiba iadei bad ka jingiakajia kaba mih hapdeng ki Khasi ha West Jaintia Hills bad ki Karbi ha Anglong ha u Nailur mynta u snem.
“La khot ia nga ban pynkylla ia ki ktien hapdeng kine ki ar tylli ki jaitbynriew namar ba u Deputy Commissioner um sngewthuh Khasi lane Jaintia lane u OC jong katei ka thain ruh" la ong u Bah Laloo.
U la ong ba ka jaitbynriew kaba tip ia ka hok ka dei ka jaitbynriew kaba im.
Jowai, 7 Nohprah:Ki pulit ka WJH mynta ka sngi ki la iohkem ia uwei u briew uba la tip kyrteng kum u Chemi Phawa uba na ka shnong Mihmyntdu halor ka jingkynnoh ba u la donkti ban pyniaid iew ia ki pisa thok ha ri lum Jaintia.
Ka tyllong khubor na ki pulit ka la iathuh ba ha kine ki bnai ba la dep, u Chemi Phawa ha ryngkat ar ngut ki paralok jong u ki la leit sha iew Mookaiaw ha kaba ki la pyniaid iew ia ki pisa thok lut 500 da kaba leh mynleh thied tiar na ka bynta ban ioh da ki pisa ba shisha.
“Lada ki thied shi packet u sikret ha ka dor kaba 80 tyngka ki siew da ka lut 500 thok kaba tam 420 tyngka ki la ioh da ka pisa shisha bad da katei ka buit ki la ioh ban pyniaid iew ia kitei ki pisa thok", la ong ka tyllong khubor.
Hadien ka jingujor na ki paidbah ki pulit ki la iohkem ia kitei ki ar ngut ki paralok jong u katba utei u Chemi Phawa uba dei u snar ha katei ka kam u la phet rieh ia lade hynrei mynta ka sngi ki la ioh kem ia u.
Ki pulit ki la iathuh ba utei u Chemi Phawa u la shah kem teng ha u snem 2013 halor kane ka juh ka kam khaii pisa thok jong u.
Shillong, 7 Nohprah:La bthah ia ka kong Wandashisha Mary Lawrynniang ka kmie jong u Gabriel Lawryn niang u khynnah ba dang 2 snem karta uba dang don mynta hapoh ka jaka ri khynnah ka sorkar ha Bishnupur, Laban ba kan wan mih hakhmat ka Child Welfare Committee, East Khasi Hills, Shillong.
La bthah ia ki kmieki kpa ne kibahaing hasem trai jong une u khynnah ba kin wan kam hapoh ka saw bnai naduh ba mih kane ka khubor lym kumta yn pyllait noh ia u ban shah ting khun katkum ka Juvenile Justice Act 2000 bad ka Guidelines Governing Adoption 2015.
La bthah ruh iakiba don jingtip shaphang une u khynnah ba kin pyntip sha ka District Child Protection Unit EKH lyngba une u nombar 0364-2502310 bad sha ka Child Welfare Committee EKH ha u nombar 0364-2224409.
Shillong, 7 Nohprah:Ki samla pule jong kane ka jylla kila ia kynduh ia ka jingeh kaba khraw mynta namarba ka sorkar kam shym la pyllait ia ka bai bam jong ki la bu bun bnai, katkum ka jingtip ba la ioh lum na ki  samla pule ka skulbah NEHU la ong  ba ha kiwei pat ki jylla ka thaiñ shatei Lam Mihngi kim ju pynslem ia ka bai bam ne ka Scholarship jong ki samla pule bad kim ju pynslem ruh palat ia ka hynriew bnai ne hynniew bnai katba ha kane ka jylla naduh ba ki la thep aplikeshon haduh mynta kim pat ioh satia.
Ha NEHU Shillong ruh la ioh sngew kumjuh, ba ki don ki khynnah ba leh research kim shym la ioh ia ki jingsiew kiba ma ki ki dei ban ioh, mynta la phra bnai tam.
Kaba pynlyngngoh ia ki samla pule ka dei ba ka skulbah NEHU ka dei kaba la bei tyngka da ka sorkar pdeng hynrei ki lyngngoh pat kumno ka sorkar kam lah ban siew sha ki samla pule katba ha kiwei ki jaka pat la dep ban siew lut.
Shillong, 7 Nohprah:Tang hadien 3 sngi ba la sdang ban pyni ia ka phlim ‘Sa Shisien’ ka la don ka jingiatuid jong ki paidbah ban leit peit ia kane ka phlim khasi ba la ring katkum ka juk ba mynta.
Hynnin ka sngi lei lei la iohi ia ki paidbah kiba la syllang khait ban ieng lain bad kumjuh ruh ban iaknieh ha Bijou Cinema Shillong.
Ka phlim Sa Shisien ka dei kawei na ki phlim khasi kaba la thaw rikod ban dap briew smam ha ka sngi sdang pyni kata ha ka 4 tarik mynta u bnai bad la iohi ruh ia ka jingnang kiew jong kiba leit peit khamtam mynta ka sngi.
Mynta ka sngi ban leit peit ia ka show kaba 2 baje la iohi ia ki paidbah kiba la sdang ban ieng lain ap tiket naduh ka por shibaje duna bad ki la don bun ki paidbah ki bym shym ioh tiket shuh.
Ha ka por 2 baje la iohi ia ki paidbah kiba la sdang ban khie bitar namar ka jingbym ioh tiket shuh bad kiba la ieng sah habar gate jong ka khyrdop Bijou da ka jingkhmih lynti ban ioh tiket.
Na ka bynta ban pynjai jai ia ki paidbah ki bym ioh tiket shuh la hap ban leit pynjai jai noh da u actor bah Phira Dohtdong uba don ha katei ka jaka pyni ia ka phlim ha Bijou Cinema uba la kyntu ia ki paidbah bym ioh tiket shuh ba kin wan peit noh ha ka por 5 baje janmiet.
Na ka bynta ka show kaba 5 baje janmiet la iohi ia ki paidbah kiba la sdang ieng lain lypa naduh ka por 3.30 baje janmiet bad na ka bynta ka Balcony ki la don bun ki paidbah ki bym ioh tiket shuh wat ha ka show kaba 5 baje janmiet.
Kane ka jingbun jong ki paidbah ban leit peit phlim khasi ka la nang ai mynsiem shuh shuh ia ki nongshna phlim khasi bad khamtam ia ka kynhun jong ka phlim Sa Shisien kiba la ai khublei ruh ia ki paidbah nongkyrshan kiba la leit peit ia kane ka phlim bad ha ka juh ka por ki la kyntu ia kito ki bym ioh tiket shuh ba kin leit peit pat ha ka sngi kaba bud.
Haba u nongaikhubor u la ioh ban iakren bad ki katto katne ki paidbah kiba wan peit ia kane ka pyhlim mynta ka sngi ki la iathuh ba ka dei ka phlim khasi kaba itynnad bha.
Na ka liang jong ki nongtrei jong ka Bijou Cinema pat ki la iathuh ba ka dei ka sien kaba nyngkong kaba la bun bha ki briew kat haduh ba bun spah ngut kim ioh tiket shuh.
Ka jingpyni ia kane ka phlim kan dang bteng mynta u taiew man ka sngi kata ha ka por 11 baje mynstep, 2 baje bad 5 baje janmiet bad la iathuh ba ia ka tiket kham suk ban ioh haba leit peit ha ka por 11 baje bad 5 baje janmiet.
Ia kane ka phlim la ring ha Mumbai bad ha kiba bun ki bynta jong ka ri khasi.
Shillong, 7 Nohprah:Ki lad khubor ki la iathuh ba shen ki Rangbah shnong kin pynbna paidbah ia u soh ba mih na ka jingwan Delhi jong ki kaba ki la ioh ban ia kren bad u myntri kam pohing ka sorkar pdeng u Rajnath Singh bad kumjuh ia u myntri khynnah ka sorkar pdeng uba peit ia ka kam pohing u Kiren Rijiju halor ka Village Administration Bill (VAB).
Ha kane ka taiew ba la dep ki Rangbah Shnong ki la leit sha Delhi ban ia kren bad kitei ki heh sorkar halor ka Village Administration Bill (VAB) kaba la sah pongding mynta ha kti ka Ministry of Home Affairs.
Shuwa ia kane ki la leit ban ia kynduh ruh ia u Lat ka jylla u V.Shanmu ganathan ban pynbor ia u ban ai jingmynjur noh ia ka VAB ba kan long ain noh namarba dei tang katei ka bill kaba lah ban ai bor biang ia ki sa shisien hadien ba ki la shah sloit bor ha ka Meghalaya High Court.
Hadien ba ka jingiakynduh jong ki ia u Lat kam shym la seisoh eiei ki nongialam ka Synjuk Ki Nongsynshar Shnong ka Bri u Hynniewtrep ki la hiar kyrkieh sha Delhi ban ia kynduh ia ki heh sorkar BJP ba kin tuklar noh mar mar ha kaba ia dei bad katei ka mat.
Haduh mynta ym pat shym la ioh jingtip eiei kaei kaba mih na ka jingiakren jong ki, hynrei ki lad khubor ki la ong ba ki la rai ba kin pynbna paidbah ia katei ka jingiakren jong ki ha kaba ym pat shym la lah ban pynthikna la ka jingpynbna paidbah jong ki kan dei da ka jingialang paidbah ne lyngba ki lad pathai khubor.
La iathuh ruh ba katto katne ngut napdeng kitei ki nongialam ki Rangbah Shnong kiba la leit Delhi mynta ki la don ha nongbah Shillong hynrei kim pat lah ban ong eiei halor katei ka phang namarba ki don sa kiwei pat kiba dang don mynta ha shiteng lynti.
Lah ban kdew ba kham mynshuwa ki Rangbah Shnong ki la ai por shibnai ia ka sorkar jylla ba kan leh eiei bad tuklar bad ba pynthikna ba ka VAB ka dei ba long aiñ noh, katei ka shibnai jong ki ka la kut naduh ka 5 tarik u nohprah hynrei ka sorkar kam shym lalah ban leh eiei halor ka VAB kumta ki la hiar noh dalade hi sha Delhi bad shen kin sa pynbna ia u soh uba mih na ka jingwan Delhi.
Shillong, 7 Nohprah:Ka KJP Synod Sepngi Urban Mission, mynta ka sngi ka la plie ia ka jaka ia syllok bad ka jaka ai jinghikai ia ki briew kiba la ngop ha ki kam kiba sniew kum ka jingkyrni dih kyiad, ka jingkyrni dih drok, kiba la ngop ha ki kam awria bad kiwei pat ki kam sniew.
Katei ka jaka ai jinghikai ne ka jaka syllok ka dei kaba la tip kum ka Drop In Centre bad ka don ha Iewduh.
La plie ia ka mynta ka sngi da u Chief Executive Member ka KHADC u bah Pyn shngaiñ N Syiem ha ryngkat ka jingiadonlang ki myntri ka Hima Mylliem ba kynthup ia u myntri Iew u myntri K.Langstieh,u myntri pla tyngka u myntri M.B Kharlukhi, ki pastor, ki tymmen basan bad ki nongialam balang na ka Mawlai bad Shillong Ri-Lum Presbyterian.
Ha katei ka sngi u CEM u la pyllait paidbah ruh ia ka ‘Mission Update’ ne ka khubor treikam jong ka Urban Mission ban pynsaphriang sha ki paidbah.
Ha katei ka jingialang kaba la long ha phyllaw thanad Syiem Mylliem, u Rev B Syiem uba long u Director ka Urban Mission u la batai lyngkot halor ka jingthmu ba hakhmat eh jong ka Drop In Centre (DIC), u la iathuh ba ia kane ka kam la angnud naduh u snem 2013 ban ioh plie naba ka jingthmu hi ka long ban ioh ban ia syllok bad ai jinghikai sha kito ki briew kiba la kyrni ha ki kam kiba sniew, kum ka jingdih kyiad, drok bad ruh ia kito kiba la ngop ha ki kam awria, ban pynioh biang ia ka jingkyrmen ha ki, ba kin ioh ban sdang biang ia ka jingim kaba thymmai.
U la ong ba dei ha u snem 2013 ba ka Urban Mission ka la don ka jingangnud ban plie ia katei ka jaka ai jingiasyllok ha Khlieh Iewduh hadien ba ki la lap ba katei ka jaka ka dei kaba la khleh lut bun ki jaitbynriew.
U la ong ba katei ka Urban Mission kan treikam laisien ha ka shitaiew kata ha ka sngi hat majai, sngi Palei bad sngi Saitjain kata naduh ka por 10.30 mynstep haduh 4 baje janmiet.
U Bah PN Syiem haba ai jingkren kum u kongsan u la iaroh ia ka KJP Synod Sepngi Urban Mission kaba ju pyrshang ia ki lad ki lynti bapher bapher ban ai ia ka jingshakri kaba bha tam sha ki paidbah, la ka long ha kano kano ka liang ruh khlem da peit shiliang ne pyrkhat shimet ialade.
U la ong, kane ka jingthmu jong ka Urban Mission ban shim ia kane ka bynta ban ialeh ban pynlait ia kito ki briew na ki kam sniew ba ki la ngop bad kyrni, ka la long lypa kawei na ki thong ba ki la lah ban kynjoh.
U la ong, kum ki briew ha kane ka juk ba mynta la dei ban pynduh noh ia ka jinglong arsap ne ka pyrkhat shimet hynrei ban buh pat ia ka thong ban ai ia ka jingshakri sha kiwei.
“Ngim dei ban shu pyrkhat than eh tang ia kaei kaba ngin ioh hynrei ban peit pat ba kaei kaba ngi lah ban leh bad synniang sha ka imlang ka sahlang ne ia ka jaidbynriew hi baroh kawei lyngba ki kam kaba ngi trei" la ong u CEM bad ruh u la kular ia ka Urban Mission ba un ai ka jingiatrei lang na ka bynta ka bit ka biang jong kane ka centre.
Shillong, 7 Nohprah:Ka District Legal Service Authority, West Khasi Hills kan pynlong ia ka National Lok Adalat ha Nongstoin, ha ka 19 tarik Nohprah, 2015, ha ophis jong  ka District and Session Judge, Nongstoin naduh ka por 10 baje mynstep haduh 5 baje janmiet halor ki case ne ki mukotduma.
Nongpoh, 07 Nohprah:Da ka jingsngew khia halor ka jingthurmur jong ki bor distrik kiba dei peit ia ka kam supply hapoh ka distrik ha kaba iadei bad ka jingkhein jingdiah ia ki nongioh bynta bad ka jingsam ia ka rashon card, ha kaba la lap ba bun na kitei kidei ki bar jylla, na ka liang ka KSU, North Khasi Hills District (NKHD) lem bad ka HNYF Northern Region (NR), ki la dawa na ki bor distrik ba kim dei ban sam ia kitei ki rashon card katba kim pat lah ban pynbeit ne ban ai ia katei ka card sha kiba dei hok ban ioh.
Kum ban shu pynkynmaw ba ha ka sngi Saitjain jong ka taiew ba la dep, ki nongialam jong ka KSU bad HNYF ki la leit ban pynsangeh ia ka jingsam ia ki rashon card sha kito kiba deihok ban ioh ha kaban ioh ia kane ka card kaba la long ha Sajer Community Hall, hadien ba bun na ki nongioh ia kitei ka rashon card kidei ki bar jylla, hynrei bun ki longing kiba duk dang hap hapoh ka BPL, kiba dei hok ban ioh kim shem la ioh bynta satia.
Ha ka jingleit iakynduh jong ki nongialam ka KSU, NKHD bad ki nongialam ka HNYF, RB, hapoh ka jingialam jong u samla Ferdynald Kharkamni president KSU bad u Bah Marcus Marten president HNYF ia ka DC Ri Bhoi ka Dr.Pooja Pandey hynne ka sngi, ki la ioh jingtip ba ia kane ka jingsam ia ki ration card sha kito kiba deihok ban ioh la leh lyngba ka cencus ha u 2011 ia kaba la leh da ka Community & Rural Development Under National Food Security Act.2011.
Hynrei kaba sngewkhia bad kaba pynkhtang mynsiem ia kine ki ar seng, ka long ba bun na ki nongioh bynta ha kane ka jingioh ia ka ration card ki dei ki bar jylla bad ki bym dei hok ban ioh katba kito ki trai khasi khara bad ki trai ri trai muluk kiba dei hok ban ioh kim la paw kyrteng satia, ha kaba na ka liang jong kine ki ar-seng ki la pynpaw ba kin iai pyrshah beit tad haduh ban da ioh ia ka jingpynbeit thymmai.
Ha kaba iadei bad kane na ka liang ki nongialam jong kine ki ar-seng ki la ong, ba kine ki ar seng ki la dawa ia ka hok jong ki para khasi khara kiba deihok ban ioh ia la ka bhah hashwa ba ki bar jylla lane kito ki nongshnong wai kiba shipor ki dei ban ioh, bad ruh shen kin sa leit ban ia kynduh ia ki bor bahalor jong ka sorkar jylla ban ia tai halor ka jingbymioh bynta kiba dei hok ban ioh bad lada ia kane ka jingsam ia ki ration card kan nang iaid shakhmat khlem da lah ban pynshisha ia ki nongioh bynta na ka liang kine ki ar seng kim banse ban shim pat ia ki lad kiba tyngeh pyrshah ia ki bor sorkar.
Shillong, 07 Nohprah:Ka dor jong u synsar ka la kham kiew khyndiat ban ianujor bad ka snem ba la dep ha ka iew dielang ha Mawiong katba ka dor ka sla tyrpad ka dang neh hajuh kumba ju long ha ka aiom ba la dep.
U nongthoh khubor u la ioh lad ban iakren bad ki mahajan kiba thied mar ha katei ka iew, ki la ong ba ka dor jong u synshar ka long T.94 shi kilo uba bha tam katba uba sniew kan long T.84 eiei.
Ka dor sla tyrpad ka long T.35 shi kilo ka bym don dieng katba kaba don dieng ka long T.32 shi kilo.
Tangba ki jingbha jong kine ki mar rep, ka shong katkum ki jaka ba la wanrah da ki briew na ki thain, u la ong.
La iathuh ba don ki jaka ba kine ki mar rep ki kham bha kum u synshar na Ri-Bhoi bad na thain Jaintia bad don kiba kham sniew bad ka dor ruh ka kham duna.
Ia kine ki mar rep la wanrah da ki nongrep na kylleng ki jaka ka ri lum Khasi-Jaintia ha katei ka iew dielang jong ka MECOFED kaba don ha Mawlai Mawiong, Shillong.
La lap ba ki mar rep kiba poi sha katei ka iew ki duna bha bad uba kham bun dei tang u phan bad ki sla tyrpad ban die pat shabar jylla.
La iathuh ba kumba long mynta, ka dor u phan pat T.18 uba bha, T.15 u ba-ar bad u phan barim T.10 shi kilo.
Halor ka jingkylli ki nongdie ki la iathuh ba ka dor ha katei ka iew teng teng ka hiar bad teng teng pat ka kiew.
Ki la pynpaw ruh ba ka dor phan watla ka kham hiar hynrei kumba long mynta ka shu biang haba nujor bad ha ki snem ba la dep.
La lap ba ia kitei ki mar rep na katei ka iew la pyniaid pat da ki dkhar shabar jylla.
Jowai, 7 Nohprah:Ki pulit ka WJH mynta ka sngi ki la iohkem ia uwei u briew uba la tip kyrteng kum u Chemi Phawa uba na ka shnong Mihmyntdu halor ka jingkynnoh ba u la donkti ban pyniaid iew ia ki pisa thok ha ri lum Jaintia.
Ka tyllong khubor na ki pulit ka la iathuh ba ha kine ki bnai ba la dep, u Chemi Phawa ha ryngkat ar ngut ki paralok jong u ki la leit sha iew Mookaiaw ha kaba ki la pyniaid iew ia ki pisa thok lut 500 da kaba leh mynleh thied tiar na ka bynta ban ioh da ki pisa ba shisha.
“Lada ki thied shi packet u sikret ha ka dor kaba 80 tyngka ki siew da ka lut 500 thok kaba tam 420 tyngka ki la ioh da ka pisa shisha bad da katei ka buit ki la ioh ban pyniaid iew ia kitei ki pisa thok", la ong ka tyllong khubor.
Hadien ka jingujor na ki paidbah ki pulit ki la iohkem ia kitei ki ar ngut ki paralok jong u katba utei u Chemi Phawa uba dei u snar ha katei ka kam u la phet rieh ia lade hynrei mynta ka sngi ki la ioh kem ia u.
Ki pulit ki la iathuh ba utei u Chemi Phawa u la shah kem teng ha u snem 2013 halor kane ka juh ka kam khaii pisa thok jong u.
Shillong, 07 Nohprah :Ha ka 4 tarik mynta u bnai ha ka por 8 baje ei ei mynmiet, u wei u rangbah u ba la tip kyrteng kum u Bodywell Puwein na ka shnong Riangsieh WKHD u la shah rahbor ha ki kynhun runar ki bym shym la ithuh bad tip satia la ki dei ki ei, kiba la wan sha ka iingsah jong u tei u rangbah bad rah jubor syndon ia u.
Shuh shuh la ioh jingtip ruh ba kitei ki kynhun runar, ki dei na Garo bad ki la dawa ruh na ki ba ha iing jong u tei u rangbah haduh 7 lak tyngka ba ki dei ban wan siew  ha kaba kin sa pyllait noh ia u tei u rangbah ba la don ha kti jong kitei ki runar bad ki la bthah ruh ia kiba haiing ha sem ba ki dei ban pynpoi ia katei ka pisa   ha ka sngi nongkong jong ka taiew.
Ka tyllong khubor ka iathuh ruh ba kiba haiing ha sem jong u bah Bodywell ki long tang ka longing kaba im ha ka bylla sngi  bad ki la pynpaw ruh sha ki tei ki kynhun runar ba kim shym la don ia ka tei ka pisa kaba ki la dawa namar ba ki long tang ki nongbylla, bad la ioh jingtip ruh ba ki tei ki runar ki la pynhiar noh ia katei ka 7 lak  kaba ki la dawa sha ka 3 lak tyngka bad haduh ba la thoh ia kane ka khubor la ioh jingtip ba ki ba haiing u tei u rangbah ki dang khuslai ba nangno kin ioh ia katei ka pisa.
Na ka liang jong kiba ha iing ha sem jong u bah Bodywell kim shym la pyntip sha ki pulit namar ki tieng bad ki syier ioh ba kitei ki runar kin shim noh wat ia kajingim jong u kpa jong ka iing,  namar ka la don ruh ka jingshah byrngem ha kitei ki runar bad ba kitei ki runar, ba la da kin pyntip sha ki pulit kin shim noh ia ka jingim jong u tei u rangbah.
Shuh shuh la ioh jingtip ruh ba na ka liang jong kiba haiing u tei u rangbah ki la ialeh lut katba lah ban pynmih ia katei ka pisa da kaba wad ram bad wat haduh ban da bynda lut ia ki jingdon jingem jong ki kumjuh ia ka iingsah tang ban iohi biang ia la u jong u briew bad haduh mynta ym shym la ioh jingtip ba kitei ki ba haiing u tei u rangbah la ki la dep ne em ban leit siew ia katei ka pisa sha ki kynhun runar ba la dawa.
Ha kaba iadei bad katei ka jingjia na ka liang jong ki paidbah nongshong shnong katei ka thain bad kumjuh ki synjuk rangbah shnong ki sengbhalang na kitei Mawshynrut,  ki la pynrem jur ia katei ka jingleh donbor jong kitei ki runar bad ki la dawa ruh ba dei ban pyllait noh mardor ia u tei u rangbah khlem kano kano ka jingshah pynmynsaw.
Shillong, 7 Nohprah:Ka sorkar mynta ka don hapdeng ka jingsyier mynsiem bad ka tieng ioh mih ka jingiakynad jait bynriew hapdeng ki Khasi bad ki Garo, iathuh ki lad khubor kiba jan bad ka sorkar.
Ki lad khubor ki la iathuh ba mynta ka sorkar ka pyrshang katba don la ka buit ka stad ban tem ia i phliah ding iba la sdang ban pur mynta ha ka jylla, khamtam ha ki jaka ba ia shong khleh ki Khasi bad Garo.
Nalor ka kam rahbor kaba ki lehnoh Garo ki la rahbor ia katto katne ngut ki Khasi mynta sa kawei pat ka mat kaba ka sorkar ka sheptieng mynta la ong ba ka dei ka jingpynkhih ka KHNAM ia ka ishu bhah kam, ha kaba la iohi ba la don ruh na ki sengbhalang na ri Lum Garo kiba la ther kylla ha ki kot khubor shaphang katei ka ishu.
Haduh mynta la iathuh ba ka sorkar ka la phah bun ki nongpeit pyrman ia ka shongsuk shongsaiñ hapdeng ki jaitbynriew Khasi bad Garo khamtam ha kiti ki jaka ba ki ia shong shnong khleh, bad la iathuh ruh ba ka la phah ia ki nongpeit pyrman ba kin peit bha ia ka jingialang kaba la khot da ka Khasi Student Union ha ka 10 tarik mynta u bnai ha Mawkyrwat ioh ba ka ding jong ka jingsngewpher jaitbynriew kan pur na katei ka jaka sha kiwei pat ki jaka.
Lah ban kdew ba ha kane ka taiew ka KSU ka la pyllait khubor bad ka la dawa ba ki lehnoh Garo ki dei ba pyllait noh ia ki ar ngut ki samla Khasi ba ki la rahbor na Shahlang shuwa ban mih kano kano ka jingiasngewpher jaitbynriew bad la iohi ba ki lehnoh Garo ki la pyllait noh ia kitei ar ngut hynrei hadien katei kilehnoh Garo ki la rahbor sa ia uwei u tymmen basan na ka shnong Kulang u bah D.Syiemlieh.
Wat hadien ba ki lehnoh Garo ki la pyllait noh ia ar ngut ki samla Khasi ba ki la rahbor na Shahlang, hynrei ka KSU ka la pynbna ba ka jingialang paidbah jong ka kaba ka la thmu ban pynlong ha Mawkyrwat ha ka 10 tarik u nohprah kan iaid beit kumba la pynbna ban ia kren ia ka kam kaba ia dei hapdeng ki ar jaitbynriew.
Lah ruh ban kdew ba khyndiat sngi mynshuwa ka KHNAM ka la pynkhih biang ia ka Reservation Policy ha ka jylla ne ka bhah hapdeng ki Garo bad Khasi-Jaintia la ka dei ha ka ioh kam ioh jam ne la ka dei ha ka liang ka pule puthi ha kaba ka KHNAM ka la dawa ban pynduh noh ia ka bhah kaba 40% ia ki Garo bad 40% ia ki Khasi –Jaintia bad ka la ong ba katei ka bhah ka la noh shilliang palat bad ka pynduh lad ia ki samla Khasi bad Jaintia bad ka la ai jingmut ba ka kwah beit ban don da ka jingiakhun kaba khuid hapdeng ki samla pule bad samla wadkam jong kitei ki lai jaitbynriew, ym shuh ban ap thap na ka bhah kaba 40%.
Hynrei tang hadien katei ka jingkynthoh na ka KHNAM, ka GSU na ri Lum Garo ka la kynthoh kylla ba kam pdiang ia katei ka jingdawa ka KHNAM naa ka la shim ba ki samla Garo ki kham tlot ka jingnang jingstad bad ka pule puthi haba ia nujor bad ki Khasi bad ka la ong ba ki Khasi ki bun kyrhai ki jaka pule kiba biang hangne ha nongbah Shillong, katba ha Garo pat kim don ki jaka pule kiba biang bad katei kan long kumba lehbein ia ki samla Garo bad u la ong ba lada jia ba yn pyntreikam kumba dawa ka KHNAM kata ban pynlogn beit da ka jingiakhun baro ki samla pule Garo kin sha kyntait lut.
Hadien ba la iohi ia kitei ki dak kiba la mih ha kine ki khyndiat sngi la iathuh ba ka sorkar jylla ka rit mynsiem ioh ba ka mih pynban ka jingiakynad hapdeng ki ar jaitbynriew Khasi bad Garo.
Shillong, 7 Nohprah:Ha ka kot jong U bah Apol Mawniuh, ka Thma U Kada, u nongthoh, u iathuh ba ha u snem 1992, ka la don ka dorbar bah jong ki Musulman, ha Hojai (Assam), ha ka por ba u long myntri kam rel, U Jaffar Sherif bad ha katei ka jingialang bah, la rai ban pynkylla ri Musulman ia ka Dong Mihngi baroh kawei bad la jied lai tylli ki Jylla, ba kham kongsan tam bad kitei ki long ka Meghalaya, Assam bad ka Nagaland bad ha katei ka jingialang, la shim ruh ia ka rai, ban pynurlong ia katei ka Ri Musulman, da kaba “shong kurim ia ki kynthei trai shnong".
Haba iadei pat bad kawei ka phang, kaba u nongthoh ula ai kyrteng “Ka thma jingieid" lane kaba u buh ha kawei pat ka kyntien, ka thma plakhun lane ka love jihad bad halor kane ka phang, u iathuh ba hangne ha ri jongngi, ka shrip jingieid ka jur bha bad u iathuh shuh shuh, ba ha Rymbai, kaba dei ka shnong Khristan, ha kaba 99.9 percent ki dei ki khristan, hynrei, u ong ba sa tang khyndiat snem, kan sa kylla longka shnong Musulman bad ka daw, ka long ba ki khun kynthei, ki ioh tnga da ki dkhar Musulman bad ki bud noh ia ka niam jongki.
Kine ki kong, ki kha da ki khun Musulman jait Khasi.
Kumta kam slem shuh ba ha ka jaka jong ka iingmen Khrsitan, ha Rymbai, kan sa ieng da ka masjid bad ula ong shuh shuh ba kam slem shuh ba ha iingmane bah Laitumkhrah, ha ka jaka, ba ngin iohsngew ia ka baje u angel U Trai, ngin sa iohsngew ia ka jingpyrta Alla hu akbar, namar ba ki kong hynniewtrep jongngi, ki kham kloi ban pdiang ia ki khar Musulman, namar ki kham kloi ban pyndem na sdang.
Shillong, 7 Nohprah:Ka sorkar Megha laya ka la pynmih ia ka jingbthah ba ka ki 18 tylli ki shnong hapoh ka thain Warsan Lyngdoh hapoh ka Mawkyrwat Community & Rural Development Block jong ka 35-Ranikor (ST) Assembly Constituency kin hap ha South West Khasi Hills District kumba la pynbna kham mynshwa.
Ia kane la pynmih da u Chief Secretary ka sorkar Meghalaya.
Kane ka jingpynbna la pynmih hadien ba la pynlong ia ka jingbishar paidbah bad hadien ba la ioh ia ka jingsngew na ki paidbah ka thain bad katkum ka Delimitation Commission ha ka jingpyniaid ia ka elekshon.
Kan long kaba iahap ban pynhap ia kine ki shnong ha South West Khasi Hills District, la ong u Chief Secretary.
Shillong, 9 Nohprah:Ha ka 30 tarik u naiwieng ki ar seng bhalang na ri Lum Jaintia, ka HANM Jaintia Hills bad ka  Jaintia National Council (East bad West Jaintia) ki la pynlong da ka jingiaid proseshon na madan Malki sha Addll.
Secretariat, bad katei ka proseshon jong ki ka dei halor ka jingjia shah siat iap ki ar ngut ha u snem ba la dep ha Mookhep.
Ha katei ka sngi ha ka jing ialang lyngkot kaba la long ha Parking Lot ka Addl.Secretariat ki nongialam  jong kitei ki ar seng ki la ai por 10 sngi ia ka sorkar ba kan sei madan ia ka kaiphod halor ka jingshah siat iap ki ar ngut ha Mookhep ha ka por ka jingiakhih dewiong.
Katei ka 10 sngi ba kitei ki ar seng ki la ai por ia ka sorkar kan kut noh lashai ka sngi ka 10 tarik u nohprah, hynrei haduh ba thoh ia kane ka khubor ka sorkar kam shym la patiaw eiei ia ka jingdawa jong ki.
Haba ia kren bad u Rupang u President ka HANM na ri Lum Jaintia u ma Shaniah Suchen u la ong ba hadien ba ka sorkar kam shym la sngap ia ka jingdawa jong ki ki ar seng kin shong ia ka jingialang kyrkieh jong ki lashai hi ka sngi ka 10 tarik u nohprah.
Ha katei ka jingialang u la ong ba yn shim ia ki rai ia khih kiba kham tyngeh ban pynbor ia ka sorkar ba ka dei ban sei madan noh ia ka kaiphod  tohkit.
Hadien ba ladep ban shim ia ka rai na katei ka jingialang  u ma Shaniah u la ong ba ki ar seng kin ia kren bad baroh ki Rangbah Shnong ka East Jaintia ban ia snohkti lang ha ka jingiakhih jong ki bad hadien kata yn sa pynbna noh ia ka tarik jong ki jingiakhih.
Haba ia kren bad utei u nongialam ka HANM la sngewthuh ba ka jingiakhih ba ki ar seng ki la buh hakhmat eh ka dei ka proseshon bah  hangne ha nongbah Shillong bad katei ka proseshon ka dei beit ka jingleit tur sha Secretariat.
Utei u nongialam ka HANM u la ong ruh ba lada ki seng bhalang kin ia khih tang hapoh ri Lum Jaintia ka sorkar kan ym iohi khmat hi ruh, hynrei  lada tur sha Secretariat pat ka sorkar kan iohi kyndiang ba ki paidbah ka ri Lum Jaintia ki kwah ban ioh ia ka bishar hok.
Shillong, 09 Nohprah:U MLA ka Sohra u Bah TW Chyne ha kane ka sngi Hatmajai u la iakynduh ia u Myntri Rangbah ka jylla u Mukul Sangma ban dawa pynlait noh ia ka tulop ba 10 bnai jong ki nongtrei ka MCCL, Sohra.
Ha kane ka jing iakynduh, u MLA ka Sohra u la kyntu ia u Myntri Rangbah ban pynsted noh ia ka kam ka jam khnang ba ka kar khana thymmai jong ka MCCL kan treikam khnang ba ki nongtrei kin nym iakynduh jingeh ha ka jingbym ioh tulop la bun bnai.
Halor kane ka jingiakren u MLA ka Sohra, na ka liang u Myntri Rangbah ka jylla u la kular ba un khot ia ka jingialang shen halor kane ka kam khnang ban iakren ban wad ia ki lad ki lynti ban pynkhuid noh ia ki jingeh kiba don ha kane ka karkhana, la ong u MLA ka Sohra haba iakren bad u nongthoh khubor.
Lah ban kdew ba ki nongtrei ka MCCL ki khlem ioh tulop la 10 bnai eiei haduh mynta naduh ba ka karkhana barim ka la sangeh treikam.
Ha u bnai ba la dep, ki la iakynduh ruh ia u Managing director ka MCCL u Sanjay Goyal ba un leh eiei ban pynlait noh ia ka tulop jongki.
Katkum ka jingtip na ka liang ka bor pyniaid jong ka MCCL ka la shu pynlait pisa khyndiat sha ki nongtrei tang kum ki bai mit mit ba kin ioh ban pyndonkam kyrkieh.
Shillong, 9 Nohprah:Ha ka 7 tarik u nohprah U Syiem ka Hima Nongkhlaw U Pa’iem Phrestar Manik Syiem U la ai ia ka Sanad ha U Bah Boldness L.Nongum ban long U Myntri ka Hima na ka kur Lyngdoh Nongum ban mih bujli ha ka jaka U Bah Bingshonroy ba la khlad.
Ia U Bah Boldness la jied da ka Kur naduh ka 14 tarik u lber, 2015 ha ka Dorbar Kur kaba la long ha Nongum.
Hynrei namar ba don ki katto katne ki Kur kiba pynwit ia kane ka kam la hap ban pynlong biang ia ka jingiajied ha ka 18 tarik u nailar, 2015 ha Ophis u Syiem ha Mairang ha ka jingiadon ryngkat ki nongpeit pyrman na ka KHADC bad nongmih khmat na ka Hima ba la mihkhmat da U Syiem Khynnah bad ki Myntri.
Ha kane ka jingiajied U Bah Boldness u la jop don burom biang, Ka OphisU Syiem ka la phah ia ka kyrteng U Bah Boldness sha ka District Council ban ioh ia ka jingmynjur bad U Syiem hadien ba la ioh ia ka jingmynjur na ka District Council kumba dei ka rukom u la ai ia ka Sanad ha U Bah Boldness ha katei ka sngi ryngkat ka jingkyntu kynpham na ka liang jong U kum U Syiem ia U Myntri ba thymmai.
Ha ka jingialang kaba la long hapoh office U Syiem la iadonlang ki Myntri, Raangbah Kur, Ki Sordar bad ki samla pule ban ia sakhi lang ia katei ka sngi.
Shillong, 11 Nohprah: Ia ka jingkyrkhu ia u maw nongrim jong ka jingtei ba thymmai na ka bynta ki tnat pule commerce, management bad kiwei kiwei ki jingpule jong ka St.Anthony’s College la pyllong hynnin ka sngi, ka 10 tarik u Nohprah, 2015 ha St.Anthony’s College ha kaba u joint secretary jong ka University Grants Commission (UGC), u ba naka office kaba ha Guwahati, u Dr.Mohammad Arif, u la long u Chief Guest.
Ia kane ka jingtei ba thymmai, ia kaba la mang ban pyndep hapoh ar snem, yn pynsah nam ia u Rev.Fr.Douglas J.Wollaston, SDB, u principal ba lai jong katei ka college.
Lah ban pynkynmaw hangne ba ia ka St.Anthony’s College la seng ha u snem 1934 ha ka por ba dang synshar ka sorkar Phareng bad ha ka por ba bun jingeh bha ban sdang ia kum kane ka jait kam.
Ha ka por ba ka seng Salesian jong u Don Bosco ka la seng ia kane ka college ka jingthmu ka long “Ban pynpoi ia ka jingpule college sha kito ki bym don lad bad kiba dang duna ka jingioh.
Wat lada ia ka St.Anthony’s College ha kine ki 80 snem tam ka la ai ka jingshakri kaba khraw ha ka liang ka pule ka dangle ym tang ia u paid Khasi-Pnar, hynrei ia kiba bun kiwei pat ha kane ka thain shatei-lam-mih’ngi ruh, ki 25 snem ba nyngkong jong kane ka College ki la dap tang da ki rai-eh rai-dam bad ki dieng pynkiang khamtam ha ki snem jong ka Thma Bah Ba-Ar.
Ha ka jingkren jong u, kum u guest of honour, U provincial jong ka Silchar Province jong ki Salesian u Don Bosco, u Rev.Fr.George Maliekal, uba long ruh u President jong ka governing body jong ka St.Anthony’s College, u la dap tang da ki kyntien iaroh ia u Phadar Wollaston ia uba, u la ong, “Dei da ka kam phylla ba u la lah ban pyllait ia ka St.Anthony’s College na kaba khang duh noh ha kito ki snem ka ban jin da la long ka jingduh kaba khraw ia ki briew kane ka thain khamtam ia ki bym don lad don lynti.
U Phadar Maliekal u la ong ba u Phadar Wollaston u la ju dei u samla pule uba stad bha bad uba la trei ruh ha bun ki shnong bad ki nongbah jong ka Ri India bad jong kane ka thain ba kynthup ia ka Bandel kaba ha West Bengal, Bombay, Haflong, Marbisu bad ha Sacred Heart Theological College ha Mawlai.
U la ong ia u Phadar Wollaston la kha ha ka 11 tarik u Nohprah, 1902 ha Akyab kaba ha ka ri ia kaba la tip kum ka Ri Myanmar ba mynta.
Naduh ba u dang samla u la pynpaw ba u long uba stad bha.
Wat lada ki kmie ki kpa jong u ki la don da kawei ka jingthmu na ka bynta jong u bad nalor ba u ladon lypa ha ka jingtrei kaba bha bad kaba bun ka jingioh ka ban jin da la kyntiew shuh shuh ia u ha ka jingim, U Wollaston, ynda u la dap 21 snem ka ryta, u la ieh noh ia ka kam ba heh bad ba kor jingioh jong u bad jied ban leit long Lyngdoh Catholic noh ha ka seng riewniam Salesian jong u Don Bosco.
Tang hapoh khyndiat snem, ong u Phadar George, ia u Wollaston la phah noh sha nongbah Turin ha Ri Italy ba un leit pule Theology.
Hadien ba u la shah pynkyntang lyngdoh bad ba u la pyndep bad pass ia ka doctorate ha ka Theology, u la wan phai noh sha Ri India ban trei, ym tang kum u principal jong ka St.Anthony’s College hynrei ha kiwei de ki kam kiba ki bahalor jong u ki la buh ia u ban trei kum ha Bombay, Krishnagar, Khulna, Bandel, Hungdung, Imphal, Marbisu, Tura bad Haflong.
Ia ki snem ba khatduh jong ka jingim jong u, u la pyllut ha Sacred Heart College Mawlai.
Wat haka jingpang ba jur jong u, u Phadar Wollaston u dap beit tang da ka mynsiem jingphuh sam rkhie.
La ju iohsngew ba u biria kai da kaba ong: “Ever better, never well.
"U Phadar Wollaston u la khlad noh na kane ka pyrthei ha ka 17 tarik u Kyllalyngkot, 1979 bad la tep ia u ha u lum jingtep Catholic Laitumkhrah.
Ha ka jingkren jong u kum u Chief Guest u joint secretary ka UGC Guwahati office, u Dr.Mohammad Arif, u la ban jur ia ka jingkongsan jong ka pule ka puthi ia kaba u la pyniasyriem kum u shabi na ka bynta ka roi ka par jong ka ri.
U la iaroh shibun ia ka St.Anthony’s College na ka bynta ki kam ba radbah jong ka ha ka liang ka pule ka puthi kiba la iarap shibun ia ki samla ban don bynta ha ka roi ka par jong ka ri.
“Da kine ki kam ba radbah jong ka ha ka liang ka pule ka puthi da kiba ki samla ki lah ioh jingnang jingtip ha ka liang ki sap trei kam kiba bun, ka St.Anthony’s College ka la pynnoh ia synniang u bynhei u ba bunbah na ka bynta ka roi ka par jong ka ri," u la ong.
Ryngkat bad ka jingiaroh ia ka college kaba la don ha khmat eh ha ka liang ki jinghikai ia ki samla ban ioh ia ki sap ki phong ba donkam ban pynim ia ki, u Dr.Arif u la ong, “Ka long kaba dei eh ba ia kane ka jingtei ba thymmai yn pynsah nam ha u Phadar Wollaston uba la long u nongiohi jngai bad uba la trei radbah ruh na ka bynta ia ka jingkyntiew ka St.Anthony’s College.
U principal jong ka college u Rev.Bro.
Albert L Dkhar u la long u wei na kiba la ai jingkren ha kane ka sngi.
La pynphuh pynphieng ruh ia kane ka sngi da ki sap jingrwai bad jingshad tynrai ba la ai da ki samla pule jong kane ka college.
Shillong, 10 Nohprah:U bah Ardent M Basaiawmoit mynta ka sngi u la phah sam ia ka skhim MLA jong u lyngba ka Special Rural Works Programme (SRWP) jong u snem 2014- 15 ha u kyrtong MDC ka seng HSPDP na Nongstoiñ ubah Hubert Riang.
Ia ka skhim sha ki 650 tylli ki longing la sam ha ka jingialang kaba la long mynta ka sngi ha Liew long,Pomlakrai.
Kitei ki skhim ki kynthup ia ki 100 tylli ki longiing kiba ioh ia ki skim baduk kaba T.35 hajar tyngka ban shna iing, nangta 150 tylli ki long iing kiba ioh ia ka skim ba T.15hajar ban maramot iing bad 400 tylli ki iing kiba ioh mar T.8 hajar tyngka ban pynheh ia ka kam rep kam riang jong ki.
Ia kitei ki skhim u bah Ardent u la aiti ha u kyrtong MDc ka HSPDP na Nongkrem ba un pyllait bad sam paidbah sha kitei ki longing kiba dei ban ioh jingmyntoi.
U Bah Hubert ha ka jingkren jong u u la pynpaw ia ka jisngewnguh ia u Bah Ardent uba dei ruh u president ka party uba la ibit ia u ban mih ban aireng bad mih pli ha ka shuki jong u hadien ba u bah Ardent u la risaiñ.
Na ka liang u bah Ardent pat u la ong ba kitei ki skhim ba ki paidbah ki ioh kim dei satia kiba la ai sngewbha da u MLA hynrei ki dei ki hok jong ki paidbah hi kiba ki dei ban ioh lyngba ki nongmihkhmat.
Jowai, 10 Nohprah: Uwei u briew u la shah kem ha ki pulit Raliang, West Jaintia Hills halor ka jingdonkti jong u ban byrngem byrsit ia ki paidbah nongshong shnong ka Raliang kham tam eh ia ki nongialam shnong.
Utei uba la shah kem u dei uba la tip kyrteng kum u Ioobas Dkhar, u la shah kem mynta ka sngi.
Ka khubor ka la iathuh ba utei u Ioobas mynta ha ka 1 tarik une u bnai, u la tim sih tim sang ha ka por miet bad rah da ka wait ban pom iap ia ki nongshong shnong bad ruh ia ki nongialam shnong.
Utei u briew u la bteng ia katei ka kam pyntriem jong u na ka por sha ka por ha kaba na ka liang ka bor shnong ka la ujor sha ki pulit bad ki pulit ki la ioh kem ia u mynta ka sngi.
Shillong, 10 Nohprah:Tang mar ia sdang u snem thymmai ki ar tylli ki sengbhalang na ri Lum Jaintia ki la pynbna ba kin pynlong da ka jingiakhih, ha kaba mynta ka sngi ka HANM Jaintia hills ryngkat ka Jaintia National Council (East bad West Jaintia) ha ka jingialang kyrkieh jong ki ki la pynbna ba kin lum ia ka jingialang jong ki bad ki Rangbah Shnong ha ka 21 tarik mynta u bnai,bad na katei ka jingialang kin pynbna ia ka tarik ba kin ia khih.
Ha ka jingiakren bad u nongialam ka seng HANM na Jaintia u Ma Shaniah Suchen u la ong ba mynta ka sngi ha ka jingialang ki ar seng la rai ban khot jingialang ia ki Rangbah Shnong ka East Jaintia ha ka 21 tarik mynta u bnai,bad ha katei ka jingialang u la ong ba yn shim ia ki rai ia khih.
Ha ka jingiakren bad utei u nongialam ka HANM la sngewthuh ba katei ka jingialang kan shim ia ka rai ia khih ha ka 4 lane 5 lane 6 tarik u kyllalyngkot 2016 kaba lah ruh ban dei ka jingiakhih kaba nyngkong eh jong u snem ba thymmai.
Ka jingiakhih ba ki ar seng ki la buh ha ryngkat ka jingiapynbeit lang bad ki Rangbah shnong ka dei da ka jingleit tur paidbah sha Secretariat bad ha katei ka jingialeit tur Secretariat u la ong ba la pynkhreh janai bha ha kaba ki paidbah ki ban ia shim bynta kin ym duna ia ka shi hajar ngut.
Utei u nongialam ka HANM u la ong ba katei ka rai la shim hadien ba ka sorkar kam shym la patiaw eiei ia ka jingdawa ki ar seng kata ban sei madan ia ka kaiphod jong ka jingjia ha Mookhep ha kaba ar ngut ki mynsiem briew ki la duh ei ha kti ki pulit ka sorkar jylla.
Shillong, 10 Nohprah:Ka tnad Enforcement ka KHADC ha kane ka sngi Balang ka la hiar sha ka shnong Porkut kaba don ha thain Nongjri bad Sahitrai ka Kulang, kiba hap ha ka South West Khasi ka jaka ba ka kompeni ksam uranium ka Meheshwari Mining Private Limited (MMPL) ka la buh ktem, ban law laha ia ki tiar ba la kurup ha u snem 2014 hadien ba ka Council kam shym la ai license shuh ia ka ban ksam uranium.
Ha kane ka jingleit law laha ia ki tiar katei ka kompeni la ialam da u Superintendent ka tnad Enforcement ka KHADC, u Bah Poland Sohphoh lem bad kiwei ki ophisar bad ba la synran ki pulit sorkar namar ba katei ka thain ka dei kaba ma bha namar ka jingjur ki kam pyntriem.
Ka Executive Committee ka KHADC ka la pynmih ia kane ka hukum ban leit pynlait noh iaki tiar ba la kurup jong katei ka kompeni hadien ba ka la don ka jingbyrngem na ki bor jong kane ka kompeni ban leit ujor sha ka iing kashari lada ka Council kam aiti noh ia kitei ki tiar.
Katkum ka jingtip ba la ioh, ka Council ka la ai license ia kane ka kompeni ba kan ksam uranium ha shnong Porkut ha u snem 2009 hynrei kam shym la pynthymmai shuh iaka license hadien ba ka la don ka jingpyrshah kaba jur na ki paidbah ia kane ka kompeni.
Kane ka kompeni kaba la ai license da ka KHADC ban ksam uranium tang ha shnong Porkut hynrei kane ka kompeni ka la krih kylleng ki jaka jong katei ka thain ban ksam uranium shaduh shnong Langtieh, Amarang, Tiniang bad kiwei kiwei ki jaka lawbah lawsan kaba long ka jingpynkhein ia ka kyndon jong ka license ba laai ha ka bad dei namar kane ka daw ruh ba ka la pynlong ia ka KHADC ban sangeh ai license ia kane ka kompeni.
Ha katei ka ktem ka kompeni Maheswari, ki don ki mashin baheh barit, ki paip bad kiwei ki tiar kiba la pyndonkam ban ksam ia u uranium kiba la pynlait noh da ka KHADC hadien ba la kurup ia ki.
“Ki mashin ba pynlait ki kynthup ia ki mashin heh ba pyndonkam ban ksam uranium, ki paip, ki generator, water pump, mud machine bad kiwei kiwei", la ong u Superintendent ka Enforcement ka KHADC hadien ba la pynlong ia ka jingpynlait ia kitei ki tiar ba la kurup haba iakren bad u nongthoh khubor.
Hynrei na ka liang u Superintendent um lah ban ong eiei balei ka KHADC ka pynlait noh ia kine ki tiar hynrei u shu ong ba ka kamram jongki, ka long ban leh ia ka hukum ba la pynmih najrong.
Ka jingkylli mynta ka long shaei bad kummo ka KHADC ka la phah pynlait noh ia kine ki tiar ba la kurup jong katei ka kompeni.
Hato ka don jingthmu ban ai license biang ban ksam uranium ne kan phah kit noh ia ki tum ki tam jongka.
Shillong, 10 Nohprah:Ki paidbah ka shnong Porkut ha ka thain Nongjri ka South West Khasi Hills, ki la kyndit thret ban iohi ia ki pulit ka Enforcement ka KHADC haba ki poi ha katei ka jaka bad ki mut ba ki dei ki pulit ba leit ban khynra ban pynlait im ia u Rangbah ba shah rahbor ha ki kynhun kiengatiar.
Hynrei hadien ki la tip ba kim dei pynban ki pulit ba wan khynra ban pynlait im ia u rangbah ba shah rahbor u Bah Dinner Syiemlieh.
Kane ka jingkyndit jong ki paidbah ka dei namar ba naduh ba utei u rangbah u la shah rahbor ha ki kynhun kiengatiar,ki paidbah kim pat ju iohi eiei ia ki pulit ba kin wan ban pynlong ia ka jingkhynra sha katei ka thain.
Katkum ka jingiathuh jong ki briew katei ka thain, ka jingim jongki ka long kaba kordit bha namar ka jingkynrei ki riew sniew khamtam hadien ba la shah rahbor u Bah Syiemlieh bad kiwei.
“Tang shu sep ka sngi, baroh la dei ban shu shong khop ha iing.
Ym nud mih shuh", la ong ki paidbah haba iakren.
Ha shnong Kulang la iathuh ba u Rangbah Shnong u la kyrpad ia ki paidbah nongshong shnong ban nym iamih shuh shabar ioh mih ka jingjia ba sngewsih hadien ba la sep sngi naduh ba la mih ka jingjia shah rahbor.
Katkum ka jingiakren bad ki briew katei ka thain, ki pulit kim shym la shim khia ban leit khynra ban pynlait ia u rangbah ba shah rahbor namar ba naduh ba u lashah rahbor kim ju iohi pulit satia ba kin wan ban pynlong ia ka jingleit wad bad khynra ha katei ka thain.
“Bun ki pyrkhat ba ki pulit ki dei ban wan sha katei ka thain ban pynlong ia ka jingkhynra hynrei ngim pat ju iohi ba kin wan naduh ba don ka jingshah rahbor", la pynpaw kitei ki briew haba iakren ki sngew kumno halor kane ka jingshah jia.
Ki la ong ba ki pulit kim shim khia imat ia kane ka jingjia wat ha ka jingshisha katei ka thain ka dei kaba dap da ka jingsyier bha ia ki paidbah nongshong shnong.
Nongstoin, 10 Nohprah: Ki ar ngut ki nongtrei jong ka tnad Soil ha Aradonga kiba la tip kyrteng kum u Mohesh war Das u ba dei u Nongthung jingthung (mali ) jong katei ka ophis bad u Nirench kalita u ba trei kum u master Roll ha katei ka juh ka ophis, kiba la shah rahbor noh ha ki kynhun kai khlaw naduh ka 1 tarik Nohprah ki la lait noh na ka kti jong kitei ki kynhun kaikhlaw.
Katkum ka tyllong khubor na ki pulit ka WKH la ong ba kitei ki kynhun kaikhlaw kiba la rahbor ia kitei ki ar ngut kila pyllait noh ia ki hynnin ka janmiet ha kawei na ki jaka ha Dhupdara kaba don ha ki thain Assam, bad kitei ki ar ngut ki la wan poi iing ha ryngkat ka met kaba koit bad khlem kano kano ka jingshah pynmynsaw.
Na ka liang jong bor pulit kin dang iai pynlong ka jongthwet bad khynra ia kitei ki kynhun kaikhlaw kiba la sdang wan suh thied ha ki thain khappud jong ka West Khasi Hills District.
Shillong, 11 Nohprah:U bah Arwanki Sumer, u Rangbah Shnong ka Panaliar , Jowai u la pyntip ba haduh mynta ki nong pyniaid ia ka tamasa tem jong ka kynhun tem ka Fire House ha Panaliar ki la dep die haduh 3000 tylli ki tiket hynrei katei ka kynhun tem kam shym la lah ban wan poi ha ka sngi ba la buh kata ka 12 tarik u nohprah.
Ka daw ba katei ka kynhun tem kamshym la lah ban wan poi sha Jowai ka dei namarba ka Visa jong uwei na ki dkhot jong ka, ka la shah kyntait noh kumta la pyntip sha ki ba kin pynkynriah noh shuwa, hynrei u la ong ba mynta ka step ha ka por 10 baje ka Visa jong u ka la long bad la pdiang ia ka tangba ka pork am shah shuh bakin wan beh sha kane ka jylla.
U bah Sumer u la ong ba la buh sngi biang sha ka 19 tarik u nohprah ban pynlong ia katei ka tamasa, ki nongpyniaid ia katei ka tamasa ki la pan map na ki paidbah namar katei ka jingbym biang.
Shillong, 11 Nohprah:Ha ka 9 tarik mynta u bnai u bah NAK Syiem, MCS, ADM Khliehriat u la ujor sha ki pulit ba ha ka 9 tarik ha ka por 8:30 baje mynmiet katba ki pulit ki dang pynlong ka jingkhynra ia ki kali ha Khliehriat, kynsan kynsan ar tylli ki trok kit dewiong kawei kaba do ia u nombar ML-04A-5292 ba la niah da u Dei Sumer bad kawei pat kaba don ia u nombar AS-01BC-6767 ba la niah da u Hamboi Dkhar, ki la pyrshang ban tynrah ia ki pulit bad ki kynroh nar ba la ker da ki pulit.
Shillong,11 Nohprah:Ha ka 9 tarik u nohprah u Mewanhi Tang, u pulit Home Guard ba la shah kynriah kam sha Phra mer ha ka tnad pyniaid kali ki pulit u la ujor ba ha katei ka sngi ha ka por ba ki pulit ki dang khynra ia ki kali ha Shangpung,Phramer, lai tylli ki trok kit dewiong kiba don ia u nombar ML-04B-3783, ML-04A-8149 bad ML-04-9849, ki la phet krad tang mar ia iohi ia ki pulit.
Shillong, 11 Nohprah:Ka rukom treikam jong ka tnad ka koit ka khiah ka jylla la lap ba kam shym la don jing kyrmen eiei pynban na ka bynta ka jingmyntoi u paidbah kane ka jylla ha kaba ia ka jaka ba dei ban sumar ia kiba ia kynduh ia ki jingjia aksiden ne kata ka jaka kaba la tip kum ka Accident and Trauma centre la pyn kylla pynban ia ka kum ka ophis jong u District Medical & Health Officer bad la lap ruh ia ka mashin ban leh X Rays la shu ieh rynghang ha katei ka jaka la kumba 15 snem eiei mynta.
Nalor katei la lap ba ka pisa kaba haduh T.13klur tyngka kaba la mang da ka North Eastern Council (NEC) na bynta u snem 2013-14 ban pynbha ia ka tnad ka koit ka khiah ha kane ka jylla ka la shu sah ryngheng ha ka NEC namar ba ka tnad ka koit ka khiah ka jylla kam shym la lah ban pyndep ia ka Detail Project Report.
Ia kane la lap da ka Estimates Committee (EC jong ka State Legislative Assembly kab ala khlieh da u bah D.D Lapang kum u Chairman jong ka ha ka jingleit jurip mynta ka sngi thohdieng ia kitei ki jaka sumar.
Ki dkhot jong katei ka komiti kiba la leit jurip mynta ka snig sha Ri-Bhoi ki kynthup ia u Chief Whip ka sorkar jylla u bah R.V Lyngdoh, u MLA ka UDP u ba hJemino Mawthoh, u MLA ka NPP u Hihim D Shira, bad u MLA ka HSPDP u bah Witting Mawsor.
Kitei ki dkhot kiba la ialam da u bah Lapang ki la leit jruip ia ka Accident & Trauma Centre kaba don ha Nongpoh Civil Hospital bad kumjuh ruh ia ka Umsning Community Health Centre (CHC).
“Ngi lap ba ia ka ing jong ka Accident & Trauma Centre ha Nongpoh Civil Hospital la pynkylla kum ka ophis jong u District Medical & Health Officer (DMHO)," ong u bah Ronnie V Lyngdoh.
U ba Ronnie u la ong ba katei ka jingleh ka la pynduh noh ia ka jingmut jong ka jingtei ia katei ka ing kaba lah ban ai jingiarap ha ka por ba jia ki aksiden khamtam katei ka dei ka National high Way ba ju khia khah khah ki jing aksiden.
U la ong ba ka NEC ka la mang T.1 klur tyngka ban shna ia katei ka Centre ha u snem 2003-04, hynrei ia ki jingdonkam pat kum ka X-Ray, ki Ventilator, ki OT Table la shu buh ha kawei ka kamra khlem da pyndonkam, “Bun ki mynsiem lah ban pyllait im jin lada pyntreikam ia ka" ong u bah Ronnie.
U bah Ronnie u la ong ruh ba ka NEC ka la mang mar T.80 lak tyngka ban tei ia kaba kum katei ka Centre ha Jowai bad Tura, bad u la ong ba ia katei ruh shen ka komiti kan sa leit ban jurip ban lap kaei ka jinglong jingman jong ka.
Ha kaba iadei pat bad ka jingjurip ia ka CHC ha Umsning u la ong ba ia ka X-Ray mashin la thied naduh u snem 2000 hynrei haduh mynta ym shym la pyntreikam satia.
“ U doktor hangto u la ong ba lada donkam ban X-Ray ia kinongpang hap phah sha Shillong , ka long kaba sniew bok ban iohi ia kane ka jinglong jingman ka tnad ka koit ka khiah" ong u bah Ronnnie bad u la bynrap ruh da kaba ong ba ka komiti kan buddien bha ia katei ka kam shuwa ba kan phah ia ka ripod.
Ha kajuh ka por u la ong ba haduh mynta ka mang tyngka jong ka NEC ia kane ka jylla ha u 2013-14 ka long haduh T.13 klur tyngka hynrei haduh mynta ka pisa ka dang don sah bad ka NEC.Na katei ka T.13 klur u bah Ronnie u la ong ba ka dei ruh na ka bynta ban pynbha ia ka OT ha Ganesh Das Hospital , katba T.9 klur ka dei na ka bynta ban tei ia ka Mother  & Child health Centre ha Khliehriat , East Jaintia Hills District.
“ Kane baroh ka dei tang na ka daw ba ka tnad ka koit ka khiah kam shym la lah ban phah ia ka DPR, ka tnad ka koit ka khiah ka die ban leh eiei noh ban pynthikna ba ka pisa kan dei na ka bynta ka jingmyntoi u paidbah" ong u bah Ronnie.
Utei u dkhot jong ka komiti u bah Lapang uba dei ruh u Chief Whip ka sorkar jylla u la ong ba T.2.20 klur la mang na ka bynta ban tei ia ka jaka pynduna khun ne ka infertility centre ha Polo, Shillong.
U la ong ba ia ka kam la khot kontrak naduh u snem 2013 bad la ai ruh ia ka kam sha kawei ka kompeni ba la tip kum ka Sanbha Medicals.
Hynrei kaba lyngngoh u la ong ba ka tnad ka koit ka khiah ka la pynsangeh ia katei ka kompeni ba kan sdang ia ka kam, ar taiew mynshuwa u la ong ba ka komiti ka la hukum ia katei ka tnad ba ka dei ban phah sdang noh ia ka kam hapoh ka shi taiew, hynrei haduh mynta u la ong ba ka komiti ka dang la ka tnad ka koit ka khiah ka sngap ne em ia katei ka hukum.
Shillong,11 Nohprah:Ka Public Accounts Committee (PAC) jong ka Meghalaya Legislative Assembly mynta ka sngi ka la ong ba ka tnad Aiñ ka sorkar jylla kam shym la shim ia ka jingai jingmut jong ka ha kaba ia dei bad ka rukom treikam jong katei ka tnad, “Ngin thoh Affidavit sha High Court ban pyni ba ka PAC ruh ka don la ka jong ka bor ban treikam" ong u bah Paul Lyngdoh Chairman ka PAC uba dei ruh u MLA ka UDP na Shillong West.
Lah ban kdew ba ha ka 26 tarik u naiwieng, ka tnad Aiñ ka sorkar jylla lyngba u Special Secretary jogn ka u L.M Sangma ka la thoh Affidavit ha kaba ia dei bad ka rukom treikam jong ka PAC bad ka la ong ba ka PAC ka don la u jong u pud ban treikam ha kaba ia dei bad ka jingsiew bai lut ksan sha ki trai jaka.
Katei ka la mih hadien ba ka PAC ka la tohkit bniah ia ka jingkynnoh ba ladon ka jingbym biang ka rukom siew ia ka bai lutksan sha ki trai jaka ha ka jingpynheh ia ka kad liengsuin ha Umroi, Ri-Bhoi District.
U bah Paul u la ong ba ka kamram jong ka tnad Aiñ ka dei ban peit ban khot bad pan ia ka jingiohi ne ki jingkdew ka PAC bad ka Assembly Secretariat, u la ong ruh ba ka Executive kam lah ban kren ha ka kyrteng jong ka iing dorbar.
Katba u bah Ronnie V Lyngdoh u dkhot katei ka komiti u la ong ba kam don kano kano ka jingkhang lad ban pyndep ia ka kad liengsuin, “Ngi kwah ban pynthikna ba dei ban siew sha ki trai jaka da ka dor kaba biang" ong u bah Ronnie u MLA ka Mylliem konstitwensi.
Ka PAC ka la ong ba ka kwah ruh ban tip ia ka kyrteng ki ophisar kiba donkti ha ka por ba pyllait ia ka pisa sha ki trai jaka , katkum ka jingong jong u u la ong ba ki la don 14 ngut ki trai jaka bad hadien ba la pynshisha ki don tang 6 ngut kiba la shah klun ei ka jaka jong ki hynrei kitei ki 6 ngut haduh mynta kim pat ioh ia ka bai jaka kum ka bai lutksan.
Hynrei u la ong ba ki don ar ngut ki trai jaka kaba ka jaka jong ki ka la tam ia ka shi klur hynrei laai pynban ha kiwei pat ki briew.
Shillong, 11 Nohprah:Mynta ka sngi u Shri Rajiv Mehta, IPS, DGP Meghalaya u la pyndeng Medal ia ki 13 ngut ki pulit kum ka dak ka jingpynkupburom ia ki namar ki kam ba ki trei kaba la ong ba ki dei kiba pha la ka jingim ban ia khun lehnoh ha Khasi bad Garo Hills.
Kitei ki 13 ngut ba la ioh Medal ki kynthup ia u Shri Davis N Marak, SP, EGH, ka kong Claudia Lyngwa, SSP, CID, u Shri Ringrang TG Momin, Addl SP, U Inspector Issac S Marak, u SI Kamal Thapa, u SI Deep Khatri, u SI ki SWAT u Sengsram Ch Marak, u Havaldar B Gurung, Sanjeev Sharma, Cronen Marak, u BNC Rajendra Kahit, Riewsngewthuh Umlong, U ABC Hubirth S Marak.
Shillong, 11 Nophprah:Ban kyntiew ia ki samla kiba don ha ka sap shad, ka 3 Lower Limb Unit ka la pynbna ba kan pynlong ia ka jingiakop shad ba la tip kum ka All Meghalaya Dancing Champion ia kaba yn sdang ha ka 21 tarik mynta u bnai lyngba ka Audition ka ban long ha Arts and Culture Hall, jong ka State Central Library, Shillong.
U Samla Roger Osmond War, President ka 3LU haba kren sha ki lad pathai khubor mynta ka sngi u la iathuh ba ki nongjop ha kane ka jingiakop kin ioh ia ka song pisa kaba T.50 hajar tyngka kynthup ia ka Trophy katba kiba iohrah ia ka nam kaba ar kin ioh ia ka khusnam da ka pisa T.25 hajar tyngka bad ka trophy.
Utei u nongialam ka 3LU u ia thuh ba kane ka jingiakop ka long salonsar ia baroh bad la khot sngewbha ia ki riewdonsap ban iashim bynta ha ka jingshad Solo, Group bad Duet.
U ong ruh ba ka jingkhiein points ia ki nongjop kan long 60 % na ki Nongbishar bad 40% na ki Votes ba la die sha ki paidbah nongkyrshan jong ki nongiakop.
U iathuh ruh ba haduh mynta ki la don 6 tylli ki kynhun kiba la mih shakhmat ban wan iashim bynta ha kane ka jingiakop.
Ha kaba iadei bad kiwei kiwei ki kylla iakop, u samla Roger u la iathuh ba ia ka Mega Audition yn pynlong ha ka 30 tarik mynta u bnai, katba ia ka Semifinal yn pynlong ha ka 9 tarik, Kyllalyngkot, 2016 bad ia ka Grand Finale yn pynlong ha ka 30 tarik Kyllalyngkot, 2016.
Shillong, 11 Nohprah:Ka Synjuk ki Nong synshar Shnong ka Bri u Hynniewtrep (SNSBH) kan shong jingialang ha ka 14 tarik ka sngi Nyngkong ban iakren bad shim ia ka rai halor ka Village Administration Bill (VAB) jong ka KHADC bad ka JHADC.Ha kane ka taiew ba la dep, ka SNSBH ka la iakynduh ruh ia u myntri kam pohiing ka ri u Rajnat Singh, ia u secretary ka tnad kam pohiing ba peit ia ka thain mihngi ka India ban kyntu ia ki ban pynsted ban ai noh ia ka jingmynjur ia ka VAB kaba la donkam kyrkieh ban pynkup bor ia ki rangbah shnong ka ri Khasi bad Jaintia.
Haba iakren mynta ka sngi, u secretary ka SNSBH u Bah Rapiong L Blah u la ong ba ka Synjuk kan shong jingialang ha ka 14 tarik ban iapyrkhat ia kane ka kam.
“ngin sa shong jingialang ha ka 14 tarik Nohprah ban iapyrkhat ia kane ka kam", la ong u bah Blah bad bynrap, ba ia mynta ym pat lah ban kren eiei hynrei kan shong ha katei ka jingialang ban shim ia ka rai bad ban leh ia kaba donkam.
Ka jingbuh por jong ka SNSBH shi bnai ia ka sorkar ba kan pynurlong noh ia ka VAB ka la kut ha ka 5 tarik Nohprah hadien ba ka la dep ban pynlong ia ka jingiaid paidbah bad ka jingiakynduh bad ka sorkar ha ka 5 tarik Naiwieng.
Shillong, 11 Nohprah:Haduh mynta ki ladon kumba 60 hajar ngut ki paidbah kiba la wan peitkai ia ka phlim khasi ka ‘Sa Shisien’ kaba dang iaid mynta ha Bijou Cinema Hall kaba don ha Khyndailad.
Ia katei ka jingkhein u nongshna jong katei ka phlim u bah Commander Shangpliang u la ong ba la ioh katkum ka jingdie ia ki tiket.
Utei u nongshna ia katei ka phlim u la pyntip ruh sha kipaidbah ba ka tarik ba khadduh ban pynkut noh ia katei ka phlim ha Bijou kan long ha ka 17 tarik mynta u bnai.
U bah Command u la ong ba ha ka sngi ba nyngkong ba la pyni ia katei ka phlim ki la don 900 ngut ki paidbah ba la wan peit hynrei katba nangmih ki sngi ka poi tang kumba 500 ngut ha ka shisngi.
Hynrei na ka liang utei u nongshna phlim u la kren diaw mynsiem namarba u la ioh jingujor na ki paidbah ba ki don ki riew shim kabu kiba kamai spah narud da kaba die Black ia ka tiket ha ka dor T.300 tyngka, u la pyntip paidbah ba ka dor shisha na ka bynta kito kiba kwah ban peit ia katei ka phlim kan dei T.60 tyngka na ka bynta ka Balcony katba T.40 tyngka ia First Class.
U bah Commander u la iathuh ba un ym pyllait satia ia kane ka phlim ha ki Compact Disc kumba ju leh ia kiwei kiwei pat ki phlim bad kyntu ia ki paidbah lada ki kwah ban iohi ia kane ka phlim kin sngewbha ban wan peit ha Bijou Cinema.
Na ka liang u tyngshop bad ka puron jong kane ka phlim, ba kynthup ia u Bah Phira bad Kong Tracy ki ai khublei ia ki paidbah kiba wan ai jingkyrshan ia kane ka phlim da kaba wan sakhi ha Cinema bad kyntu ia ki paidbah ban ym kopi tuh na ki mobile ne leh kino kino ki kam kiba long be-aiñ.
Shillong, 11 Nohprah:Ki nongtrei ka bank nongkyndong mynta ka sngi ki la sdang ia ka jingiakhih jong ki da kaba shong kyllaiñ myngngor hakhmat ka ophis bah jong katei ka bank kaba don ha Khyndailad, katei ka jingshong kyllaiñ myngngor jong ki ka dei ban pyrshah halor ka jingbym don ba shimkhia ban pynurlong ia ki jingdawa jong ki haduh kine ki sngi ruh.
Kitei ki nongtrei ka bank nongkyndong ki la sdang ia ka jingiakhih jong ki hapoh ka lama jong ka All India Regional Rural Bank Employees Association, National Federation of RRB Officers bad National Federation of RRB Employees, Joint Council of Meghalaya Rural Bank Unions.
Katei ka jing iakhih jong ki ka dei ruh ban kyrshan ia ki rai jong ka jingialang ki nongtrei ka bank nongkyndsong kaba la long dang shen ha in Punjab kiba la rai ban bteng ia ka jingiakhih haduh ba ka jingdawa jong ki kan urlong.
Nalor katei ka jingshong kyllain myngngor mynta ka sngi ha khmat ophis ka RRB, ka seng ki nongtrei ban k nongkyndong ki la rai ruh ban bteng ia ka jingiakhih jong ki da kaba leit shong kyllaiñ ha khmat ophis ka NABARD Regional Office, Guwahati ha ka 18 tarik u nohprah.
“Katei ka jingbym lah ka sorkar India ban pyntreikam ia ki jingdawa jong ngi kan pynbor ruh ia ngi ba leit ia khih ha Jantar Mantar, New Delhi ha ka por ba kan long ka dorbar mang tyngka ka ing dorbar bah ka ri ka Parliament , bad lada donkam ngin sangeh trei ruh tang mar ia kut u rymphang la shem snem" ong u general secretary ka Meghalaya rural Bank Employees’ Association u P Choudhury.
Lah ban kdew ba ki nongtrei ka bank nongkyndong ki la dawa ban pynkhlain ia ka rukom treikam katei ka bank da kaba weng noh ia ka RRs Act Amendment Bill, 2015 na ki jylla kiba hap hapoh ka NRBI bad NABARD, ban pynioh pension ia ki, ban pyntreikam ia ka skhim thungkam sngewlem, ban ithuh noh ia ki nongtrei Part time, ki nongtrei bylla sngi, ki Casual bad ki ba trei da ka kontrak hapoh katei ka bank, ki la dawa ruh ban pyllait ia ki jingmyntoi ba kidei ban ioh nalor ka tulop ba kynthup ia ka Trade Union rights, ban pynduh ia ka ripod ka komiti SK Mitra, ban pynkiew kyrdan na ka Scale IV sha ka Scale V bad kiwei.
Kitei ki nongtrei bank ki la rai ruh ba kin bteng ia ka jingiakhih jong ki tad haduh ba ki jingdawa jong ki kan da urlong.
Shillong, 13 Nohprah: Ka BJP ka la pynkhlaiñ ia ka seng jong ka da kaba jied nongialam ha ki District bad ki konstitwensi bapher bapher (Mandal) bad katei ka jingjied nong ialam da ka elekshon ka la neh la shibnai eiei kata naduh ka 1 tarik u naiwieng haduh ka 28 tarik u naiwieng.
Napdeng ki 13 tylli ki District ka BJP ka la lah ban jied nongialam ha ki 9 tylli ki District bad napdeng ki 60 tylli ki konstitwensi ne ki Mandal ka la jied nongialam la 44 tylli ki Mandal.
Katei ka seng mynta ka dang pynkhreh ban pynlong noh da ka elekshon jied President Rangbah ha kane ka jylla namarba katkum ka riti treikam katei ka seng ka la ong ba lada la lah ban jied nongialam palat ia ka 50% na ki Mandal bad District hap ban pynlong ia ka elekshon President Rangbah bad katei ka elekshon kan long ruh manla ka lai snem.
Na ki 9 tylli ki district ka BJP ka la jied ia kine harum kum ki nongialam jong ka ; West Garo HIlls District u Shri Md.
Mozammel Haque, South west garo hills district  u Shri Mohiron Hajong; Tura city district u Shri   B.Marak; shillong city  district  u Shri K.Pariat; east khasi hills district u Shri.Babul Suting; south west khasi district u Shri Reston Myrthong; ri-bhoi district u Shri Duruth Majaw; east jaintia hills district u Shri Harlington Shadap ; west jaintia hills district u Shri J.G.Kyndiah.
Ki President jong ka BJP ha ki 44 tylli Mandal ki long pynthorumkhrah  u Shri B.Wanswett ; Shillong West u Shri.Dominic Lamo; Shillong South.
U Shri Pradip Das; Mawlai u Shri John E.L.Pyngrope; Nongthymmai u Shri R.Nongrum; Mylliem u Shri Eddymonlang Nongkhlaw; Nongkrem u Shri   Plielad  Mawthoh; Sohiong u Shri Hosperly Kharmuti; Mawphlang u Shri Kral  Rangslang; Mawsynram u Shri Hamles Syiemlieh; Shella u Shri Nightstarwell Syiem; Pynursla u Shri Seiborlang Jaktung; Sohra u Shri Labourwell Nongrum; Mawkynrew u Shri Dlim Pyngrope; Mawryngkneng u Shri Riberious Kharumnuid; Mairang u Shri Rapeng Lawriniang; Mawthadraishan u Shri Sipling Kharkylliang; Rambrai Jyrngam u Shri Sparding.
K Syiemlieh; Mawshynrut u Shri Ledrikson Shyron; Nongstoin u Shri Rolland Mawsor; Ranikor u Shri PristonThongni; Mawkyrwat u Shri Drostarland Lyngdoh; Nartiang u Shri Neverwell Kharbithai; Jowai u Shri Ranold Passah; Raliang u Shri Chandbor Sungoh; Mookaiw u Shri Shaphrang Lyngdoh bad sa 17 ngut kiwei pat na Jaintia,Ri Bhoi bad ri Lum Garo.
Shillong, 12 Nohprah:Hadien ba la pyllait ka Khasi Hills Autonomous District Council (KHADC) ki la khreh ban lum noh ia ki tum ki tam na ka ktem jongki kaba don ha shnong Porkut ha ka thain Nongjri ka South West Khasi Hills district.
Ha kane ka taiew ba la dep ki pulit ka tnad Enforcement ka KHADC hapoh ka jingialam u Superintendent u Bah Poland Sohphoh ka la hiar sha katei ka jaka ryngkat ka jingsynran lang ki pulit kieng atiar ka Meghalaya ban pynlait noh ia kitei ki tiar ka kompeni kiba shah kurup ha ka Council hadien bym ai license shuh ba kin ksam uranium ha katei ka thain naduh mynshem snem.
Ha katei ka ktem ka kompeni Maheswari, ki don ki mashin baheh barit, ki paip bad kiwei ki tiar kiba la pyndonkam ban ksam ia u uranium kiba la pynlait noh da ka KHADC hadien ba la kurup ia ki.
“Ki mashin ba pynlait ki kynthup ia ki mashin heh ba pyndonkam ban ksam uranium, ki paip, ki generator, water pump, mud machine bad kiwei kiwei", la ong u Superintendent ka Enforcement ka KHADC hadien ba la pynlong ia ka jingpynlait ia kitei ki tiar ba la kurup haba iakren bad u nongthoh khubor.
Ka shnong Porkut kaba don ha thain Nongjri bad Shaitrai ka Kulang kiba hap ha ka South West Khasi ka jaka ba ka kompeni ksam uranium ka Meheshwari Mining Private Limited (MMPL) ka la buh ktem, ban law laha ia ki tiar ba la kurup ha u snem 2014 hadien ba ka Council kam shym la ai license shuh ia ka ban ksam uranium.
Ha kane ka jingleit law laha ia ki tiar katei ka kompeni la ialam da u Superintendent ka tnad Enforcement ka KHADC u Bah Poland Sohphoh lem bad kiwei ki ophisar bad ba la synran ki pulit sorkar namar ba katei ka thain ka dei kaba ma bha namar ka jingjur ki kam pyntriem.
Ka Executive Committee ka KHADC ka la pynmih ia kane ka hukum ban leit pynlait noh iaki tiar ba la kurup jong katei ka kompeni hadien ba ka la don ka jingbyrngem na ki bor jong kane ka kompeni ban leit ujor sha ka iing kashari lada ka Council kam aiti noh ia kitei ki tiar.
Katkum ka jingtip ba la ioh, ka Council ka la ai license ia kane ka kompeni ba kan ksam uranium ha shnong Porkut ha u snem 2009 hynrei kam shym la pynthymmai shuh iaka license hadien ba ka la don ka jingpyrshah kaba jur na ki paidbah ia kane ka kompeni.
Kane ka kompeni kaba la ai license da ka KHADC ban ksam uranium tang ha shnong Porkut hynrei kane ka kompeni ka la krih kylleng ki jaka jong katei ka thain ban ksam uranium shaduh shnong Langtieh, Amarang, Tiniang bad kiwei kiwei ki jaka lawbah lawsan kaba long ka jingpynkhein ia ka kyndon jong ka license ba laai ha ka bad dei namar kane ka daw ruh ba ka la pynlong ia ka KHADC ban sangeh ai license ia kane ka kompeni.
Hynrei na ka liang u Superintendent um lah ban ong eiei balei ka KHADC ka pynlait noh ia kine ki tiar hynrei u shu ong ba ka kamram jongki, ka long ban leh ia ka hukum ba la pynmih najrong.
Ka jingkylli mynta ka long shaei bad kummo ka KHADC ka la phah pynlait noh ia kine ki tiar ba la kurup jong katei ka kompeni.
Hato ka don jingthmu ban ai license biang ban ksam uranium ne kan phah kit noh ia ki tum ki tam jongka.
Shillong, 11 Nohprah:Sa tang 7 sngi, ka la kut ka jingbuh por jong ka Central Executive Committee jong ka seng HSPDP, hynrei U bah LG Nongsiej, u ong ba un ap haduh ka ban da kut katei ka 7sngi.
Ym tip, la utei U MDC, un jubab ne un pyrkhat da kumwei hadien katei ka jingkut por.
Ka CEC jong ka HSPDP, ka la buh por ia ki arngut ki MDC, ba kin pan map da ka jingthoh sha ka seng bad ba kin weng noh ruh ia ka jingkyrshan ia ka PDF, ba la ialam da U bah PN Syiem, halor ka jingleit kyrshan jongkiU MDC ka HSPDP na Nongstoin u Bah L Goodleaderson Nongsiej u la ong ba un ap haduh ba ka por kan kut ba ka seng, ka la buh ia u bad ia u Bah Morningstar Mawsor ban ai jubab ia ka jingleit kyrshan ia ka People Democratic Forum (PDF) ha Khasi Hills Autonomous District Council (KHADC).
Haba iakren mynta ka sngi bad u Rupang, u Bah Nongsiej  u la ong na ka liang jongu u kwah ban don shwa ka jingiakren iasngewthuh jingmut halor kane ka kam namar ba kam don da kumwei pat ka lad kaba kham bha lait na ka jingiasngewthuh jingmut.
“Ap shwa haduh ka por ba la buh ka party, ngi kwah ban iasngewthuh jingmut namar ba lait na kane ka lynti kaei pat kaba kham bha", la ong u Bah Nongsieh.
Ka jingialang jong ka HSPDP dang shen ka la buh kyndon ia u Bah Nongsiej bad ia u Mawsor ba ki dei ban panmap na ka party bad ban weng noh ia ka jingleit iasoh sha ka kynhun synshar PDF ha Khasi Hills Autonomous District Council (KHADC) hapoh ka jingialam ka Congress bad u Bah Pynshngain N Syiem kum u CEM.Ka party ka la shim ia kane ka rai ban pynngat ha kine ki ar ngut ki MDC namar ba ki leit ban kyrshan ia ka PDF khlem ka jingtip ka party.
“Ka shong ha ka party namar ba ka la buh por kumto, ngin hap ap ia ka rai", la ong biang u Bah Nongsiej  bad bynrap ba um pat kwah ban kren bun halor kane.
U la ong ba ki paidbah nongkyrshan bad ki nongkitkam ka party na Nongstoin konstitwensi  ruh ki la dep pynlait khubor bad na ka liang jongu, um pat sngew dei ban kren jrong halor kane ka bynta.
Ha ka jingialang ha ka 9 tarik Nohprah, ki nongkitkam bad ki nongtrei ka seng HSPDP Nongstoin konstitwensi ki la ai ia ka jingkyrshan ia ka jingleit kyrshan jong u bah Nongsiej bad u Bah Mawsor sha ka PDF halor ka nongrim ba ka Executive Committee ba ialam da u Bah Pynshngain ka la ieng pyrshah ia ka jingthmu thombor jong ka sorkar ia ka bor bad iktiar jong ki rangbah shnong bad ruh ia ka jingthmu ban pynskud jaka da ka MUDA shabar u pud u sam ka Municipal.
Shillong, 12 Nohprah:Ym tang ha sor ka jingbun ki jaitbynriew Nepali hynrei kaba sngew phylla ka long ba wat sha ka thain kaba jngai bah na sor ki shnong ba sah ki Nepali ki don bad kane la lah ban iohi ha shnong Porkut kaba hap ha ka thain Nongjri ka South West Khasi ha kaba ka don ka shnong ba thaw bad sah da ki Nepali.
Katkum ka jing iathuh ki briew katei ka thain, ia kane ka shnong kaba tip kum ka Nepali Colony la sah tang ki Nepali kiba shu wan bylla tih dewiong mynshwa hynrei mynta ki la pynlong shnong syndon.
Kane ka jaka ba sah da ki jaitbynriew Nepali ka don kumba 30-40 tnem iing eiei.
Ym tip ha kano ka dur ki ioh ban thaw shnong hynrei ki bor ba dei peit jong katei ka thain kin tip kham bha halor kane.
Ka thain Nongjri, Kulang ka dei kawei ka ktem par dewiong bad kine ki jaitbynriew Nepali ki wan kharoi sha katei ka jaka lyngba ka kam bylla hynrei hadduh mynta ba la khang dewiong, ki la sah ha katei ka shnong bad ki la kylla nongshong shnong syndon da kaba thaw shnong.
Shillong, 13 Nohprah:Ka sorkar kan sa tei ia ka iing ban buh ia ki khynnah ba leh kam beain  ha ka jinglut kaban long T.6.57 klur ha Mawdiangdiang, Shillong.
Ia u mawnong rim jong kane ka jaka buh ia ki kynnah la plie da u Chief Justice ka Megha laya High Court, u Justice Uma Nath Singh ha kane ka sngi Saitjain.
Ia kane ka jaka buh ia ki khynnah ba hapoh 18 snem, la ai jaka da ka tnad Meghalaya Urban Development Authority (MUDA) kaba heh 3 akar sha ka tnad Social Welfare Department.
Ha katei ka sngi buh mawnongrim la don lang u  Director  ka Social Welfare Department Bah Himalaya Shangpliang uba la ong ba kane ka jingthmu ka dei kaba la pun slem bha da ka sorkar jylla ban pynurlong noh ia ka.
U la ong ba ka sorkar ka la sngew dei ban don noh la kajong ka jaka buh ia ki khynnah namar ba haduh mynta ka dang shu shim wai na iing ki riew shimet.
U la ong ba kane ka jaka buh kan long na ka bynta ki khynnah shynrang bad kynthei bad ia ka jingpyntrei la aiti ha ka tnad Public Works Department (PWD) ba kan pyndep hapoh phra bnai.
U la ong ba lada ka kam kan iaid beit kumba la thmu, kane ka jaka buh khynnah kan treikam noh la shem snem la kumno kumno ha u bnai Lber.
Ha kawei pat ka khubor, la iathuh ba U Chief Justice, ka Meghalaya High Court u Justice Uma Nath Singh mynhynnin, ka sngi u la buh ia u maw nongrim ban pynheh shuh ia ka ing jong ka High Court ha ryngkat ka jingdonlang u Justice T.N.K Singh bad u Justice S.R Sen, ki nongbishar ka High Court ha ka jingialang kaba la long ha phyllaw ka High Court.
Kitei lain gut ki nongbishar ka High Court ki la buh maw nongrim ruh ban tei ia ka Court Judicial Magistrate 1st Class ha Sohra Civil Sub Division, Sohra, East Khasi Hills.
Shillong, 13 Nohprah:Uwei u rangbah uba la tip kyrteng kum u Blesstar Rynjah, 47 snem karta na ka shnong Law sohtun u la leit pyndem ha ki pulit ka Rilbong Beat House, utei u rangbah u dei uba ki pulit ki la thwet namarba u la pynkulmar ha ka jingiaid paidbah ki Rangbah Shnong kaba la long ha ka 5 tarik u Naiwieng, ha ka jaka kaba don hajan ka Civil Hospital.
Ki pulit ki la kem ia u bad la leit rah sha ka kashari ban pan jingbit na ka bynta ba un shah tohkit ar sngi khnang ban lap sa ia kiwei pat kiba donkti ha katei ka jingjia pynkulmar.
Ki pulit ki la ong ba ki thwet ban ioh kem lut ia baroh ki runar kiba la pynkulmar ha katei ka sngi.
Shillong, 13 Nohprah:U Area Commander ka GNLA u Ipseng D Shira u la wan ban pyndem ha ki pulit ka Mendipathar PS mynhyn ka sngi ha ka por 10:30 baje mynstep ryngkat ka pistol 7.62mm.
U Shira u bat ia ka kam Area Commander ha North Garo Hills.
Ryngkat bad u Shira ki la don sa ar ngut kiwei pat ki dkhot ka GNLA, kiba la wan ban pyndem wait ha ki pulit.
Katkum ka khubor pulit ki la iathuh ba ka daw ka jingwan pyndem u Shira ka dei namar ba um sngewlah shan shuh naba la jur palat ka jingkhynra lehnoh ki pulit ha katei ka thaiñ, dei na katei ka daw u la leit ban ia kren bad uwei na ki nongialam balang uba la ai jingmut ia u ba kan bha ba un leit pyndem noh ha ki pulit bad ban wan phai biang sha ka imlang sahlang.
Shillong, 13 Nohprah:Lashai ka sngi ka 14 tarik u nohprah kan don ka dorbar kyrpang jong ka KHADC ban ia kren na ka bynta u MDC shu sieh bad ban pan jingmynjur na ka dorbar ia ka kyrteng jong u.
Lah ban kdew ba ia ka kyrteng u MDC shu sieh ki MDC kiba don hapoh ka PDF ki la aiti beit ha u CEM ka KHADC u bah Pynshng aiñ N Syiem ban jied hi ma u hynrei ban pyntip sha ki shuwa ka dorbar.
Kham mynshuwa ki lad khubor ki la iathuh ba u ba Pynshngaiñ u la don jingmut ban jied MDC shu sieh ia uwei napdeng ki nongialam jong ka Synjuk ki Nongsynshar Shnong ka Bri u Hynniewtrep.
Shillong, 13 Nohprah:Ka ophis jong ka Rajya Sabha MP na Shillong ka Kong Wansuk Syiem ka la shah prong ha ki runar ha kane ka sngi Thohdieng.
Halor kane ka jingjia, ka Kong Loma Nora Jyrwa ka la ujor ha ki pulit ba ha ka miet 11 tarik Nohprah, ki runar bym tip satia ki la wan prong ia ka ophis ka Kong Syiem ha Upland Road, Laitumkhrah bad ki la rong ei ia ka komputer, ka printer, bad ar tylli ki jingpynsyaid.
Shillong, 13 Nohprah:Ka Central Executive Committee (CEC) jong ka Federation of Khasi Jaintia and Garo People (FKJGP) kaba long ha ka 12 tarik u Nohprah ka la bate kam thymmai ia ki dkhot jong katei ka seng ha kaba ia ka kam Working President la jied ia u ba Wellbirth Rani katba u General Secretary pat ia u bah Dundee Cliff Khongsit.
Ha katei ka jing ialang ka FKJGP ka la ia kren ruh halor ka jaka rung jaka mih ki bar jylla ne ka Entry Exit Point ha kane ka jylla bad halor katei ka phang ka la ong ba kan leit ban ia kynduh ia ka sorkar ban tynruh ba ka dei ban pynsted noh khnang ban ioh pyntreikam noh ha u snem thymmai.
Ka CEC jong ka seng FKJGP ruh ka lah ia kren halor ka jingker sainar shiah hapdeng u pud u sam ka India bad ka ri Bangladesh.
Katei ka seng ka la rai ban kyntu ia ka sorkar kmie ban pynsted noh ia kane ka kam bad hajuh ka por jingker sainar shiah na u ‘zero line’.
Shillong, 14 Nohprah:U Chief Executive Member ka KHADC u bah Pynshngaiñ N Syiem u la kynthah ia ka jingkren jong u bah Prestone Tynsong bad kumjuh ruh u bah HDR Lyng doh kiba la ong ba ka sorkar kan pynlong ia ka elekshon MDC shiteng samoi hapoh ka hynriew bnai bad kumjuh ruh kiba la ong ba ia u MDC shu sieh ka dei ka kamram jong ka sorkar ban jied ia u briew “Ki la shu kren khlem da kdew ia ki kyndon Aiñ aiu ba ki kren,ngi iaid katkum ki Rules ki pat ki kren khlem aiñ khlem rule" ong u bah Pynshngaiñ uba la bynrap ruh ba donkam ia ki haba ki kren ki dei ban kren ryngkat ki kyndon Aiñ.
Haba la kylli ia ka elekshon shiteng samoi ka KHADC u bah Pyn shngaiñ u la ong ba ka shong ha ka District Council ban pynpaw ia ka jingsngew donkam jong ka ban pynlong ia ka elekshon shiteng samoi.
Haba la kylli pat un leh kumno lada u Lat un pynbna elekshon kham tam ba na ka liang ka Congress kaba bat ia ka bor synshar ka la khot aplikeshon shaid shaid na ka bynta katei ka elekshon u bah Pynshngaiñ u la ong “Mano ba phah ia kita ki MDC ban risaiñ, lada pynlong elekshon ruh ngim shah ia ka sorkar ba kan ktah ia ka bhah pisa jong ka District Council namarba ngi ruh ngi ha la ki jong ki kam ban pynlut ia ki pisa ba wan na ka sorkar" u la ong biang.
U la iathuh ruh ba dang shen ha kine ki sngi u la ioh shithi na u President ka MPCC u ba la ong ia u ba u dei ban iaid ryngkat ryngkat bad ka Party khamtam ha kaba ia dei bad u MDC shu sieh, hynrei u la ong ba u la phah ia ka jubab halor katei ka shithi ruh ha kaba u la ong ba ha District Council ki don 10 ngut ki Congress katba 11 ngut ki MDC pat kiba ia donlang ha ka liang synshar kim dei ki Congress, bad u la ong ruh ba u pyntip ba u hap ban iaid katkum ka jingdonkam ban iaid ha ka sorkar synrop.
Lah ban kdew ba kham mynshuwa u bah Pynshngaiñ u la ong ba u la dep ban ia kren bad u Lat ba shuwa ba un pynbna ia ka elekshon shiteng samoi ha KHADC u dei ban ia phylliew jingmut shuwa bad ki bor ka district Council namarba kumba long mynta ka District Council ka don hapdeng ka jingkyrduh pisa bad haba pynlong elekshon u la ong ba dei ka District Council hi ka ban tip ia ka jinglut jingsep baroh.
Shillong, 14  Nohprah:U Jt.
State Secretary ka Meghalaya Bharat Scouts and Guides (MBSG), Shillong u la pynbna ba ka Kong A Swer ka State Secretary ka la ioh pdiang ia ka takma rupa hati ne Silver Elephant, kaba dei ka khusnam kaba heh bha jong ka Bharat Scouts and Guides ha India na ka bynta ka jingnoh synniang jongka ban kyntiew ia ki samla ka jylla bad ka ri katba u Bah G G Pariat u la ioh ia ka khusnam Takma rupa khlur, kaba dei kaba lai ka jingheh ha ka jingshakri.
Ia kane ka khusnam la sam da u President ka India, u Pranab Mukherjee  ha ka jingialang kaba long ha ka Durbar Hallka Rashtrapati Bhavan, New Delhi.
Ka Kong  A Swer ka dei ka dkhot ka National Headquarter Commissioner (Guides), ka dkhot ka National Council, National Executive and Rules Committee ka National Bharat Scouts and Guides bad ka State Secretary kaba trei ban kyntiew ia ki samla.
Ka Kong Swer ka la shakri ha kane ka kam la 40 snem bad ka la ioh kham mynshwa kum ka  Golden Beads Trainers Award  na ka bynta ka jingtbit jongka ban pyniaid ha ka Indian Bharat Scouts and Guides la 25 snem.
U Bah G G Pariat u dei u Headquarters Commissioner (Scouts) uba peit ia ka jingpynthymmai ia ka Bye Laws bad Service Conduct Rules.
U dei u  President ka Meghalaya State Scout and Guides Fellowship (ka kynhun jong ki dkhot rangbah).
Shillong, 13 Nohprah:Ki pulit ka North Garo Hills ki la lap ia ka met ba la pyut ba la tep bad la suba ka lah ban dei ka met jong u pulit ba shah rahbor u Khomraj Bhattarai.
Ia kane ka met la lap na thain Tapa Darengchi ha ka sngi Saitjain.
Une u pulit langrut u la shah rahbor la jan shi bnai ha ka kynhun kieng atiar ka GNLA.Ki pulit ki la pynlong ia ka jingwad ia une u pulit ha ki khlaw ki btap hynrei kim shym la lap satia bad dei ha kane ka sngi Saitjain ba la lap ha katei ka jaka ia ka met ba la pyut kaba la lah ban dei jong une u pulit ba shah rahbor bad shah pyniap ha ki riew kiengatiar.
Ia kane ka met la lap na ka shnong Rongdanggre ha ka thain Tapa Darengchi kaba don ha North Garo Hills.
Ia kane ka met la wanrah sha hospital ha Mendipather ban leh ia ka post-mortem.
Wat ha ka jingshisha, ka GNLA ka la kyntait ban donkti ha kane ka kam rahbor ia utei u pulit langrut hynrei na ka liang ki pulit ki la kam ba u Area commander ka GNLA u Pilliport D Shira bad ki briew jongki ki don kti ban rahbor ia une u pulit.
U Bhattarai u dei pulit langrut jong ka  6th MLP battalion uba trei ha  Songsak.
Mynta ka sngi pat la wah rah noh sha Shillong, ia ka met jong U Bhattai, ha kaba yn pyndep ia ka jing leh burom ba khadduh.
Shillong, 13 Nohprah:Ki riew sain pyrthei na Garo Hills, dei kiba pynkha ia ki seng kieng atiar, ong ka HNLC.Ka HNLC, ka maham ruh ba ka jingiadei jong u paidlang Khasi bad ki Garo, kan sa kut noh, lada kine ki seng kieng atiar, ki pyni bor ia ki briew jongngi ha Ri Khasi.
Ha ka jingpynmih khubor da katei ka seng kaikhlaw, lyngba U bah Sainkupar Nongtraw, ka la kren shai ba ka jing kharoi ki seng kiengatiar ha ri lum Garo ka dei lyngba ki riew sain pyrthei Garo, kiba pyn kha ia kine ki seng.
Ka HNLC, ka kynnoh ba ka jingshakri jong ki ka dei beit ia ki riew sain pyrthei, ym ia ka dawbah ba ki ieng.
Ka jingshah rahbor,jingshah dawa pisa jong ki paid 7trep ha ki sengkiengatiar ka dei ka kam kaba ngi kum ki paid 7trep ngi hap ban shimkhia.
Ym tangba kine ki seng ki pyndik ia ki paradoh parasnam jongngi ha ki thaiñ khawpud, hynrei ki mut ban pynkylla syndon iaka jylla Meghalaya kum ka Jylla Bihar.
Wat kane ka sorkar ba la ialam da u Dr.Mukul Sangma, ka don kajuh ka rukom pyrkhat kum ki sengkieng atiar ha Garo.
Ka seng ka kren bynniaw ruh halor ka jingsahteng ban pynmih ia ka kaiphod jong ka sorkar, halor ka jingshah siat ki 2ngut ki paradoh parasnam baluilui ha Mookhep.
Ka HNLC ka kyrshan iaka jingdawa ka KSU na SWKH ban pyllait mardor ia u paradoh parasnam jong ngi khlem kano kano ka jingdawa pisa ne pynmynsaw.
Ka Seng kan nym don jingkitkhlieh lada ka jingiadei hapdeng ki paid 7trep bad ki paid Garo kan kutnoh lada kine ki sengkieng atiar ki pynibor ia ki riewpaidbah ka jaidbynriew jong ngi.
“Kane ka jingleh jong ki kam dei ka kam kaba dang thymmai" ong katei ka seng bad ka la ong shuh shuh ba kine ki seng kim dei ban treikam hapoh u pud u sam ka bri u 7trep kata ha ki thaiñ Borsora ne Shahlang ne ha kino kino ki bynta ka khyndew ka shyiap jongngi, kin hap ban burom ia kane,namar ka HNLC kam shym tampud sha ka khyndew jong ki bad kam shym la pynmong ia kino kino ki paid Garo ne ban ktah ia ki riewpaidbah baluilui jong ki parajait jong ki.
“Hynrei lada kine ki seng ki kwah ban iatreikam halor ka kput, ngi long kiba la khreh tangba wat pynbor pat iangi ban rahbor kumjuh ia ki Garo jong ki" pynkut ka kyrwoh na U bah Sainkupar Nongtraw.
Shillong, 13 Nohprah:Ki pulit ka South West Khasi kim pat lapdien satia ia u Bah Dinner Syiemlieh uba shah rahbor ha ki kynun kiengatiar na Nongjri ha kane ka taiew ba la dep.
U Bah Dinner uba 69 snem ka rta u don ka jingpang sahiaw u la shah rahbor ha ki riew runar bad ym dei ki kynhun lehnoh,la ong u SP ka South West Khasi Hills u Raghavendra Kumar.
U Kumar u la ong ba u Bah Dinner lehse u lah ban shah rahbor sha Bangladesh ha ki kynhun runar bad ki pulit ki dang iatreilang bad ki BSF bad ki BGB ban wad ia u.
U la ong ba ki pulit ki la trei tyngeh ban ioh pynlait noh ia u na kti ki nongrahbor.
Hynrei ha kawei ka liang, ki nongsynshar shnong bad ki seng bhalang na South West Khasi Hills district  ha ka jingialang paidbah ha kane ka sngi Palei ki la dawa ba ki kynhun lehnoh Garo kiba donkti ban rahbor ia u Bah Dinner ki dei ban pynlait noh mardor hapoh 48 kynta ioh mih pynban ka jingiasngewpher jaitbynriew.
Na ka liang u SP u la iathuh ba la lum ia ka jingialang ha Mawkyrwat bad ha  Ranikor ha kane ka sngi Saitjain ha kaba ki la batai ia ka jinglong jingman.
“Ngi la batai ia ki rangbah shnong, ki sengbhalang ba ki pulit ki la leh ban pynlait ia u Bah Dinner uba dei u nongkhaii dewiong" la ong u SP bad u la bynrap ba kiba wan ha ka jingialang ki la pynpaw ia ka jingkloi ban ai ia ka jingiatreilang bad ki pulit.
Ha kajuh ka por, ki pulit ki la kyntu ia ki paidbah ban pynneh ia ka suk ka sain bad ka jingsngew tynnad bad ban ai ia ka jingiatreilang ha ka jingleit khynra jong ki pulit ban pynlait im ia une u rangbah.
U Bah Dinner Syiemlieh, uba dei U Tymmen Basan jong ka Balang Presbyterian ha Umsur, u la shah rahbor na Kolagoan kaba don hajan ka Umsur ha Borsora ha ka 3 tarik Nohprah.
Shillong 13 Nohprah:Ia ka met jong u Bah Mawramsong Khar hujon uba jah na kad liengsuin Mumbai dang shen la lap na jaka sumar ka Cooper Hospital, Mumbai.
Ki pulit ki la ong ba ka met jong u Bah Kharhujon ka don ha Cooper Hospital naduh ka 6 tarik Nohprah bad la ithuh ia u da kiba haiing ha kane ka sngi Saitjain.
Katkum ka jing ong ki pulit ka Mumbai, u Bah Mawramsong Khar hujon u la shah sangah ha ka rel ha katei ka jaka.
Hynrei na ka liang kiba ha iing bad ki Khasi basah na  Mumbai la iathuh ba u la shah tied na khlieh da ka kynja nar bad kam dei ba shah sangeh ha ka rel.
Ki pulit ka nongbah Shillong ki dang pan ia ka jingtip bniah na ki pulit ka  Mumbai.
U Bah Kharhujon u la jah na kadlieng suin Mumbai katba u dang thmu ban leit phai sha iing.
U la jah haba u leit sha painkhana ha kadliengsuin katkum ka jingiathuh ka hymen jongu ka Kong Pynshisha Kharhujon kaba leit ban synran ia u sha Shillong.
Shillong, 13 Nohprah:Ka tnat kam poh iing jong ka sorkar India, ka la thaw da ka High Level Committee ban peit ia ka jinglong jingman ka ri lum Garo ha kine ki sngi bad ban ai ruh ia ka jingai jingmut hato la ka donkam ne em ban pyn treikam da ka Armed Forces Special Powers Act (AFSPA) ha ri Lum Garo kumba la hukum da ka Meghalaya High Court ha kine ki khyndiat sngi ba la dep.
Ki tyllong khubor ki la iathuh ba ki dkhot jong katei ka HLC shen kin leit jngoh ia ka ri Lum Garo ha kine ki khyndiat sngi ban wan bad kin sa ai ia ka ripod jong ki kaei kaba ki lap.
Ia katei ka komiti la ong ba yn khlieh da u Home Secretary, ka Ministry of Home Affairs, iathuh ki lad khubor.
“Kum ka jingsngap ia ka hukum ba la pynmih da ka High Court, ka sorkar pdeng ka la thaw ia ka High Level Committee ban lum jingtip hato ladonkam shisha ne em ban pyntreikam da ka AFSPA ha ri Lum Garo" iathuh ki lad khubor kiba lapyntip ruh ba ka komiti ka la pan ruh ia ka kopi jong ka hukum ka Meghalaya High Court.
Shuh shuh ki lad khubor ki la iathuh ba ka sorkar pdeng kam shym la kwah ban pyntreikam da katei ka ain shipai ha ri Lum Garo naba ka la shim ba katei ka ain kam dei ka jubab ban pynkut ia ki kam lehnoh ha ri Lum Garo.
Lah ban kdew ba ka sorkar jylla kynthup ki sengbhalang ki la pyrshah jur ia ka jingthmu ban pyntreikam da ka ain shipai ha ri Lum Garo, “Ka AFSPA kam dei ka jubab ka sorkar jylla ka lah ban trei hi ryngkat ki bor pahara na ka sorkar pdeng" ong ka kong Roshan Warjri,myntri ka tnad pohing ka sorkar jylla.
Katba ha kawei pat ka khubor la iathuh ba ka sorkar pdeng mynta ka dang pyrkhat ia ka jingtyrwa ka sorkar jylla ban phah shuh ki bor pahara ha kane ka jylla ban ia khun ia ki lehnoh.
Nongstoin, 14 Nohprah:Ki paidbah ka thain Nongstoin kila ia kynduh ia ka jingeh kaba khraw halor ka rukom siew ia ka bai bor ding ilektrik sha ka tnad MeECL namar ka jingdon jong ki katto katne ki jaka siew ia ka bai bording kaba la tip kum ka common Service center, kiba dei ki nonglum bai bor ding ilektrik kiba la don bad plie mynta kum ha Rambrai, Nongstoin bad ki wei ki wei.
Katei ka jingsngew klumar jong ki paidbah ka long hadien ba ki la dep ban siew ia ka bai bor ding ka jong ki sha kitei ki common Service center ha ryngkat ka receipt ba la pynthikna bala dep ban siew  hynrei ka bill na ka bynta ban siew ia ka bai bor ding ka dang wan biang na ka ophis jong ka MeECL.Kumta ha kaba iadei bad katei ka bynta na ka liang jong ki paidbah kiba la mad ia katei ka apot haba ia kren bad u nongthoh khubor kila pynpaw ba  katei kajingwan biang jong ka Bill na kabynta u juh u bnai na ka tnad MeECL wat hadien ba ki la dep ban siew sha kitei ki commom service centre kala pynklumar jingmut ia ki thlim namar ba katkum ka jingong jong ki paidbah la ong ba ka tnad MeECL sha kitei ki paidbah kila ong ka ophis MeECL kan shym don jingtip ei ei halor katei kajingdon jong ki tei ki center bad kam don ruh kano kano kajingiadei bad ki tei ki jaka siew Bill.
Shuh shuh ha kaba iadei bad katei na ka liang jong ki paidbah kiba la mad ia katei ka apot kila pynpaw ruh ia ka jingsngewkhia kaba jur bad kila buh ruh ka jingkyntu ia ka ophis MeECL ba kan pynshai sha ki paitbah namar ki ba bun ki paitbah khamtam na ki thain Nongkyndong  na ka jingbym tip bad bym sngewthuh ki la ngop  da kaba leit siew ia ki Bill bording ha ki tei ki jaka siew.
Na ka liang jong ki paidbah kila dawa ruh ba ka ophis MeECL ba lada kam don jingiadei bad katei ka centre ka dei ban shim kam noh mardor ia ki tei ki briew kiba buh ia ki tei ki jaka siew Bill kaba la shu bam ei bad shim kabu ia ka um syep jong ki duk ki suk ki bymdon ka jingtip ei ei.
Shillong, 14 Nohprah:Ka shnong Mawlai Nonglum, Shillong 17 ka la pynbna ba ha ka 18 tarik u nohprah kan don ka jingpynkhuid shnong naduh ka por 8 baje mynstep ,la kyntu ia baroh ki kali kiba iaid na ka surok Mawlai Nonglum ba kin niah suki ban lait na kino kinoki jingjia.
La bthah ia baroh kiba don ing don jaka hapoh u pud u sam ka Mawlai Nonglum ba kin wan ban pynkhuid ia la ki jaka ha katei ka sngi bad kumjuh ruh ban ia kynduh ia ki Rangbah Dong jong ka dong jong ki.
Shillong 14, Nohprah:Ka jingialang jong ka Joint Action Committee All Teachers Association of Meghalaya (JACATAM) kaba la buh ban long ha ka 11 tarik Nohprah, 2015 la pyn kynriah noh sha ka 18 tarik Nohprah, 2015 ha Youth Hostel, Shillong ha ka por 11 baje mynstep ban iakren ia ka kaiphod jong ka RTI Committee bad kiwei ki kam ba donkam jong ka seng.
Baroh ki nong kitkam ka JACATAM, ki dkhot ka Executive Member ban iawan khnang sha kane ka jingialang bad ban shim  ia kane kum ka jingpyntip, la ong u Publicity secretary ka JACATAM u Babu Kular Khongjirem.
Ha kawei ka liang, la pyntip ruh ba ka jingialang Executive Committee jong ka Meghalaya Upper Primary School Teachers Association (MUPSTA) kan long ha ka 17 tarik Nohprah 2015 ha jaka sah u Bah Kenneth Shadap ha Professor Colony, Shillong por 11 baje mynstep ban iakren ia ki kam ka seng.
Baroh ki nongkitkam bad ki dkhot jong ka Executive Committee na ki jaka bapher bapher la kyrpad ba kin iawan khnang sha kane ka jingialang, la ong u general secretary ka MUPSTA u Bah Kenneth Shadap.
Shillong, 14 Nohprah:Ka Dorbar ba kyrpang jong ka Khasi Hills Autonomous District Council (KHADC) kaba la long mynta ka sngi ka la mynjur ia ka kyrteng jong u bah J.Reenborn ban long kum u MDC shu sieh ka KHADC.Ia ka kyrteng jong utei u MDC shu sieh la wanrah da u CEM ka KHADC u bah Pynshngaiñ N Syiem bad hadien ba la pynsngew ia ka kyrteng jong u baroh ki dkhot jong ka ing dorbar ki la mynjur.
Haba kren hapoh ka ing dorbar u bah Pynshngaiñ u la ong ba baroh ki MDC kiba kyrshan ia ka PDF ki la aiti laitluid ha u ban jied ia u MDC shu sieh bad ban pynpaw ia ka kyrteng jong u ha ki ha ka step shuwa ban sdang ka Dorbar.
U la ong ba ka jingjied jong u ia ka kyrteng u bah Reenborn ka dei namarba u kwah ba u briew u ban shah sieh kum u MDC un dei u briew uba lah ban noh synniang ia ka District Council ym ban shu wan pynbun tang ka khlieh briew.
U bah Pynshngaiñ u la ong ba u bah Reenborn u dei u briew uba la shem phang namarba u la don ha ka District Council bad kumjuh ruh ha ka sorkar jylla.
Haba phai sha ka kyrdan u bah Reenborn u dei u BA, LLB u la trei kum u Majistor First Class naduh u snem 1984 haduh u 1988, nangta u la trei kum u Additional Judge ka District Council Court, Khasi Hills naduh u 1988 haduh u 2005 bad hadien kata u la trei kum u Judge ne u nongbishar jong ka District council Court naduh u 2005 haduh u 2011.
U bah Reenborn u la trei ruh kum u Law Officer ha ka Guwahati High Court, Shillong Bench, bad u la trei ruh kum u Secretary jong ka Law Commission jong ka sorkar jylla.
U dei ruh u tymmen basan jong ka Balang Presbyterian bad u shong u sah ha Lummawbah.
Ha katei ka dorbar u bah Pynshngaiñ u la ong ba ka jingjied ia u bah J.Reenborn ka dei katkum ka Rule 6 jong ka Assam and Meghalaya Autonomous Districts (Constitution of District Councils) Rules, 1951 kaba la kren shai ba ka District Council ka lah ban phah ia u kyrteng u MDC shu sieh sha u Lat ka jylla lada ka kwah.
U bah Pynshngaiñ u la ong ruh ba ka jingjied jong u ia u bah Reenborn kam dei ba u jied na kano kano ka seng saiñ pyrthei ne na bynta ka jingmyntoi jong kano kano ka Party ne ka jingmyntoi jongno re jongno hynrei ka dei beit na ka bynta ka jingmyntoi jong ka District Council bad ka jaitbynriew.
Haba kren sha ki nongthohkhubor hadien ba la wai ka dorbar kyrpang ka KHADC u bah Pynshngaiñ u la ong ba kane kam dei ka sien ba nyngkong ba ka ing dorbar ka KHADC ka la phah da u briew uba ka dorbar baroh kawei ka mon ban sieh ia u kum u MDC hynrei u la ong ba ka la jia teng ruh ha u snem 1972.
Haba shim bynta lang ha katei ka dorbar u nongialam ka seng UDP ha KHADC u ba Teiñwell Dkhar u la ong ba baroh shi katta ka District Council ka shu ap ba yn shu wan pynhap ia u MDC shu sieh nangno re nangno la kum ka bam kaba la phah wanrah na bar, hynrei mynta u la ong ba la ioh ban shet hi ia ka bam ha ing shetja lajong bad la sngewthuh lypa kaba bang ne kaba blad.
Ha katei ka jingiakren bad ki nongthohkhubor u bah Pynshngaiñ u la pyntip ruh ba ia ka kyrteng u MDC shu sieh ba la mynjur da ka KHADC yn phah beit sha u Lat ka jylla ym lyngba ka District Council Affairs ka sorkar jylla hynrei yn shu pyntip sha ki da kaba ai kopi lem.
Shillong, 14 Nohprah:Kum shi bynta ban pynshlur bad ai mynsiem ia kito ki samla pule kiba la leh bha ha ki exam bapher bapher jong u snem 2015, ka Synjuk Pynhiam lang Nongsken Pyllun (SPNP), myn ha ka sngi Balang ba la dep, ka la ioh ban pynkup burom ia ki samla pule jong ka shnong Nongshken Pyllun, kiba la lehbha ha ka exam SSLC mynta u snem, kiba kynthup ia ka samla Habashisha Khongkip, ka samla Saroilang Dura bad u Samla Bamankyrhai Khongsngi.
Kumjuh ruh ka Seng ka la pynkup burom ia u Bah Josper S Dura uba  dei u sohnyng kong jong ka kyrdan Graduate, napoh ka shnong bad ia i Kong Experience Dkhar iba dei i soh nyngkong jong ka kyrdan Post Graduate napoh ka shnong Nongshken.
Shuh shuh nalor kane, ka Seng ka la lehburom ruh ia ki lai ngut ki riew tymmen napoh ka Shnong, kum shibynta na ka kam leh bha ia ka imlang sahlang.
Ha katei ka sngi  U Bah H.Tynsong Chairman jong ka Block Pynursla u la long u Kongsan bad ha ka jingkren kum u Kongsan u Bah Tynsong u la pynpaw ka jingsngew nguh ia ka Seng bad ai ka jingiaroh ia ki kam babha kiba ka leh khamtam eh ha ka thong jong ka ban ai mynsiem bad pynshlur ia ki samla pule jong ka Shnong kiba long ka lawei bad ka jingkyrmen jong ka pateng ban dang wan.
U Bah Tynsong u la ban bad kyntu jur ia ki samla pule kiba la wan sha katei ka jingialang ba kin beh shadien ia iwei paralok buhteng iba la ju pynsniew bad pynpulom noh ia ki jingthmu bad ka thong baroh khamtam ka kam pule.
" Nga kyntu iaphi ki samla pule ba phin beh noh ia i paralok buhteng ioh ba ka jingpule jong phi kan sepri" la ong  u Bah Tynsong.
Shuh shuh ha kane ka jingialang la ioh ia ka jingkren na kiwei ki riew rangbah jong ka Shnong.
Ka jingialang ka long kaba i phuh i phieng ha ka jingiadon lang ki Rangbah Shnong jong ka Nongskhken Pyllun, Ki Khynnah Skul ka Raid Nongshken Secondary School, ki nonghikai bad ki riewrangbah.
Ia ka prokram la pyniaid da i Pastor P.G Khongsdir, ong ka kyrwoh ba la phah da u Bah Kynpham D Samiam, Publicity Secretary ka Seng.
Shillong, 14 Nohprah:Ka North Garo Hills Vigilance Forum (NGHVF) ha ka jing pyllait khubor mynta ka sngi ka la kyntu ia ki Khasi ba kin long jai jai ym ban khih bitar namar ka jingshah rahbor ki Khasi ha ki lehnoh Garo, ki la ong ruh ba ym tang ki Khasi kiba sngew khuslai mynsiem ia katei ka jingshah rahbor jong ki rangbah Khasi ha ki lehnoh Garo hynrei ka la pynkhuslai mynsiem ia ki ruh bad ma ki ruh ki dang ia ksaid ban thaw ki buit ki lad ban pyllait ia kiba la shah rahbor.
Katkum ka jingong kitei ki nongialam katei ka Forum ba kynthupia u Tengrak Momin bad u Sinbad Sangma ki la ong ba lada jia ba mih ka jingiakynad hapdeng ki Khasi bad ki Garo ki tieng ioh ba kan ktah ia ka pule ka puthi ki samla pule namarba kumba long mynta ka ri Lum Garo kam don tang ka jaka pule kaba biang ruh hynrei kiba bun ki samla ki la wan sha nongbah Shillong ban bteng ia ki jingpule jong ki.
Katei ka seng ka la pynrem jur ia ka jingrahbor ki seng lehnoh Garo ia ki Khasi bad ka la pynrem jur ruh ia ka jingsha pyniap uwei u pulit Langrut uba la ti pkyrteng kum u Khomraj Bhattrai uba la shah pyniap dusmon ha ki lehnoh.
Katei ka Forum ka la phah ia ka jingsngewlem sha kiba haing hasem utei u pulit langrut namar katei ka jingjia kaba sngewsih bad ki la kyntu ruh ia ki seng lehnoh ba ki dei ban sangeh noh shi syndon ia ka kam pyntriem jong ki ha ka jylla.
Shillong,14 Nohprah:Ki ar ngut ki MDC ka seng HSPDP ha KHADC ki la rai kut ban ieng ha ka rai jong ki kata ban kyrshan ia ka PDF ha District Council lada jia kumno kumno ruh, haba ia kren bad u MDC ka Mawshynrut Konstitwensi u bah Morningstar Mawsor u la ong “Ngi la shim ia ka rai rangbah- ngin ieng skhem beit, ngim lah ban rai shiphang da kumwei shiphang da kumwei pat kum ki nongmikhmat paidbah" ong u bah Morningstar Mawsor haba ia kren bad u Rupang mynta ka sngi.
Shuwa ban shim ia katei ka rai ban kyrshan ia ka EC ba ialam da u ba Pynshngaiñ N syiem u bah Morning u la ong ba u la dep ban ia kren bad ki nongialam Party na Mawshynrut konstitwensi naduh u President bad Secretary bad ki ruh ki la mynjur ia katei ka jingthmu jong u bad kat kiba u la dep ia kren na ki nongialam Party kata kumba 50 na ka shispah baroh ki don ryngkat bad u u la ong hynrei um lah ban pyntip lut sha baroh namarba ha ka thaiñ jong u ka duna palat ka network jong ki mobile.
U la pyntip ruh ba shi sngi shuwa ban shim ia katei ka rai u la dep ia kren bad u MLA ka Mawshynrut u ba dei ruh u General Secretary ka seng HSPDP Central Body ba un leit kyrshan ia ka PDF bad katei ka jingiakren ka la long ha MLA Hostel bad ha ka jingiakren bad u MLA ruh u la ong ba ka biang, kumta ha ka sngi kaba bud ma u bad u bah L.G Nongsiej ki la leit ban ai jingkyrshan noh ia ka PDF hynrei ym ba ki leit rung seng pat.
“Ngi kyrshan ia u bah Pynshngaiñ namar ki ishu jong u ia ka jaitbynriew, ngim lah ban shu pyrshah beit tangba ngi don ha ka liang pyrshah, hynrei kumba long mynta ngin iai bteng ban ai jingkyrshan ia u, hynrei ngi kloi ruh ban weng ka jingkyrshan lada u bah Pynshngaiñ u kylla ia ka nongrim kaba u ieng" ong biang u bah Morning.
Shuh shuh utei u MDC ka seng HSPDP na Mawshynrut u la ong ba ha ka 18 tarik mynta u bnai kan don ka jingialang jong ki Primary Unit ka seng HSPDP ha Mawshynrut ban ia kren ia ka jingpyrshah ka seng HSPDP ia ka jingleit kyrshan jong u bad ha katei ka sngi u la ong ba ma u ryngkat ki nongialam Party kin pynsngew sha ki paidbah ia ka daw ba u la leit ban kyrshan ia ka PDF.Haba la kylli kumno u sngew ba kaHSPDP Central Body ka la ai por ia u ban pan map sha ka seng da ka jingthoh bad ban weng noh ia ka jingkyrshan ia ka PDF, u bah Morning u la ong ka jingpan map ka iaid da kumwei pat hynrei ban pynbor ban weng te kam long ban long namarba u la shim ia ka rai rangbah.
Haba la kylli pat aiu un leh lada ka seng HSPDP Central Body kan beh seng ia u , u la ong, “Ka Central Body ka lah ban beh seng, hynrei ka Area Unit ka don ryngkat bad nga".
Katkum ka jingiakren bad utei u MDC la sngewthuh ba ka la don ka jingiaphylliew jingmut para MDC HSPDP shuwa ban leit kyrshan ia ka PDF hynrei katei ka jingiaphylliew jingmut ka la pulom noh namarba ar ngut ki MDC kim shym la poi sha ka jingialang kaba la pynbeit hynrei ka kong Teilinia Thangkhiew ka la phah wan pynban ia ki sha ing sah jong ka bad ma u bad u ba L.G Nongsiej kim treh shuh ban leit sha ingsah jong ka.
Dang shen u bah Morning u la ong ba ka Nongstoiñ Area Unit kaba la poi jingialang haduh 28 tylli ki Primary Unit ka la kyrshan ia u bah L.G Nongsiej halor ka jingleit kyrshan PDF jong u bad ha katei ka jingialang u la ong ba baroh ki nongialam Party jong kitei ki Unit ki la pynrem jur ia u President Rangbah katei ka seng u bah Ardent M Basaiawmoit uba la kren kynthoh pyrshah ia u MDC jong ki.
Na ka jingiakren bad utei u MDC ka Mawshynrut la sngewthuh ba ha kine ki khyndiat sngi kan don ka jingiakynad kaba jur hapoh ka seng HSPDP ha kaba la ong ba katei ka seng kan lah ruh ban pait arliang.
Ki lad khubor ki la iathuh ba watla katto katne ngut ki nongialam Central Body jong ka seng HSPDP ki pyni ka jingiatylli shabar hynrei la ong ba haba la dei ka por kin ym iehnoh ia ki briew jong ki kiba la don slem slem bah hapoh katei ka seng.
Ki lad khubor ki la iathuh ruh ba lada bakla wiak ka kam kyrshan Pynshngaiñ u bah L.G bad u bah Morning ka lah ban dei ka daw ban ia pait ka seng HSPDP ha kine ki sngi naba la iathuh ba ki nongialam ka West Khasi Hills ki don ryngkat bad ki MDC jong ki napoh napoh katba shabar pat ki ialeh ban pyni ia ka jingiatylli katba dang lah ban tem.
Nongpoh, 14 Nohprah:Da ka jingsngew khia halor ka jingkuman jong ka sorkar jylla ha kaba ia dei bad ka jingdawa jong ka seng, ha kaban sdang ban tei noh ia ka surok hapoh jong ki thain khappud kata na 13Mile sha Killing, mynta ka sngi ka Hynniewtrep Achik National Movement (HANM) Women Wing (WW) seng kmie ki la pynlong ia ka jing shahthngan ba khlem buh por ha phyllaw jong ka Nongpoh Civil Hospital.
Kane ka dei ka sienjam kaba nyngkong ba ka Seng HANM, Women Wing, ka la shim ia ka sienjam ban pynlong syndon da ka jingshah thngan ban dawa ia ka sorkar ba ka dei ban shna noh ia ka surok na ka bynta ki paidbah ka thain Khappud ka Meghalaya kiba shong basah ha ka thain Umtyrnga ha pud u sam ka Ri-Bhoi.
Kum ban shu pyn kynmaw ba ha ki bnai ba la dep ka HANM,WW, sengkmie hapoh ka jingialam jong ka Kong B.Jyrwa kum ka president, ki la leit ban iakynduh markhmat ia u Executive Engineer ka PWD, Nongpoh Division, Bah Y.Laloo halor ka nongrim ban tih bniah ia ki jingshisha halor ka jingpynslem jong ka sorkar ban mynjur noh ia ka Details Project Report (DPR) bad ruh ban sdang ia ka jingtei ia u surok Single Lane na 13 Mer sha Killing kaba la dep mang lypa da ka sorkar naduh ki bnai ba la leit noh.
Haba iakren bad ka Kong Jyrwa, la iathuh ba hadien ka jingaipor ia ka sorkar ban pyndep noh ia ka DPR bad ruh ban sdang noh ia ka jingtei ia u surok na 13mile sha Killing, u ba long ruh u surok ba donkam tam hapoh jong katei ka thain, hynrei ka sorkar kam shem la shimkhia ne suidniew ia ki jingdawa jong ka seng, kumta ka seng kam banse ban shim da kane ka lynti ban pynlong da ka jingshahthngan ba khlem buhpor kum ka jingdawa ban pynkloi ia ka jingtei ia utei u surok.
“Ka thain Killing ka jynjar bad sohsat ha ka leit ka wan lada ka sorkar kam shimkhia ha kaban tei noh khamkloi ia utei u surok, kaba kham pynsohsat palat ia ki paidbah kadei haba don ki jingpakhang surok hapoh ka jylla Assam, kim ioh ban mih pyrthei namar ba kim don da kiwei pat ki surok, ha kaba ki paidbah jong katei ka thain ki hap shanniah tylli ha ki surok jong ka Assam", ong ka KongJyrwa.
Ka la ong ruh, ba kum ka seng kaba la iai dawa na ka sorkar ban shna noh ia katei ka surok naduh ki snem 2014, hadien ba ka seng ka la ioh ia ka jingujor na ki paidbah halor ka jingbymdon surok, hynrei phewse ka seng wat hadien ba ka la pynioh iaka jaka ban shna ia katei ka surok da kaba ki la kren sngewthuh bad ki paidbah bad kumjuh ki bor shnong ka sorkar ha kaba khaduh ka ai daw pynban ba kam don ka mang tyngka.
Shuh shuh ruh, ka la ong, ka seng ka la shim ia kane ka sienjam ban pynlong noh ia ka jingshah thngan kaba khlem da buh por bad kin iai bteng ruh ia ka jingshah tngan katba ka sorkar kam pat lah ban pynurlong ia ki mat jingdawa ba la buh da ka seng bad ryngkat ki paidbah na ki shnong jong kitei ki thain khappud.
Shillong, 15 Nohprah:Ka jylla kan sa ioh jingiarap na ri Japan ban pynbha ia ka surok National High Way ha ka jylla,ong u myntri rang bah ka jylla u Dr.Mukul Sangma mynta ka sngi.
U Dr.Mukul u la ong ba ka Japan International Cooperation Agency (JICA) kan iarap pisa ban pynbha ia ka National Highways 62, 51 bad 44 ha ka jylla.
U la ong ruh ba ia ka surok na Shillong sha Dawki bad ka jingkieng Dawki yn sa pynbha na katei ka pisa.
Haba batai ba ia katei ka pisa la pynioh dei lyngba ka jingtrei shitom ka sorkar jylla u la ong ba ia ka jingshna ia ka surok National Highway-127B kaba pyniasoh na Srirampur sha Phulbari, West Garo hills lyngba ka Dhubri ,Assam bad ka jingshna ia ka jingkieng Brahmaputra yn wanrah lyngba katei ka project.
U la ong ruh ia kitei ki surok ha ka jylla la mynjur da ka sorkar jylla bad kan pyniasoh ia ka Nidanpur kaba don ha khappud ka Meghalaya-Assam bad ka Phulbari-Tura bad Nongstoin.
Ha ri Lum Garo u la ong ba ka National Highway-127B kan pyniasoh ia ka Rajabala, Selsella, Samanda bad Williamnagar, nalor kiwei pat.
“La pynbna ia kitei ki surok ha u 2010 bad ka JICA kan bei tyngka khamtam ia ki jingkieng" u la ong haba pyntip ba ia ki kompeni ki ban pyntrei ruh la de ia kren ba kin pynkhreh noh ia ka Detailed Project Reports (DPRs) jong katei ka project.
Shillong, 14 Nohprah:Ki lad khubor ki la iathuh ba u bah D.D Lapang u la hiar kyrkieh sha Delhi mynta ka sngi namar ba u la shah khot hajir ha ka President Rangbah ka seng Congress ka Sonia Gandhi namar ka jinglong jing man ka seng Congress ha kane ka jylla khamtam ka jingiashrut bad ka jing iapyni bor kaba jur hapdeng u khliehduh ka KHADC u bah Pynshngaiñ N Syiem, CEM bad u khliehduh ka sorkar jylla u Dr.Mukul Sangma, myntri rangbah.
Hynrei haba ia kren bad katto katne ngut ki nongialam Congress ki la ong ba katei ka jinghiar Delhi u bah Lapang kam shym la dei na ka daw ba u shah khot hajir hynrei ka dei ka daw ba ka don ka jingialang jong baroh ki president ka seng Congress na kylleng ka jylla bad ka President Rangbah ka Sonia Gandhi.
La ioh jingtip ba hadien ka jingiakren bad u ba Lapang ka Sonia Gandhi ka don jingthmu ruh ban khot ia kren sa ia u bah Pynshngaiñ N Syiem ban ia pynbeit ia ka kynrum kynram jong u bad u Dr.Mukul.
Hynrei haba ia kren bad u bah Pynshngaiñ u la ong ba haduh mynta u dang ap ia ka sngi ba ka Sonia kan khot ia u bad u la ong ba u la long uba la khreh ban leit ia kynduh bad ia krne bad ka.
Ha ka jingiakren bad ki nongthohkhubor mynta ka sngi u bah Pynshngaiñ u la ong ba haduh mynta u dei u seng Congress bad u la ong ba um don jingpyrshah eiei ia ka seng Congress bad u la shong ia ka shuki CEM ha KHADC ruh na ka bhah jong ka seng Congress, hynrei u la ong pat ba ha KHADC ka dei ka sorkar synrop bad ha ka sorkar synrop hap ban pynhun ia baroh ki Party ym ban shu iaid katkum ka jingkwah ka seng Congress.
Shillong, 14 Nohprah:Ka seng Congress ka la dep khot aplikeshon na ka bynta kito ki kyrtong kiba kwah ban pan tiket ha ka elekshon MDC shiteng samoi ha KHADC, la khot ia ka aplikeshon naduh ka 7 tarik mynta u bnai bad ka la kut noh ha ka 11 tarik mynta hi u bnai.
Katei ka jingkhot aplikeshon ka long tang na ka bynta ki 6 tylli ki konstitwensi kiba hap hapoh KHADC lait noh ka JHADC.Hynrei napdeng ki 6 tylli ki konstitwensi saw tylli na ki –ki la don ki nongpan tiket katba sa ar tylli pat kata ka Laban-Mawprem bad ka Mawthadraishan.
Katba napdeng ki saw tylli ki konstitwensi pat lai tylli ym shym la don ba ia knieh tiket satia kata ka Sohiong Konstitwensi la pan tiket tang u khun jong u bah HDR Lyngdoh, na Rambrai konstitwensi la pan tiket tang u bah Kimfa Marbaniang bad na Mairang konstitwensi la pan tang u bah Lam uba dei ruh u President jong ka Block Congress ha Mairang.
Ha Nongkrem konstitwensi ki la don ar ngut ki Lambor kiba la pan tiket kata u bah Lambor Nongrum bad u bah Lambor Malngiang.
U bah Lambor Malngiang u dei ruh u MDC barim ka Nongkrem.
Katkum ka jingpyniaid ka Seng Congress ka long ba ia ka kyrteng jong baroh ki kyrtong kiba la pan tiket yn phah sha ka Block Congress hapoh ka 15 tarik mynta u bnai nangta pat yn phah sha ka DCC hapoh ka 19 tarik, bad ka DCC kan phah sha ka KHADC Election Committee hapoh ka 22 tarik bad ka KHADC Election Committee kan phah sha ka MPCC hapoh ka 4 tarik u kyllalyngkot, 2016 bad hadien kata ka MPCC kan shim ia ka rai hano ban ai tiket na bynta katei ka elekshon shiteng samoi.
Haba ia kren bad u bah S.G Khongiong General Secretary jong ka Congress East Khasi Hills u la ong ba ka seng Congress ka khmih lynti ba ka elekshon shiteng samoi kan long noh ha u lber, 2016 namarba katkum ki kyndon u la ong ba dei ban pynlong noh ia ka elekshon hapoh ka hynriew bnai.
Shillong: Ka Deputy Commissioner, East Khasi Hills District, ka la pynjari korphiw, kaba  sdang naduh ka por 6baje mynstep jong ka 26tarik Iaiong 2020 bad katei kan bteng haduh ka por 6baje mynstep jong ka 4tarik Jymmang 2020.
Ki jaka, ki ban hap ha ka korphiw, ki long ki bynta jong ka Mawlai Block, ki jaka Municipal bad Cantonment, ki jaka  jong ka shnong Mawpat, ki jaka ka Mylliem Block na jingkieng Umshyrpi sha Hynniewmer, ka Madanrting, Mawblei, Laitkor, Nongkseh, Umlyngka, Lawsohtun, Mawdiang, Siejiong, Diengiong.
Shillong: Mynta ka sngi u lamphang ka ing dorbar ka jylla Meghalaya u bah Metbah Lyngdoh u la lum ia ki MLA kynthup ia u myntri rangbah u Conrad K Sangma, nongialam liang pyrshah u Dr.Mukul Sangma ki ophisar kynthup naka tnat ka koit ka khiah lem bad kiwei dei ki MLA kum shi bynta iathir halor ki lad lynti ban iada na ka jing pang ‘corona virus’.
Haba kren bad ki lad pathai khubor hadien ba la wai ka jing ialang, u lamphang ka ing dorbar u bah Metbah Lyngdoh u la ong ba ka mat ba nyngkong eh bala ia kren ka long ban nang pynbun shuh shuh ia ki tiar bad jaka ban eksamin ban lap ia ka jing pang ‘corona virus’ naka bynta ki paidbah.
Kawei ka sur ba mih naki nongialam kynthup na u lamphang ka ing dorbar, u myntri rangbah bad u nongialam ka liang pyrshah ka sorkar Meghalaya ka long ban kyntu ia ki paidbah ba kim dei ban niew bein ia ki briew ba ngat ka jing pang ‘corona virus’ bad kumjuh ruh ia kiba don haki ‘Quarantine centre’ ha kylleng ka jylla.
“Nga kyntu ia ki briew ba kin wan sha khmat ban phah eksamin haba dei bad ka jing pang ‘corona virus’ bad nga kyntu ruh ia ki paidbah ban ai mynsiem ia ki briew ba ngat jing pang kum shi bynta ban ia khun pyrshah ka jing pang ‘COVID-19′" la bynrap u nong ialam liang pyrshah u Dr.Mukul Sangma.
Naka liang u myntri rangbah ka jylla u Conrad K Sangma u la iathuh ba ka thong jong ka sorkar mynta ka long ban pynkiew ia ka jing eksamin naka 90 sha ka 370 haka shi sngi naduh u bnai jymmang 2020.
U la ong ruh ba ka jylla kala mang ia kumba 50,000 tylli ki ‘Antibody RD testing Kit’ bad kin poi hapoh ka jylla haka taiew ba nyngkong jong u bnai jymmang.
U Conrad K Sangma u la iathuh ruh ba ka jylla kala don haduh 64,458 ki PPE’s, 80,190 ki ‘N95 Mask’, 60 tylli ki ‘BiPAP Machines’ bad haduh 5,10,000 tylli ki ‘3 Ply Mask’.
Haka jing ialang ka la don ruh ka jing ia kren halor ki marbam bad ia thuh ba ki don haduh 21, 45, 145 ngut kiba ioh marbam lyngba ka skim ‘NFSA’ naka bynta u bnai iaiong bad kumba 7, 72, 694 ngut ki ‘don ba ioh naka ‘non- NFSA’.
Haba dei bad ki samla ka jylla kiba sahkut sha kiwei pat ki jylla ka ri India Ka sorkar Meghalaya kala shim ia ka rai ban ai 3000 tyngka sha kumba 10,287 ngut naka bynta ban ai jing iarap haka por ba don ka ‘lockdown’.
Ka sorkar Meghalaya kum shi bynta ban ai jing iarap sha ki nongrep ka jylla kala ai 2000 tyngka sha kumba 87,187 ngut ki nongrep naka skim ‘PM KISAN’ bad 15000 tyngka sha kumba 3, 01,428 ngut ki long kmie lyngba ka skim ‘PM Jan Dhan Yojana’ bad 3000 tyngka sha kumba 17,649 ki nongtrei kiba shna ing bad kiwei kiwei, bad 2,100 tyngka sha kiwei pat ki nongtrei bylla hapoh ka jylla.
Ka jinglong jingman ha ka Ri India baroh kawei khamtam ha kane ka jylla na ka jingpang Corona virus ne COVID-19, ka la long shisha kawei na ka khlam kaba kum ka jaitbynriew bad ka jylla hi baroh kawei ki mad ha ka sien ba nyngkong eh, ha kaba ka jingsyier, jingtieng, ka jingiakiar bad jingshah khang sa ki jaka mane Blei ka la pynsuhjer ia u babun.
Ha ba phai dien naduh ba u Myntri Rangbah Duh ka Ri India u Narendra Modi u la pynbna ban don ka jingkhang ia ki nongshong shnong ka ri ban shong khop ha la ki iing ki sem na ka bynta 21 sngi kaba la sdang naduh ka 25tarik u March 2020 haduh 14tarik u April 2020 bad ka jingbteng biang ia kane ka jingkhang haduh ka 3tarik u May 2020, ngi lah ban sakhi ia ki jingeh jingjynjar ha ki rukom bapher bapher ba man uwei pa uwei u nongshong shnong ka ri u hap ban mad bad iakynduh.
Ha kane ka jylla, ngi la iohi katno baka sorkar ka mad ia ki jingeh ban iakhun pyrshah ia ka COVID-19 ha kaba u Myntri Rangbah, u Symbud Myntri Rangbah bad u Myntri ka koit ka khiah kim shong kli kti ban teh la-kam bad wanrah ia ki lad iakhun ia kane ka khlam da kaba kyrpad bad iai kyrpad ia ki paid nongshong shnong ka jylla ban adkar bad burom ia ki jingbtah ka sorkar ryngkat ka jingkyrpad ym tang ha ka jingiatreilang bad ki shnong ki thaw hynrei wat ban kyrpad ruh ia ki riew kylluid mynsiem ban noh synnniang sha ka Chief Minister Relief Fund wat haduh ba la poi u pud ba hap kyntiew dor i aka petrol ban lah ban iakynduh ia ki jingeh babun khamtam haba la don ka jinghiar jrain jong ka ioh ka kot ha kiba bun ki liang.
Ha ba peit ia ki jingeh baka sorkar bad ki nongshong shnong ki hap ban mad, la iohi kumno ka sorkar ka la shim iaka sienjam ba nyngkong eh ban iarap ia ki paidbah lyngba ki nongmihkhmat da kaba mang T.25 Lak marwei ia baroh ki MLA, naka song MLA Skhim jong u ne ka MLA kaba kot T.2.50 Klur shisnem bad kane ka jingleh jong ka sorkar ka la long kaba dei eh ban iaroh.
Ha ba khmih ia kine ki jingpyrshang ka sorkar ban iarap ia ki paidbah lyngba ki MLA, ym lah len ka la long ka jingkyrkhu bakhraw ha ki konstituwensi bapher bapher kiba ioh mad iaka jingleh isynei.
Hynrei sngewsih ban ioh sngew ruh hangne hangtai pat don ki paidbah kim shym ioh lang ka lad ban mad ia kata ka jingiarap na ka MLA skhim, namar la kynnoh ba ka la long tang ka jingpyndep rukom, ne kata ka iarap tang ia kito ki ba ju ia kyrshan nalor kata ka jingiarap tang para ba iadon jingiadei nalor bun kiwei de ki kynjnit kynjnat ban thaw ain hi mano ba dei ban ioh bad kumno ki dei ban ioh.
Ha ba phai lei sha ki khubor, la ka long ha ki Media Channel ne Social Media, la ijli hi khait ia ka jingkwah burom ki katto katne ki MLA/MDC ban pathai khubor ia ka jingleit iarap ka jong ki bad ka shon pyni dur ia kito kiba donkam ka jingiarap la kumba ki ai jingiarap na ka pla pisa lajong.
Ym lah len ka long kaba dei eh ba kin shim kabu ban leh politik ha kaba kum kane ka por, hynrei ka jingkylli ka ba ngi dei ban tied ha ki ka long Shano ka jingiatip lem jong phi ka don.
Ki nongmihkhmat paidbah naduh ki nongthaw ain bad kiwei kiwei ki la dei ban mih shakhmat ban ai jingmut bad dawa naka sorkar lyngba u Myntri Rangbah u Conrad Sangma ban leh eiei ia ki paidbah ka jylla kiba la ngat ha ki jingeh ki babun, ha ki rukom bapher bapher ban iarap ban tei biang iaka jingkyllon ha ka ioh ka kot jong kiba bun balang, ym tang ki nongbylla sngi, hynrei kiwei ruh ki nong sengkam lajong kiba trei ha ki kam bapher bapher kiba lah duh la ki kam ki jam bad kito kiba la mad jingeh na ka jingshah khang sbak ki kam ki jam jong ki.
Hato ki paidbah kiba la jied iala ki MLA, ki kloi mo ban ai jingmut, ban kyrpad ia la ki nongmihkhmat ban pynsangeh noh shipor ia ki kam pynroi na ka MLA Skhim naka bynta shi samoi.
Bad lada ki kloi ban shim ia kane ka rai rangbah ngi kyrmen ba ka sorkar kan lah ban tei biang ia ki jingeh ba ka hap ban mad hadien kane ka khlam.
Kum ban pynkynmaw ka sorkar ka la mang tang T.25 lak na ka T.2.50 klur jong man u/ka MLA bad lada lah ban shim ia kane ka rai ba jwat tasam, ngi ngeit skhem ba ka sorkar kan ioh lum palat spah klur tang lyngba ka MLA Skhim ban tei biang ia ka jylla hadien kane ka jingpang bad ban nym leh bakla shuh ban ai laitlluid sha ki MLA, hynrei ban pyntyllun hi da ki tnad sorkar na ka bynta ka jingbym shah shiliang khmat jong baroh u nongshong shnong ka jylla.
Ym myntoi da lei2 ruh em iaka sorkar ban phahsam khaw me jingbam haki mla/mdc namar ki ai tang iaki ba thep vote iaki.813 ngut, ki nong   Britain, ki la iap mynta ka sngi, na ka jingpang coronavirus bad baroh kiba iap ha katei ka ri, ki la poi sha ka  20,319.
Ka NHS England, ka pyntip ba ki don 711ngut kiba iap mynta ka sngi bad baroh kiba iap ha England, ka la poi sha ka  18,084.
Kito kiba iap, ki bun eh ha ka 8tarik Iaiong 2020, ha kaba kiba iap, ki long 855ngut.
Ha Scotland, ki don 1,231 ngut kiba iap bad kiba ioh pang, ki don 10,151 ngut.
Shillong: U symbud Myntri Rangbah ka jylla u Prestone Tynsong, haba  ia kren bad  ki lad pathai khubor u la ong ba ka jylla ka la kham shngain mynta namar ba ym don shuh ki ba ioh thymmai ia u khniang jingpang Covid-19 ha ka jylla haduh mynta ka sngi.
U la iathuh ruh ba haduh mynta kiba ladep test ki long 1169 ngut, kiba long negative ki long 197 ngut, kiba long positive ki long 12 ngut (kynthup uwei u ba la khlad) bad ki result ki ba dang ap ki long 60 ngut.
U bah Prestone Tynsong u la iathuh ba naka liang ka sorkar jylla ka la phah ban thaw ia ka “Village Help Team" ha man ki shnong ban ioh ban peit bniah ia ki nongshong shnong ba ioh ki don ka dak ka shin ia u khniang jingpang Covid-19.
U la iathuh ruh ba ha kane ka team India kynthup ia ki Rangbah shnong, ki Asha,Aww, ANM bad ki nonghikai skul ba  kin peit bniah ia ki nongshong Shnong bad  lada ki lap ba  ki don ki dak ki shin kane ka jingpang kin ioh ban pyntip sha ki Districts Medical Officer.
U la iathuh ruh ba  ki VHT ki dei  ban peit bniah ia ki ban sa wanphai nabar ka jylla ynda la shah ia ka interstate movement.
U la iathuh ruh ba ki 5,878 ngut ki briew ki ba leh ia ka home quarantine, khamtam ha East Khasi Hills District bad Mylliem C&RD Block bad na ka liang ka Deputy Commissioner ka la thaw ia ki 48 tylli ki team ban peit bniah ia ki ba leh ia ka home Quarantine ha kaba ha kane ka team la kynthup ia ki doctor bad ki nurse.
Lehse ki don bun jait ki jingbatai halor katei ka phang, “Balei ki Khasi bad Garo ki ai jait ia ki khun sha ka kynthei", kata ka shong katkum ka jingioh jingtip jong ki nongthoh.
Lada don ki ban batai sa da kumwei ruh ngam sngeweiei namar ka dei tang ka jingiathuhkhana pateng jong ki riew tymmen.
Ki tymmen Khasi ki iathuhkhana ba hyndai kulong ki khasi bad ki Garo ki ai jait sha u kpa kumba leh kiwei kiwei ki jaitbynriew.
Ka daw ba ki sa pynkylla noh ia ka rukom ai jait na u kpa sha ka kmie ka long kumne:Kiba la wan kiew nyngkong shane sha ri lum jong ngi dei ki Khasi kiba kynthup ia u Khynriam, u Pnar, u Bhoi, u War, u Maram bad u Lyngngam.
Ki Khasi hyndai ki dei ki jait briew kiba im tang ka ialeh thma.
Don ki thma ba ki ialeh bad kiwei ki jaitbynriew, don pat ki thma ba ki ialeh para Khasi.
La ong ba ki rangbah kiba leit sha ka thma don kiba dang wanphai, don ruh kiba iap noh ha ka jingialeh.
Ynda la iap ki kpa, ki kmie kim treh ban ri ban sumar ia ki khun namar kim dei na ka jait lajong.
Te kiba pli ki khun ki la hap ban shu shang makia ynda haba la iap ki kpa.
Ki im da kaba bam katba ki ioh lada dei ka ja ba la bret ne ki soh khlaw.
Ha kata ka dur bun ki khunlung ki khynnah ki la shu iap ei khlem nongsumar.
Haba ki longkpa kiba dangim ki la iohi ia kata, ki la isynei.
Kumta, la don kiba la ai jingmut ban ia pyrkhat thymmai noh.
Te ki lum ia ka dorbar bah ba la kynthup ia baroh ki jaitbynriew Khasi- Khynriam, u Pnar, u Bhoi, u War, u Maram bad u Lyngngam.
Hadien lai sngi jong kata ka dorbar, la don ki riew rangbah kiba la ai jingmut ban pynkylla noh ia ka jingai jait.
Kata ka long ba ia ki khun yn ai jait noh sha ka kmie khnang ba kan sngew trai.
Baroh ki Khasi ki la sngewdei bad mynjur ia kata.
Ynda la wai ka dorbar, baroh ki la leit phai sha la ki shnong bad ki pynbna ba naduh kata ka por ia ki khun dei ban ai jait sha ka kmie.
Naduh kata hi ka por baroh ki Khasi ki sa kylla ai jait ia ki khun sha ka kynthei.
Ïa ka snem ba ki leh kumta te ym don ba tip namar ha kata ka por ki Khasi kim pat nang ban thoh bad kim pat nang ruh ban kheiñ snem.
Hadien bun phew snem la sdang wan kiew sa ki Garo.
Ka shnong Shella ka dei ka jaka ba ki Garo ki wan rung.
Haba ki Garo ki la poi harum jong ka shnong Shella, ki Khasi ki la leit pakhang lynti ban ym ailad ia ki Garo ban kiew shane sha ri lum.
Kumta, la khie ka thma hapdeng ki Khasi bad Garo ha ka madan jong ka them Shella.
Hapdeng jong ka thma la ther u ‘lapbah uba jur.
Te ka them Shella ka la kylla long kum ka duriaw.
Te ki Garo ban lait na ka jingiap jyllop ki la shna da ki lieng ban shong.
Mynmiet pat ki Garo ki pynkylla pyllup ia kita ki lieng ban thiah khnang ban iada na u slap bad ka jingkhriat.
Ynda la sangeh u slap ruh ki Garo ki pynlong ia kita ki lieng kum ki ïing ban thiah mynmiet.
Ki Khasi haba ki la iohi ia kita ki lieng ba la dem pyllup jong ki Garo ki la itynnad.
Bad ki la ia ong, “To ngin ia shna îing noh kum ki thie ki lieng jong ki Garo.
" Dei na kata ka daw ba haduh mynta ki dang don ki ïing jong ki Khasi kiba dang bat ia ka niam tynrai kiba la shna kum ki lieng ba la dem pyllup.
Ka thma hapdeng ki Khasi bad Garo ka la neh shi taiew tam hynrei ym don ba jop.
Ka jingiap briew ka la long kaba jur ha baroh arliang.
Ha kaba khatduh, ki Garo ki la wer iasuk noh.
Ki Khasi ha kata ka por ki la ong ia ki Garo, “Lada phi lah ban bud ia ka dustur jong ngi ban ai jait ia ki khun jong phi sha ka kmie te ngin iasuk; bad ngin shah ia phi ban kiew shane sha ri lum.
Ka don ka jaka ba dang lait ka bym pat shong briew mano mano ruh shathie shaphang sepngi, te phi lah ban shong hangto.
" Ki Garo ruh haba ki la iohsngew ia kata ki la mynjur bad thap kti.
