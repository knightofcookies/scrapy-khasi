Kumba ka sorkar ka shim khia na ka bynta ka jingim briew lyngba ka jingpynlong ia ka jingialang halor ka jingpang AIDS, TV, Polio, bad kiwei pat kumta ruh ki jingthaw ba im ki donkam ia ka jingiada ia ka jingim jongki.
Ka jingdon jong ki jingthaw ba im ka pynitynnad ym tang ia ka mariang, hynrei ka pyni ruh ia ka jinglong jingim jong ki nongshong shnong ba ki long kiba la shai bad ba ieit ia kiwei pat ki jingim.
Ka long kaba donkam ia ka sorkar ban shim khia ia kane ka kam da kaba iatreilang bad ki bor synshar shnong, ki seng trei mon sngewbha bad khamtam bad ki seng kiba ieit ia ka kam pynneh mariang.
Ka jingshim khia halor kane ka phang khlem pep kan lah ban wanrah ia ka jingmyntoi.
Ka jinghikai ka dei ban long naduh ia ki khynnah rit kiba dang khie bad kiba brai ban leh ia ki kam shlur kum kaba siat ia ki sim bad pynjulor ia ki mrad.
Ka jinglah ban pynsngewthuh paidbah halor ka jingkordor jong ka jingim jong ki jingthaw ba im kan wanrah pat ia ka jingshngain jong ki jingim hi baroh.
Jowai, Rymphang 03: Ka Jaiñtia Students Movement (JSM) Western Region mynta ka sngi 03.01.2024 kala ïoh ban pynkha tnat Thymmai kaba tip kum ka JSM 7 Shnong Circle kaba hap hapoh West Jaiñtia Hills District.
Ïa ka jingïalang la pynïaid da u ma Pynjurbha Suchiang Vice President JSM Western Region, bad la ïoh ka jingkren na u bah H.Supuh Asst.Education Secretary Western Region ha ryngkat ka jingdonlang u bah P.S Phawa Chief Organising Secretary CEC bad ïa kitei ki nongkitkam jong ka tnat la pynbam smai da ma E.D Lamare Vice President CEC.Ha kane ka sngi la ïoh ïa ka jingsneng kyntu kynpham da ki nongïalam ba hakhmat jong ka seng sha ki Dkhot ba thymmai khnang ba kin long kiba don akor haka imlang sahlang bad ban trei hok naka bynta ka ri bad jait bynriew baroh.
Ïa ki nongkitkam ka JSM 7-Shnong Circle la jied ïa u Hemon Phawa kum u President, Vice President K.Dhar, Secretary Nidaiohi Sari, Asst.Secretary Daiahun Phawa, Organising Secretary, Deilang Mukhim, Education Secretary Morning Star Phawa, Public Secretary Chanbor Pala, Information Secretary Poimi Pala, Discipline Secretary Emanuel Ryngkhlem, Finance Secretary Arlangki Mukhim, Publicity Secretary Pius Rymbai bad 12 ngut ki dkhot ka Excutive Committee.
Shillong, Nohprah 05: U Myntri Rangbah ka jylla u Conrad K Sangma mynta ka sngi Ba-ar, ula ong ba ka jingshim rai jong ka sorkar ban pyndonkam noh da ki kot skul NCERT ka long ban ïarap ïa ki khynnah skul ba kin lah ban ïakhun ha ka National Level.
U Sangma ula kren ïa katei haba pynshai halor ka jingkynthoh jong u nongïalam ka TMC bad u Myntri Rangbah barim ka jylla Dr Mukul Sangma da kaba ong ba ka sorkar kam dei ban pyndonkam da ki kot skul NCERT bad ka jingshim rai ka long kaba bakla jur.
“Peit ka NCERT ka dei kaba la bud namar kiba bun kiei kiei ki ban don ha ka haba phai sha ki sobjek kum ka Mathematics, Science bad kiwei dei ki sobjek.
Ngam don eiei ban kren pyrshah ïa ka jingkren jong uwei pat u nongïalam hynrei ka sorkar bad ka tnad ki la shim ïa ka rai namar kaba nyngkong eh, ka long ba ngi sngew ba ki khynnah ki donkam ban ïakhun ha ka National Level bad kumta ki don ki bynta kiba la jia hapoh ka jylla ka long ba ïa ki kot kiba dei naka bynta ka klass VI ne VII la hikai pat ha Meghalaya na ka bynta kiba shong ha ka klass VIII ne IX katba ha ka NCERT la hikai ha ka VI," ula ong.
Ula ong ba ki don ki bynta ha kaba ïadei bad ka National Level, haba la pynlong ïa ka jingkhmih bniah, ki kyndon jong ka NCERT ki long ki bynta kiba kongsan bha ha ki katto katne ki bynta.
“Ka bynta kaba kongsan tam ka long, lehse ka lah ban long u ‘dkhot’ um shym la sngewthuh ne ym sngewthuh ïa kaei kaba ngi pyrshang ban leh ban shim ne pyndonkam ïa ka Syllabus na ka bynta ka jingdonkam ka jong ngi.
Kumta ngin sa lah ban ïakhun ha ka National Level bad ki Course kin long kiba rytih lang.
Ngin lah ruh ban don ïa ka rukom treikam ka ban long kaba bha shuh shuh bad haba donkam ngin hap ban shim ïa katei.
Ngin sa pyndonkam ïa katei da kaba ïaid ruh katkum ka kolshor, histori bad ka jinglong jingman hangne bad ngin sa pynthikna ïa ka Syllabus kaba pher na ka bynta ki sobjek bapher bapher," ula ong.
Shillong, Nohprah 05 : U Myntri Rangbah ka Jylla u Conrad K Sangma ha ka sngi Ba-ar, ula pyntip ba ka Sorkar Jylla ka la dep thoh shithi pynkynmaw sha ka Sorkar Pdeng ba kan pynrung noh mardor ïa ka ktien Khasi bad Garo ha ka Khyrnit ba Phra jong ka Riti Synshar ka Ri.
Haba ïakren bad ki Nongthoh khubor, u Conrad ula ong ba ka shithi ba khatduh ba la phah da ka Sorkar Jylla ka dei ha u bnai Naiwieng hadien ka jingïalang bad ka Khasi Author Society (KAS).
“Ha ka jingshisha, hadien ba la mynjur ïa ka Resolution, la bunsien nga la thoh sha ka Sorkar India ban pynrung noh ïa ka ktien Khasi bad Garo ha ka Khyrnit ba Phra" ong u Conrad.
“Hadien ba ka KAS ka la ïakynduh ïa nga dang shen, tang ha ka taiew ba nyngkong hi,nga la thoh shithi sha ka Home Ministry ba pynkynmaw biang ïa ki.
Kumta mano mano ba kynthoh, ki dei ban wad bad kylli na ngi shuwa ban shu kynnoh hi kumto khlem nongrim namar ka pyni da kumwei pat sha ka pyrthei" ula bynrap.
Shillong, Nohprah 05 : U Myntri Rangbah ka Jylla Conrad u K Sangma ha ka sngi Ba-ar, ula pyntip ba ka Sorkar Jylla ka la pynkylla ïa ka rukom treikam ka Meghalaya Public Service Commission (MPSC) da kaba thung pynbun ïa ki Recruitment Board ban pynsted ïa ka rukom thungkam.
Haba iakren bad ki nongthoh khubor, u Conrad ula ong “Ngi la pynkylla ïa ka rukom treikam ka MPSC bad ka rukom thungkam baroh kawei da kaba pynkha kham bun ki Board.
Kane kan pynkloi ïa ka rukom thungkam".
“Ha ka por ba mih ka Health Recruitment Board, ka jingthungkam ïa ki doktor kaba la sahteng haduh 5 snem, la lah ban pyndep tang 3 bnai da ka jingpynkha ïa kane ka Board ba thymmai" ula bynrap.
U Conrad ula ong ba ka jingthmu hi ka long ban pynthikna ba ka rukom thung kam thung jam kan ïaid beit ïaid ryntih bad kan kloi ruh.
“Khnang ban pynthikna ba ki jingthung kam kin ïaid beit ïaid ryntih, ka jingpynkha ïa ki Board bapher bapher kan ailad ban pyntreikam bad thungkam mar mar bad kaei kaba ngi leh mynta ka dei shibynta jong ka jingpynkylla" ong u Conrad.
U Myntri Rangbah ula ong “Ki don ruh ki skul Sorkar, ki Higher Secondary School kiba hap ban thung ïa ki Principal bad ka kam ka la sahteng lah san snem bad ka MPSC ka la hap ban kit ïa ka lyngkor ba khia bad khnang ban pynthikna ba kam dei ban slem ka jingthung kam, ngi la sdang ban thung ïa ki board ba thymmai ban pynkylla ïa ka rukom thung kam".
Shillong, Nohprah, 03: U Myntri Rangbah ka Jylla u Conrad Kongkal Sangma ha ka sngi Baar u la kular hakhmat ki nongtrei COVID-19 Emergency Care Services Staff ba la thung kontrak da ka tnat ka Koit ka Khiah ba ka Sorkar kan sa siew dep ïa ka tulop jong ki hapoh ka 10 tarik mynta u bnai.
“Ngi la rai ban ai por khatduh ïa ka Sorkar haduh ka 11 tarik, mynta u bnai, lada ka tulop kam poi, ngin pynlong da ka jingshah thngan hakhmat ka ophis Secretariat ha ka 15 tarik mynta u bnai," la ong u Bah Kasperline ïawphniaw ha ka jingïakren bad ki lad pathai khubor hadien ka jingïakynduh ïa u Myntri Rangbah.
Shwa kane, kata, ha ka por mynstep, kine ki nongtrei COVID-19 na rilum Khasi-Jaiñtia bad na rilum Garo ki la tur paidbah sha ka ophis Directorate of Health Services (MI) ban dawa ïa la ka jong ka bainong kaba kim shym la ïoh mynta la kumba 6 ne 7 bnai kynthih.
U Bah Kasparline u la ïathuh ba ka DHS ka la pynshai ba baroh ki kot ki sla kiba ïadei bad ka tulop jong ki nongtrei ladep phah lut sha ka Sorkar bad ka shong pat sa ha ka Sorkar ban pyndep ïa ka kamram kaba sah.
Ka jingpan jingpynshai na ka DHS ka long hadien ba uwei na ki nongwad RTI Bah Disparsing Rani u la lap lyngba ka jubab RTI ba ka pisa ba ka Sorkar Pdeng ka la mang ban ïarap ïa ka jylla Meghalaya ka dang sah sa 43 klur tyngka.
“Dei halor kane ka daw, ngi la wad jingtip na ka DHS hadien ba ka ong bym don pisa.
Ngi la ïakynduh ruh ïa ka Myntri ka Koit ka Khiah ka Dr.Ampareen Lyngdoh hynrei ka kren kyllaiñ pynban da kumne kumtai bad ka khynñiah sha ki Dealing Assistant.
Ha ka jingtih bniah, ngi la leit tohkit ruh na ki ophisar jong ka tnat Pla Tyngka jong ka sorkar," la ong u Bah Kasperline.
U la pyntip ruh ba ha ka jingïakynduh markhmat bad u Myntri Rangbah, kane ka kynhun ka la kyrpad ïa ka Sorkar ban thungkam biang sa shisien namarba bun na ki nongtrei ki dei kiba la don jingtbit namarba ki dei kiba la trei naduh ka por ba ka khlam COVID-19 ka la wan lynshop ha kane ka jylla Meghalaya ha ka sien banyngkong ha u snem 2020 bad ha u snem 2021.
“U Myntri Rangbah um shym la ai kano kano ka jingkular hynrei u la pyntip ba un sa shong bishar bad ban lum ïa ka jingïalang shwa ban shim ïa ka rai," la ïathuh u Bah Kasperline.
Shuh shuh u la ïathuh ba ka tnat ka Koit ka Khiah lyngba ka DHS bad ki District Medical & Health Officer (DM&HO) ki la thungkam ïa ki hajar ngut ki briew ha ka por ba dang wan lynshop nyngkong eh ka khlam COVID-19 hynrei kiba bun ki la iehnohkam ïa ka kam tang shu phah leit sha ki kamram COVID-19.
“Ki tieng ban trei ha ki COVID Ward.
Ki don pat kiba ïai neh ha ka kam naduh ka por ba dang sdang ka jingpang COVID-19 nyngkong eh bad kiba dang trei haduh ban da shah pynkut ha u Nailur, mynta u snem," la ïathuh u Bah Kasperline.
U la pyntip ba ka DHS ka ladep phah da ka jingthoh sha ka Sorkar ba ka tnat ka Koit ka Khiah ka donkam bha ïa ki briew kiba la tbit bad kiba la trei ha ka por ba la wan lynshop ka jingpang khlam COVID-19.
“Ngi la pynsngew ha u Myntri Rangbah ïa kane bad u la ong ba un sa bishar shwa ïa kine ki jingpynsngew.
Shillong, Nohprah, 05: U Director General of Police (DGP) ka Meghalaya u Dr.L.R Bishnoi u la pyntip ba ki don haduh 2.5 lak ngut kiba pyndonkam ïa u drok ha ka jyllaHaba kren ha ka jingpyllait paidbah ïa ka DREAM project ha Shillong, u Dr.Bishnoi u la ong ba ka Ministry of Social Justice and Empowerment, ka Sorkar India ka la pynlong ïa ka jingsorjamin ha ka ri baroh kawei bad kynthup ruh ha ki Union Territories.
“Ha u snem 2019 ka Ministry ka la ai jingkheiñ ba ki don 7.5 klur ngut ki nongdih drok ha ka ri bad ki don 2.5 lak ngut ki nongdih drok ha Meghalaya" la ong u Dr.Bishnoi.
U la ong ba ka Meghalaya ka dei ïajan tam eh bad ka Golden Triangle kaba ju pyndonkam da ki snar khaïi trok kum ka lynti ïaid, ba kynthup ïa ka ri Myanmar, Thailand bad Laos namarba ka jingpynmih ïa u Opium, Heroine bad kiwei kiwei ki jait jingdih ba sniew la pynmih na kine ki ri.
U la bynrap, naduh ba ka Meghalaya ka la long ka khyrdop rung bad mih, mynta ka la long ka ktem jong ki nongkhaïi drok.
“Mynta ki nongpyndonkam ïa u drok ha ka jylla ka la nang kiew artet, mynshwa ka long tang ha ki jaka sor, hynrei mynta ka la rung wat sha ki nongkyndong.
Mynshwa kiba dih drok ki dei tang ki shynrang hynrei mynta wat ki samla kynthei ba dang rit ka rta ruh ki ngop ha ka jingdih drok," u la bynrap.
U DGP u la kam ba k jingpyndkam ïa u drok, kan ïalam sha ka jingmih ki kam runar ruser bad ka jingïapait hapoh ka ing ka sem bad ki jingjia aksiden.
“Phin sngew lynngoh ba tang ha nongbah Shillong ki don 4 haduh 5 tyllli ki Cases jong ka jingïapait shiiing shisem ba la ujor manla ka sngi sha ki thanat bad manla ka sngi, 3-4 tylli ki jingjia aksiden ki jia ha nongbah Shillong bad haba ngi tohkit shaphang kata, ka daw ka long na u drok bad na ka kiad," la ïathuh u Dr.Bishnoi.
U la ïathuh ba ha u snem 2022, haduh 116 tylli ki Case la rejistar hapoh ka NDPS Act bad 234 ngut ki briew ki la shah kem bad tang ha une u snem 2023 kumba 183 tylli ki case la rejister bad 349 ngut ki la shah kem.
“Ha u snem 2022, ngi la kurup haduh 7 kilo tam u drok heroin bad ha u snem 2023, ngi la kurup 16.7 kilo bad 1 kilo u u drok heroin uba don ïa ka bor ban pynlong ïa ki 200 ngut ki briew ki ban im kyrni ha u drok," u la bynrap.
Haba ïadei bad Ganja, u DGP u la ïathuh ba ha u snem 2022, haduh 1,400 kilo la ïoh ban kurup bad tang ha une u snem ka la kiew sha ka 4,000 hajar kilo, 13,000 tylli ki dawai kuli Yabba ba la kurup ha u snem 2022 bad 61,000 tylli ha kurup ha u snem 2023.
U la bynrap ruh ba ha u snem baladep, haduh 17,000 tylli ki dawai kuli Psychrotrophic Tablets la ïoh ban kurup bad mynta u snem 44,000 tylli la ïoh ban kurup bad ka dawai jyrhoh ba la ïoh kurup ha u snem baladep ka long 27,000 tylli bad mynta u snem ki Pulit ki la ïoh ban kurup 1.5 lak tylli.
“Ha u snem baladep ngi la kurup ruh ïa ka pisa na ki nongkhaïi drok kaba kot T.37 lak bad mynta u snem ka la kiew sha ka T.47 lak," la ïathuh shuh shuh u Dr.Bishnoi.
Jowai, Nohprah 05: Ïa ka Additional Office Building kaba dang shu dep tei thymmai jong ka Jaiñtia Hills Autonomous District Council (JHADC) la plie paidbah mynta ka sngi da u kongsan u ma Thombor Shiwat uba dei u Chief Executive Member ka Council haka jingïalang ba la pynlong ha khrum jong katei hi ka ophis.
Ïa kane ka Building la tei haka jinglut kaba 3 klur 38 lak tyngka tam da ka jingïarap pisa jong ka sorkar kmie lyngba ka skim Special Assistance Grant (SAG) ïa kaba la sdang ban pyntreikam naduh u snem 2020 bad ka jingtrei kala ïaid kumba 2 snem 11 bnai, ka jingïoh ïa katei ka Building kala long ka jingjop ba khraw ïa ka Council khamtam ban ai jingshikri ïa ki paidbah ka Ri-Lum Jaiñtia.
Kane ka ïing ophis kaba long haka G+3 Building kan don ki kamra kumthup na ka bynta u CEM, Dy.CEM ki Dkhot EC ki Secretary bad ka Conference Room ban pynlong ïa kino kino ki jingïalang jong ka EC nalor kiwei de.
U ma Thombor Shiwat haka jingkren ha kane ka sngi ula ai khublei ïa baroh kiba don bynta ban pyndep ïa kane ka Building kumba ka long haduh mynta, ula pynsngew na ka liang ka EC kala wad ki lad ki lynti na ka sorkar jylla ban pynïoh ïa ka tulop kaba dang sah jong ki nongtrei ka Council da kaba ap hapoh jong une u snem.
Ula pynpaw ka jingsngewdiaw halor ka jingbym wan lut ki nongtrei ka Council sha kane ka jingplie ïa ka Additional Office Building na ka daw ka jingduh tulop jong ki, ula ong ba naduh mynta ka sngi na ka liang ka EC kan shim katkum ka bor ban pynpynbeit noh ïaka rukom treikam ki nongtrei haki tnad treikam bapher pabher hapoh ka Council.
Ula ong ba ki don ki nongtrei kiba shim kabu ban ïalam bakla ïa ka Council halor ka jingduh tulop, da kaba kyntu ba kim dei ban ïalam bakla namar ka Council kala pyrshang ban wad ki lad ki lynti ban pynsngew sha ka sorkar lyngba ka bhah kaba ki dei hok ban ïoh.
“Ngim kwah ban leit sha u paidbah hapdeng ka jingduh tulop ka Council khamtam haka por Election bad la kumno kumno ka tulop ka dei ban ïoh lut hashaw ban poi ka samoi jong ka Election MDC" ong CEM.U Pasmon Dkhar ula ong wat hapdeng ka jinghiran jong ka pisa hynrei daka jingïatrei lang jong baroh ki MDC kila lah ban synñiang lang haka ban tei pyndep ïa kane ka Additional Office Building bad la lah ban plie ïa ka mynta ka sngi.
U kyrmen lyngka ka jingïatreilang jong baroh yn sa lah ban pyndep noh ïa baroh ki projek kiba dangsah jong ka Council.
U ma Lasky Rymbai Deputy CEM haka jingkren ula kyntu ïa ki para MDC ban wanrah lang ïa ki jingmut ba bha na ka bynta ban kyntiew ïa ka District Council, ula ong baka Executive Committee kala trei shitom met bad mynsiem naduh bala shimti u ma Shiwat ïaka kam CEM.Hadien ka jong kane la don ka jingplie ïa u maw nongrim jong katei ka ophis bad ban ot ïa u ribon da u ma Thombor Shiwat, ïa ka jingïalang la pynïaid da u ma Dikil Pohchen ACE, katba ïa ki kyntien ai khublei la ïoh na ka kong Barcelona Bamon Secretary EC.Shillong, Nohprah, 05: U Myntri ka tnat Jngohkai Pyrthei u Bah Paul Lyngdoh ha ka sngi Baar u la byrngem ban mudui da ka ‘Defamation Case’ halor ka khubor kaba kynnoh ba ka don ka jyrsieh bamsap kaba T.1300 klur ha ka jingpyntreikam ïa ka Eco-Tourism Project ha East Garo Hills (EGH).
Ha ka jingïakren bad ki lad pathai khubor u Bah Paul u la kyntait war ba kam don satia kano kano ka jyrsieh bamsap ha ka Eco-Tourism Project ha East Garo Hills bad ong ruh ba ka Rural eco-tourism Circuit Project ha Garo Hills ka dei kaba la mang pisa da ka North Eastern Council (NEC) ha u snem 2017 na ka bynta 12 tylli ki project, ha kaba 9 tylli ki dei ha East Garo Hills, kawei ha West Garo Hills bad ar tylli ha South West Garo Hills ha ka jinglut kaba kot T.14.39 klur.
U la ïathuh ba kawei kawei ka projek ka kynthup ïa ka jingshna ïa ka Traditional Dwelling Cottages ba don bad ka jingthiah, ka kamra shongkai, ka paiñkhana, ka jaka peitkai bad kiwei kiwei kaba kot T.9.91 lak bad haduh mynta 955 na ki kam la lah ban trei pyndep.
“Na ka T.14.39 klur, haduh T.1361.45 lak ladep siew sha ki Kontraktor ba pyntrei ïa ka kam ba la p yndep bad ki don pat ki kam kiba dang sah ban pyndep noh artat," u la ong.
U Myntri u la pyntip ba ki don bun tylli ki daw kaba pynslem ban pyndep ïa kine ki projek na ka daw ka jingdon jong ka elekshon shiteng samoi ha East Garo Hills, ka jingwan lynshop ka khlam COVID-19, ka jingpyrkhing ban leit ban wan jong ki nongbylla na ka daw u COVID bad ka jingbym don ki surok kiba biang ban poi sha ki jaka ba pyntrei nalor ka jingpynthud jong u slap bad kiwei kiwei de ki daw.
Na ka liang jong u Myntri Rangbah ka Jyllla u Conrad K Sangma ruh u la kyntait war halor ka jingkynnoh ba ka don ka jyrsieh bamsap ha ka jingpyntreikam ïa ka song pisa kaba kot T.13 klur jong ka Eco-tourism Project“Haba kane ka khubor ka la mih, ka jinglap jong ki bad ki jingkheiñ ki dei kiba bakla suda bad ka khubor ka dei kaba la ïalam bakla nadong shadong.
Ki jingkheiñ ki bakla.
Ka dei ka projek ba 13 klur bad ki don kumba 8-9 tylli ki jaka ba la shna ïa ka projek.
“U nonglum khubor u dei ban da tih bniah bad ban da wad jingtip thikna shwa ban pynmih ïa kine ki khubor, bad ym dei ban shu ïalam bakla ïa ki paidbah," u la bynrap.
Shillong, Nohprah, 05: U Lamphang jong ka Ingdorbar Thawaiñ ka Jylla u Thomas A.Sangma ha ka sngi Baar u la leit jurip bad pynïaid ka jingïalang pyrkhat kam ha kaba ïadei bad ka jingshna ïa ka Assembly ba thymmai ha Mawdiangdiang.
Ha ki jingïalang, la ïashim bynta lang da u Symbud Lamphang Timothy D.Shira, ryngkat bad u Commissioner & Secretary jong ka Meghalaya Assembly u Dr.Andrew Simons, ki ophisar na ki tnat treikam bapher bapher bad na ka Assembly Secretariat.
U Lamphang u la ïathuh ba la buh por khatduh ban pyndep ïa ka jingtei ïa ka Assembly ba thymmai kan long hashwa u Naitung lane Nailar, 2024.
U laong ba ka jingthmu ban pyndep noh kham kloi ka long na ka bynta ban ïoh pynlong ïa ka Dorbar Synrai ha kane ka Assembly ba thymmai jong ka Meghalaya Legislative Assembly.
“Ngi la khot ïa ki tnat treikam bapher bapher mynta ka sngi.
Ngi la khot ïa ka tnat PHE, ka ban shimkhia ban peit ïa ka jingbit jingbiang jong ka um hapoh ka ing.
Ngi la khot ïa ka Social Forestry Department, ba kan shimkhia ban peit ïa ka jinglong jingman jong ka jaka bad ïa kiwei kiwei ki tnat kum ka Arts and Culture ka ban peit ïa ka jingpynitynnat ïa ki dur tynrai bad kiwei pat ki tnat treikam kum ka Information and Technology, ka National Informatic Centre.
Ngi la shim ïa ki jingai jingmut jong ki tnat treikam khnang ba ka kam kan ïaid shakhmat bad ngim kwah satia ba ka kam kan shu tyllun suki," la ong u Lamphang.
Ha kaba ïadei bad ka jingshna biang ïa u tnum pyllun (Dome), u Lamphang u la ïathuh ba ladep pynkhuid lut ïa ki synrum ba la twa bad ka jingsdang ban shna biang ka la ïaid shakhmat.
U la batai ruh ba ïa u tnum pyllun yn shna da ki nar ban shu pyndait, ha kaba ki tiar kin sa wan poi ha une u bnai lane ha u Kyllalyngkot, 2024.
Ka jingpyndait ïa ki nar yn sdang la kumno kumno ha u Rymphang bad ban pyndep ha u bnai Ïaiong.
Shuh shuh, u la ïathuh ba ka jingshna ïa u tnum pyllun yn sa peit bad khmih da ka Indian Institute of Technology (IIT) Guwahati bad ka IIT Roorkee.
Halor ka jingïakren ban pyndep ïa ka wat kaba ar jong kane ka kam, u Lamphang u la pyntip ba ka Ministry of the Development of North East Region (DoNER) ka la ai jingkular, ban mang pisa na ka bynta ka wat kaba ar bad ka jingpynkhreh ïa ka Detailed Project Report (DPR) ka dang ïaid shakhmat.
U la pynpaw ruh ka jingkmen ba ka jingmang pisa na ka bynta ka wat kaba ar kan long ha poh ka mang tyngka jong une u snem.
Shillong, Nohprah 05: Ka kynhun jong ki nongdie kot kaba don kumba 30 ngut eiei kiba die na kylleng kylleng ki District jong ka jylla, ki la pynpaw ka jingsngewkhia ïa ka jingthmu ka sorkar ban pynkylla ïa ka Syllabus na ka MBoSE sha ka NCERT.Lah ban kdew hangne ba ka kynhun myntri jong ka sorkar Meghalaya ha ki bnai baladep, ka la rai ban pynkylla noh ia ki syllabus jong ka MBoSE sha ka NCERT da kaba aidaw ba ki kot jong ka MBoSE kim ïahap kyrdan shuh bad ki jingpule jong kiwei pat ki bynta jong ka ri India.
Na ka liang jong ki nongdie kot, ki la phah da ka jingthoh sha u Myntri Rangbah ka jylla, ha kaba ki la kyrpad ïa u ba un pynsangeh noh shuwa bad la kumno kumno ban sdang noh ka jingpyntreikam ïa ka syllabus thymmai ha u snem 2025.
Ka daw kaba kine ki nongdie kot ki la ai ka long, ba ka jingpyntreikam ka la kloi bad kyrkieh palat, ha kaba na ka liang jong ki, ki dang sah bun ki kot jong ka MBoSE bad lada pyndonkam noh da ki kot ba thymmai, shano kin buh ïa kine ki kot kiba rim bad khlem pep kan ktah jur ïa ki namar ba ki la pyllut da ki klur tyngka.
Nangta kawei pat ka daw ba ki la ai ka long ba ki kot SSA kiba la pynkhreh da ka MBoSE kiba ladep shon lane thied naduh ki snem baladep, kidei ban sam ha u snem 2024.
Te lada pynkylla noh sha ki kot jong ka NCERT shano yn buh ïa kine ki kot bad kane kan ktah shibun eh ïa ka jingpyllut jong ki.
Shuh shuh ka kynhun ki nongdie kot ka la ong ruh ba ka jingwan ka COVID 19 ka la ktah shibun eh ïa ka kamai kajih jong ki bad ki dang ïaksaid haduh mynta ban lait na kane ka jingktah ha ka liang ka kamai kajih bad lada pyntreikam noh ïa ka jingpynkyllla syllabus kan ktah shibun ia ki.
Kumta na ka liang jong ki, ki kyntu ïa u Myntri Rangbah ban pynsangeh shuwa ka jingpynkylla syllabus ha u snem 2024 bad ban pyntreikam naduh u 2025.
Shillong, Nohprah 05 : Ka Sorkar Jylla, ki Bor Synshar Shnong bad ki Nongïalam Niam, ki la ïasoi da ka Community Accord, ba pynkup bor ban ïa ïeng tylli kawei ha ka ban ïakhun pyrshah ïa u drok lyngba ka Drug Rehabilitation, Elimination and Action Mission (DREAM) ha Jylla Meghalaya.
ïa kane ka Accord la ïasoi ha ka prokram jong ka Tnad Social Welfare kum shibynta jong ka prokram ba dang shu pyllait shen ïa ka Drug Rehabilitation, Elimination and Action Mission (DREAM) bad ka Bringing Unity in Locale Against Drugs (BUILD), ban wanrah ïa ka jingïatylli kawei hapdeng ki bor synshar Shnong , ki Nongïalam Niam lem bad ka Sorkar, ha ka jingïakhun pyrshah ïa u droks kaba la long mynta ka sngi Ba-ar ha U Soso Tham Auditorium State Central Library.
Ha kane ka prokram, ka Sorkar ka la ai jingïarap song pisa ruh sha ka Mawlai Dorbar 6 lak tyngka ban pynïaid ïa ki Rahabilitation Camp, ba la buh da ka Dorbar, ka ban pynshlur ïa kiwei ki Dorbar Shnong ba kin shim lang ïa kajuh ka sienjam ha kylleng ki jaka ka Jylla.
U Myntri Rangbah ka Jylla Conrad K Sangma ula pynshongkun ïa kane ka prokram kum u kongsan ha ka jingïadon lang u Myntri ka Tnad Social Welfare Bah Paul Lyngdoh, ka Myntri ka Koit ka Khiah Kong Ampareen Lyngdoh, u Director General of Police Dr LR Bishnoi bad kiwei kiwei.
Haba kren ha ka jingïalang, u Myntri Rangbah ula ong ba ki samla ki dei ka spah bah ïa ka Jylla bad ka Ri ban kyntiew ïa ka ïoh ka kot.
“Shibun bah ki policy bad ki prokram jong ka Sorkar ki dei kiba phai khmat sha ki samla ba kin ïoh ïa ka policy kaba khlaiñ kaba long kongsan na ka bynta ki khun samla jong ngi" ula ong.
U Myntri Rangbah ula ong ba ki Khynnah kim shym la ïoh bha ïa ka jingsneng jingkraw ha ka por kaba dei bad kane ka dei kawei na ki daw kaba ïalam ïa ki sha ka lynti ban dih ïa u droks.
Ula batai bniah ruh ba kumno ki prokram bapher bapher jong ka Sorkar Jylla ha ki kam ïalehkai, ka put ka tem, ka seng kam seng jam ka ïasnoh bad ki samla khnang ba kin lah ban pyndonkam ïa ki sap jong ki ha ki kam kiba tei bad ban ym ngop ha u drok.
“Shisien ba ki la sngewthuh ïa ka nongrim bad ka thong ha ka jingim, kin sa pynleit jingmut bad trei shitom ban kynjoh ïa kata ka thong" ula ong.
U Myntri Rangbah ula pynbna ruh ba ha ka CM Elevate Prokram, kan sa don ruh ka bhah ïa ki seng kiba ïeng ïakhun pyrshah ïa u drok bad ïa ki briew ba la lait na u kynjri jong u drok ba kin seng kam seng jam lajong.
Haba kren halor ka BUILD prokram, u Myntri Rangbah ula ong ba ka Meghalaya ka don ïa ki bor synshar shnong kiba khlaiñ bha bad ki nongïalam shnong ki shim ïa ka bynta kaba khraw bha ha ka imlang sahlang ha ki shnong ki thaw.
“ïa ka kam kum u drok, ki Dorbar Shnong ki dei kiba kongsan bha ym tang ban pynduh ïa u drok hynrei ban ai jingïarap ruh ïa ki nongdih ba kin lait noh na une u jingdih ba sniew bad ruh ban lah pynlong ïa ka DREAM kum ka Mission kaba jop" ula ong.
Ula bynrap ba katba ka Tnad Pulit, ka Koit ka Khiah bad ka Social Welfare ki donkam ban ïatreilang, ka long ruh kaba kongsan ban ïatreilang bad ki Dorbar Shnong.
Ula ban jur ruh ïa ka jingkongsan ban kren ïa ki nongdih drok da ka jingsngew synei bad jingieid ym ban pynlong sohpdung ïa ki.
U Myntri ka Tnad Social Welfare u Bah Paul Lyngdoh ula ong ba ka Sorkar ka la ïaleh kat kaba lah ban pynthikna ïa ka jingpynduh jait ïa u drok na Meghalaya.
Ula ai khublei ruh ïa ki Seng trei monsngewbha, ki Seng Niam bad ki Dorbar Shnong kiba la ai ka jingkyrshan ha ka jingïakhun pyrshah ïa u drok ha Jylla.
Kiwei pat kiba la kren ha kane ka jingïalang ki kynthup ïa u DGP ka Jylla Dr LR Bishnoi bad kiwei kiwei.
Shillong, Nohprah 06: Ki kynhun ïalehkai Basketball Shynrang bad Kynthei jong ka jylla hapoh ka lama jong ka Meghalaya Basketball Association, ki la khylliap ïa ka jingïakhun ba khadduh napoh Group da ka namjop ha ka lympung 73rd Senior National Basketball Championship kaba la long ha Ludhiana, Punjab.
Haba phai sha ka liang ki kynthei, ka kynhun ka la lah ban pynliem ïa ka Goa da 68-28 point.
Shuwa ïa kane, ka kynhun kaba la jop ar sien na ki ar tylli ki jingïakhun ba hashwa, ka la mad namrem ha ka wat ïakhun kaba lai ha ka Telangana da 50-54 point.
Katba na ka liang jong ki shynrang, ka kynhun ka la ïoh ban kyntiew namjop pyrshah ïa ka Andaman and Nicobar da 57-30 point.
Mairang, Nohprah 06: Ka Seng HANM Eastern West khasi Hills District ha ka 6 tarik mynta u bnai 2023, ka la pynhap pyrda noh ïa ka Lympung ïalehkai phutbol jong ki kynthei kaba la ai kyrteng ha ka riew ïaleh laitluid kaba dei ka kynthei kaba nyngkong eh ha ka jylla kata ka Phan Nonglait bad ïa kane ka Lympung la buh tip kyrteng kum ka 2nd phan Nonglait Women’s Knockout Football Tournament 2023.
Ka jingïakhun Final ha kane ka sngi ka long hapdeng ka Lumparing SC na East KHASI hills pyrshah ïa ka Ïaipyrshang na Eastern West khasi Hills hapoh ka madan Ïalehkai jong ka shnong Mission Mairang.
Ha kane ka jingïalehkai Kynjatbol phainal la wan ban sakhi lang u President ka HANM Sengkmie u bah Lamphrang Kharbani, nangta u EAC ka Eastern West Khasi Hills District, u Bah L.Myrthong uba la long kum u kongsan nangta u Sordar shnong ka Kynshi Mawrïa u bah Powel sohkhlet ha ka jingïadonlang kiwei de ki nongkitkam ka HANM lem bad ki paidbah kiba la wan ban sakhi ïa kane ka jingïalehkai.
Haba phai sha ka jingïalehkai hapoh madan ka Jingïakhun ban ïoh rah ïa ka nam lahduh ka la long hapdeng ka Lumparing SC pyrshah ïa ka Ïaipyrshang FC.Ka Jingïakhun ka long kaba itynnad ha kaba la sakhi ba ha ka jingïalehkai ka Lumparing kaba khlain bor bha ha kaba ka Ïaipyrshang kam shym la lah ban ïada na ka jingshah thep kol ha kaba ka Lumparing haduh ba kut ka jingïalehkai ka la lah ban pynliem ïa ka Ïaipyrshang da 3-0 kol.
Ka jingthmu jong ka Sorkar MDA ba ïalam da ka National People’s Party ban pynkylla ka Syllabus na ka Meghalaya Board of School Education (MBoSE) sha ka National Council of Educational Research and Training (NCERT) lehse kan don ka jingwit bad lehse hato kane ka jingthmu babha jong ka Sorkar ka lah ban pulom?Ha ka sngi Baar mynta ka taiew, ka kynhun ki nongdie kot kaba don kumba 30 ngut eiei kiba dei na kylleng kylleng ki District jong ka jylla, ki la pynpaw ïa ka jingsngewkhia halor ka jingthmu jong ka Sorkar ban pynkylla ïa ka Syllabus na ka MBoSE sha ka NCERT hadien ba ka Kynhun Myntri jong ka Sorkar Meghalaya ha ki bnai baladep ka la rai ban pynkylla noh ïa ka Syllabus jong ka MBoSE sha ka NCERT da kaba ai daw ba ki kot jong ka MBoSE kim ïahap kyrdan shuh bad ki jingpule bad kiwei pat ki bynta jong ka ri India.
Ka jingpynpaw jong ki nongdie kot ka long kaba shongnia, namarba ki la hap ban pynlut da ki klur tyngka.
Lada ka Sorkar ka ïaid beit shakhmat ïa kane ka jingthmu, hato mano pat ban buria ïa ka bailutskan jong ki nongdie kot.
Hato ka Sorkar ka la bishar bha neem bad ka la thew sawar bha neem shwa ban shim ïa kane ka rai.
Ha ka jingshisha ka tnat Pule Puthi jong ka Sorkar Jylla ka ladei ban shim lang ïa ka jingsngew bad ka jingmut jong ki nongdie kot ruh shwa ban shim ïa kane ka rai kaba buh mynta ïa ki nongdie kot ha ka suhsat.
La kin shong ruh jhieh, la kin ieng ruh tyngkhuh.
Lada kane ka jingshim rai jong ka Sorkar kan treikam noh mardor naduh ka Academic Year-2024, kan long ka jingduhnong ïa ki nongdie kot kiba ju im kamai jakpoh na kane ka kam bad ka jingdie ïa ki kot ka long beit thik tang ha ka por sdang skul, kam pher lada dei ba ki la ïateh soskular lypa bad ki skul lane ki shu die khutia beit kumba ju long.
Ka Sorkar mynta kan hap ban pyrkhat ruh ïa ka jingeh jong ki nongdie Kot namarba ka jingshim rai jong ka Sorkar ka long hakdak bad kyrkieh bha.
Kiba bun ki longing longsem ha kane ka jylla, tang shu mih kane ka rai jong ka Kynhun Myntri ki kmen haduhkatta katta ban ïogi ba ka lawei pule jong ki khun ki kti kan sa kylla dur namarba ka jingpyndonkam baroh shikatta ïa ki kot jong ka MBoSE ka buh jingeh bha ïa ki khynnah skul kiba angnud ban ïakhun ïa ki eksamin NEET, JEE bad kiwei kiwei ki Competitive Exams kiba long shabar jong ka jylla.
Haba peit nuksa ïa ki khynnah skul kiba pule ha ki skul JNV bad ha ki skul kiba pynrung ïa ki Syllabus jong ka Indian Certificate of Secondary Education (ICSE) bad ka Central Board of Secondary Education (CBSE) la shem ba ki kham tam shakhmat ha ki jingpule namarba ka Syllabus ka dei kaba kham ïar.
Shillong, Nohprah 06: Ka kynhun ïalehkai jong ka Shillong Lajong FC ka la ïai bteng ban pynhun ïa u paid nongkyrshan ka jylla lyngba ka namjop pyrshah ïa ka Churchill Brothers da 2-0 kol ha ka jingïalehkai I-League kaba la long hynne ka Sngi ha madan SSA Stadium.
Kumban shu pynkynmaw, ka Lajong ka la ïakhaid ha ka jingïakhun shabar nala ïing pyrshah ïa ka Rajasthan United mar 1 kol, hynrei mar ïa wanphai jingïakhun hala ïing ka la khur biang ïa ka jingjop.
Kane ka namjop ka la kyntiew ïa ka kynhun ban jam sha ka kyrdan ba lai ha ka miej kheiñ poiñ mynta ka samoi bad sah hadien ka Sreenidi Deccan lyngba ka jingïapher kol (goal difference).
Haba bishar ïa ka jingïakhun, lah ban kdew ba ka Lajong ka la ïoh ban tehlakam kham bun shah ïa ka bol bad ñion khlem sangeh hapoh phyllaw kol jong ka kynhun liang pyrshah ha kane ka jingïakhun naduh kaba sdang haduh kaba kut.
Watla ka Lajong sdang khlem sangeh ban ñion ïa ka jingïalehkai hynrei kam shym la lah ban pyn seisoh ïa ka jingthmu thep kol.
Kane ka jingbymlah pynkhihjar ka la neh shi slem dei tad ynda la jan kut ka kylla kaba nyngkong ba ka kynhun lyngba u Laiwang Bohham ka la ïoh ban thep (45 minit) ban ïoh lamkhmat ïa ka jingïakhun da 1 kol shuwa ban wai shiteng.
Wat hadien ba ka kynhun ka la ïoh ban lamkhmat lypa da shi kol hynrei ka Lajong kam shym la hun satia bad ïai bteng ban ñion tyngeh ïa ka Churchill ha ka kylla miet ban pynthikna namjop.
Kumba katto katne por ba la ïaid ka kylla miet, ka Lajong ka la ïoh shibun ki kabu kiba la sepei hynrei ha ka 51 minit ka kynhun ka la ïoh ban tam da ar kol lyngba ka penalty u Renan Paulino.
Ki la don ruh katto katne ki kabu ba ka Lajong ka la dei ban ïoh thep hynrei ki la lait sharud hynrei watla kata ruh kane kam shym la khanglad ïa ka kynhun ban pynthikna ïa ki lai point na kane ka jingïalehkai, bad ruh ka sien ba nyngkong ïa ka kynhun ban nym shah thep (clean sheet) napdeng ki jingïakhun mynta ka samoi.
Lyngba kane ka namjop, ka Lajong kan phaikhmat ban pynkhreh ïa ka jingïakhun ‘North-East’ Derby pyrshah ïa ka Aizawl FC la Sngi U Blei, (10 tarik Nohprah) ha ka por 2 baje nohphaisngi ha SSA Stadium, Shillong.
Ka kynhun haduh mynta kam pat shym la mad namrem, da kaba jop saw sien bad ïakhaid saw sien na ki phra sien ïakhun bad khur 16 poiñ na kine ki jingïakhun ba ladep.
Nongpoh, Nohprah 06: Ki nongkyrshan jong ka National Peoples Party, Umsning Block sa shisien pat kila pynsawa bad tyrwa biang ïaka kong Macdalyne S Mawlong kaba dei ka MDC ba mynta ban long biang kum ka kyrtong ban aireng haka elekshon MDC ban sa wan na Umsning ConstituencyKi nongkyrshan ba radbah jong ka party NPP ha Umsning kila pynsngew ruh ïa katei ka sur haka jingïakynduh lang jong ki nongïalam ba hakhmat jong ka party National Peoples Party Umsning Block kaba la long haka 5 tarik Nohprah ha Umsning Auditorium ba la wan ban ïadon lang da u bah Jayson S Mawlong Ex MLA jong ka Umsning u ba dei ruh kum u State Secretary, Shillong City, Bah Wankerlang Nongrum President NPYF Kong Aidalin Syiemlieh President Women’s Wing, Biren Syngkli President NPP Umsning Block lem bad kiwei kiwei ki nongkitkam ba hakhmat jong ka party NPP.Naka liang ki nongïalam ba hakhmat jong ka party haba kren ha katei ka sngi kila pynpaw ba kum ki nongtrei bad ki nongkyrshan ba shitrhem haka party NPP ki dang ibit biang ïaka kong Macdalyne S Mawlong ba kan aireng biang ïaka elekshon MDC na Umsning bad ban long kum ka kyrtong jong ka party NPP.Kila pynpaw ruh ba katei ka dei ka sur kaba shai bad sawa naki nongtrei ba shitrhem jong ka party namar ki iohi ïaka jinglong shisur shidur jong ka kong Macdalyne S Mawlong bad kaba dang ibit ban shim biang ïaka bynta kum ka MDC na Umsning Constituency.
Kum ban shu kdew hangne ka Kong Macdalyne S Mawlong ka dei ruh ka kyrtong NPP kaba la ïakhun ïaka elekshon MLA ba dang shu dep na Nongpoh constituency, hynrei kam shym la poi sha ka thong hadien ba ki paidbah ki dang ibit biang ïa u Bah Mayral Born Syiem ban long kum u nongmihkhmat na Nongpoh Constituency.
Hadien katei ka jingïalang jong ki nongkitkam ka NPP Umsning Block kaba la long ha Umsning naka liang ki nongïalam ba hakhmat kila leit buh ruh da ka shithi sha u President ka NPP Ri-Bhoi Bah Clement Mawlong ban un rah ïa katei ka khubor bad ka rai jong ki nongkyrshan ka party na Umsning bad ban pynsngew sha ki bor bahalor jong ka party ban leh ïa kaba donkam.
Nongpoh, Nohprah 06: Ka kynhun ki nongrep na Ri Bhoi District ha ka lama jong ka Ri Laong Farmers Produce Organization ryngkat ka jingïatrei lang bad ka College of Postgraduate Studies in Agriculture Sciences (CPGSAS), Umiam ki la pynlong ïa ka jingrakhe ba kyrpang ïa kata ka “World Soil Day’ kumba la rakhe ha kylleng ki ri ka pyrthei.
Ïa kane ka jingrakhe ïa ka World Soil day la pynlong ha Pahamsohthri, Nongpoh ha ka 5 tarik u Nohprah 2023, kaba dei ha ka jingïalam ka Kong Marian Maring kum ka President, u P.S Toor, Vice president ryngkat kiwei kiwei ki nongïalam ka kynhun bad ki nongrep na kylleng ka thaiñ Nongpoh.
Ha kane ka sngi, ki riewshemphang ha ka rep ka riang na ka College of Postgraduate Studies in Agriculture Sciences (CPGSAS), Umiam ba kynthup naduh u Dr.Sanjay Swami, Dr.A.K Singh, Dr.Vishram Ram, bad u Dr.Ram Singh ki la wan ban shim bynta bad ai ruh ka jinghikai sha ki nongrep halor ka jingkordor ka ka khyndew ba ngi donkam ban sumar bad ban ïada ïa ka khyndew kaba long ka tynrai jingim jong ki nongrep.
Ha kane ka sngi, la sam ruh ïa ki symbai tyrso bad kiwei ki symbai jhur sha ki nongrep bad la aiti ruh ïa ki tar rep ban pyndonkam ki nongrep ha ka rep ka riang.
Lyngba jong kane ka sngi ba la rakhe kyrpang ïa kane ka World Soil Day, kitei ki riew shemphang ha ka rep ka riang ka la ai jinghikai ym tang kumno ban kyntiew ïa ki nongrep ha ka kam rep ka kam riang, hynrei lyngba jong kane ka sngi ki la ai ruh ka jinghikai ba kyrpang kumno ban pyndonkam ïa ka khyndew bad ruh ba ki nongrep ki dei ban ïada kyrpang ïa ka khyndew, kaba dei kawei na ka tynrai jong ka jingim jongki ha ka kam rep ka kam riang.
Jowai, Nohprah 06: U Deputy Commissioner (Supply), u la pynbna paidbah ba la pyllait ïa u khaw AAY , PHH bad u Non-NFSA na ka bynta u bnai Naiwieng (November) 2023, sha baroh ki Wholesaler na ka bynta ban pynpoi sha ki FPS centres naduh 4th Nohprah 2023 haduh 8th Nohprah, 2023Ïa ka bhah jong u khaw AAY yn sam ha ka jingthew kaba 35 kg shi ïing, khlem da hap ban siew.
Ïa u khaw PHH yn sam ha ka jingthew kaba 5 Kg shi khlieh, khlem da hap ban siewdor.
Katba ïa u khaw Non-NFSA yn sam ha ka dor 14/- shi Kg.
Kumta, la bthah ïa ki Fair Price Shop Dealers ba kin shim ïa ki permit na ka ophis Deputy Commissioner (Supply) bad ban sam pyndep ïa u khaw hapoh ka 10th Nohprah, 2023, khlem pep, da ka ba pyndonkam ïa ki e-Pos machine da ka online mode.
Nongpoh, Nohprah 06: Ka Meghalaya People Coal Trader Welfare Organization (MPCTWO) mynta ka sngi ka la mih pyrthei ban kyrpad na ka sorkar jylla ba ka dei ban pynlait noh ïa ki Challan jong u Dewiong ba la dep ban lilam (Auction) naduh u bnai Jymmang 2023 haduh mynta u bnai Naiwieng 2023, kaba dei halor ka jingkam ba bun ki nongkhaïi Dewiong ki la angnud ba ka sorkar jylla kan pynlait noh ïa ki Challan khnang ba kin ioh ban shalan ne die noh ïa u dewiong kum kita ki nongkhaïing dewiong ha ka jylla.
Katkum ka kyrwoh ba la pynlait da u President ka Meghalaya People Coal Trader Welfare Organization (MPCTWO), u Bah John Frankie Rymbai, u la ong ba ka seng ki nongkhaïi Dewiong ki la angnud shisha ba ka sorkar kan pynlait ïa ka Challan bad khamtam ba la poi sha ka por jong ka jinglehkmen bapher bapher ha kaba ki nongkhaïi ki la pynpaw sha ka seng ba la dei ba ka sorkar kan pynlait noh ïa ki Challan khnang ba kin lah ban shalan ne die ïa u dewiong sha ki bynta bapher bapher da kaba pyndonakam da ki Challan ne ki Bill ba ki ioh na ka sorkar jylla.
U la pynpaw ruh da kaba ka sorkar kan pynlait ïa ki Challan, kane kan ïarap ïa ki nongkhaïi Dewiong ba kin lah ban shalan ïa u dewiong sha ki bynta bapher bapher ka ri India da kaba pyndonkam hok ïa ki Challan bad ki Bill ba la ioh na ka sorkar, khnang ba kane ruh kan nym pynduhnong ïa ka sorkar ba kan ioh lum ïa ka khajna kumba ka dei ban long.
U la ban khia ruh da kaba ong, ba lada ym don kata jingtehlakam na ka sorakr ban shalan ïa u Diewiong katkum ki kyndon ba dei ban leh da ka sorkar, kane kan ïalam ruh sha ka jingduhnong kaba khraw ïa ka sorkar halor ka jingiohlum khajna ha ki khyrdop ba la buh da ka sorkar bad ka long ruh kum ka jingpynshlur ban khaïi tuh ïa u Dewiong lada khlem da bud katkum ki kyndon ba la buh da ka sorkar.
Shuh shuh, ha katei ka kyrwoh, u la pynpaw ruh lada ka sorkar ka lah ban leh katkum ki kyndon ha ka jingshalan ïa u dewioing, kane kane kan ai jingmyntoi ïa ki nongkhaïi Dewiong hapoh ka jylla bad ka jingmyntoi ruh ka leit sha ka sorkar ban ioh lum ïa ka Khajna khamtam ba ka jylla jongngi ka don ha ka bynta jong ka jinghiar ka ioh ka kot, u la bynrap.
Mawkyrwat, Nohprah 06: U MLA ka Mawkyrwat Constituency, bah Renikton Lyngdoh Tongkhar mynta ka sngi da ka mynsiem jong ka jingkitkhlieh ïa u paidbah jong ka dong ka thaiñ u la ai da shithi sha u Chairman jong ka Meghalaya Rural Bank (MRB) ban dawa na u ba u dei buh noh sa ki katto katne ki tnad ne jaka pynlang pisa hapoh ka South West Khasi Hills District.
Haba kren ha ki lad pathai khubor, u bah Renikton Lyngdoh Tongkhar u la ong ba kane ka jingleit ban ïa kynduh jong u ryngkat ki ‘riew rangbah ïa u Chairman ka Meghalaya Rural Bank ka long ban kyrpad ïa u ban plie biang noh sa da kiwei de ki tnad treikam ba thymmai namar haduh mynta kum kine ki jaka pynlong pisa jong ka MRB ki don ar tylli bad kane ka long kaba eh ïa ki paidbah ban pyndep ïa ki kam bad ma ki ruh ki hap ban ïeng da u laiñ uba jrong da ki bun bun kynta tang ban ïoh ban thep ne sei pisa.
Ha ka shithi ba u bah Renikton u la phah u la kyrpad ïa u Chairman ka MRB u la ong ba ka la i dei ba ki tnad treikam jong ka Meghalaya Rural Bank (MRB) ki dei la kumno kumno ban don ha ki shnong kiba kham jan bad ki jaka ïew khnang ba haba ki paidbah ki wan donkam kan long ka kam kaba kham pynsuk ïa ki ha ka leit ka wan.
Shuh shuh u la pynpaw ruh lada ka MRB kan buh, la i dei ruh ban don kawei kum ha Umdohlun ne ha Rangblang, ne ha Rangthong ne ha ki jaka ba kham kyndong khnang ba ka jingai jingshakri ïa ka paidbah kan long kaba ïaid beit.
Ha kawei pat ka liang u la ong ba katkum ka jingïakren bad u Chairman ka MRB u la pyntip ba na ka liang ka Department ka la dep ban buh ruh ïa ki bank sakhi ne ki Customer Service Point (CSP) jong ki bank bad pyntip ruh ba la kine ki treikam ne em kumba la bhah ba kin long ki nongïarap ïa ki paidbah, hynrei lada kine kim treikam yn khot thymmai noh da kiwei khnang ba ki paidbah kin nym ïa kynduh jingeh ha kaba ïa dei bad ki kam ha ki bank.
“Haba peit ne phai pat ïa ka lynti kaba jngai, kaba donkam mynta ka la i dei ban don beit ïa ki tnad treikam kiba thymmai ha ki shnong kiba marjan jong ka Mawkyrwat ne ha ki jaka ba kham kyndong", ong u bah Renik.
Kumta u la buh ka jingkyrpad ïa ki paidbah jong ka dong ka thaiñ ba haba la ki don kita ki bank sakhi kan bha ïa ki ba kin pyndonkam ïa ki ha ka rukom kaba dei khnang ba kan long ka jingïarap bad ba ki paidbah ruh kin nym da leit ïeng ha u laiñ uba jrong ha ki bank.
Ha kane ka sngi jong ka jingleit ïa kynduh ïa u Chairman ka MRB la synrang da u bah Robertjung Kharjahrin, u bah Polan Sohphoh bad u bah Jes Nongsiej.
Khliehriat nohprah 06: Hynne ka sngi Balang ka seng Jaiñtia National Council (JNC) 7 Shnong Circle hapoh ka jingïalam jong u Bah Mehi Rymbai incharge ka 7shnong Circle bad u President ka 7shnong bah Wishes Siangshai ka la leit ban ïakynduh markhmat ïa u EE ka PWD Khliehriat Division ha ryngkat ka jingthoh ban kyrpad ïa ka ophis jong u ban maramot noh ïa ka jingkieng nar (iron bridge) kaba tip kyrteng kum ka “Lyngkieñ Um-su-wai" ha East Jaintia Hills, kaba don ha ka surok Wah-Kmai-Um, Musniang Rangad Road (WMR Road) kaba la jot la tor bad buh jingma ïa ki nongleit nongwan.
ïa kane ka jingkieng la shna ha ki snem 90 bad mynta ka la buh jingma shibun ïa ki paidbah namar katei ka jingkieng ka la jan dkut bad hap shapoh ka wah ha kano kano ka por namar bym biang shuh ki nar kiba kyrshan ïa ka.
Katei ka jingkieng kaba jrong haduh 140m la ong ruh ba ka dei ka jingkieng kaba jrong tam ha East Jaintia Hills, abd ka dei ka jingkieng kaba pynïasoh ïa bun tylli ki shnong kynthup ïa ki 7 shnong na Ladrymbai sha Moolamanoh, Mulang, Musniang, Musniang Rim, Moo-Nongtdu bad Lumputhoi nalor ki San Shnong kiba kynthup ïa ka Mutong, Cham Cham, Lum Shyrmit, Mukhaialong bad Pynthorsale hashwa ba kan pynïasoh biang bad u Surok bah National Highway NH-6 ha Kongong.
Ka Seng ka la ong ruh ba kane ka surok ka long ruh kum u surok by-pass kaba ki paidbah ki pyndonkam ha ka por dheng kali ha u surok bah NH.Kum ban shu pynkynmaw ba ha kine ki sngi ba la dep ka seng ka lah dep ban pan ïa ka kaiphot na ka tnad PWD lyngba u Deputy Commissioner na ka bynta ban pynshna noh ïa katei ka jingkieng, bad na ka Liang ka tnad PWD ruh ka la dep ban phah ïa katei kakaiphot sha ki bor ba halor ban mang ne sanction na ka bynta ban maramot.
Ha kane ka jingïakynduh bad u EE na ka liang jong u, u la kular ban shimkhia halor kane ka bynta bad ban leh ruh ïa ka ba donkam khnang ba kan long ka jingmyntoi na ka bynta u paidbah.
Na ka liang ka seng kala ban jur ruh hakhmat u EE ba ym dei ban kut tang ha ka jingthoh ne jingkynduh hynrei ka jingkyrpad hi ba ka kam ka dei ban ïaid shakhmat bad ba ka kam ka dei ban urlong namar katei ka jingkieng kam dei tang ka jingïaid lynti hynrei dei ruh ka ïap ka im jong ka thaiñ hi baroh kawei, bad na ka liang ka seng kan ïai bteng ban buddien ha kaba ïadei bad kane ka kam.
Nongpoh, Nohprah 06: Hapdeng ki jingeh bad ki jingtynjuh kiba bun ban pynphriang ïaka jingnang ka jingstad sha ki khynnah haka thaiñ Byrnihat, ka Nongrim Byrni Presbyterian Secondary School mynta ka sngi hapdeng ka jingkmen kala jam ïa u mawmer ban rakhe ïaka jingïaid lynti ba 25 snem naduh bala seng ïaka ha u snem 1998 ban long kum kawei naki shlem hikai.
Ïa katei ka jingrakhe dap 25 snem ne ka Jubili Rupa la wan ban plie pyrda mynta ka sngi da u Bah Sosthenes Sohtun MLA ka Jirang kum u kongsan haka jingdonlang u Bah Vincent Nianglang Jt Director of School Education Ri-Bhoi District kum u symbud kongsan, Bah Victor Rani MDC ka Jirang, Tbn M Syiem President MC, Kong Batrity Pyngrop Headmistress, Rev PG Khongsdir, Bah Johny Syiem Rangbah Shnong Lum Nongrim, ki pastor, ki rangbah balang jong ka Balang Presbyterian bad kiwei kiwei ki riew rangbah.
Ha katei ka sngi ka jingsdang jong ka jingrakhe dap 25 snem jong ka skul, naka liang ki bor pynïaid kila ioh ruh ban pynlait ïaka Souvenir jong ka skul ban pynkynmaw ïaki jingïaid lynti ba 25 snem bala pynlait paidbah ïaka da u Bah Vincent Nianglang bad ki kongsan ha katei ka sngi.
Haba phai khyndiat halor ka jingïaid lynti bad ka history jong katei ka skul, la seng ïaka ha u snem 1998 da ka Nongjri Umsning District lyngba ka Education Committee ryngkat ka jingprat lynti ba nyngkong eh da I (L) Rev.SR Nongrum ha kaba la sdang ïaka skul haka Lower Primary Section haka jaka bala ai sngewbha da ka shnong Lumgnongrim Byrnihat, hynrei katba dang ïaid ki sngi bad ki snem katei ka skul kala nang san nangroi haka jingdon ki khynnah na uwei u snem sha uwei pat ban ioh ruh ban kyntiew kyrdan ïaka skul haduh ka klas X, bad ban long ruh kum kawei naki shlem pule kaba la pynmih ruh shibun ki samla bad ki khraw pyrkhat wat hapdeng shibun ki jingeh bad ki jingtynjuh ba ki bor pynïaid skul bad ki nonghikai ki mad tad haduh mynta ka sngi ba kum ka skul kala ioh syndon ban rakhe ïa u marmer ba 25 snem ka jingïaid lynti.
Naka liang ki bor pynïaid skul ha katei ka sngi kila ioh ruh ban pynkup burom ïaki riew rangbah, ki nonghikai ba nyngkong, ki khynnah skul ba pass nyngkong na katei ka skul ka jingsngewnguh halor u synñiang u bynhei ba kila noh bad don bynta bad katei ka skul.
Haba kren ha katei ka sngi naka liang u Bah Sosthenes Sohtun kum u kongsan u la ai ka jingïaroh ïaki bor pynïaid skul, ki nonghikai naduh ka por bala sdang ïaka tad haduh mynta kiba la len lade ban pynheh pynsan ïa katei ka skul kumba ka long mynta ban pynphriang ïaka jingnang jingstad sha ki khynnah ha katei ka thaiñ.
U la ong ruh ba kam long kaba suk ban pyntyllun ïaka shlem pule haduh 25 tylli ki snem lada ki bor pynïaid skul, ki nonghikai kim trei shitom bad len lade, hynrei dei namar ka mynsiem kaba rhem haki ban pynphriang ïaka jingnag jingstad katei ka skul ka roi bad ka san kumba ka long mynta, ryngkat ka jingkyrmen bad kkyrkhu kyrdoh ba katei ka skul kan dang kiew shaphrang ha baroh ki liang bad dang lah ruh ban pynmih shibun ki riewkhmat bad ki samla kiba don ka thong haka jingim, u la bynrap.
Shuh shuh naka liang ki khynnah pule jong katei ka skul hapdeng ka jingiphuh iphieng kila ioh shimbynta ruh haki rwai ka shad ban lehkmen ïa ka jingdap 25 snem jong ka skul.
Ka jingpynlong ïaka tamasa leh kmen lane ki Festival bapher bapher hapoh ka jylla ka jingthmu ka long ban kyntiew iaki kam jngohkai pyrthei ban khring iaki nongshangkai ban wan na kylleng sawdong pyrthei, lyngba ki tamasa leh kmen bad ki festival ba ki riew donsap ki ioh ka lad ban pyni rynsan iaki sap ki phong ba ki don la ka dei ha ka rwai ka siaw, ka put ka tem bad kumta ter ter.
Hynrei kaba sngewsih ka long ba haka Cherry Blossom Festival kaba la long ha Lumdaitkhla Bhoirymbong Madan Kurkalang ka wanrah ka jingleh raiñ bad jingjah burom, ïaka dong ka thaiñ bad ka jylla, ka jingshad kyrshut met kaba khlem akor jong kato ka kynthei bad u Negro u nongrwai ba pawnam kala ai ka khubor kaba isaitmet kaba sngewleh raiñ, sngew jah burom hakhmat ka pyrthei.
Ym dei ba ngi lorni ne lushia ïaka kam shimet jongno jongno, phi lah ban shad, phi lah ban rwai phi lah ban leh kmen da ka burom ka akor.
Ka jingleh shad khlem akor jong kato ka kynthei ka long shaba palat pud, kala pynlehraiñ bad pynjah burom, ngi kum ka jaitbynriew bad ka imlang sahlang hapoh ka jylla ngim lah ban pdiang da lei lei, khamtam ka kynthei ka dei ka nongri, ka nongpeit nongkhmih ïaka iing ka sem, ka burom ka ijot, ka nonglum nonglang, ka Blei long iing long sem ka lukhimai kaba ngi ong.
Ka jingleh jong kato ka kynthei ka long kum ka jingïalam lynti bad ka nuksa ba sniew ba ki nong wei nong ar ki poi ei kin sngew shngaiñ sngew shlur ban shim kabu ban leh ki kam sniew ki kam pohjait ban jrongkti haki kam thombor, batbor ïaki kynthei ki khynnah.
Namar kata ki bor jong ka aiñ, ki dei ban kem da kaba set along bad ai jingsneng ïa kato ka kynthei kaba shad khlem akor khnang ba kum kine kiei kiei kiba pynthoh bria bad pynjah burom iaka jaitbynriew bad ka jylla kin ym jia shuh hadien ha bud nangne sha khmat.
Jowai, Nohprah 06: Ka Meghalaya Upper Primary School Teachers Association (MUPSTA), ha ka sngi Baar ka la rakhe ïa ka jingïaid lynti kaba 30 snem kynthih ban ai jingshakri bad ban peit ïa ka bha ka miat jong ki nonghikai kiba hikai ha ki skul Adhoc Upper Primary kiba don ha ka jylla baroh kawei.
Ha ka jingïalang kaba la long ha madan Khwang Ummulong West Jaiñtia Hills District la ïashim bynta lang da u Myntri ka tnat Pule Puthi ka Sorkar Jylla u Rakkam A.Sangma uba la long kum u Kongsan, u Adviser jong ka tnat Pule Puthi u Bah HM Shangpliang, ka MLA jong ka Sutnga Saipung Constituency ka Kong Santa Mary Shylla, u MDC ka Jowai North u Bah Brightstar Chyrmang, u President ka MUPSTA u Bah Kenneth Shadap bad ki nonghikai kiba la wan na kylleng ka ri Khasi-Jaiñtia bad Garo.
Haba kren kum Kongsan u Sangma u la ai mynsiem ïa ki nonghikai bad u la ai ka jingïaroh ïa ki nonghikai kiba haba hapoh ka shatri jong ka MUPSTA kiba la ai ka jingshakri la 30 snem kynthih.
U la ong ba ka Sorkar kan wad ki lad ki lynti ban kyntiew ïa ka jingsiew jong ki nonghikai skul Upper Primary ynda la ïoh ïa ka jingai jingmut na ka State Education Commission ba ka Sorkar ka la thung.
“Kumba ka long mynta ka Sorkar kam shym la shong klikti ban wad ïa ki lad ki lynti ban ai ka jingïarap ïa ki nonghikai," u la ong bad bynrap, “watla ki skul ki dei kiba la pynïaid da ki riewshimet bad ki kynhun bapher bapher hynrei ka Sorkar ka la jingkyrshan ban kyntiew ïa ka pule ka puthi.
"U la ong kaba kongsan kum ki nonghikai ki dei ban shakri hok ïa ka kam khnang ban kyntiew ïa ka jingnang jingstad jong ki khynnah hapoh ka jylla Meghalaya.
U la ong ruh ym tang ïa ki nonghikai hynrei ïa ki kmie ki kpa bad ïa ki nongmihkhmat jong ka jylla ki dei ban don ka jingïatreilang ha kaba ïadei bad ka jingkyntiew shajrong ïa ka jingnang jingstad.
Kumba long mynta ka jylla Meghalaya ka don ha trai duh ha ka pule puthi bad u Myntri u la kyrpad jur ïa ki nonghikai ba ki dei ban long kiba trei shitom khlem da buh ïa kata ka jingeh kaba ki don.
La pynphuh pynphieng ïa kane ka jingrakhe da ki jingrwai bad ki jingshad tynrai ba la ïa shim bynta da ki dkhot na ki District bapher bapher.
Shillong, Nohprah 06 : Ka sorkar jylla da ka thong ban pynshlur ïa ki paidbah ban rep ban riang bad thung soh ha ka sngi Balang ka la pynlong da ka prokram ban pynsngewthuh bad pynshlur ïa ki nong Mawkynrew ba kin sdang noh ïa ka rep Strawberry.
Ha ka jingïalang kaba long ha Mawkynrew C&RD Block, ka Myntri ka tnad ka rep ka riang, Kong Ampareen Lyngdoh ka la leit ban don lang bad pynshai ïa ki paidbah ba ka sorkar ka buh hakhmat eh ban plie lad bad kyrshan ïa ki paidbah ha ka rep ka riang.
Ka Myntri ryngkat ki ophisar ki la sam ruh ïa ki tynrai strawberry ban pynshlur ïa ki paidbah nongrep ba kin phaikhmat sha katei ka kam rep kaba don jingkyrmen bha ban kyntiew ïa ka ïoh ka kot.
La donlang ruh ha kane ka sngi naduh ka Secretary ka tnad, Kong Isawanda Laloo nalor kiwei kiwei.
Katei ka jingpyrshang ka long ruh kum ka sienjam ban plie kham bun ki lad ki lynti ïa ki nongrep bad kumno ban kyntiew ïa ki nongrep na ka thaiñ haba ïadei bad ka kam rep.
Na ka liang ka tnad Horticulture ka buh ruh ka thong ban plie lad shuh shuh ïa ki nongrep ka jylla na bynta ban kyntiew ïa ka ïoh ka kot ha ka jylla hi baroh kawei.
Nongstoiñ, Nohprah 6: U Superintendent of Police ka West Khasi Hills u la pyntip paidbah bad bthah ïa baroh ki nongshong shnong, ba kin long kiba adkar bad leh khuid ha ki jaka paidbah, ki lynti syngkieng, ki surok bad ki jaka jngoh kai pyrthei kiba don hapoh ka District.
Ban kiar na ka jingleh kulmar, pynmynsaw ne pynthut ïa ki nongleit nong wan lane ban pynjaboh bad kren ki ktien jakhlia ne hylla ha ki surok bad jaka jngoh kai kiba don hapoh ka West Khasi Hills District.
Kino kino kiba pynkhein bad bym kohnguh ïa kane ka hukum ba la pynmih, ki lah ban shah kem bad shah set patok hapoh ka kyndon U/S 102 of the Meghalaya Police Act, 2010 bad ki lah ban shah daiñ kuna ruh 5000 (San hajar tyngka).
Baroh ki nong wan jngoh kai pyrthei ne ki tourist kiba wan sha ki tourist spot, la bthah ba kin wanrah la ki jong ki jong ki pla hapoh ki kali jong ki ban pyndonkam ban lum ïa ki ñiut kum ki plastic, ki bitor um, ki plastic chips bad kiwei kiwei da kaba kin pyntikna ba ki la bret bha ha ki jaka buh ñiut ba la buh kyrpang.
Shillong, Nohprah, 06: U Symbud Myntri Rangbah ka Jylla u Bah Prestone Tynsong u la pynpaw ba ka Sorkar kan sa khot noh shen ïa ka jingïalang jong ki kynhun bapher bapher ban ïathir ïatai bad ban ïathew ïawoh halor ka jingpynphai jong ka Ministry of Home Affairs ka Sorkar Pdeng ïa ka Meghalaya Residetns Safety and Security (Amendment Bill) 2020 bad phah ruh katto katne ki jingkynthoh.
Ha ka jingïakren bad ki lad pathai khubor ha ka sngi Balang, u Symbud Myntri Rangbah u la ïathuh ba ka Ministry of Home Affairs (MHA) Sorkar Pdeng ka la pynpaw ba ka Meghalaya Residents Safety and Security (Amendment Bill), 2020 ka ïatakhuh bad ki aiñ ba la mynjur da ka Parliament namarba ka jingthmu jong kane ka Bill ka long ban pynieng ïa ki khyrdop talasi mynder ne ki Facilitation Centre.
U la ïathuh ba u Myntri Rangbah un sa khot noh shen ïa ka jingïalang bad ki kynhun bapher bapher na ka bynta pan ïa ki jingai jingmut bad ki jingsngew na baroh ki kynhun halor kane jingkynthoh bad ka jingpynphai biang jong ka Ministry ïa ka MRSS (Amendment) Bill, 2020.
“Ka MHA ka ong ba ki Amendment Bill ka ïatakhuh bad ki aiñ ba la mynjur da ka Parliament namarba ngi thmu ban buh ïa ki Facilitation Centre ne ki Khyrdop talasi.
Ki (MHA) pynpaw ba kane ka ktah namarba ka Meghalaya ka dei ka khyrdop rung bad mih, bad phim lah ban pynwit ïa ka leit ka wan jong ki paidbah na ka them Barak Valley lane kiba wan na Guwahati ban leit sha Mizoram," u la ong.
Haba kylli, u la ong, “ka ILP ka dei kawei pat ka ishu.
Ka MRSSA ka dei kawei pat ka ishu.
Ngi la ïai ban ba ngi dei ban ïoh ïa ka ILP bad ka ILP ka dei ka aiñ jong ka Sorkar Pdeng.
Kane ka aiñ ha ka por ba ki mynjur ïa ka, ki la don lypa ki kyndon, kaba ong ba phi donkam ban leh ïa kane khamtam ka Meghalaya ka dei ka khyrdop.
Phi hap ban leh ïa kane bad ban pynthikna ba ka leit ka wan jong ki kali bad ki paidbah kam dei ban shah pynwit.
Kata ka dei ka ILP."“Hynrei kaei kaba ngi leh ïa ka MRSSA, balei ki pyni, ki ong ba kane ka ishu ka ïatakhuh namarba kum ki nongshong shnong jong ka ri India ki lah ban ïaid laitluid na kawei ka jylla sha kawei pat bad kam don kano kano ka aiñ kaba lah ban khanglad ïa ki ban ïaid na kawei ka jylla sha kawei pat.
Kane ka ladei kawei pat ka ishu," la ong u Symbud Myntri Rangbah.
U la ong ruh, lada ka Sorkar ka mynjur ïa ka ILP, kin don ki kyndon kiba pynthikna ba kam dei ban don kano kano ka jingpynwit ïa ki paidbah kiba ïaid lynti na kane ka jylla.
“Ka Sorkar Jylla ka la buddien ïa kane ka kam na ka Sorkar Pdeng halor ka ILP.U Myntri Rangbah u la ïalam ïa ka kynhun Myntri bad ngi la ïakynduh ïa u Myntri Rangbahduh ka ri bad ngi ladep ïakren ym tang halor ka ILP hynrei wat ha kaba ïadei bad ka jingpynrung ïa ka Ktien Khasi bad Garo," la ïathuh u Bah Tynsong.
Shillong, Nohprah, 06: Ryngkat lang bad ka ri India baroh kawei, ka tnad Home Guard and Civil Defence ka Jylla Meghalaya ha ka sngi Balang ka la rakhe ïa ka All India Home Guards and Civil Defence Raising Day 2023.
Ha kane ka jingrakhe kaba la long ha Headquarter jong ka tnat Home Guards and Civil Defence kaba don ha Mawdiangdiang, la sakhi lang da u Myntri ka Sorkar Jylla uba peit ïa ka tnat Home Guards and Civil Defence Bah Bah Coming One Ymbon uba la long kum u Kongsan ryngkat ka jingdonlang jong ka Director General ka Kong I.Nongrang, ki Pulit Ophisar jong ka tnat Home Guards and Civil Defence bad kiwei kiwei.
U Bah Coming One Ymbon haba kren kum u Kongsan u la ong ba ka jingïatreilang jong ki Pulit Home Guards Volunteers ban pynïaid beit ïa ka jingdheng kali, ka jingpahara ïa ka Ingdorbar Thawaiñ, bad ka jingïarap ïa ki Pulit ha kiba bun ki liang ka la long ka jingmyntoi haduh katta katta.
U la ong ba ki Home Guard Volunteer bad ka tnat Pulit ki la ong ki ar tylli ki tnat treikam kiba la ïarap ïa ki bor synshar district ban peit ïa ka shongsuk shongsaiñ haba wan ki heh ki haiñ sha ka Jylla.
U la ai jingïaroh ïa kane ka kynhun kaba ju ai jinghikai sha ki paidbah nongshong shnong kumno ban ïada bad ai jingïarap ïa kiwei pat haba wan ki jinglynshop na ki bor ka mariang.
“Da ki jinghikai ba ka tnat Civil Defence ka ju ai barabor ka la pynmyntoi haduh katta katta ïa ki Dorbar Shnong, Nokma bad ïa ki paidbah," ula ong.
U Myntri u la pyntip ruh ba ka tnat ka ladep ai jinghikai pyntbit ïa ki 7110 ngut ki paidbah bad ïa ki khynnah skul ha ka Disaster Management, Search & Rescue bad First Aid ha ki sor bad khapsor.
Shuh shuh u la bynrap ba ha u snem 2022-23, haduh 2531 ngut ki Home Guards Volunteers bad 330 ngut ki Civil Defence Volunteers ki la ïoh jinghikai.
U la ïathuh ki don kumba 1391 ngut ki Home Guards Volunteers ba la ïoh jinghikai.
Shwa kane, u Kongsan u la aiti ïa ki medal na ka bynta ka Home Guards and Civil Defence Medal for Meritorious Service sha ki san ngut ki Civil Defence bad Home Guards.
U la sam ruh ïa ka Director General Civil Defence Disc & Commendation Certificate, MHA, New Delhi 2022 sha ki 12 ngut ki nongïoh khusnam.
Ka Director General of Civil Defence & Home Guards, Meghalaya Kong I.Nongrang ka la sam ïa ka khusnam pisa kaba la tip kum ka Director General of Civil Defence and Home Guards, Meghalaya bad ka Commendation Certificate, 2021 sha ki hynriew ngut ki Pulit CD &HG.Ka Kong MW Nongbri kaba long ka Executive Director jong ka State Disaster Management Authority (SDMA), ka Kong C.Kharkongor kaba long ka Secretary jong ka tnat Civil Defence & Home Guards, u A Agarwal, uba dei u Inspector General of Police, CRPF, u MK Sangma uba dei u Joint Director jong ka Civil Defence, Meghalaya, bad u Bah RP Khongwar uba dei u Joint Commandant General of Home Guards, Meghalaya bad u Bah V.Syiem, SP City ki la sakhi lang ha kane ka sngi.
Shillong, Nohprah 06 : Ka Khasi Students Union (KSU) ha ka janmiet sngi Balang kala leit ban kynduh ïa u Director ka NEIGHRIMS u Dr.Nalin Mehta ban pynsngew ïa ka jingeh jong ki samla ki ban hap leit thoh eksamin sha bar ka Jylla na ka bynta ki kam ba lait ha kane ka Hospital.
Haba kren sha ki lad pathai khubor u General Secretary ka KSU u samla Donald V Thabah ula ïathuh ba ki kam kiba lait ha kane ka Hospital ki dei ha ka kyrdan Grade B, C bad ka buh jingeh ïa ki samla namar ki hap ban mih lypa da ki sngi tang ban leit thoh ïa ka eksamin namar ki jaka thoh eksamin ki la long lypa kiba jngai.
“Ka seng ka la ïoh jingujor na ki samla kiba thep kam ha kane ka Hospital ba ki hap ban leit thoh ïa ki eksamin kum sha Jorhat, Guwahati bad New Delhi bad ki kam kiba lait kidei ha ka kyrdan Grade B bad C," u la ong.
U la ïathuh ruh ba ha ka jingïakynduh bad u Director, ka seng ma la ïoh jingtip ba ka Hospital ka la dep ban aiwai sha ka HLL Company ban pynlong ïa ki eksamin thungkam namar ka Meghalaya kam biang ki jaka pynlong eksamin bad ki kor Computer.
U la ïathuh ba watla ka Jylla ka don ki jaka thoh eksamin da ki Computer hynrei namar ka dang dei ka por thoh eksamin, kumta ka NEIGHRIMS ruh ka hap ban aiwai noh sha ka HLL Company ban pynlong ïa ki eksamin thep kam ha kane ka Hospital.
Khnang ba ki samla thep kam jong ka Jylla khamtam kiba duna ka ïoh ka kot kin ym ïakynduh jingeh shuh nangne shakhmat ha kaba ïadei bad ka jingthoh eksam, na ka liang ka seng ka la kyntu ïa u Director ka NEIGRIHMS ban pynlong noh hapoh la ka jong ka Jylla.
“Ngi la kyntu ïa u Director ka NEIGHRIMS ba nangne shakhmat kadei ban pynlong da ka survey ïa ki jaka ban pynlong eksamin hapoh Meghalaya ban long ka jingmyntoi ïa ki samla ka Jylla.
Bad kumjuh ngi la kren shai sha u Director ba ka NEIGHRIMS kadei ban ailad shwa ïa ki samla trai Jylla ha ki kam kiba lait ha kane ka Hospital, bad u Director ruh u la kren shai ba ka Hospital kan bhah kam kaba 44% ïa ki samla trai Jylla," la ong u samla Donald V Thabah.
Nongstoiñ, Nohprah 6: Uwei na u rangbah ba la tip kyrteng u Bah Saiñding Marngar, u khun khatduh jong u (L) Bah Lorshon Marbañiang, na ka shnong Mawkhiat kaba don ha thaiñ Rambrai West Khasi Hills District, u la jah rngai mynta la palat 18 snem bad ym shym la lap dien shuh satia.
U bah Kaspar Marngar u ba dei u hynmen trai jong u Bah Saiñding Marngar haba ïakren bad u nongthoh khubor mynta ka sngi, u la ong ba utei u para khatduh u la jah naduh u snem 2008 hynrei ki kur bad kiba ha ïing hasem.
kim shym la leit ban pyntip sha ki pulit namar ki dang ïaleh ban wad jingtip shaei u don.
U la ong ruh ba hadien katto katne snem ba u la jah, ki don ki para shnong kiba ïathuh ba ki ïohi ïa u ha Shella bad ki la pyrshang ban leit sha Shella ban wad jingtip na ki shnong bapher bapher ha katei ka thaiñ hynrei im lap satia.
U la ong ruh ba wat la kim lap ruh haduh mynta ki dang ap khmih lynti ïa u ba lano un wan phai biang sha la ki kur ki jait bad kiba ha ïing ha sem, namar ba dang ha kine ki snem ba la dep ki dang telephone ïa u bad ki dang ïoh ban ïakren, hynrei mynta la kumba ar ne lai snem ei ei lada ki telephone ruh kim ïoh shuh.
Ha kajuh ka por utei u hynmen u la ong ba ha kine ki sngi kin sa leit ban buh noh da ka ejahar sha ki pulit ba kin ïarap lem ban wad jingtip la u dang im ne em.
Utei u rangbah u la ong ruh ba lada don kino kino kiba haei u don ne kiba ïohi ïa u kin sngewbha ban pyntip da kaba telephone sha une u number 9366160956.
Shillong, Nohprah 6 : Ka ïing Bishar High Court jongka jylla ka khot hajir ïa u Superintendent of Police (SP) East Jaintia Hills ha ka 11 tarik Nohprah 2023 ha kaba ïadei bad ka jingbteng ka jingtih dewiong beaiñ ha katei ka district.
Ha ka hukum jong ka Division Bench ba kynthup ïa u Acting Chief Justice H.S Thangkhiew bad u Justice W Diengdoh, halor ka kaiphod ba la ai da ka Single Member Committee ba dei u (Retd) Justice B.P Katakey la bthah ïa u SP jongka East Jaintia Hills ba un wan hajir da lade hakhmat ka ïing bishar ha ka 11 tarik Nohprah 2023 ha ka por 10.30 mynstep ban pynshai halor kane ka kaiphod.
Ka kaiphod ka pynpaw “Ka jingshisha ka long ba ïa u dewiong ba dang thymmai la lum thup harud surok bah ha lyndet jongka Don Bosco College, Byndihati ka pynpaw shai kdar ïa ka rukom treikam ki bor synshar district khamtam eh u khlieh jongka tnad pulit jongka district uba dei u SP bad na kata ka daw ruh la bthah ba un wan pynshai halor kane".
Na ka liang ka sorkar ka la ai ia ka kaiphod ha kaba la pynpaw ïa ki lad ba la shim kat kum ka jingai jingmut jongka Committee ba la khlieh da u Justice Katakey.
Ka Committee ka la pan ruh ïa ka kaiphod na u Deputy Commissioner bad u hap ban ai ïa ka kaiphod hapoh shitaiew bad ban pynshai kumno ka jingtih dewiong beaiñ ka dang ïai bteng beit hapoh ka district.
Na ka liang ka sorkar ka la pyntip ruh ha ka kaiphod ba la dep ujor FIR ha Khliehriat Police Station bad na ka liang ki briew ka Directorate of Mineral Resources ruh ki la dep lum jingkheiñ ïa ka jingdon u dewiong ba 4900.20 matric tonne.
Shillong, Nohprah, 06: Ka Khasi Hills Autonomous District Council (KHADC) ha ka sngi Balang ka la pynlong ïa ka jingkhynra Trading License ha Iewduh hadien ka jingïoh ujor na kawei ka kynhun kaba la tip kyrteng kum ka Khun Kynthei Hynñiewtrep Association (KKHA) ba ki don ki nongdie dukan ha Iewduh kiba bym don ïa ka Trading License bad ki don ruh kiba shu leh Benami.
Ïa ka jingujor ka KKHA ka la aiti ha u Chief Executive Member (CEM) jong ka Khasi Hills Autonomous District Council (KHADC) u Bah Pynïaid Sing Syiem dang shen bad ha kane ka jingkhynra mynta ka sngi, ki nongïalam jong kane ka kynhun kim shym la wan mih satia ban ïalam lynti bad ban kdew ïa ki dukan jong ki bar jylla ki bym license.
Ha kane ka jingkhynra ba la lamkhmat da u Executive Member i/c Trade la synrang lang da ki MDC ba kynthup ïa u Bah Fantin Lakadong bad u Bah Gabriel Wahlang, u Syiem jong ka Hima Mylliem u Pa’iem Ainam Manik Syiem, ki Myntri ka Hima Mylliem, ki Ophisar jong ka KHADC, ki Pulit ka tnat Enforcemnt bad ki Pulit Syiem.
Namar ka jingbym tip shai katkum ka jingujor jong ka KKHA halor ka jingkynnoh ba ka don ka jingleh Benami ki kynthei Khasi kiba shong die jingdie ha Iewduh, na ka liang jong ka KHADC bad ka Ophis u Syiem Mylliem ka la pynlong tang ïa ka jingkhynra ha Basa dei Kot bad la shu phah noh ïa ki Enforcement ban khynra pyndep hapoh Iewduh bad ha kane ka jingkhynra ka KHADC ka la khang tala saw tylli ki dukan kiba khlem pynthymmai shuh ïa ki laisen ki jong ki.
Shillong, Nohprah 06 : U Symbud Myntri Rangbah ka Jylla, Bah Prestone Tynsong ha ka sngi Balang u la ong ba u la bthah ïa ki bor distrik kumjuh ïa ka tnad pulit ban peitngor bad buddien halor ka jingjyllei ki jingleit pan pisa ne donation da ki kynhun bad ki seng bapher bapher kumjuh ki riewshimet ha nongbah Shillong.
Haba kren bad ki lad pathai khubor, u Symbud Myntri Rangbah ba dei ruh u Myntri Kampohiing ka jylla, u la ong ba kane ka jingbthah kadei hadien ka jingïoh jingtip ba ki don ki kynhun kiba leit ban dawa bad pan pisa khlem da ïoh jingbit na ki bor distrik katkum ki kyndon.
“Ka long kaba shai, ngi la dep bthah ïa ki bor distrik bad ka tnad pulit ba kan leh da kaba tyngeh ïa kitei ki kynhun kiba donkti ha ki kam dawa pisa ha Shillong," u la ong.
Shuh shuh u ong ruh ba khlem ka jingbit na ka sorkar lane na ki Deputy Commissioner kino kino kim lah satia ban shu leit pan ne lum pisa.
Shillong, Nohprah 06 : U General Secretary ka Khasi Students Union (KSU) u samla Donald V Thabah u la ong ba ka la dei ka por ba ka sorkar kan kyndang beit naphang ïa ki briew kiba sah ha Them Ïewmawlong.
U samla Donald V Thabah haba kren sha ki lad pathai khubor hynne ka janmiet sngi Balang u la ong ba ka la dei ka por ba ka sorkar kan pyni noh ïa ka bor ban ym kheiñ khun khatduh shuh ïa ki hynrei ban kyndang noh beit naphang.
“Ka jingïakren ban pynkynrïah ïa ki briew ba sah ha Them Ïewmawlong ka la sdang naduh u snem 1996 bad 2018 ha kaba ka la don ruh ka jingïakynad bad ka jingïap briew, hynrei haduh mynta ka sorkar kam pat weng.
Kine ki kharmetor wat ïa ki khunlung khynnah ruh kim map shuh ki bom ki tied bad kam trai ruh ïa katei ka jaka," ong u samla Donald.
“Ka sorkar naduh u snem 2018 ka la kular ba kan weng noh mardor ïa ki, hynrei kaba sngew lyngngoh ka long ba haduh mynta ka sorkar kam pat lah ban weng.
Lada ngi peit ïa kiba shong die madan bad ïa kiwei kiwei ki para Khasi suk bha ban weng ïa ki, hynrei ïa kiba sah ha Them Ïewmawlong ka shu kut tang ha ka miej jingïakren," la ong u samla Donald.
U samla Donald V Thabah haba jubab ïa ka jingkylli u la ong ba ka jingai por ka la kut hynrei ka la donkam ba ka Sorkar kan weng noh mardor namar lada ym lah ban weng kan sa mih biang ka jingïakynad hapdeng ki trai ri trai muluk bad kiba shong ha katei ka jaka.
Shuh shuh u la ong ba lada ka Sorkar ka kwah ban shu leh politik ïa kane ka issue ka la dei ban weng noh mardor namar kadei ka jingkwah jong ki paidbah.
Halor ka jingbym treh jong ki briew ban mih noh na katei ka ka jaka, na ka liang u samla Donald V Thabah u la ong ba ka Sorkar kam dei ban leh kyrpang ïa kiba kum kine ki jait briew.
“Kine ki poi ei shi sngi ym tang ki khar metor hynrei wat kiwei ruh ki leh beit kumba kidei ki khun khatduh jong ka sorkar.
Kumta ka sorkar kadei ban ïarap beit tang ïa ki trai ri trai muluk ym ban leh eiei kyrpang ïa ki poi ei shi sngi," u la ong.
Shillong, Nohprah, 06: Ka Maitshaphrang ka la rakhe ïa ka lyngkhuh sngi ïap ba 173 snem jong ka riewshlur ka jaidbynriew, ka Phan Nonglait da kaba kyntu ïa ka Sorkar Jylla ban pynbna noh ïa ka 6 tarik Nohprah kum ka “Phan Nonglait Day," kata kum ka dak ka jingai burom ïa ka jingnoh synñiang bad ka jinglen lade bad ruh ban ai da ka khusnam kum ka dak ka jingleh burom na ka bynta jong ka.
Ka Maitshaphrang ka pynkynmaw ruh ba ka la pynlong ïa ki jingïalehkai drama ba la ai kyrteng, “Ka Drama jong ka Phan Nonglait" ha kiba bun tylli ki shnong ha ka nongbah Shillong bad ha ka shnong Nongkhlaw ha ki snem 1994-95, da kaba pynpaw halor ki jingnoh synñiang ki jong ka halor ka jingïaleh laitluid.
ïa ka kot kaba ïadei bad kane ka drama ruh la pynmih ha kaba ïa ka kyntien maitphang la thoh da u (L) Dr.Barrister Pakem uba dei u Vice Chancellor barim jong ka skulbah North Eastern Hill University.
Ka kot ba la ai kyrteng “Ka Phan Nonglait – A Lady Freedom Fighter of India" ba la thoh da u muktiar ka Supreme Court u Bah Daniel Stone Lyngdoh hadien ka jingwad bniah ïa kaba la don bynta ruh da u Salman Khurshid bad ïa kaba la pyllait paidbah ha ka 29 tarik u ïaïong 2022 ka la nang pynskhem halor ka jingdonkam kyrkieh ban ai ïa katei ka jingithuh.
Nalor kata ka Maitshaphrang ha u kyrwoh lyngba u Bah Michael N Syiem Convenor ka pynpaw ruh ba kine ki kam shlur jong ka Phan Nonglait ki aiñ mynsiem ïa ka jaidbynriew jong ngi mynta namar ka dei ka jaidbynriew rit paid kaba la shah kerkut da ki jaidbynriew kiba heh paid suda.
Kumta ka donkam palat ïa ka jingïatreilang kaba jan bha hapdeng ki kynthei bad ki shynrang khamtam ha ka bynta ban pyntreikam ïa ka Meghalaya Compulsory Registration of Marriage Act bad ban kyrshan ban pynlong aiñ noh ïa ka Equitable Distribution of Self Acquired and Ancestral Property.
Shuh shuh ka pynpaw ruh ba ki kam shlur jong ka Phan Nonglait ki pyni lynti ruh ba ha ka khim ha ka banse, sha ki jaka ba ki shynrang kim long shuh ban tur dei ki kynthei kiba lah ban rung haduh ki kamra ba thiah ki nongshun.
Shillong, Nohprah 06 : U Symbud Myntri Rangbah ka jylla, Bah Prestone Tynsong ha ka sngi Balang u la kyntu ai ki kompeni ba ki dei ban pyntip sha ki bor distrik lada jia ba don kino kino kiba wan pyndik ne pynthut ïa ka jingpyntrei ïa kino kino ki projek kam pynroi ha ka jylla.
Katei ka jingkren jong u Bah Prestone kadei halor ka hukum ba pynmih da ka Meghalaya High Court kaba bthah ba donkam ban tuklar ïa ka jingpynthut bym itynnad da ki kynhun bad ruh ban pyntikna ba kan don ka jingpyndep kaba janai ïa ka surok Shillong Dawki bad ruh ïa kiwei pat ki projek kiba kynduh ïa kijuh ki jingeh.
“Nga la dep kren shai ba kino kino kino ki jingpynthut ne ka jingshah pyndik kaba phi kynduh sngewbha pyntip sha ki bor distrik, ngin pyntikna ba kum kita ki jingjïa ba kim dei ban jïa ha ka jingpyntrei ïa ki projek kiba dei na bynta ka bha ka miat jong ki paidbah ka jylla," u la ong.
Ha kajuh ka por u la ïathuh ba la bthah ruh ïa ki bor distrik ba kin peitngor ba kan don ka jingshngaiñ ïa ki nongbylla kiba pyntrei ïa kitei ki projek kiba kongsan.
Haba kren pat halor ka Meghalaya Identification, Registration (Safety & Security) of Migrant Workers Act, 2020, u Symbud Myntri Rangbah u la ong ba la bthah ïa ki kompeni ba pyntrei kumjuh ïa ki kontaktor ba ki dei ban pyntikna ba ïa ki nongbylla ba kin don ïa ki labour license na ka tnad Labour jong ka sorkar.
Shillong, Nohprah 10: Ka Seng Samla Mawkhar kum shi bynta ha kaba ïadei bad ka jingrakhe ïa ka Silver Jubilee ka là pynlong ïa ka Walkathon hynnin ka step 9 tarik Nohprah 2023 ha kaba i President ba nyngkong jong Ka Seng I Dr.B.P.S.Toi I lah kaweh lama ïa Ka Walkathon ha ka jing don ryngkat U Rangbah shnong, Bah Arwan Tariang ki Dkhot Ka Executive Committee ka Dorbar Shnong Mawkhar ki Dkhot ka Seng Kynthei Mawkhar Welfare Organisation bad ki dkhot ka Mawkhar Sports Club bad ryngkat ki Nong Shong Shnong ka Mawkhar Dorbar Shnong naduh ki heprit haduh kiba la san.
Ka lynti ka long naduh: YMCA Point, Mawkhar – Motphran – Umsohsun Junction – Khyndai Lad – DC’s Office – Governor’s House – Wards Lake – Botanical Garden – Dhaba – Pegasus Crown – Khyndai Lad – Umsohsun – Ri-Khasi Press – Mawkhar Main Road – YMCA (Finishing point).
Shillong, Nohprah 06 : Ka Khasi Students Union (KSU) lyngba u General Secretary u samla Donald V Thabah ka la kren shai ba ka seng kam pyrshah 100 na ka 100 ïa ka lynti rel, hynrei donkam ban pyntreikam shuwa ïa ka Inner Line Permit (ILP).
U samla Donald V Thabah haba kren sha ki katto katne ngut ki nongthoh khubor u la ong ba ka jingpynlong aiñ ïa ka ILP hapoh ka jylla kadei kaba hakhmat tam khnang ban teh lakam ïa ka jingwan rung kyrthlep ki briew ba nabar.
“La bun tylli ngi la ïohi ïa ki jingkren kynthup naduh u Myntri Rangbah bad kiwei kiwei ba lada wanrah ïa ka rel kit mar kan pynhiar dor ïa ki mar ki mata bad kumjuh kan ïarap ïa ki nongrep.
Hooid ngim pyrshah 100 na ka 100 ïa ka lynti rel, hynrei ngi tip ba lada ym don ki aiñ kum ka ILP ban ïada ïangi ki rit paidbah kan pynsuk ïa ki poi ei ban wan rung hapoh ka jylla," u la ong.
“Kan myntoi aiu ïangi lada kan wan kata ka rel kit mar namar ka lynti ka la don lypa bad ym slem shuh ka rel kit briew ruh kan wan bad ha kata ka por ngim tip shuh u nongrep Khasi ne nongrep bar jylla namar ba ngi la shah tyllep ha kiwei pat ki Jaitbynriew," la bynrap u samla Donald.
Une u nongïalam jong ka KSU u ïamynjur lem bad ka jingong u Bah Mayralborn Syiem MLA ka Nongpoh uba la pynpaw ba ka jylla ka donkam ïa ka lynti rel hynrei hap ban pyntreikam shuwa ïa ka ILP bad ka MRSSA.“Ka Khasi Students Union ruh ka ban ha kata hi ba lada ym pat lah ban pyntreikam ïa ka ILP ngim pat shah ïa ka lynti rel ba kan wan hapoh ka Bri U Hynñiewtrep," u la ong.
U samla Donald V Thabah u la ïathuh ruh ba ka seng na ka por sha ka por ka phah ka jingthoh bad ha u snem 2019 ka seng ka la phah ka jingthoh ha ka sorkar pdeng ha kaba ïadei bad ka CAA bynthup ban pyntreikam ïa ka ILP bad kumjuh ruh ban pynrung ïa ka ktien Khasi, hynrei ka sorkar pdeng ka shu kut tang ha kaban eksamin.
“Ka seng ka la dawa pyntreikam ïa ka ILP naduh u snem 1985 bad la ïakhih ha u 1987, 2001 bad 2013 hynrei ha Manipur ki ïakhih tang shisien ka Sorkar Pdeng ka ai ïa ka ILP.Hynrei ngi sngew lyngngoh pat ba balei ïangi kam ai ba ka hap ban eksamin, hato ka don jingïapher aiu hapdeng ka Meghalaya bad Manipur.
"U la ong, “Kane lehse ïoh don ki bym dei ki trai ri trai muluk ki bym kwah ban pyntreikam ïa ka ILP ki kynshoit ïa ka sorkar pdeng bad ïoh lehse don ki khwan myntoi shimet kibym kwah ban don ïa ka ILP kaba long ka nongïada ïa ngi ki tri ri trai muluk kiba rit paid hapoh ka ri India".
Jowai, Nohprah 06: Ki nongïalam bahakhmat eh jong ka seng kieng atiar Hynñiewtrep National Liberation Council (HNLC) kim pat ai ïa kano kano ka rai halor ka jingkyrpad jong ka Sorkar ba kin wan shakhmat ban bteng ïa ka jingïakren ïasuk.
Ha ka jingïakren bad ki lad pathai khubor ha ka sngi Balang, u Symbud Myntri Rangbah Bah Prestone Tynsong u la ong, “haduh mynta, ngim pat ïoh (kano kano ka jingpyntip na ki nongïalam ka seng HNLC).
U la ong ba ka HNLC ka la pyntip sha ka Sorkar ba kano kano ka jingpyntip kaba wan na ka Sorkar ka dei ban ïaid lyngba na u ksiang ba ka seng ka la thung u Bah Sadon Blah, uba long ruh u President jong ka Hynñiewtrep National Youth Front (HNYF).
Halor ka jingdawa jong ka HNLC ban map noh ïa ki mukotduma, u Bah Tynsong u la ong, “ïa kine ki ishu ngin sa lah ban ïakren ha ka miej.
Ynda ki nongïalam bahakhmat eh jong ka HNLC ryngkat bad ki Ksiang jong ngi na ka Jylla bad na ka Sorkar Pdeng ki la shong jingïalang kin sa lah ban pynpaw hakhmat ka Sorkar bad ong kiei ki jingmynjur.
"U la ong ba ka Sorkar ka ïaiban ïa ka jingïakren ïasuk kan dei ban long beit bad ki nongïalam ba hakhliehduh jong ka HNLC.“Ngan ïai kyrpad ïa ki nongïalam bahakhmat ka HNLC, ka jingkhang ka plie ban ïakren.
Kawei ka kylla jong ka jingïakren ka ladep.
Ngi kwah ban ïohi sa ïa ka kylla kaba ar, kaba lai bad kaba saw tad haduh ba ngin sa poi haduh kaba kut," la bynrap u Bah Tynsong.
Shillong, Nohprah 10: Yn pyntyllung biang ban pynïaid shakhmat ïa ki jingïalehkai lympung SSA 2nd DIVISION Football League 2023 mynta ka sngi ha madan SSA Ground.
Ka jingïalehkai kaba nyngkong yn sdang ha ka por 11:30 baje mynsngi hapdeng ka Imson SC ka ban aireng pyrshah ïa ka Laitkyrhong SC.Nangta yn bud sa ka jingïakhun kaba ar ha ka por 2:15 baje nohphaisngi hapdeng kaSohryngkham SC pyrshah ïa ka Sohiong SC.Jowai, Nohprah 10: Ka jingïalehkai phutbol Semi Final haka kyrdan Super Division Football Tournament 2023 bala ai kyrteng ‘U Kiang Nangbah Memorial Trophy 2023’ ïa kaba la pynïaid daka West Jaiñtia District Sports Association, (WJDSA) Jowai kaba la long hynnin ka sngi Saitjaiñ jong ka taïew ba ladep ha madan Kiang Nangbah Stadium, Dongmihsngi Jowai.
Haba phai sha ka jingïakhun Semi Final kaba lai na ka liang jong ka kynhun ïalehkai ka 7 Wasa United kala lah ban pynliem da 2-1 kol ïa ka Sailung Ialong ban khur ïa ka namjop bad ban jam sha ka jingïakhun final ha kane ka lympung.
Ka 7 Wasa United ka la ïoh ban lamkhmat nyngkong lyngba ka shi kol na u Niponghi Sumer haka minit ba 11 ban lamkhmat ïa ka kylla step.
Na ka liang jong ka Sailung Ialong ka la ïoh ban pynïakhaid ha ka minit ba 50 lyngba u Soniroy Suchiang.
Ka jingïalehkai ka la long kaba itynnat bad kam shym la shimpor ïa ka 7 Wasa United ban ïoh lamkhmat biang ïa ka jingïakhun lyngba ka kol kaba ar na u Risanlang Dkhar haka minit ba 52.
Lyngba kane ka jingjop ka 7 Wasa United kan ïakhun pyrshah ïa Ladthadlaboh haka phainal jong kane ka lympung ban ïaknieh ïaka nam lahduh mynta u snem.
Shillong, Nohprah 10: Ka kynhun ïalehkai jong ka Shillong Lajong FC ka la mad ïa ka namrem kaba nyngkong ha ka lympung lehkai I-League mynta ka samoi bad kane ka la wan hakhmat ka kynhun ba khlaiñbor na Mizoram, ka Aizawl FC.Ha kane ka jingïakhun ka Aizawl FC kaba ïalehkai shabar nala ïing ka la pynjemkhnap ïa ka Lajong haduh 3 kol khlem da shah thep ha kane ka jingïakhun ka jingïatyngkhuh ki klob ka thaiñ North East lane kata ka North-East derby kaba la pynlong ha SSA Stadium, Polo.
Ka kynhun jong ka Aizawl ka la ïoh ban sdang ïa ka jingïalehkai da kaba seisoh ha kaba tang hadien 4 minit ba la ïaid ka por u Lalrinzuala Lalbiaknia u la ïoh ban thep ïa ka kol kaba nyngkong na bynta ka kynhun.
Hadien katei ka shi kol ka Aizawl ka la ïai bteng ban ñion ïa ka jingïakhun bad pynbud sa ïa ka kol kaba ar ha ka 17 minit lyngba ka kol kaba la thep da u R Ramdinthara.
Ka Aizawl ka la sngew skhem hadien ba la lamkhmat da ar kol bad ailad ïa ka Lajong ban tehlakam ïa ka bol hynrei kam shym la ailad ïa ka kynhun ba ïakhun hala ïing ban ïoh pynkhihjar.
Haduh kaba kut jong ka kylla kaba nyngkong ka Lajong kam shym la lah satia ban pynphai kaba la pynlong ïa ka Aizawl ban lamkhmat da 2-0 kol ha ka kylla kaba nyngkong.
Ka Aizawl ka la nang pynkhlaiñ ïa ka rukom ïalehkai ha ka kylla kaba ar bad ha ka 57 minit u Joe Zoherliana u la ïoh ban thep sa ïa ka kol kaba lai kaba la nang pynskhem ïa ka kynhun ban khur shalade ïa ki lai point.
Na ka liang jong ka Lajong ka la pyrshang ban pynphai ïa kitei ki kol hynrei ka jingskhem jong ki bak ka kynhun liang pyshang ka la khanglad ïa ka kynhun ban ïoh thep wat tang shi kol kaba la bteng haduh kaba wai.
Lyngba kane ka namrem, ka Lajong ka la shah knieh kyrdan bad hiar sha ka kydan ba 4 ha ka miej da 16 point na ki 9 sien ïakhun.
Katba ka Aizawl FC ka la kiew sha ka kyrdan ba ar da 17 point naki 9 sien ïakhun.
Ka Lajong kan pynkhreh ban ïalehkai shabar nala ïing pyrshah ïa ka Real Kashmir FC ha ka 16 tarik u Nohprah ha ka por 2 baje nohphaisngi, bad kane ka jingïalehkai yn pynlong ha TRC Turf Ground, Srinagar.
Ym lah ban len ha kine ki sngi bun bah na ki samla pule ha ka jylla ki hap ban mad ïa ki jingjynjar jong ka jingkyrduh kam kyrduh jam bad bun ruh na ki samla kiba la pyndep ïa ki kyrdan bapher bapher ha ki laiñ pule bapher bapher ki hap ban shong khlem kam khlem jam.
Ka jingkylli ka mih hangne, hato? ka sorkar jylla ka lah mo ban aikam aijam ïa baroh ki samla kiba la pyndep ïa ki kyrdan pule kiba kham shalor.
Lah ban ong ka long kaba eh ba ka sorkar kan lah ban ai kam ai jam namar ba ka jingroi jong ka jingbun paid kiba la nang la stad ka la dangkiew katba dangmih ki sngi bad ki por.
Ynnai ïa kren lei lei ïa ka lawei jong ki khynnah pule kiba dang don ha ki skul ha kaba peit shisien peit la iduh jingkyrmen, namar khamtam kum ha ka Nongbah Shillong bad wat ha ki jaka nongkyndong ruh ha kine ki sngi tang kawei ka skul pule ka la don da ki hajar ngut ki khynnah pule.
Ban ïa kren lei lei ïa ki samla kiba la pyndep tang ïa ka degree level ruh da ki phew hajar ngut ki dang don kiba shong khlem kam khlem jam ha kaba ka sorkar kam lah satia ban ai kam ai jam.
Lah ruh ban ong ba ka long shisha kaba shem jingeh ba baroh ki samla pule kin ïoh ïa ki kam sorkar kiba ha kine ki sngi tang ïa kawei ne ar tylli ki post ki nongthepkam ki la kot da ki hajar ngut.
Ka long pat kaba sngewsih ban ïoh sngew ne tip ba ka jylla jongngi ka dang duna ïa shibun ki samla kiba la pyndep ha kiwei pat ki kyrdan ha kaba dang don ki kam ba ki briew na ka jylla kim pat lah ban trei ha kaba la hap ban wan na ki briew kiba shabar ka jylla kaba buh ïa ka jingduh jingkyrmen ïa ki khun samla ka jylla.
Lah ruh ban ong ba wat lada ka sorkar kam lah ban ai kam aijam ïa baroh ki samla kiba la pyndep ïa ki kyrdan kiba kham shaneng, hynrei ka sorkar ka donkam hi ban shim khia na ka bynta ban thaw ïa ki polisi bapher bapher kaba long shi bynta kum ka jingplie lad plie lynti ïa ki khun samla ha ka ïoh kam ïoh jam da kaba seng nongrim ïa ki kam bad ïeng ha la ki kjat da ka jingïarap jong ka sorkar da ki skhim bapher bapher.
Ryngkat ki Polisi ban pynrungkam ïa ki khun samla la donkam ruh ba ka sorkar kan thaw ruh ïa ki lad jingïarap na ka bynta ki khun samla da kaba ïarap lyngba ki skhim sorkar bapher bapher, khang ba na ka bynta kito ki samla kiba ym donkam donjam ka long ka lad ka kabu ïa ki ba kin lah ban ïeng ha la ki jong ki kjat.
Lada phai ruh ha kine ki sngi lah ban kubur ruh ba ka long shisha ki sngi ba la kyrduh ïa ki kam ki jam, hynrei ym lah pat ban len ba dang bun ki kam ki jam ba la hap ban wan trei da ki bar jylla.
Kum ka nuksa tang ïa ka kam misteri haba pyntrei ïa kino kino ki kam kiba la kham heh la hap ban wan rah ïa ki briew kiiba nabar namar shem jingeh ïa ki samla kiba la tbit ban trei wat kum ha kitei ki jaid kam ruh.
Nalor kata ym lah ruh ban len ba ka kam kaba kiwei ki jaidbynriew ki trei tang shisngi da trei ki jong ngi ka shim por haduh ar bad lai sngi ym tip ba kim pat tbit ki sa suki ne ba ki suki hi ki kti ki kjat ruh.
Bun ruh na ki samla ki dang lehraiñ ruh ban trei ïa ki kam kiba kham poh namar ba ki don ka jingsngew ba ka kyrdan kaba ki pule kam ïahap shuh ïa ki kam barit baria.
Hynrei bunsien pat ki samla kim juh phohsniew da kaba trei ïa ki kamrit kam ria ruh ka long kawei na ki lad ban aikam ïa ki samla ba kin lah ban ïeng hala ki jong ki kjat.
Ka jingkylli ka mih ruh hangne, balei ba ka jylla jongngi ka jyllei da ki mynder ha baroh ki bynta jong ka nongbah Shillong ne wat sha ki jaka nongkongdong, ka daw kaba kongsan ba bunsien ngi ki kum ki samla ngi don ka jinglehraiñ ban trei ia ki kam rit kam ria.
Bunsien pat lada jyllei ki bar jylla ngi ïa ud bad ngi ïa kynshi ba ka sorkar kam shim khia ban ïada ïa ki mynder.
Khatduh eh, kum ki samla kiba la shai bad kiba la nang la stad ngi dei ban don ïa ki buit ym tang ban shu ïa pyrta ba ym donkam donjam, hynrei ngim dei ban shlur ban trei la ha kino kino ki kam baheh ne barit.
Dei tang lada ki samla ki don ïa ka mynsiem ban trei bad ban tip lut ïa baroh ki jaid kam lah ban kyntiew ïa ki khun samla ha ka ïoh kam ïoh jam ne ka long ruh ka lad ba ngin khanglad ïa ki mynder kiba thmu ban wan rung sha ka jylla lada kum ki samla ki tip lut ïa baroh ki jait kam.
Khliehriat, Nohprah 10: Ka lympung ïalehkai jong ka kyrdan Super Division Football Tournament 2023 kala jam mynta sha ka jingïakhun Semi Final kaba la long hynnin ka Sngi Saitjaiñ taïew ba lahdep ha madan Deinchynrum, EJHD bala pynïaid da ka East Jaiñtia Hills District Football Association (EJHDFA).
Haba phai sha ka jingïakhun jong ka Qualifier-1 kaba la long hapdeng ka Sutnga SSCC pyrshah ïa ka R.Shkenshynriah, naka liang ka kynhun ïalehkai jong ka Sutnga SSCC kala lah ban pynliem da 2-1 kol ïa ka R.Shkenshynriah SC.Ïa ki kol na ka Sutnga SSCC la thep da u Ioanis Suchen haka minit ba 53 bad u Ram Bareh haka minit ba 90+2.
Na ka liang ka R.Shkenshynriah la thep da u Ribhame Dkhar ha ka minit ba 43.
Katba ha ka jingïakhun kaba ar jong ka Eliminator ka kynhun jong ka R.Iawpynsing SC kala lah ban pynliem da 2-1 kol ïa ka Khliehriat West YWSC, ïa ki kol na R.Iawpynsing SC la thep da u Phirip Lyngdoh haka minit ba 56 bad u Rimiki Rymbai haka minit ba 67.
Na ka liang jong ka Khliehriat West la thep da u Raplangki Lyngdoh haka minit ba 82.
La pyntip ba ka jingïakhun Qualifier 2 kan long ha ka 12/12/2023 haka por 1 baje nohphai sngi hapdeng ka R.Skhenshynriah SC pyrshah ïa ka R.Iawpynsing SC.Katba ka jingïakhun Final kan long ha ka 15/12/2023.
Riangdo, Nohprah10: Ki paidbah ka thaiñ Mawshynrut baroh kawei, ki la pynkynmaw biang bad dawa ruh na u MLA jong ka thaiñ u ba dang shu jop shen kata u Bah Methodius Dkhar, ban pynurlong noh ïa ka Mawshynrut Civil Sub Division ba pura, kumba la ju angnud bad ap khmih lynti da ki paidbah nongshong shnong baroh shikatta.
Ki paidbah ki la pynpaw ba ka mat ba hakhmat ka dei khamtam ka roi ka par bad ka kyrdan longrynieng jong ka thaiñ Mawshynrut, kaba watla ka la ïoh ïa ka Civil Sub Division la katto katne snem mynta, pynban ym pat don jingkylla ei ei wat tang khyndiat ruh hynrei ka dang ïaineh sah kumjuh.
Na ka liang ki ba bun ki paidbah ki la pynpaw ba watla ha kine ki snem ba la leit ki la kyntur sha u MLA barim u ba long ruh ha kajuh ka opor u MDC, ba um shimkhia ban pynkylla dur noh.
Hynrei, imat um shym la lah satia ban leh kumta watla u don ha ka sorkar baroh san snem lynter.
Kumta ki la ong ba mynta ki khmih lynti bad ki da kyrmen skhem ruh ba u MLA ba thymmai un pyni ba ki kam ki kren kham jam shisha.
Katto katne ki riew rangbah ki bym da kwah than ban pynpaw kyrteng, ki la ong ba la donkam kyrkieh ruh ban pynkiew noh ïa ki jingthiah ki nongpang ha Riangdo CHC.Ban wanrah bad thung noh ïa u SDMO, nangta ban wanrah noh ïa ki Specialist ban sumar ïa ki khunlung bad longkmie (pediatric & gynecologist).
La donkam wanrah noh ïa ki tiar sumar nongpang kum ki X-Ray bad Ultrasound Machine, ban pynkiew ïa ki jingdon jong ki Nurse bad ki nongtrei ha ka jaka sumar, khnang ban lah ban ai ka jingshakri ka janai sha ki paidbah.
Namar ka Mawshynrut Civil Sub Division ka la long ka jaka ba kham ïar bad ka nang bun bad nang kiew ka jingbun ki paid nongshong shnong.
Nalor kine ki mat ba kham kongsan, ki la pynpaw ruh ïa kiwei kiwei ki mat kiba ïa dei bad ka bha ka miat bad ka roi ka par jong ki paidbah nongshong shnong ka thaiñ, kiba yn ym lah ban jer lut hangne.
Hynrei, ki don ka jingkyrmen kaba skhem ba u Bah Methodius Dkhar, kum u nongmihkhmat sha ïing dorbar thaw aiñ ha ka liang synshar, u don ha ka bor bad lah ban leh shibun kiei kiei na ka bynta ki paidbah ka thaiñ.
Nongpoh, Nohprah 10: Kumba ju long katkum ka riti ka dustur na ban peit ban khmih ïa ka Raid Nongpoh ha ka liang ka synshar ka khadar ïa ki khun ki hajar, ka Elaka Nongpoh Sirdarship ha ka sngi Saitjaiñ ka la shim ïa ka bynta ban ai ka jingpynskhem ïa u Bah Linus Lyngdoh kum uta u Lyngdoh ba pura ka Raid Nongpoh ba hap hapoh ka Elaka Nongpoh Sirdarship ha Ri Bhoi District.
Ïa u Bah Linus Lyngdoh la wan ban pynskhem da u Acting Sirdar ka Elaka Nongpoh Sirdarship, u Bah Pillarstone Syiem Nongshai ban pynkup ïa kata ka spong ka phali bad ryngkat ka jingaiti ïa ka Sanat ba la ithuh noh ïa u kum uta u Lyngdoh ba pura ka Raid Nongpoh.
Ïa kane ka jingpynspong ne ka jingaiti ïa ka sanat la pynlong ha phyllaw ka ïing Dorbar Sajer, Nongpoh ha ka jingïalang kaba la long ha ka sngi Saitjain, ha kaba nalor ka jingdon u Acting Sirdar ka Elaka Nongpoh Sirdarship, u Bah Pillarstone Syiem Nongshai, kiwei kiwei kiba la ïa sakhi lang ki kynthup naduh u Bah P.N Syiem, Deputy CEM ka KHADC, u Bah Balajied Rani, MDC ka Nongpoh, ki longsan ki mansan ka Elaka Nongpoh Sirdarship bad kiwei kiwei ki riew rangbah jong ka Raid Nongpoh.
Dei ha kaba kum kane ka sngi, u Lyngdoh ka Raid Nongpoh, u la ioh ïa kata ka jingpynkup bor da ka Elaka Nongpoh Sirdarship ba ula long u Lyngdoh ba pura bad un sa shimti lut ïa baroh ki kam kiba dei na ka bynta ka synshar ka khadar ïa ki khun ki hajar kiba don hapoh kane ka Raid ba hap ha ka Elaka Nongpoh Sirdarship.
Ha katei ka sngi, la ioh ruh ka jingkren naduh kitei ki nongïalam ba kynthup naduh u Sirdar ka Elaka Nongpoh Sirdarship, u Bah Pillarstone Syiem Nongshai, u MDC ka Nongpoh, u Bah Balajied Rani, u Deputy CEM ka KHADC, u Bah P.N Syiem bad ka sur ba la mih na kitei ki nongïalam ka long ban ai mynsiem ïa une u Lyngdoh ba un shim ïa kata ka lyngkor jong ka jingkitkhlieh na ka bynta ban ai ka jingshakri kaba bha tam sha ki paidbah hapoh ka Raid Nongpoh.
Na ka liang u Lyngdoh ka Raid Nongpoh, u Bah Linus Lyngdoh ruh haba kren ha kane ka sngi u la pynpaw ïa ka mynsiem jong ka jingkmen bad u la kular ruh ban ai kata ka jingshakri kaba paka sha ki paidbah katkum ka riti ka dustur bad kumba la pynkup bor ïa u ban shim ïa kane ka lyngkor nongïalam ban long uta u Lyngdoh ha ka liang ka synshar ka khadar.
Khliehriat Nohprah 10: Ka Jaiñtia National Council hynnin ka sngi saitjaiñ ka la jied bad pynskhem ïa ki nongkitkam bad ki dkhot jong ka Jaiñtia National Council Wapung Circle, ïa ka jingïalang la pynlong ha Hill Queen Hotel Kongong, ïa ki nongkitkam bad ki dkhot la pynskhem da u President rangbah jong ka seng, u bah Sambormi Lyngdoh bad ïa ka jingïalang la pynïaid da u bah Allmiky Ryngkhlem, uba long ruh kum u incharge ïa ka Wapung Circle.
Haba kren ha ka jingïalang, u bah Sambormi Lyngdoh, u la ai ka jingiaroh ïa ka shnong Wapung bad ong ba kane ka shnong ka dei kaba la sei bad pynmih ïa ki riew shlur, kata haba phai ha ka iap ka im jong ka thaiñ hi baroh kawei, ha kajuh ka por kum u nongïalam u la pynshai sha ki nongkitkam bad ki dkhot ba thymmai jong ka circle halor ki nongrimbad ki riti treikam jong ka seng, u la ai ruh ka jingkitbok kitrwiang ïa kane ka circle ba kan lah ban trei bha ïa ka kam ban shakri ïa ka ri bad ka jaitbynriew.
Kiba la ai jingkren ki kynthup ruh u Vice President jong ka seng, u bah Nangjan Dkhar, u General Secretary, u bah Wanshwa Suting, u Information Secretary, u bah Mebanteilang Sukhlaiñ, kiba la ai ïa ki kyntien sneng kyntu bad ai mynsiem ïa ki nongkitkam bad ki dkhot jong ka JNC Wapung Circle, ha kajuh ka por ki la ai ruh ka jingkitbok kitrwiang bad kin nang lah ban trei ïa ka kam ban shakri ïa ka ri bad ka jaitbynriew.
Ki nongkitkam ba thymmai jong ka JNC Wapung Circle kiba la pynskhem ki kynthup u, President, u bah Kynmaw phawa, Vice President, bah Dister Dkhar, General Secretary, bah Ebormi Dkhar, Asst.Secretary, bah Rakes Dkhar, Education Secretory, bah Shlurmi Dkhar, Sports Secretary, bah Ha-o sanki Phawa, Asst Sport secretary, bah Ruson Ryngkhlem, Displine secretary, bah Lamphrang Dkhar, Agriculture secretary, bah Unwanlang Dkhar, Environment Secretary, bah Abmilex Dkhar, Organising Secretary, bah Chiel Ryngkhlem, Asst organising secretary, bah Wallam Siangshai, Publicity Secretary, bah Wonder Dkhar, Art and culture Secretary, bah Nidalut Siangshai, Finance Secretary, bah Vicky Phawa, la jied bad pynskhem ruh ia ki khatsan ngut ki dkhot.
Khliehriat nohprah 10: Ki nongïalam bad ki dkhot jong ka Khasi Students Union Khliehriat Town Unit bad Ladrymbai Unit, myn ha ka 8 tarik mynta u bnai ki la iakynduh ïa u Additional Superintendent of Police East Jaiñtia Hills District, u bah Banraplang Jyrwa bad kane ka long kum ka jingbudien ïa ka dorkhas bad ka seng ka la dep buh halor ka jingdawa ba donkam ban don noh da ka tnat pulit ba pura ka ban pyniaid kali ha Khliehriat bad ha Ladrymbai, khnnag ban dup lah ban tehlakam ïa ka jingdheng kali kaba ju jia khah khah.
Ïa ka dorkhas ka seng ka la dep ban aiti ha u Symbud myntri rangbah ka jylla, u bah Prestone Tyngsong, dang ha kine ki khyndiat bnai ba la leit, ha kaba ka seng ka la kyntu bad dawa na u symbud myntri rangbah ban wanrah noh ïa ka tnat pulit lane ka traffic branch kaba pura ban pyniaid kali ha sor bah Khliehriat bad ha Ladrymbai, halor kane ka dorkhas ka seng ka la buddien sa na u Additional Superintendent of Police jong ka district.
Ka seng ka la pynpaw ka jingsngew khia ba halor kane ka phang kaba dei ka jingdawa na ka seng, na ka liang ka sorkar kam pat shym la leh eiei ruh.
Kum ka jingai jingmut kaba na ka liang ka seng, la ong ba kan bha ban pyniaid noh na ka surok Ladrymbai Bypass ïa kito ki trok kiba thylli, kata ha ka por myn sngi, khnang ban dup lah ban tehlakam ïa ka jingdheng kali ha Ladrymbai bad ha Khliehriat, namar ka jingdheng kali kaba ju jia khah ka ktah ïa ki paidbah ba leit ba wan, ïa ki khynnah skul, ïa ki kali pynlip ding bad kumjuh ruh ïa ki kali kit nongpang.
, wat hapdeng kine ki jingai jingmut, ka seng ka ïai ban jur ba ka donkam hi ban don da ka tnat pulit ban pyniaid ïa ki kali, ka traffic branch ka ban treikam pura hapoh ka district.
`.
Nongpoh, Nohprah 10: Kumba la rakhe kyrpang ïa ki sngi ba kyrpang ki khynnah ri ha ki balang bapher bapher jong ka Balang Presbyterian ba hap ha ka Ri Bhoi Synod, ka Balang Presbyterian Umdihar ruh ka la pynlong ïa kane ka jingrakhe ba kyrpang ïa ka sngi kyrpang ki Heprit ha ka sngi Saitjaiñ ha ka Balang Presbyterian Umdihar.
Kane ka jingrakhe ïa ka taiew kyrpang ki Heprit ba la tip kum ka Children’s Week ne ka Children Sunday la rakhe ruh halor ka phang, “Na shyntur ki Khunlung bad kiba dang buiñ me la pynskhem ïa ka bor" ha kaba la pynshong Nongrim na ka Kitab Salm 8-2.
Kumba la pynpaw ka jingthmu ba la pynlong ïa kane ka taiew ki heprit, ka dei shi bynta banai ka jinghikai kaba paka sha ki Heprit la ka long haka jingim ba kynja mynsiem ne kiwei kiwei ki jaid jingïalehkai kiba long ka jingai mynsiem ïa ki heprit ba kin tip ïa kata ka lynti ïaid ha ka jingim jongki bad khamtam ba kin dang lah ban pynïajan ïa lade bad u Blei.
Ha katei ka sngi, nalor ka jingshim bynta ki heprit, la donrygnkat ruh u Tbn.R.R Makdoh, u Samla Isynei Hinge, u Tbn.R.B Shadap, u Tbn.SS Lapang bad kynthup ruh ki nongïalam ka ka CE Society Balang Presbyterian Umdihar bad ki kmie ki kpa jong ki.
Ha katei ka sngi, la ai jingkren ruh da u Tbn.R.R Makdoh, ha kaba u la ai ka jingkhublei kaba kyrpang ïa ka CE Society ka Balang Presbyterian Umdihar, kiba la pynlong ïa kane ka taiew kyrpang ki Heprit bad kum ki Heprit ki donkam ïa kum kine ki jingïakynduh lang ba kin ioh ïa ka seng ka khraw bad ba kin tip ruh ban ïaid ha ka lynti ba beit jong ka jingim ban lait na shibun ki jingsniew ha ki lynti ïaid jong ki kum kita ki heprit.
Mawkyrwat, Nohprah 10: Ka Khasi Students Union (KSU) jong ka Warsanlyngdoh Circle, South West Khasi Hills District ha ryngkat bad ki nongshong Shnong jong ka thaiñ ki la pynpaw ka jingsngewbynñiaw halor ka jingpynslem ka sorkar ïa ka jingkhot tender biang ïa ka surok na Pyndenumjaraiñ haduh Mawphanrang.
Kane ka jingleit jong ka seng ka dei ha kine ki taïew ba la dep kata ha ka 7 tarik u Nohprah, 2023 kaba hapoh ka jingïalam u bah Donbor Marshra, President KSU Warsanlyngdoh Circle ha ryngkat da ka jingïadonlang u bah Onder Marthong, u riew Rangbah jong ka Shnong Pyndenumjaraiñ lem bad ki dkhot jong ka KSU.U bah Donbor Marshra, President KSU Warsanlyngdoh Circle haba ai jingkren ha kane ka sngi u la ong ba ha ka jingshisha kane ka surok ka dei naduh u snem 2017-18 ba la pyntrei lyngba ka scheme PMGSY hynrei kim lah ban tip na kaei ka daw la pynslem ïa ka jingpyntrei ïa kane ka surok.
“Dei tad hadien ba ka seng ka la leit wad jingtip bad la lap ba u contractor ba pyntrei ïa kane ka surok u la sangeh (Surrender) noh ban pyntrei ïa kane ka surok", ong u bah Donbor.
Namarkata, ka seng ha kine ki bnai ba la dep ka la leit ïa kynduh ïa u Chief Engineering jong ka tnad PWD (R) bad ruh ïa u Minister In-charge ka PWD (R), u bah Prestone Tyngsong bad ma ki ruh ki la kular ban khot tender biang ïa kane ka surok ha kine ki bnai ba la dep hynrei haduh mynta ki pat leh ei ei ïa kane ka surok.
Nongstoiñ, Nohprah 10: Ka surok ka dei ka mat kaba hakhmat duh kaba ki paidbah nongkyndong ki angnud haduh katta katta ba ka sorkar ka dei ban pynïoh.
Ka jingdon jong ki surok ka dei ruh ka lad ban kyntiew ïa ka kamai kajih, ka ïoh ka kot bad ka pynsuk ïa ka leit ka wan jong ki paidbah ha ka por ba ki don kam.
Haba phai ha West Khasi Hills dang don shibun ki jaka kiba ki surok kiba pynïasoh ïa kawei ka shnong sha kawei pat ki dang duna haduh katta katta.
Ka Rambrai Jyrngam Constituency ka dei kawei na ki Constituency kiba dang donkam haduh katta katta ïa ki surok namar ka dei ka Constituency kaba baroh shilynter ka ïakhap bad ka Assam.
Ki paidbah jong katei ka Constituency haba ki leit donkam ïa ki nongmihkhmat kum ha Rambrai ki hap ban ïaid lyngba ïa ka Mawshynrut Constituency bad ka Nongstoiñ Constituency haduh ban da poi sha Rambrai.
Na ka bynta ban wanrah ïa ka jingsngew jan hapdeng ki paidbah jong ka Constituency bad ki nongmihkhmat, ka surok na Rambrai shaduh Nonglang ka dei kaba ka sorkar ka la dei ban leh ei ei na ka bynta ban pynïoh noh kham kloi ïa ka surok na Rambrai sha Nonglang lyngba ka shnong Mawrok Thiepkseh.
Lah ban pynkynmaw ba na Rambrai haduh Mawrok ka la don ka surok kaba la shna lyngba ka Pradhan Mantri Gramsadak Yojana bad na Mawrok haduh Nonglang, lada tih ïa ka surok ka jingjngai ka long tang kumba phra haduh shiphew kilomitar.
Lada la pyntrei ïa katei ka surok, kan long ka jingkyrkhu kaba khraw ïa ki paidbah namar na Rambrai sha Nongstoiñ ka jingjngai ka long 20 kilomitar na Nongstoiñ haduh Nonglang ka long 36 kilomitar bad lada kheiñ lang ka long sanphew hynriew kilomitar, hynrei na Rambrai sha Nonglang ka jingjngai ka long tang kumba 18 kilomitar.
Ha ki lynter lum Mawrok ki don ki jaka kiba itynnad haduh katta katta kiba lah ban khring ïa shibun ki nong jngohkai lada don ki surok kiba biang.
Nangta ka don ka wah Umit kaba don kawei ka kshaid Patharsynke kaba itynnad bad kaba jrong bha bad lada don surok kin don shibun kiba kwah ban leit sha katei ka kshaid.
Kumta, halor kine ki jingdonkam bad ki lad ki lynti na ka liang ki paidbah ki kyntu na u Bah R.G Momin MLA ba thymmai jong ka thaiñ ban shimkhia bad leh ei ei noh halor kane.
Ki la ong ruh ba baroh shikatta ki la ju ap khmih lynti na ki nongmihkhmat, hynrei ym don ba patiaw uwei ruh.
Kumta mynta ka kynti ki kyrmen skhem ba u ne u MLA ba thymmai un pyni kam, kumba u la ju pynpaw ruh man ka por ba ka roi ka par ka dei ka mat ba hakhmat eh jong u.
Ha ka 4-5 tarik une u bnai ka la don kata ka Farmers’ Parliament lane ka dorbar bah jong ki nongrep.
Tang na ka kyrteng jong kane ka jingïalang la sngewthuh ba ka dei ban long ka jingïalang ha ka ban ïatai halor ki jingeh jingshon jong ki nongrep.
Pynban kiba poi hangto ki dei ki kynrem ki lyndan kiba na ri lajong bad na ri nongwei ruh.
Ka rynsan kaba dei ban ai kren ïa ki nongrep khnang ba kin ;lah ban batai ïa ka eh ka shon jong ki ka kylla long pynban ka jingai jingkren na ki briew kiba tang ha lyngkha ruh kim ju ïuh kjat.
Kim pat ju ktah ïa u khyndew bad kim tip hi ruh kumno u khyndew uba kumno u dei u dew bun, uei u khyndew uba sboh bad uba kumno u khyndew u bym seisoh shuh.
Ki nongrep te shisien peit ïa kine ki jait khyndew ki la ithuh shisyndon la ka long ne em ban bet symbai ha kata ka jaka rep.
Ka jingshisha hi ka long ba ki nongrep kiba bun hi ki phong da ki jaiñ syrdep namar ba ban jur ka jingduk.
Ki thung ïa ki jingthung har rukom bad ki da sei la ka umsyep hynrei ynda la dei ka por tih phan, tih sying bad ka por kheit noh ïa u sohsaw ne u kubi bad kiwei kiwei ki jait jhur ki nongrep kim ïoh ïa ka dor kaba ki dei hok ban ïoh.
Nga ïakynduh katto katne ki nongrep sohsaw sha Ri Bhoi kiba diaw palat namar ba ki nongwan thied lang ïa u sohsaw ki lah shu ban dor palat haduh ba u ong ba un shu bret ei noh ne un shu ai sniang noh baroh.
Ka jingeh ki nongrep hi ka long ba nalor ba ki rep bad sumar ïa ki jingthung ki hap ruh ban wad lad ban pynïaid ïew ïa kine ki jingrep.
Ki mahajon kiba thied lang ki khniot beiñ ïa ki nongrep.
Dei na kane ka daw ba ka sorkar ka dei ban thied ïa ki mar rep na ki nongrep bad siew ïa ki da kata ka minimum support price lane ka dor ha kaba ka sorkar kan thied ïa ki mar rep bad kan sa die pateng pat sha ki ïew ki hat lane kan shalan shabar jylla.
Ha kane ka jylla jongngi ka crop insurance lane ka jingbah khlieh da ki compeni insurance na ka bynta ki nongrep ngim pat ïohi satia ba kan trei kam.
Ha kiwei pat ki jylla lada don kano kano ka jingjia kum ka eriong erngit kaba wanrah ïa u slap khlem dei por ha ka por ba la dei ban ot ïa u kba uba lah ih lane lada ki iap noh ki jingri na kano kano ka jingpang khlam ka kompeni ka buria ïa ka jingduh jong ki nongrep, namar naduh ba sdang ka sorkar ka la ïarap siew ïa ka bai insurance ha ka kompeni na ka liang ki nongrep.
Khnang ban ïoh ïa kane ka jingburia na ka bynta ki jingrep kiba lah duh noh ka sorkar ka ïarap ban siew ïa kata ka premium sha ka kompeni insurance.
Ka sorkar kmie ka pynmih bun ki skim na ka bynta ban ïarap ïa ki nongrep na ka por sha ka por.
Hynrei ki nongrep bun ba kim tip shaphang kine ki skim namar ym don satia kiba pynsngewthuh ïa ki kumno ban applai bad nangno ban ïoh ïa kita ki kot ki sla ban dawa ïa kita ki skim.
Lada ym lah ban leit tynruh sha ka Ophis Block te kheiñ ba ki skim kim poi hi sha ki nongrep.
Ka don ka skim kaba kyrteng ka Paramparagat Krishi Vikas Yojna ïa kaba la sdang khnang ban pynshlur ïa ki nongrep ba kin ïatrei lang shi kynhun ba kin rep noh khlem da ai dawai pynheh pynsan kloi ïa ki jhur.
Ka jingthmu ka long ban rep beit da ka sboh ba na ka mariang hi kum ka eit masi, eit sniang, eit syiar bad kumta ter ter namar lada rep kumne ki jhur ki kham lah dor haba die.
Bun ki nongthied kiba phikir ïa ka koit ka khiah ki wad khnang ïa ki jhur ba thung khlem ai dawai.
ïa kum kita ki jait jhur la khot ki “organic products," namar ki tei ïa ka koit ka khiah jong kito kiba kloi ban siew dor ïa ki.
Lyngba katei ka skim haneng ka sorkar kmie ka thew khamtam eh ïa ki jylla shatei lam mihngi khnang ba ïa kita ki jingthung yn die ym tang hapoh ka jylla hynrei yn shalan shabar jylla ruh.
Tip katno ngut ki nongrep ki tip ïa kata ka skim.
Ka sorkar kmie ka la pynmih ruh ka skim ban ïarap ïa ki nongrep ba kin ioh ïa ka subsidy lane ka jingïarap lada kumba 33 na ka 100 jong ki jingrep jong ki lada shah lynsher ha u slap khlem dei por.
Kham mynshuwa ka sorkar ka ai jingïarap tang lada 50 na ka 100 na ka jingrep jong ki la julor noh.
Nalor kata lah kham pyntam ïa kata ka jingsam da 50% na kaba ki ju ïoh mynshuwa lada la duh noh ki jingrep na ka daw ka mariang.
Ka sorkar kmie ka la buh ruh ka pisa 500 klur tyngka ban ïarap ïa ki nongrep da kaba thied ïa ki mar rep kiba sniew kloi khnang ba kin ym duhnong bad hap bret ïa u jhur uba la shu sniew ei haba buh.
Kaba phylla ha kane ka jylla jongngi ka long ba haduh mynta ruh ki nongrep ki hap die duh kum ïa u sying bad kiwei kiwei de ki jait jingthung namar ba ym biang ka jaka buh kaba lah ban pynneh pynsah ïa ki mar rep ïa kiba la khot ki (cold storage).
Naduh mynno la shu ïohsngew tang ki jingkular ban buh ïa kita ki cold storage hynrei haduh mynta ruh ym ïohi lane ïohsngew shaphang kita.
Dei na kane ka daw ba shisien ïatih sying baroh baroh ki nongrep u sying u hiar dor bad ki nongrep kim lait wat tang ka bai thung bad ka bor met jong ki.
Ha ka jingshisha ka dorbar bah ki nongrep dei ban ïatai bad ïa duriap halor kitei ki mat ki phang.
Phewse hap sngap pynban da ki nongrep ïa ki nongtrei ka tnad rep jong ka sorkar (Agriculture & Horticulture Department bad ka tnad ri jingri (Veterinary).
Hato kane kam dei ka jingpyndonkam bakla ïa ki nongrep da kaba khot ïa ki sha kata ka jingïalang ban pyni ïa kiba wan nabar ba ki nongrep ki la ïoh jingmyntoi shikit eh.
ïa ka seng ki nongrep dei ban ïalam da ki para nongrep hi ym da ki sahep kiba na sor kiba shu “mihkhmat" ïa ki nongrep.
Ka por ka la poi ba ki nongrep kin kren da kawei ka sur kaba jam bad kin tip ïa ki hok lajong.
Kim dei ban ud ban nam hakhmat kita ki kynrem ki lyndan ban ïoh ïa la ka jong ka hok.
Kynshi, Nohprah 10: Ka Shnong Kynshi ha ka Sngi U Blei ka la shitrhem da ki jingrwai ïaroh bad ki sur khot kylla kaba mut lyngba ka Proseshon Iukharist jong ka Nongstoiñ Diocese.
Kane ka dei ka sien kaba nyngkong eh ba ka Parish Kynshi kan pdiang ïa ka Proseshon jong ka Jylla Niam Nongstoiñ.
Da ki phew hajar ki paid Khristan Katholik ki la poi sha kane ka jingmane Blei ha kaba kiwei pat ki Balang Khristan na Kynshi ki la ïashim bynta lang.
Ha ka por mynstep u Bishop jong ka Jylla Niam Nongstoiñ, u Most Rev.Wilbert Marweiñ u la pynbynta ïa ka jingkñia Mass Bakhuid bad sam ruh ïa ka Khubor na ka Ktien U Blei da kaba pynkynmaw ïa ka jingkhot jong u Ioannis sha ka jingkylla kaba mut jong ki nongpop.
Ha ka jingduwai ki riewngeit la duwai kyrpang ia u Pope Francis bad ïa ka jingshongsuk ha ka pyrthei baroh kawei namar ka jingkhie ka thma Ukraine bad Russia, ka thma Israel bad ki Hamas bad kumjuh ruh ka jingbym don ka shongsuk shongsaiñ ha Manipur.
Ha ka por mynstep la sakhi lang ruh ki Sordar ka Shnong Kynshi Pyllun bad kumjuh ruh ki Tymmen Basan jong ki Balang kiba don ha thaiñ Kynshi.
Ha ka por nohphai sngi la pynlong ïa ka Proseshon Iukharist da kaba ïaid ïa ka surokbah National Highway 44 E bad kumjuh ruh ïa ki surok ka shnong Kynshi.
Ka jingïaid Proseshon ka la shim por ar kynta ban pyndep bad la ïohi ba ki paidbah nongshong shnong ki la ïa mih na la ki ïing ki sem bad peit ïa ka jingïaid Proseshon banyngkong eh ha ka shnong jong ki kaba heh bad bun briew kat kane kaba kim pat ju iohi koit mynno mynno ruh.
Shillong, Nohprah 10: U MLA ka South Shillong Constituency u Bah Sanbor Shullai uba long ruh u Chairman ka Monitoring Cum Implementation Committee ka 19th South Shillong Constituency, ha ka Sngi Saitjaiñ ula pynlong ïa ka Pre Christmas bad New Year Get-Together ha kaba ula ai jingïarap T.3,50,000 sha ki 14 tylli ki Balang Khristan na ka bynta ban ïoh pynkhreh ïa ka jingrakhe ïa ka Khristmas.
U Bah Sanbor ula ai ïa katei ka song tyngka sha ki 14 tylli ki Church Committee kiba kynthup ïa ki Balang Khristan ki Khasi, Jaintia, Garo bad ki bym dei riewlum kiba hap hapoh jong ka South Shillong Constituency, lyngba ka Discretionary Grant jong u snem 2023, khnang ba kin ïoh ban pynkhreh ïa ka Khristmas & Snem Thymmai ha ki Balang ki jongki bad la ki riewngeit.
Kum u MLA u Bah Sanbor ula kyntu ïa ki nongïalam Balang ba kin ïaleh ban pyndon bynta lang ïa ki heprit khamtam eh ïa kito kiba wan na ki longïing baduk ba kin rakhe ïa ka Khristmas nad Snem Thymmai.
U Bah Sanbor ula pynbna ba yn pynlong ïa kane ka jingrakhe ryngkat bad ka jingsam ïa ka jingïarap man la u snem bad baroh ki Balang Khristan kiba don hapoh ka Constituency.
Hadien ba la dep ban sam ïa katei ka jingiarap la pynlong ïa ka jingot ïa u cake christmas bad ka jingdih sha bad la pynkut ïa katei ka prokram da ka jingbuh jingduwai u Pastor Rev Sadhu Sundar Singh jongka North India Christian Church.
Shillong, Nohprah 10 : Ka sorkar ba thymmai ha Mizoram hapoh ka jingïalam jong u Lalduhoma kum u Myntri Rangbah ka la rai ban pynduh noh ïa ka jingthied kali thymmai ïa ki MLA na ka pisa paidbah kumba ju leh baroh shi katta.
Ym tang katta, katei ka sorkar Zoram People’s Movement (ZPM) kaba la jynrat syndon ïa ka sorkar MNF na ka bor, ka la rai ruh ba kane kan treikam wat ïa ki Myntri Sorkar ha kaba kin hap ban pyndonkam da ki kali kaba ju pyndonkam da ki Myntri kiba rim.
Ïa kane u la pynbna haba kren sha ki paidbah hadien ba u la dep ban shim smai kum u Myntri Rangbah ba thymmai katei ka jylla.
Kawei pat ka rai ba ka shim ka long ban peit ïa ka rukom treikam ha ki tnad bapher bapher bad ban pan jingkheiñ ïa ka jinglah bad ka jingbym lah treikam kaba ki hap ban ai jubab shwa ban kut u Kyllalyngkot, 2024.
U Myntri Rangbah u la pynbna ruh ba ka sorkar jong u kan pynduh noh ïa ki 14 tylli ki board ba la pynmih da ka sorkar ba rim.
U la ong ruh ba ka sorkar jong u kan peit ruh ïa ka jingtreikam kaba janai jong ki nongtrei ha ki ophis sorkar da kaba buh da ki biometric attendance system kaban pyntikna ïa ka jingpoi biang por bad wan tista.
Lah ruh ban kdew hangne ba u Lalduhoma u la shim smai kum u Myntri Rangbah ba 9 jong ka Mizoram ha ka sngi Thohdieng ryngkat bad ki 11ngut ki Myntri Sorkar.
Ka sorkar ZPM ka la thaw history ruh da kaba thung ïa ka Lalrinpuii na Lunglei East Constituency kum ka myntri sorkar ba nyngkong tam.
Kane ka Myntri kan peit ïa ka tnad health, social welfare, women and Child Development bad kiwei kiwei.
La buh thong ruh ba ka sorkar jong u kan buh hakhmat eh ïa ka bha ka miat jong ki nongrep bad khamtam eh ban ïakhun ïa ka bamsap.
La pynbna ruh ba ka sorkar ka buh thong ban pyntreikam noh ïa ki 12 tylli ki rukom treikam kiba hakhmat eh hapoh ki 100 sngi.
Shillong, Nohprah 10 : Ka Myntri ka Koit ka Khiah Kong Ampareen Lyngdoh ha ka sngi Thohdieng ka la ong ba ka sorkar ka dang ïa kynduh mawsiang ha kaba ïadei bad ka jingthungkam ïa ki doktor specialist ka dang long kaba eh bha ïa ka Jylla Meghalaya.
Haba ïakren bad ki nongthoh khubor, ka Kong Ampareen ka la ong ba ka jingduna ka dang bun bha haba phai sha ka jingdon ki doktor specialist bad ka jingdonkam ïa ki doktor specialist.
“Kumta, ka Sorkar Meghalaya ka la wanrah ïa ka sienjam da kaba phah ïa ki doktor ba la don lypa ba kin leit da ki certified programme khnang ba kin wan phai biang sha Jylla tang ha ka por ba lyngkot bad ban leit biang sha ki hospital ban ai ka jingshakri" kala ong.
Kat kum ka jingong jong ka, haduh mynta ka Sorkar Meghalaya ka la shim ïa ka sienjam kaba biang bha bad kaba seisoh ban lah pyndap ïa kane ka jingduna ki doktor specialist.
Haba ong ïa kane, ka Myntri ka la pynpaw pat ba ka Sorkar ka hap ban khmih biang ha ka ban ai kham bun ki jingmyntoi ïa ki doktor specialist ba kin wan trei hapoh ka Jylla Meghalaya wat hapdeng baroh ki jingeh khnang ba yn lah ban shakri ïa ki nongshong shnong bad ai ki jingsumar kiba paka.
Shillong, Nohprah 10 : Ka Myntri ka Koit ka Khiah Kong Ampareen Lyngdoh ha ka sngi Thohdieng, ka la lum ïa ka jingïalang jong ka Health Advisory Board (HAB) bad bthah ba kum ka Board ki dei ban shong pyrkhat bad ai jingmut kumno ba ka sorkar kan leh halor kine ki kam khaïi met ki kynthei bad kumjuh ruh halor ka jingkyntiew shuh shuh ïa ka jingsumar da ki dawai kynbat’.
Haba iakren bad ki nongthoh khubor, ka Kong Ampareen kala ong “Ka Advisory Board mynta kan khmih ïa kine ki artylli ki kam ba kongsan bad ban ai jingmut sha ka Sorkar kumno yn leh bad ban pynkut shisyndon ïa ki jingeh kiba mad mynta ha ka imlang sahlang".
Ka la ong ba kan bha shibun ban ai da ki kam sha kine ki Board, kiba la don la slem bha, ïa kaba la kynnoh ba ki dei kiba la shu thung tang ban pynhun ïa ki riew sain hima sima.
Ka kong Ampareen kala ong ba la kyntu ïa ka Board ba kan pynkhreh da ka project ka ban khmih ïa ka kam khaïi met ki kynthei haba khmih ruh ïa ka jingnang kiew sted ka jingpang HIV/AIDS hapoh Meghalaya.
“Nga kmen shibun ban don ka jingïasyllok kaba bniah bad ki bad nga la kyrpad ïa ki ba kin pynkhreh da ka project ka ban khmih ïa ka kam khaïi met ki kynthei.
Kaba kum kiei ki jingai jingmut ba kane ka Health Advisory Board ka lah ban ai sha ka Tnad ka Koit ka Khiah khnang ba ngin pynthikna ba ngin shim ïa ka sienjam kaba dei shuwa ban ïakren bad kine ki kynthei die met.
Kaei kaba ngi dei ban leh ïa kane ka kynhun ki nongshong shnong, kiei ki kam ba ngi hap ban khmih, kiei ki jingeh ba ngin ïakynduh" kala ong.
“Haba khmih ïa ka jingkiew sted ha ka jingdon ki nongpang HIV/AIDS hapoh ka Jylla, lada ngim ïashong bad ïakren paidbah bad ïasyllok ïa kane ka kam, nga sngew ba ngi la klet ïa ka kamram ba ngi dei ban leh khnang ban pynthikna ba ki nongshong shnong kin long kiba shngaiñ, ki nongshong shnong kin ïoh ïa ki jingai jingmut, ki nongshong shnong kin hap hapoh ka jingkhmih bniah kam pher ïa kaei ka kam ba ki leh manla ka sngi" kala bynrap.
Ka Myntri ka pyntip ba u Chairman ka Board Bah Mayralborn Syiem ula kyrpad ïa ka Sorkar ban shah ïa ka Board ba kan ïashong bad ki stad ki jhad ha ka ban ïakren ïa ka kam ba ïadei bad ki nongsumar dawai kynbat, ki kobiraj, kiba dei ki nongsumar ba paw bha ha kylleng ka Jylla.
Shillong, Nohprah, 10: U MLA jong ka Voice of the People Party (VPP) ka North Shillong Constituency Bah Adelbert Nongrum ha ka sngi U Blei u la kynthoh ba ka jingai tam ka Sorkar Jylla sa 1.4 akar ka jaka ban shna ïa ki iing jong ki 342 tylli ki longïing kiba sah ha Them Iewmawlong ha Quater jong ka Shillong Mucipal Board (SMB), ka dei tang ka jingpynbiej elekshon MP bad MDC.Ha ka sngi Palei jong ka taiew baladep ka jingïalang ba la khlieh da u Symbud Myntri Rangbah ka tnat Kam Pohïing Bah Prestone Tynsong bad u Symbud Myntri Rangbah ka tnat Pynroi Sor Bah Sniawbhalang Dhar ki la kular hakhmat ki nongïalam jong ka Harijan Panchayat Committee (HPC) ba ka Sorkar Jylla ka la mynjur ban ai tam ïa ka jaka sa 1.4 akar nalor kaba ladep ai mynshwa 2.14 akar.
Ha u kyrwoh ba la phah sha ki lad pathai khubor u Bah Nongrum u la pynkynmaw ba katkum ka jingshim jingkheiñ ba la aiti sha ka Sorkar, ki don tang 184 tylli ki longing ba la ithuh kum ki nongtrei ka Sorkar.
Na kine, 128 ngut la ithuh kum ki nongtrei ka SMB bad 56 ngut kum ki nongtrei jong kiwei pat ki tnat treikam ka Sorkar.
“Ka long kaba sngew kyndit ban tip ba ki longing ki la kiew sha ka 342 tylli, kaba mut ba sa 158 tylli tam ki longing (la kynthup ïa ka List) na ka bynta kane ka jingpynkynriah sha ka jaka ba thymmai.
Namrkata, ngi kwah ban tip kiei kine ki 158 tylli ki longing," la buh jingkylli u Bah Nongrum.
“Ha ka jingïakynduh (hapdeng ka Sorkar Jylla bad ki nongïalam ka Harijan Panchayat Committee) ha kine ki khyndiat sngi ki ong ban sa pynkynriah noh da kaba ai jaka 1.4 akar, lehse kane ka dei ka jingpynbiej elekshon MP bad MDC," ong u Bah Nongrum ha u kyrwoh khubor ba la phah lyngba ka Video sha ki lad pathai khubor.
“Kane ka dei kaba nga kren da ka jngsngewkhia ba ki paidbah ki dei ban sngewthuh ba kita kiba ju pyrta na ka por sha ka por ngi pyrshah ïa kane ka ishu kin sngewbha ban kynthoh namarba ngi dei ki trai shnong bad ki trai iing bad ngi dei ban sngewthuh kumno ban leh ïa ki nongshong wai.
Ngin dang ïapeit bad ngin da ïai buddien ïa kane ka ishu," la pynpaw u Bah Nongrum.
U la ong ba kum u MLA jong ka North Shillong Constituency u la ïai buddien khlem shongthait halor ka ishu ban pynkynriah ïa ki briew kiba sah ha Them Iewmawlong.
“Shwa ka elekshon 2023 nga ladep ban ong ba ka Constituency bad ka jaidbynriew baroh kawei kan ym khmihlynti ïa nga ba ngan leit iuhkjat (ha Them Iewmawlong) kum u kyrtong ne ba ngan ïapeiñ tang na ka bynta ka elekshon.
La jied ïa nga ban ïakhun na ka bynta ka jingmyntoi jong ki pateng ki ban sa wan," u la bynrap.
Shuh shuh u la buh jingkylli ruh ba balei ka Sorkar kum ka trai iing ka hap ban pyndem hakhmat ki nongshongwai.
U la ong ruh ba ka VPP kan sa leh la ka jong ka kamram ynda ka la wan ha ka bor.
U la kyntu ruh ïa ki paidbah ban sangeh noh ban khot ïa ki briew kiba sah ha Them Iew Mawlong kum ka ‘Harijan Colony’, ka ‘Punjabi Colony’ lane ‘Sweepers’ Lane’.
Shillong, Nohprah 10 : Ka Meghalaya ha ka sien kaba nyngkong eh lyngba ka samla na Mawlai Nonglum ka samla Rachel Rimeïaka Jyrwa, ka la ïoh ban khur ïa ka pansngiat Miss International Hornbill ha ka jingïakob thei bhabriew kaba long ha Nagaland dang shen.
Ka jingïoh jong ka ban phong ïa katei ka pansngiat ka la pynlong ïa ka Fashion Society Shillong kumjuh ïa ki thei bhabriew kiba bat ïa ka nam ha ki snem ba la dep ban kynduh lang ha kane ka sngi Thohdieng ha State Convention Centre ban pynkup burom ïa katei ka samla.
Lah ruh ban kdew hangne ba ka samla Rachel mynta tang ha ka rta kaba 19 snem ka la ïoh ruh ban khur ïa ka khusnam Miss Beautiful Smile bad Best Evening Gown ha katei ka lympung ïakob thei bhabriew ha Nagaland.
Shwa kane hadien ba la dep aiti ïa ka jingai sahkynmaw, u Chairman ka FSS, Bah Aldous Mawlong u la ong ruh ba ki don ka jingkyrmen ba kane ka samla ka lah ban poi wat shaduh ka kyrdan Femina Miss India.
Haba kren ha katei ka jingïalang pynkup burom ka samla Rachel ka la ïathuh ba ka jingshim bynta ha ka Miss Shillong ka la ai mynsiem bad pynshlur ïa ka ban jam shakhmat ha katei ka lympung.
Ka la pynkynmaw ba kum ka samla rit ka la sdang ban rung sha katei ka lympung naduh ba dang 15 snem ka rta hynrei ha katei ka por kam pat da ïoh bha ïa ka jingkyrshan na ki bahaiing.
“Dei hadien ba nga wan ba ar ha ka lympung Miss Mawlai 2022 ba nga la ïoh mynsiem shuh shuh bad rung sha ka jingïakob Miss Shillong.
Naduh katei ka por ka la nang pynrhem shuh shuh ïanga haduh ba ngan da ïoh phong ïa kane ka pansngiat," ka la ong.
Ha kajuh ka la ai burom ïa ka FSS hapoh ka jingïalam jong u Bah Aldous bad ka kynhun kiba lah ban pynwan dur bad plie lad ïa ka ha kane ka lynti ïaid.
Lah ban kdew hangne ba ka samla Rachel kadei ka khun ba nyngkong jong i Kong Phiralin Jyrwa bad Bah Daniel A Syiem.
La donlang ruh ha kane ka sngi naduh ka Kong Phiralin Nongbet ka lahduh ha ka Mrs Classic India pageant 2019, ka Kong Marjorie Noreen Dunai lahduh Mrs Shillong 2019 bad ka nonghikai ïa kitei ki thei bhabriew ka Kong Evarihun Warjri nalor kiwei kiwei.
Shillong, Nohprah, 10: Ka Voice of the People Party (VPP) ka pyrshah jur ïa ki sien jam ba la shim da ka Sorkar Meghalaya Democratic Alliance (MDA) ban ai ei ïa ka jaka kaba heh haduh 1.4 akar hapdeng ka sor Shillong nalor ka jaka ba la don lypa kaba heh haduh 2.4 akar ban pynsah ïa ki briew na Them Ïew Mawlong ha kaba bun na kine ki dei lypa kiba sah beaiñ ha ka jaka sorkar.
“Ka VPP kam don jingujor eiei lada ka Sorkar ka ai jaka sah ïa ki nongtrei Sorkar kiba dei hok ban sah ha ki ingsah jong ka Sorkar katba ki dang trei ha ka kam hynrei ka jingai jaka sha kine ki briew paidbah ka long kaba ym lah ban peiphang bad ka long ruh shabar na u pud jong ka aiñ nalorkata kam shym la don ka jingpynshai kaba tikna na ka liang jong ka Sorkar ha kano ka rukom ka lah ban shu ai kumne," ong u kyrwoh ka VPP ba la phah da u dkhot ka Media Cell kaVPP u Dr Rusievan Shangpliang.
“Lah ban kdew hangne ba ka Sorkar Jylla ha ki por ba la leit ka la dep rai ban ym ai ïa kino kino ki jaka sorkar sha ki riew shimet.
Hynrei mynta ka kynti pat ka jingshim jong ka sorkar ïa kane ka rai kaba long da khongpong ïa kaei kaba ka la dep rai teng," u la ong.
“Ai ba ka sorkar MDA kan pyni nuksa hangno ba ka la ju ai ïa ki jaka sorkar sha ki briew jong ka jylla kiba duk bad ki bym don jaka puta bad kiba donkam ban ïoh la ka jaka sah.
Hato ka sorkar ha ki por ba la dep ka la ju ai jaka ne ingsah sorkar sha ki khun ki kti ne ki bahaïing hasem jong ki nongtrei sorkar? Ki paidbah jong ka jylla ki kwah ïa ka jingpynshai kaba shong nongrim halor kane ka jingleh palat pud na ka sorkar," la bynrap u Dr.Shangpliang.
Shillong, Nohprah, 10: Ka Meghalaya Peoples’Human Rights Council (MPHRC) kum shibynta ban ïasnoh kti lang ha shityllup ka pyrthei, ka kynmaw burom mynta ka sngi ka 10 Tarik u Nophrah kum ka Sngi Rakhe ïa ka Hok Longbriew Manbriew.
Dei ha kane ka sngi ba ha u snem 1948, ka Dorbar Bah jong ka Synjuk ki Ri (United Nations) ka la pdiang ban pynjari ïa ka Dulir pawnam kaba tip salonsar kum “Ka Jingpynbna-ïar Satlak ïa ki Hok Longbriew Manbriew" (Universal Declaration of Human Rights).
Ka phang jong ka jingrakhe ka dei “Ka Jinglaitluid, ka jingïaryngkat bad Ka Jingbishar Hok ïa baroh".
“Kane ka Dulir pawnam kaba tip mynta kum ka Jingpynbna-ïar Satlak ïa ki Hok Longbriew Manbriew ka la pynskhem ba ïa ki bynriew baroh la kha laitluid bad ki ïaryngkat ha ka burom bad ki hok kynti bad jinglaitluid khlem ka jingpynïapher la ka long kum ka jaitbynriew, ka rong ka sniehdoh, ka ktien ka thylliej ne kano kano ka jinglong" ong ka MPHRC.“Ha kane ka sngi, ngi khot bad ngi wer ïa baroh ki paid nongshong shnong ba ngin ïaipynskhem bad ïaikut jingmut ban ïeng tylli bad ïada ïa ka Hok Longbriew Manbriew, ban ai jingkyrshan khamtam eh ïa kito ki briew kiba dang ïaksaid ban ïoh ïa ka Jingbishar Hok bad ha kajuh ka por ban pynrem jur pat ïa kito ki briew ne ki kynhun kiba ïuhroit bad pynhiar dor ïa kyrdan jong ka Hok Longbriew Manbriew kaba la pynkhamti katkum riti synshar paidbah ne da ka aiñ hi" ong u Bah Dino DG.Dympep, Chairman, MPHRC.“Ngi ai ka burom kaba kyrpang khamtam eh ïa ka jingnud bad jingshlur jong ki riewshimet, ki nongtrei monsngewbha, ki seng bhalang kiba ju mih shakhmat khlem jingtieng ne jingsmiej ban kren bad ïaksaid ïa ki mat kiba ktah ïa ka hok paidbah ha kane ka jylla, la ka long da ka lynti jong ka jingïasaid ban pynshongñia lyngba ki jingïakhih kiba jai jai bad ka basuk basaiñ" ong ka MPHRC.“Ngi ïai ai ka jingkyrshan kaba pura ïa kiba paidbah bad ki sengbhalang baroh kiba ju mih shakhmat ban dawa bad ban pynïoh ïa ka jingbishar hok khamtam eh na ka bynta kito ki briew kiba la ngat ha ka jingshah sait ïap bad mynsaw jur bad shah pynkheiñ, shah ïuhroit ïa la ka Hok Longbriew Manbriew ha ka kti ki Pulit.
Halor kine ki jingjia kiba sngewsih ngi ban jur ba ka sorkar Meghalaya b ka dei ban pynïoh mardor ïa ka Jingbishar Hok sha ki bahaïing hasem jong kito kiba la khlad noh bad kiba mynsaw bad ban pyntikna ba kin lah pat ban ïoh ïa ka lad ban im suk, im saiñ kumba marïaryngkat lang salonsar" ong ka MPHRC.“Ngi pynrem jur ïa baroh ki kam sniew bad ka jingkhihkla kiba la jia shen ha ka jylla khamtam eh ba ki la don bun ngut ki briew shimet kiba la ngat ha kum kine ki jingjia kiba khlem poi pyrkhat la ka dei ïa ki paid trai ri muluk, ki jait bynriew ritpaid ne kino kino ki kynhun bad khamtam eh ïa ka jingshah ktah kti jong ki nongthoh khubor.
Ha kum kine ki jingjia ka Sorkar ka dei pynlong da ki jingtohkit kaba bniah khnang ba ki briew kiba ngat ha kum kita ki apot kin lah pat ban ïoh ïa ka jingbishar kaba hok" ong ka MPHRC.“Ngi dawa jur na ka Sorkar ba haba ka don kano kano ka jingshah kynnoh ba ka don ka jingthombor bad ka jingshah ïuhroit ïa ka Hok Longbriew Manbriew ïa kum kita ki jingshah kynnoh dei ban pynlong da ka jingtohkit kaba khlem ïa shah liang bad haba lap ïa kino kino ki briew Sorkar ba ki long ki nongpynkheiñ aiñ ka dei ban pynsaja mardor ïa ki" ong ka MPHRC.“Nga ban jur ïa ka Commission Sorkar ba kam dei ban shu shong khli kti bad ban shu peitkai ïa baroh ki jingjia kiba ïadei bad ka jingthombor ïa ka Hok Longbriew Manbriew, hynrei ka dei ban shim khia mardor ïa ki synjam ban pynlong ïa ka jingtohkit khnang ba kan don ka jingbishar hok ïa kita ki kam thombor kiba ju leh da ki kynhun pulit bad ki briew Sorkar" ong ka MPHRC.“Kyntang ïawai, ngi pynkynmaw ïa baroh ba ka Hok Longbriew Manbriew katkum ka Dulir kaba la pruid dak naduh u snem 1948 ka pynkupbor ha man uwei pa kawei kum ki nongshong shnong ba ngi don ïa ka Hok ban ïoh jingïada bad ka jingshongshngaiñ kiba yn ym lah ban pynïakhlad na ka burom bad ka jingsan laitluid ha ka longbriew manbriew jong baroh," la pynkut ka MHPRC.Nongpoh, Nohprah 09: Watla ka Sokar Jylla ka la tei ïa ka Screening Centre ban ïa khun pyrshah ïa ka khlam COVID-19 ka la pynlut ban tei ïa katei ka ïing da ka pisa u paidbah, hynrei hadien ba la kut noh ka khlam Covid-19 katei ka ïing ka ka kylla long pynban ka ïingjah khlem da pyndonkam shuh da ka sorkar.
Kane ka Covid-19 Screening Centre ka dei kaba la tei da ka sorkar ha ka por ba wan lynshop ka khlam COVID-19 hapoh ka jylla, ha kaba la shna bad pynwandur bha kum kata ka jaka ban ïakhun pyrshah ïa katei ka khlam ha Byrnihat bad tang hadien ba la kut pat ka khlam la sakhi ba katei ka screening centre ba ki ïakhun puyrshah ïa ka khlam covid-19 ka la shuh kylla ïingjah noh haduh kine ki sngi.
Kumba la lap bad sakhi, katei ka Covid-19 Screening Centre kaba la tei harud ka surokbah National Highway-6 ha Ri Bhoi bad kaba hap hapoh ka Shnong Byrnihat Proper, ha ka por ba dang dep ban tei ka long ka ïing kaba khuid bad kaba la itynad bha ba la pyndonkam ka sorkar na ka bynta ban ïakhun ïa ka khlam COVID-19 bad tang hadien ba la kut pat ka khlam katei ka ïing ka la shu kylla ingjah khlem da pyndonkam shuh da ka sorkar bad ba la shu iehnoh ïingjah.
Haba leit ban jurip ha katei ka jaka, la lap ba katei ka jaka ka la jaboh bad la dap tang da ki jaboh suda hapoh katei ka ïing bad kaba isaitmet ka long ba kam don kano kano ka jingniewkor ïa ki ïingsorkar ha kaba la suba ba katei ka jaka ka lah ban kylla long kum ka ktem ki kam sniew namar ym shym la don kiba peit ba khmih ne basumar wat la ka sorkar pat ka la pynlut ïa ka pisa u paidbah ban tei ïa katei ka ïing.
Shuh shuh, halor kane ka jingbym lah shuh ban pyndonkam ïa katei ka ïing ba la dap da ki jaboh suda bad lada ym don kita kiba peit ba khmih ka lah ruh ban kylla long ka ktem ki kam sniew ha kaba bun na ki riew paidbah ki la ju kren halor katei ka ïing ba la shu iehnoh ïingjah khlem da pyndonkam pat ha kiwei ki kam kaba dei hadien ba la kut ka khlam COVID-19.
Shillong, Nohprah, 10: Ka Shillong College Central Library ha ryngkat ka jingïatreilang bad ka Internal Quality Assurance Cell (IQAC), Shillong College ka la pynkut noh ïa ka Library Orientation Programme kaba san sngi halor ka phang, “Beyond Books: Unveiling the Digital Realm" kaba la sdang naduh ka 4 tarik bad pynkut noh ha ka 8 tarik mynta u bnai.
Ka thong jong kane ka orientation programme ka long ban pynkupbor ïa ki samla pule ba kin sngewthuh kham bniah kumno ban tih ïa ki tyllong jingtip da kaba pyndonkam ïa ka Digital.
U Co-ordinator, ka IQAC Dr.Sharma, haba ai jingkren ha kane ka sngi u la pynkynmaw ïa ki lynti ïaid kiba jwat jong ka Library ha ka College.
U la banjur ruh ïa ki bynta bakongsan jong ki Library, wat hapdeng ka jingkiew irat jong ki tyllong jingtip na ka Digital.
U la kyntu ïa ki samla pule ba kin pynlong ïa ki Library kum tang ki jaka buh kot, hynrei ban shim kum ka jingpynïar ïa ki jingtip kyllum Digital kiba long shabar na ki par jingtip.
Ka Principal jong ka College ka Dr.(Mrs.) Evakorlang Kharkongor ka la ai mynsiem ïa ki samla pule ba kin shim ïa ka Library kum ka saw kynroh kaba pynroi bad pynproh ïa ki par jingtip kiba bun.
Ka Dr.Kharkongor ka la pyntip ruh ïa ki jingkylla ka jingtreikam jong ka Library.
Ka la ïaiban ïa ka bynta ba kongsan jong ka Library ha kaba pynbeit ïa kiba bun ki kot pule da ka jingwan jong ka National Education Policy (NEP), ka la pynshlur ïa ki smala pule ba kin shim kabu na ki kot kiba don hapoh kane ka Libraty.
Ka la kular ba ka Shillong College kan ïai bteng ban kyntiew ïa ka Library da ki teknoloji kiba thymmai, khnang ba kan long ka shlem pule kaba pynsngewtynnat ïa baroh.
Ka Mrs.B.Lyngdoh, kaba long ka Librarian bad Resource Person ka la ong ba ka Library ka dei kaba la buh khnang na ka bynta ki samla pule ba kin ïoh ïa ki kot kiba donkam ha kaba ki don da ki phew hajar tylli ki e-resources ba la thied da ka College bad ka Open Educational Resources kaba lah ban ïoh ha ka rynsan Online.
Shillong, Nohprah 12 : Ka lympung ïalehkai softball ba la tip kum ka 3rd Meghalaya Open Softball Championship 2023 kaba la sdang ha ka sngi Nyngkong ha madan Polo bad kaban pynhap pyrda noh ha kane ka sngi Balang da u Myntri ka tnad ki Kam Ïalehkai, ka la shongshit bha khamtam haba bun na ki nongïalehkai kim dei kiba la tbit lut ha katei ka jait jingïalehkai.
Ha kane ka lympung, ki la don haduh 12 tylli ki kynhun kiba wan shim bynta, kine ki kynthup ïa ki hynriew kynhun na ka liang ki shynrang bad hynriew kynhun na ka liang ki kynthei.
Na ka liang ki shynrang kiba wan ban shim bynta ki kynthup ïa ka Nongpoh, Jowai, Dkhiah, Mawsynram bad ka Nongstoiñ.
Katba na ka liang ki kynthei pat ki kynthup ïa ka Lynti Jam (Ri Bhoi), Jowai, Dkhiah, Mawsynram, Mairang bad Mawkyrwat.
Baroh ki la don haduh 156 ngut ki nongïalehkai kynhup ïa ki 10 ngut ki nongpeit ïa ki kynhun.
Haba phai pat shaka jingïakhun jong ki kynthei, ka Mawsynram ka la shah rem noh ha ka Dkhiah da 7-9 kol, ka Mawkyrwat pat ka la pynliem ïa ka Mairang da 12- 0 kol, ka Jowai pat ka la pynliem ïa ka Dkhiah da 10-8 kol.
Katba ha ka liang ki shynrang pat, ka Nongstoin ka la pynliem ïa ka Nongpoh da 10-6 kol, ka Mawsynram ka la pynliem ïa ka Jowai da 17-9 kol bad ka Dkhiah ka la pynliem ïa ka Nongpoh da 13-1 kol.
Ka jingïakhun ha kane ka sngi ba khatduh kan sdang da ka jingïaknieh ïa ka kyrdan kaba lai hapdeng ka Mawkyrwat bad ka Dkhiat ha ka liang ki kynthei bad ka Nongstoin bad ka Jowai pat ha ka liang ki shynrang.
Haba phai pat sha ka jingïakhun ïa ka final, ka kynhun jong ka Lynti Jam na Ri Bhoi District kan hap ban aireng pyrshah ïa ka Jowai ha ka liang ki kynthei.
Katba ha ka liang ki shynrang ka Dkhiah kan hap ban ïakhun pyrshah ïa ka Mawsynram.
Ka jingkhapngiah ka dei ka bynta kaba hakhmat eh kaba la buh ïa ka jingim briew ha ka jingma namar hap ban ïaid napdeng ki surok kali namar ym don shuh ban ïaid ha ki lynti ïaid kjat ba la dap smam da ki nongshong die madan naduh Motphran haduh Lad UmSohsun bad kumjuh ruh wat sha Khyndai Lad.
Kane ka jingkhapngiah ka la wanrah ruh ka jingsniewduh jong ka nongbah Shillong.
Ki nongleit nongwan tang shu la poi ha G.S Road shaduh Motphran ki la ki la sniew mynsiem lypa namar wat tang ka jaka ïaid ruh ym don shuh.
Ka lynti ïaid kjat ka la nang rit namar ka jingtur ki dukan kumjuh ruh ka surok ïaid kali ka la nang rit da ka jingmih jong ki nongdie madan naduh Motphran ter ter haduh ban da poi sha Lad Umsohsun.
Ka long ruh kaba ima ïa ki nongïaid lynti lada ki bor ba dei peit la ka long naduh ka Hima Mylliem, District Council bad ruh ka Municipal bad ki bor synshar district kim leh ei ei noh mardor halor katei ka jingkhapngiah da kaba sdang naduh Iewduh.
Haba phai sha ki nongwan iew tang shu rung sha ki basa ki la hap ban ïaid da kynriang namar ki dukan kiba don harud ka lynti ïaid kjat ki la buh syndon da ki tiar ki tar haduh mar shiteng jong ka lynti.
Ym tang katta, la nang pynkhapngiah shuh shuh da ka jingdon sa ki nongdie madan na sha shilliang kaba poi haduh u pud ba tang ban ïaid arngut ruh i kumba ym long shuh ha kitei ki lynti ïaid kjat kiba la buh ban ïaid saw ne san ngut shisien ïaid.
Balei kine ki jia, hato dei ba ai mon bad ai laitlan ki bor pynïaid lane dei ba la aiwai syndon ïa ki lynti ïaid kjat ban die jingdie.
Kaba kham iwit eh kadei da ka jingïohlad ki nongdie madan tang shu poi ka por janmiet ha motphran syndon haduh wat tang ban ïaid lynti ki briew ruh ym don jaka shuh.
Ka long kaba itieng ruh ïa ki nongïaid lynti namar ki hap ban peit bha ba ha ka por ba ki hiar na ki kali kin ym dei ïuh ïa kitei ki jhur ne ki jingdie kiba don hangtei.
Kaba kham i syier eh kadei haba ïalam khunlung namar hap ban kiar na baroh arliang kata na kitei ki nongshong dukan bad ruh na ki kali namar tang shu bakla shilliang shilliang lada ym shah tim shah phah siew la shu mynsaw ei.
Haba phai pat naduh Motphran ter ter haduh ban da poi sha lad Umsohsun la ïohi ba ka jingdon ki nongdie madan ka la pynwit bha haduh katta katta.
Baroh shi lynter ka surok la shlei da ki nongdie jingdie suda bad teng teng haba ïaid ar tylli ki bos la i kumban dei lang ïa ki briew ruh kiba ïaid lynti.
Ka lynti ïaid kjat i kumba ka kylla long kum ka jaka shong dukan bad ka surok kali pat kum ka jaka ïaid briew.
Hato ka sorkar kam lah seh ban tuklar halor kitei ki jingjyllei jong ki nongdie madan da kaba buh noh da kawei pat ka jaka ba ki shong kumba la leh teng da ka Hima Mylliem kaba la ïa jaka ïa ki nongdie jaiñ lilam ha khrum jong ka jaka pynieng kali Jaïaw.
Lada ka Hima Mylliem ka lah kan eh aiu ïa ka sorkar ban buh noh da ka jaka kyrpang na ka bynta ki nongdie madan.
Lada ka Sorkar ka khanglad noh shisyndon ïa ki kam khrong bad ïa ki kam die madan bad ban mana tyngeh ai ki, kane kan ïarap shisha ka jingpynïoh pat ïa kata ka bynta jong ka burom ba la jah jong kane ka nongbah kaba la tip kum ka Scothland of the East.
Ka aiñ barabor ka long ban teh lakam ïa ki jinglong ba lyngkar bad ban wanrah pat ïa ka jingïaid beit ïaid ryngtih ha ka imlang sahlang.
Lada k a sorkar hi ka lah ban pynduna ïa ka jingdon ki nongdie madan kan wanrah ïa ka jingkhuid bad kane kan pynlong wat ïa ki nongjngoh kai pyrtheiban ïaroh.
Ka jingkhuid kumba ngi tip ka khring ïa ki nongleit nongwan kiba na kiwei pat ki thaiñ jong ka ri bad ruh ka pyrthei kumba la sakhi na ka Mawlynnong kaba ki briew ki wan khnang naduh sha shilliang duriaw ban wan peit khnang.
Kumta ka sorkar ka donkam ban ïoh ïa ka jingïatreilang jongki paidbah ha kaba pynneh ïa kata ka nam jong ka jingkhuid kaba la ju tip kum ka Scotland of the East bad la khmih lynti ba ka sorkar kan shim khia ïa kane khnang ba ka burom kan long ïa baroh.
Shillong, Nohprah 10 : Ka sorkar jylla kam don kano kano ka jingthmu ban pynjlan ïa ka samoi treikam jongka Khasi Hills Autonomous District Council (KHADC) bad Jaintia Hills Autonomous District Council (JHADC).
“ Kam don kano kano ruh ka jingtyrwa ban pynjlan ïa ka samoi treikam jong kine ki ar tylli ki District Council “ ong u Symbud Myntri Rangbah uba dei peit ïa ka tnad District Council Affairs u bah Prestone Tynsong.
U la ong ba ka sorkar kam lah satia ban shu pynjlan ïa ka samoi treikam jong ki khlem kino kino ki nongrim kiba biang.
U la ïathuh ïa ka samoi treikam jongka Garo Hills Autonomous District Council (GHADC) la pynjlan arsien na ka daw ka soskular kren ïasuk ka ANVC bad kawei pat namar ka khlam COVID.Ka KHADC bad JHADC mynta ki la pynïaid shakhmat ban phiah ïa ki constituency ban pynïaryngkat ïa ki jingdon briew shwa ban long ka election MDC ha u snem ban wan.
Na ka liang u Chief Executive Member (CEM) ka KHADC ba dei ruh u MDC ka Sohryngkham, Bah Pynïaid Sing Syiem u la ong ba kum ka Executive Committee kam donbor satia ban pynlong kloi ne pynlong slem ïa ka elekshon ha District Council.
“Ka rai ban pynlong ïa ka elekshon ha ki District Council ka shong ha ka sorkar jylla bad ha u Lat.
Hynrei ngi kum ki MDC ngi la long kiba la pynkhreh lada pynlong ha kano kano ka por," ong u Bah Pynïaid haba kren bad ki lad pathai khubor.
Da kaba pynphai nia pat ïa kito kiba kynthoh ba ka jingthaw ïa ka Delimitation Committee kadei tang ka buit ban pynjlan ïa ka elekshon, u Bah Pynïaid u la ong, “Kito kiba ong ba kadei tang ka buit ban pynjngai elekshon kadei tang ka jingkren namar ba la jan elekshon.
Ha kaba khatduh lada leh bha ruh shah kynthoh bad shah tan lang ha ka jingkynthoh politik.
"Shuh shuh u ong ruh ba ka jingthaw ïa ka Delimitation Committee ïa kaba la mynjur ruh da u Lat ka long ba ki ïohi ba don ki constituency kum ka Mawlai kiba ka jingbun ki nongthep vote ka la kot sha ka 55,000 ngut tam katba don ki constituency kiba rit kiba don tang kumba 12,000 ngut ki nongthep vote.
“Kane ka Delimitation Committee ka long ban pynïaryngkat ka jingbunbriew na kawei ka constituency sha kawei pat.
Don ki shnong kiba khlem pep kin hap noh sha kawei pat ka constituency," u la bynrap biang.
Katkum ka jingong jong u, ka Council man ka por ba ka bhah ïa ki kam pynroi sha ki constituency bapher bapher ka bhah beit mar kumjuh sha ki MDC.Kumta, u la ong ba lada kum ka Mawlai kaba kot palat 55,000 ngut tang ki nongthep vote ka ïoh kajuh ka bhah kumba ïoh kiwei pat ki constituency kiba rit ka jingduhnong kan dei ïa ki paidbah hi.
U CEM u la ong ruh ba lada jia ba treikam noh ïa ka 125th Constitutional Amendment hapoh Parliament, kin sa mih sa hynriew tylli ki constituency bad ïa kane ka kam ban pynkha constituency thymmai kam dei satia ka kam jong ka Executive Committee hynrei kadei ka kam jong ka Delimitation Committee.
La ïathuh ruh ba katkum ka jingbthah, katei ka Committee ka ïoh por haduh u Nohprah ban pynlong ïa ka jingkynduh ïa ki paidbah haman la ki constituency.
Kumban shu kdew hangne, dang ha ki 10 snem mynshwa, kata ha u 2013 ka la don teng ka jingbishar bniah ïa ka jingdon ki nongthep vote bad ha katei ka por la pynduh noh ïa ka Laitkroh constituency bad pynkha thymmai pat da ka Umsning Constituency.
Jowai, Nohprah 12: Ka lympung ïalehkai jong ka kyrdan Super Division Football Tournament 2023 bala pynïaid da ka East Jaiñtia Hills District Football Association (EJHDFA) kala jam mynta sha ka jingïakhun Final ka ban long haka 15 tarik mynta u bnai hapdeng ka Sutnga SSCC pyrshah ïaka Rymbai Shkenshynriah SC ha madan Deiñchynrum haka por 1 baje nohphai sngi.
Haba phai sha ka jingïakhun mynta ka sngi jong ka Qualifier 2 na ka liang ka kynhun jong ka R.Shkenshynriah SC kala pynliem da 2-1 kol ïa ka R.Iawpynsing SC, ïa ka kol na ka R.Shkenshynriah SC la thep da u Hikaidame Bareh haka minit ba 5 bad u Roiboklang Bareh haka minit ba 96.
Katba na ka liang ka R.Iawpynsing SC la thep da u Hesmiki Rymbai haka minit ba 90+2.
Lyngba kane ka jingjop jong ka Rymbai Shkenshynriah SC kala ïoh ban rung syndon sha ka jingïakhun phainal jong kane ka lyngpung da kaba yn ïakhun pyrshah ïa ka Sutnga SSCC ban ïoh rah ïa ka nam lahduh mynta u snem.
Ha kane ka phainal u myntri ka sorkar jylla ma Kyrmen Shylla un long kum u kongsan ha ryngkat ka jingdon lang u bah Hamlet Dohling President MFA kum u synbud kongsan, nalor ki ki nongkitkam ka EJHDFA.Jowai, Nohprah 11: Ka lympung ïalehkai phutbol kaba la tip kum ka “3rd Sniawbhalang Dhar Football Tournament 2023" kaba la long mynta ka sngi ha madan Wahiajer Stadium Wahiajer West Jaiñtia Hills District.
Haba phai sha ka jingïakhun na ka liang ka kynhun ïalehkai jong ka Sohphoh kala lah ban pynliem da 4-1 kol ïaka Nartiang, ïa kitei ki kol naka Sohphoh la thep da u Lovingstar Suting ar kol haka minit ba 21 & 45, u Sumar Suting haka minit ba 57 bad u Ejinghun Phyllei haka minit ba 70.
Katba ïa ka shikol naka Nartiang la thep da u Dawyo Shadap haka minit ba 36.
La pyntip ba ka jingïakhun haka 14.12.2023 kan long hapdeng ka Tyrshang pyrshah ïaka Takhniang haka por 12 baje mynsngi, katba ha ka por 2 waje nohphai sngi kan long hapdeng ka Moobakhon pyrshah ïaka Kremmyrsiang.
Tyrsad, Nohprah 12: Ka Hynñiewtrep Youth Council (HYC) Tyrsad Circle kum shibynta ban pynshlur bad ban kyntiew ïa ki khynnah skul bad ki skul kiba don ha ka thaiñ, ka la pynlong ïa ka jingpynkup burom ïa ki samla pule kiba wan shakhmat ha ka SSLC bad HSSLC kiba pule ha ki Secondary bad Higher Secondary School kiba don ha ka thaiñ bad ka jingai khusnam kyrpang ïa i Jubansuk Hynñiewta iba wan shakhmat duh ha ka B.Sc (Mathematics) ha ïingdorbar ka shnong Mawlum Tyrsad.
Ha ka jingkren jong u bah Enlang Sawian, Education Secretary ka HYC Central Body kum u kongsan u la ban jur ba ki samla pule ka jaidbynriew ki dei ban don ka mynsiem ïa khun ne competitive spirit namar ka mynsiem ïa khun ka duna palat ha ki samla pule ka jaidbynriew.
U la pynpaw ruh ba ki samla pule kim dei ban khmih lynti than tang ïa ki kam sorkar hynrei ban phaikhmat ruh sha ki kam kompeni bapher bapher kiba ka jingsiew ka kham heh ban ïa ki kam sorkar ruh.
U bah Staising Kharbteng ha ka jingkren jong u, u la kyntu ïa ki khun samla ba ki dei ban don ka jingthrang ha ka jingim jong ki khnang ba kin nang ban pynkhreh ban ïoh kheit ïa u soh ka jingjop bad ban kiar ïa ki diengpyngkiang kiba lah ban ktah ïa ka lawei baphyrnai jong ki.
La ïoh ruh ïa ka jingkren na u bah Shanlang Khongsit u Rangbah Kur ka Kur Khongsit.
La ïadon ryngkat ha kane ka sngi u bah Shanlang Marweiñ u dkhot CEC, kong Banisha Nongsiej dkhot HYC Women’s Wing, bah Bhaboklang Sohshang President ka HYC Tyrsat Circle, ki dkhot ka seng, ki kmie ki kpa bad kiwei kiwei.
La pynshitrhem ruh ïa kane ka jingpynkup burom lyngba ka jingrwai na u samla Vicky Kharshiing bad la sam ïa ki Momento bad kiwei kiwei ki jingai sngewbha da u kongsan bad kiwei kiwei kiba ïadon ryngkat ha kane ka sngi.
Ïa ka jingïalang da u bah Phrangsngi Rangslang, General Secretary ka HYC Tyrsat Circle bad ka jingkren ai khublei na u samla Bansharai Sawkmie, Assistant General Secretary jong ka HYC Tyrsad Circle.
Nongpoh, Nohprah 12: Ka Seng Kynthei jong ka Balang Katholik Nongpoh Parish mynta ka sngi kala pynlong da ka Food Fest Cum Jumbo Sale ban pyninam ïaki jait jingbam tynrai bala shet haki rukom bapher bapher naka bynta ban pynmih pisa haka kam u Trai shuwa ka jingpynkhreh ruh ïaka khristmas bad ka jingwan longbriew jong u khyllung Jisu sha kane ka sla pyrthei bala wan ruh ban shim bynta da ki riewngeit naki balang shnong jong ki Sub District bapher bapher bad ka parish hi baroh kawei.
Ïa katei ka ïew pyninam ïaki jait jingbam tynrai, ki jhur jhep bad kiwei kiwei ki mar rep la pynlong ha madan jong ka St.Pauls Higher Secondary School, ha kaba ki paidbah na kylleng ki jaka kila tuid ban leit thied ïaki jhur ki jhep, ki jaiñ ki nep na katei ka ïew pyninam ban mad ruh ïaki jingbam tynrai bala shet haki tyndong siej bad kiwei kiwei ki rukom shet tynrai.
Naka liang ka kong Meristela Lamare President jong ka Seng Kynthei Balang Katholik Nongpoh Parish kala pyntip ba kane ka dei ka sien kaba san ba ka seng Kynthei Katholik jong ka Nongpoh Parish ki pynlong kum katei ka jait prokram da ka jingsnoh ktilang ki Balang Shnong naki Sub District ha kaba kum ki longkmie ki wan ban die ïaki mar ki mata jong ki naduh ki jhur ki jhep, ki soh ki pai, ki jingbam tynrai, ki jaiñ ki nep bad kiwei kiwei da ka jingthmu ban pynmih pisa naka bynta ban pyntyllun ïaki kam shakri ha u Trai bad ki kam ba kynja mynsiem.
Nongstoiñ, Nohprah 12: Kawei ka skul kaba don sha ki thaiñ Ri Muliang kaba la tip kyrteng kum ka Kyrdum Govt LP School ka don tang iwei I nonghikai na ka bynta ki 95 ngut ki khynnah skul kiba naduh ka klas A haduh klas V.Ïa kitei ki 95 ngut ki khynnah skul kiba don haduh 7 tylli ki klas la hikai tang da ka kong Risbiolin Lyngdoh marwei haduh 50 tam ki subject mynta la kumba 2 snem ei ei.
Katei ka nonghikai kaba dei ka Headmistress ha kajuh ka por kadei ruh kum ka Head teacher, peon, clerk bad chowkidar ruh kumjuh namar baroh ki kam ka hap ban khmih hi marwei la ha ki kam ophis ne kino kino.
Katei ka skul kaba dang hap hapoh ka West Khasi Hills District la seng ïa ka naduh u snem 1958 bad haba u nongthoh khubor u la leit ban khmih bniah la lap ba shibun kiei kiei kiba kynthup naduh ki tnum ïing ki Ben ki jingkhang bad ki kamra ki la sdang ban jot na ki katto katne ki bynta.
Haba ïoh pat ban ïakren bad ka kong Batkordor Nonglang kaba dei ka kmie jong ka Aijingsuk kaba pule ha katei hi ka skul kumjuh ruh bad ki katto katne ngut ki kmie ki kpa jong ki khynnah skul ki la ong ba ki sngewdiaw bad ki sngew duhnong shi katdei eh namar ïa ki khun jong ki la shu long kumba la shu pynbam tang shiteng kpoh bad ka long ka jingduhnong kaba khraw ïa ki khun jong ki hynrei haba thmu ban sei noh ruh ym kotbor ban phah sha kiwei pat ki skul namar ki jngai.
Ym tang katta hynrei ki nongshet Ja ha katei ka skul ruh ki ud ki nam da kaba ai daw bad ki la ong ba nalor ba ka tulop ka rit sa bad ka pynslem ban siew kumta ka pynshem jingeh ïa ki haba trei ïa katei ka kam, ong ka kong Sphuldaris Thongni bad ka kong Mellity Nonglang ki nongshet Ja ha katei ka skul.
Khliehriat, Nohprah 12: Kumba ju long man la u snem, mynta ka kynti ruh, ka Dorbar Shnong jong ka shnong Moolamylliang, East Jaiñtia Hills District, kan pynthaba ïa ki ding krismas ha baroh kawei ka shnong ha kaba u MP jong ka Jajya Sabha, u bah W.R.Kharlukhi, un wan ban long kum u kongsan u ban pyllait bad plie ïa ki jingthaba ding ha ka 18 tarik mynta u bnai Nohprah 2023 bad ka MLA jong ka Sutnga Saipung Constituency, ka kong Santa Mary Shylla kum ka Symbud kongsan.
La ong ba kane ka jingpynthaba ding Kristmas, kaba yn pynthaba ha ki rong bapher bapher ha baroh kawei ka shnong ka long ban pdiang sngewbha ïa ka aiom lehkmen krismas bad kane ka jingpynthaba ding kan sdang naduh katei ka sngi jong ka 18 tarik man la ka miet naduh ka por 5 baje janmiet haduh ka por 12 baje mynmiet bad yn pynkut ïa kane ka tamasa pynthaba ding ha ka 3 traik u kyllalyngkot 2024.
Na ka liang ka Dorbar Shnong ka pynbna ruh ba kan don ka Christmas concert ha ka janmiet jong ka 22 tarik u nohprah ha kaba ka kynhun tem “TAKEN ABACK" kaba na Mawngap, East Khasi Hills District bad ka kynhun “THE LYNX" kaba na West Jaiñtia hills District Jowai kin wan ban pynsawa ïa ki sur jingrwai krismas.
Ha ka janmiet jong ka 23 tarik nohprah pat ka kynhun tem jong u bah Eladmitre Dkhar bad u DJ Wanshan, kin pynsawa ïa ki sur jingtem ha katei ka shnong.
Kum ka jingpashat jingtip, ka shnong Moolamylliang, East Jaiñtia Hills District ka jngai 112 kilo mitar na ka nongbah Shillong bad 15 kilo mitar na ka District headquarter, Khliehriat.
Ka Dorbar Shnong ka la pynkhreh ruh ïa ki jaka sah miet na ka bynta kito kiba kwah ban sah miet, kata ha Guest House, Khliehriat, phone number, 9366455744, East Side Inn, phone number 9089390888, Mon Maya Guest House, phone number -8132002479 bad ha Wika Guest House, phone number – 6009538618.
Na ka bynta kito kiba wan thymmai ha kane ka shnong, ki lah ban pyndonkam da ka google map “Moolamylliang Presbyterian Church" lane ban scan ïa u OR Code.
Na ka bynta kito kiba wan ha ka por myn sngi, ka don ki dukan ba die jingbam hajan shnong ba la pynkhreh da ka Tista Hotel Khliehriat.
Ka Dorbar Shnong, Moolamylliang ka khot, iawer bad pdiang sngewbha kiba wan hapoh shnong ba kin sakhi da la ki jong ki khmat ïa ka jingphuh jingphieng jong kane ka tamasa pynthaba ding Kristmas.
Shillong, Nohprah, 12: Ka North-Eastern Hill University (NEHU) ka la rakhe ïa ka lyngkhuh sngi ïap kaba 151 snem jong u Khlawait nongïaleh laitluid ka rilum Garo u Pa Togan Sangma.
Ha kane ka jingleh burom ha phyllaw jong kane ka skulbah, la pynïaid ïa ka jingïalang da u Prof.D.K.Nayak uba long u Vice-Chancellor incharge ka skulbah bad u Prof.S.R.Joshi, uba dei u Registrar Incharge.
Ki nonghikai bad ki samla pule jong ka skulbah NEHU ruh ki la leh burom hakhmat ka dur jong u Pa Togan Sangma bad hadien kane la pynlong ïa ka jingkren shaphang ki kam shlur jong u Pa Togan Sangma da ka Dr.Jacqueline R.Marak na ka Department of Garo, North-Eastern Hill University, Tura Campus.
Ka jingleh burom ka long da ka jingbuh syntiew hakhmat u dur jong u Pa Togan Sangma, ban pynpaw ïa ka jingsngewnguh ïa u synñiang u bynhei ba une u khlawait nongïaleh laitluid u la leh na ka bynta ka dawbah jong ka ri.
U Prof.D.K.Nayak, ha ka jingkren jong u, u la ong ba ka long kaba donkam ban rakhe kynmaw burom ïa ki nongïaleh laitluid bad ïa ki kpa tymmen kiba la len ïa la ka jong ka jingim na ka bynta ban pyllait luid ïa ka ri.
U la ong ba kum kine ki jingrakhe, ki pynkynmaw ïa kane ka pateng ba mynta ïa ka jingaiti lut jong ki kpa tymmen.
Ka Dr.Jacqueline R.Marak kaba la ai jingkren halor ka jingim jong u Pa Togan Sangma ka la kdew ruh ïa kiwei pat ki riew ïaleh laitluid jong ka thaiñ Shatei Lammihngi, kiba la noh ïa u synñiang u bynhei uba ka dewbah India ka dang shu tip paidbah.
Ka Dr.Marak ka la ïathuh ruh ïa ki kam shlur jong u Pa Togan Sangma ba u la leh haba ki shipai Phareng ki la dakhol ïa ka rilum Garo.
Ka la ong ba u dei u Pa Togan u dei u jrong ryngieng hapdeng ki Garo, uba la ïalam ïa la ki jong ki briew ban ïakhun markhmat ïa ki shipai Phareng ban ïada ïa la ki jong ki shnong ki thaw.
Hapoh ka jingïalam jong u Pa Togan Sangma, ki Garo kiba don ïa ki atiar tang da ki tiar ïaleh kiba rit ki la ïakhun pyrshah ïa ki shipai Phareng.
Ka Dr.Marak ka la kren ruh halor ka jingshlur jong ki riewïaleh Garo, watla kim don ïa ki tiar siat, hynrei ki la lah ban pynsheptieng ïa ki shipai Phareng lyngba ka jingshlur jong ki.
Ka Dr.Marak ka la kren ruh khyndiat shaphang ki riewshlur kane ka thaiñ Shatei Lammihngi kiba la ieng pyrshah ïa ka jingdakhol jaka jong ki shipai Phareng, kum u Sonaram R.Sangma ha ka spah snem kaba 19.
Ka Dr.Marak ka la pynpaw ruh ba dei u Sonaram R.Sangma uba la lah ban pynïatylli ïa ki paidbah ka rilum Garo, ha kaba ïadei bad ka jingpyndonkam ïa ka jaka, ka jingshah dakhol jaka bad kumno ban pynneh pynsah ïa la ka jong ka khyndew ka shyiap.
Shillong, Nohprah 12 : Ka Headquarters 101 Area, Indian Army bad Rajya Sainik Board, mynta ka sngi Baar ki la pynlong ïa ka Ex Servicemen (ESM) Rally ha Tura ïa kaba la wan ban ïashim bynta da ki shipai kiba la shongthait bad ki kurim jong ki shipai kiba la khlad noh.
Ka MP Lok Sabha na Tura Constituency ka Agatha K Sangma, kum ka kongsan haba kren ha ka jingïalang ka la pynpaw ka jingsngewnguh ïa ka jingai jingshakri ki shipai bad ka la ong ba bun ki shipai ki la shongthait dang kloi na ka kam bad ka sorkar ka la sdang ïa ki skhim kum ka CM Elevate bad Promotion and Incubation of Market Driven Enterprises (PRIME) ha kaba kine ki shipai kin nang ïoh ïa ka lad ban pyntbit shuh shuh ïalade bad ban pyndonkam ïa ka buit bad ka sap ka jongki ha ka ban seng kam lajong.
Ka la ong, ba ka sorkar Meghalaya ka dang trei shitom ban wad ïa ki lad ki lynti ban tei ïa ka Sainik School ha ka jylla bad ka la ai khublei ruh ïa ka jingtrei shitom jong ka 58 Gorkha Training Centre bad Assam Regiment Centre ban pynthikna ba ki shipai kiba la shongthait kin ïoh ïa ka bai bam tymmen ka jong ki.
U Colonel Gautam Rai u Director jong ka Rajya Sainik Board Meghalaya ula ong ba ka Rally ha Tura la pynlong da ka jingthmu ban shimkhia ïa ki jingeh jong ki shipai kiba la shongthait na ka kam bad ïa ki ba haïing ba hasem ki jongki kiba sah ha kylleng ka rilum Garo bad ula pynthikna ba ka dei ka kamram ka jongu ban ai ka jingkyrshan ïa ki shipai kiba la shongthait bad ki ba haïing ba hasem khnang ba kin ïoh ïa ka jingim kaba lait na ki jingeh.
Ha kane ka rally la wan ban ïashim bynta da ki shipai kiba la shongthait, ki kurim jong ki shipai kiba la khlad noh bad la buh ruh ïa ki Unit Run Canteen Counter, Medical Camp bad Grievance Cells da ka Ex-Servicemen Contributory Health Scheme (ECHS), Zilla Sainik Board (ZSB) bad ICICI.Nalor kane la phai khmat ruh ha kaba ïadei bad ka bai bam tymmen bad SPARSH (System for Pension Administration (Raksha) bad la ai jingbatai bniah ruh ha kaba ïadei bad ka ECHS, Army Welfare and Education Society (AWES) bad kiwei kiwei.
Shillong, Nohprah, 12: Ka United Democratic Party (UDP) bad ka Hill State People’s Democratic Party (HSPDP) ha ka sngi Baar ka la shim ïa kawei ka rai ban ïatreilang hapoh ka shatri jong ka Regional Democratic Alliance (RDA) na ka bynta ka elekshon Lok Sabha bad elekshon MDC, ki ban sa long ha u snem ban wan.
