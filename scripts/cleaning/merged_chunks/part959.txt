Haba ai ia ka jingkren paidbah ha ka sngi rakhe 25 snem ka PHC ha Laitlyngkot u Bah Prestone u la ong ruh ba ka sorkar ka don ruh ka jingpyrkhat kaba kyrpang na ka bynta ki Doktor kiba don ha ki thain nongkyndong ha kaba yn buh iaka song kaba kyrpang na ka bynta jong ki.
U la onng ba hap ban buh daka song kaba kyrpang ( Special package) namarba bunsien hi ki Doktor ki sngewthait haba ki poi trei ha ki jaka nongkyndong bad bun kiba ia beh tang sha sor.
Ha ka 12th plan period kaba u Bah Prestone u la batai u la ong ba yn lah ban kyntiew kyrdan la kumno kumno kumba 5-6 tylli ki Health Centre.
U Myntri ka tnad C&RD u la pynkynmaw ruh ha katei ka sngi ba ka sorkar Congress ka don ia lai tylli ki thong ba hakhmat eh jong ka bad kata ka long ka jingkoit jingkhiah, ka ioh ka kot bad ka pule puthi.
“Ka sorkar ka la wanrah ia ka NRHM na ka bynta ka koit ka khiah, ka NREGS na ka bynta ka ioh ka kot bad ka SSA na ka bynta ka pule puthi" ong u Bah Prestone.
U la kubur ruh ba ka don ka don ka jingpynkynriah kam ia ki nongtrei ha ka kiba bun ki tnad kum ka nuksa kiba trei ha East Khasi Hills la phah noh sha Ri-Bhoi watla ka kam jong ki ka dei ha East Khasi Hills bad u la ong ba la leh ia kane ( Deployment) shipor  tang ban pyniaid ia ki jingtreikam ki tnad treikam  ka sorkar.
Shillong, 16 Nohprah:Ka jingthmu ban pynlong elekshon MDC da ka constituency thym mai jong ki Autonomous District Council ka dang long artatien bha.
Ia mynta, kam pat long shai la ka elekshon kan long da ki constituency thymmei ne em", la ong ka khubor sorkar ha kane ka sngi Nyng kong.
Katkum ka thymmei khubor sorkar, la iathuh ba bun jait hap leh hadien ba u Lat u Dr KK Paul un pdiang ia ka jingphiah constituency thymmai jong ki ADC.“Ka jingpynkhreh kaba kham kongsan ka long ban pynbeit ia ki kyrteng da ki Deputy Commissioner katkum ki constituency thymmai.
Kane kan dei ka kam kaba eh bha namar ba tang hapoh ar bnai, kam dei kaba suk", la ong ka thymmei khubor.
Haduh mynta ka JHADC bad ka KHADC ki la pyntip ba la dep ban pynbiang ia ki jingdonkam ban phiah constituency katkum ka jingbthah jong u Lat.
“Ka GHADC kam pyntip eiei la ki la dep ne em ban shna thymmai ia ki constituency" la ong ka thymmei khubor.
Nalor kane, ia ki Bill ba la pdiang da ka ADC kin hap leit shwa ha ka miej jong u myntri ka tnad District Council Affairs u Bah HDR Lyngdoh bad u Myntri Rangbah u Mukul Sangma shwa ban ai sha u Lat ban pdiang.
“Kane ka rukom kan shim por katto katne’, la ong ka thymmei khubor.
Ha kajuh ka por, ka khubor ka la iathuh ba ia ka tarik jong ka elekshon MDC yn sa shong jingialang shwa ka kynhun myntri.
“Ka elekshon kan sa long ha u Rymphang ban wan la shem snem", la ong ka khubor sorkar.
Shillong, 16 Nohprah:Ia ka Five Star Hotel kaba don ha Khyndailad kaba la shna naduh ki snem 80 eiei yn pyndep noh ia kane ka Hotel ha u bnai Nailur jong u snem 2014.
U Chairman ka Meg halaya Transport Development Corporation (MTDC) u Bah David Nongrum u la ong ba ka Hotel Crowborough kaba don ha Khyndailad yn pyndep noh ia ka ha Nailur 2014.
U la iathuh ba bun ki daw ba la pynsahteng ia ka jingpyndep ia kane ka hotel kaba la shna naduh ka por ba u dang leit skul haduh mynta ba un long syndon kum u chairman bad kum u MLA.U la ong hynne ka sngi Nyngkong ba ka Kompeni Lessley shylla Pvt Ltd kaba pyntrei ia katei ka projek ka la ai ia ka jingthoh ba kan pyndep noh la shem snem ha u 2014 ia katei ka Hotel.
La ong ba watla yn pyndep noh ia katei hotel ha u 2014 hynrei yn plie ia ka haduh u  2015 namar ba bun ki jnit ki jnat kiba donkam hapoh katei ka hotel.
“Namar bun ki jingdonkam hapoh katei ka hotel la hap ban plie noh ia katei ka hotel ha u Lber 2015", la ong u Chairman ka MTDC.La ong ba hadien ba ki la iateh soskular bad katei ka Kompeni ka MTDC kan ioh lum khajna kumba T.1.80 lak ha ka shi snem.
Ka sorkar ka long ba katei ka kompeni kan pyniaid 30 snem ia katei ka Hotel bad man ka shi phew snem, kan pynkiew 10 percent ka jingsiew sha ka MTDC haduh ban kut ka por.
U Bah David u la ong ba ka hotel kaban khein kum ka Five Star, ka dei ban don bun jait ki jingdonkam kum ki dukan, ki jaka bam, ki jaka shad miet, ki jaka iadih bad kiwei kiwei.
Baroh ki don kumba 80 kamra ha katei ka hotel.
Ka jingheh jong kane ka jaka ka long haduh 28,869 sq.
ft.
la ai wai ha Bah Lessley Shylla u nongkhaii dewiong na Jaintia Hills  ha ka 28 tarik, 2008 na ka bynta 33 snem.
Katkum ka soskular, ba la iasoi hapdeng ka MTDC bad u Shylla, dei ban pyndep noh ha u Nailar 2013 hadien ba la dep pynjlan naduh u snem 2010.
Shillong,16 Nohprah:Ka Dorbar Ki Nong synshar Raid, Nongsyn shar Shnong jong ka thain Mawhati bad Ri-Bhoi ki la ia lum mynta ka sngi ka 16 tarik u nohprah, ha Shnong Mawhati Jatah, Ri-Bhoi District, ban pyrshah ia ka jingthmu jong ka Sorkar Assam ban den ia ka wah umiam – sha ki thain Lamalong kaban ktah ia kiwei kiwei ki Shnong bad ban ia kren ruh halor ka Draft Village Administration Bill 2012 ba la pynkhreh da ki bor KHADC.Ha katei ka jingia lang la wan ia shim bynta da ki Syiem, kI Basan, ki Lyngdoh Raid, kynthup ki Rangbah Shnong na ki shnong bapher bapher jong ka thain Ri Bhoi District.
Ha katei ka sngi la ioh ka jingkren na u Bah RB Shadap, President, Synjuk Rangbah Shnong, Ri-Bhoi District, uba la wer ia ka jingiatylli jong baroh ha ka thain Ri bhoi ban nym ai lad ia katei ka jingthmu kaban ktah ia ki jaka puta jong ki paidbah kiba duk.
Ha kaba iadei bad ka draft bill jong ka KHADC u Bah RB Shadap, uba long ruh u Rangbah Shnong Umdihar, u la ong ba katei ka bill dang donkam ban pynjanai shuh shuh ba kin paw ki Riti ki Dustur kiba kyrpang kiba don khamtam ha ka thain  Ri Bhoi, u la ong ba ha ka jingshisha ki la dei thaw ka Administration Bill na ka bynta ki Shnong ki Raid bad Hima ha ka juh ka por ym ban wanrah tang ka ain shnong bad ka dei ban dang don ka jingiakren kiba kham bniah bad ki nongsynshar raid bad Hima halor katei ka Bill.
La ioh ruh ia ka report na u President bad Joint Secretary, ka joint Action Committee halor ka jingleit ujor ka jong ki sha ki bor Sorkar, bad ki bor District Council.
Ha katei ka sngi la ioh jingkren na u Bah John F Kharshiing, Chairman, Ka Dorbar Ki Khlieh Nongsynshar, uba la tyrwa ia ka jingiatreilang ban iada ia ka hok jong ki paidbah kiba lui lui.
U la ong ba lada ki paidbah ki ia tylli ym don ba lah ban knieh jubor ia ka khyndew ban dakhol jubor khlem da mynjur ka Dorbar Shnong ne Dorbar Raid ne khlem da mynjur da ka Dorbar Hima.
Ha kaba iadei bad ka Draft Village Administration Bill 2012 ba la tyrwa da ki bor KHADC, u Bah John Kharshiing, u la ong ba ka long kaba donkam ba ki bor KHADC kin shim ia ki jingai jingmut na baroh ki liang, kam lei lei lada kham slem ka por ban thaw ia ka ain tangba ka dei ban long kaba ia hun lang baroh bad kadei kaban long kaban nang pynjanai bad ka ban nang pynkhraw ia ki Riti Dustur jong ka jaidbynriew kaba kyrpang.
Shillong,16 Nohprah:Ha ka 14 tarik mynta u bnai ha ka por 4 baje janmiet uwei u nongbud trok uba la tip kyrteng kum u Kor phawa u la iap hashen hadien ba ka trok kaba u bud ka la noh sha riat.
Katei ka trok ka dei kaba la niah da u Denison Phaalangki bad kaba don ia u Registeration nombar AS-01BC-1337 bad katei ka trok ka la noh ha riat Kuliang.
Ha katei ka jingjia u nongniah u la mynsaw jur bad la pynkit ia u mar-mar sha PHC Umkiang.
NewDelhi,16 Nohprah:Ka congress kan pynlong ia ka jingialang jong ka ha ka 17 tarik u kyllalyngkot  jong u snem u ban wan, bad katei ka jingialang ka AICC ka long kyrpang ban pyrkhat na ka bynta ki jingpynkhreh ia ka elekshon Lok Sabha ka ban wan.
Ia katei ka pynbna da u general secretary ka seng u  Janardan Dwivedi.
Katei ka jingialang ka lah ruh ban long ka jingialang ba ka Congress kan pynbna ia u kyrtong Myntri Rangbah Duh jong ka , ka BJP ka la dep ban pynbna ia u kyrtong Myntri Rangbah duh jong ka u Narendra Modi , katba ym shym la aioh ka jubab kaba shai na ka Congress la u Rahul Gandhi un long ne-em u kyrtong MRD bad na la ka liang ka khliehduh ka seng Congress ka  Sonia Gandhi ka la ong ba ka seng kan pynbna ia u kyrtong jong ka ha ka por kaba biang.
Ki la mih ruh bun ki jingkynnoh halor ka jingpynslem ka Congress ban pynbna ia u kyrtong MRD jong ka.
Lah ruh ban ong ba katei ka jingialang ka seng Congress ka ban long h aka 17 u kyllalyngkot kan long lehse ka jingialang kaba ki khraw pyrkhat katei ka seng kin sei ia ki buit ki sap bad ki nia ki jutang jong ki kumno bana thaw ki lad ki lynti ban pynkhlain biang ia ka seng hadien ba la iohi ia ka jingtlot jong ka ha ka resol elekshon ba la dep ha ki 4 tylli ki jylla.
Shillong,16 Nohprah:U Bah Ardent Basaiaw moit MLA Nongkrem un wan sha Mawjrong –Laitkroh Konstitwensi na ka bynta ban pynshai paidbah halor ka ILP.Un wan ban pynshai paidbah ha ka 20 tarik u nohprah ha ka por 2:15 baje janmiet.
Jowai,16 Nohprah:Ka Executive Committee jong ka Dorbar shnong Khliehmushut Shangpung ka pynpaw ia ka jingsngewkhia kaba jur halor ka jingsahteng ia ka jingpyntrei ia u Surok Pasyih-Garampani, ha kaba ka Dorbar Shnong kumjuh ruh ki paidbah nongshong shnong jong ka thain kila ud ia ka jingsniew jong une u surok uba naduh ka shnong Phramer haduh ka Shnong Garampani uba la wanrah shibun ki jingeh ia ki paidbah khamtam ha ka shitom ka pang jong ki paid ka thain.
U  bah Mesing Langstang General Secretary ka shnong Khliehmuchut Shangpung u la ong ba kane ka jingsniew palat jong une u surok ka wanrah ka jingma kaba khraw ha kaba ki maw ki la sied sha ki iing ki sem bad kumjuh ruh sha ki briew kiba iaid lynti ha rud surok bad kane ka buh ka jingma kaba kharw eh ia ki paidbah.
Ym tang katta kane ka jingsniew jong une u surok ka ktah ruh ia ka koit ka khiah bad ka khuid ka suba hapoh ki shnong ki thaw kiba harud jong une u surok na ka daw jong u pum pum uba la her lut shaduh sha poh ki iing ki sem jong ki ing kiba don habaroh shilynter une u surok.
Na ka liang ka shnong kaba la pyrshang ban wan bniah halor kane ka jingsahteng jong une u surok, hynrei na ka liang jong ki nongialam shnong kim shem la ioh jingtip ei ei namar ba ki nongtrei jong ka tnat PWP ba dei peit kim shem la ai jubab kaba biang na ka ei ka daw.
Te halor kane na ka liang ki nongialam shnong ki kyrpad jur ia ki bor ba halor ba dei ban peit ia une u surok ba kin sngewbha ban leh ia kaba donkam na ka bynta ban pyndep ia une u surok lymkumta ka shnong kan sa shong pyrkhat ban wan da ki wei pat ki lad kiba tyngeh pyrshah ia kiba dei ban pyntrei ia une u surok.
Shillong,16 Nohprah:Ka KHADC ha ka Dorbar kyrpang jong ka kaba la long ha ka sngi saitjain  la pass ia ka bill phiah konstitwensi thymmai, bad la pynduh noh ia ar tylli ki konstitwensi ka Lyngkyr dem bad ka Laitkoron bad la thaw pat ia ka Umsning bad ka Lyngkyrdem-Laitkroh Konstitwensi.
La iohi ba ha katei ka phiah konstitwensi thymmai ki la don ruh ki shnong kiba hap ban ia pait ar liang naba shiteng na ki ki hap ha kawei ka konstitwensi bad shiteng ha kawei pat.
Bun na ki paidbah nongshong shnong ki la khnium halor katei ka phiah konstitwensi ka KHADC naba la pyn pait ia ka juh ka shnong ha ki ar bynta.
Ka Mawlai Mawdatbaki ka dei kawei na ki shnong ba shah pynmpait ar liang ha ka MDC Konstitwensi ha kaba jan mar shiteng na ka –ka hap sha Mawlai Konstitwensi katba shiteng pat ka hap sha Jaiaw.
Haba ia kren bad ki nongthoh khubor halor katei ka jingphiah ia ka juh ka shnong ha ki ar konstitwensi u CEM ka KHADc u Bah Pynshngain N syiem u la ong ba hap ban phiah kumtei namarba ki don ki konstitwensi kiba bun briew palat bad ki don pat ki ba duna bad ban pynia ryngkat ia ka jingbun briew hap ban phiah kumtei.
Haba la kylli katno ka jingbun briew ha kawei ka wei ka konstitwensi ha kane ka jingphiah konstitwensi thymmaia u CEM u la ong ba katkum ka jingkhein kyllum ka long ba  ka wei ka konstitwensi ka poi sha ka jingdon paid kaba 15-16 ngut.
New Delhi, 16 Nohprah:Ha shwa ka elekshon Lok Sabbha, ka sorkar India, ka la nang pynkylla ia ki rukom treikam jong ka skhim shispah sngi, ha kaba yn bei pisa ruh T.10,000, ia baroh ki nong trei bylla shispah sngi, ba kin shna painkhana bad ban ai jingiarap, ia ki kynthei, ba ki thaw ia ki seng iatreilang jongki.
Nalorkata, la rai ruh ba dei ban siew bai lutksan ia kito kiba ioh slem ia ka bai nong jongki, palat ia ka 15sngi bad ia katei ka bai lutksan, yn buria, na kito ki nongtrei, kiba don kti, ha kaba pynslem ia katei ka jingsiew bai nong.
“Uwei pa uwei u nongtrei bylla shispah sngi, un ioh ia ka pisa kaba long hapdeng ka T.4,500 haduh T.10,000 ba kin thaw painkhana" ong u myntri kam pynroi nongkyndong jng ka sorkar India, U Jairam Ramesh.
“Mano mano ba don ia katei ka kad shispah sngi, wat lada u dei u apl (above poverty line), un ioh ia ka bai shna painkhana kaba T.10,000 ha iing" ong u myntri.
Halor ka jingpynslem bai nong, la iathuh ba lada ka slem palat ia ka khadsan sngi, kumta yn siew bai lutksan, kaba long 0.05 percent na ka bynta shisngi bad ia katei yn khate, na ka tulop jong kito ki nongtrei, kiba pynslem, ha kaba siew bai nong.
U myntri, u iathuh ba ia ka bai nong, dei ban siew, na ka jing wan trei bad ka jinglah ban trei ia ka kam, ha kaba u ong “Nga sngewsih, ba ha kiba bun ki Jylla, la shu siew bai nong, tang ia kito kiba wan trei".
New Delhi, 16 Nohprah:Ha shwa ka elekshon Lok Sabbha, ka sorkar India, ka la nang pynkylla ia ki rukom treikam jong ka skhim shispah sngi, ha kaba yn bei pisa ruh T.10,000, ia baroh ki nong trei bylla shispah sngi, ba kin shna painkhana bad ban ai jingiarap, ia ki kynthei, ba ki thaw ia ki seng iatreilang jongki.
Nalorkata, la rai ruh ba dei ban siew bai lutksan ia kito kiba ioh slem ia ka bai nong jongki, palat ia ka 15sngi bad ia katei ka bai lutksan, yn buria, na kito ki nongtrei, kiba don kti, ha kaba pynslem ia katei ka jingsiew bai nong.
“Uwei pa uwei u nongtrei bylla shispah sngi, un ioh ia ka pisa kaba long hapdeng ka T.4,500 haduh T.10,000 ba kin thaw painkhana" ong u myntri kam pynroi nongkyndong jng ka sorkar India, U Jairam Ramesh.
“Mano mano ba don ia katei ka kad shispah sngi, wat lada u dei u apl (above poverty line), un ioh ia ka bai shna painkhana kaba T.10,000 ha iing" ong u myntri.
Halor ka jingpynslem bai nong, la iathuh ba lada ka slem palat ia ka khadsan sngi, kumta yn siew bai lutksan, kaba long 0.05 percent na ka bynta shisngi bad ia katei yn khate, na ka tulop jong kito ki nongtrei, kiba pynslem, ha kaba siew bai nong.
U myntri, u iathuh ba ia ka bai nong, dei ban siew, na ka jing wan trei bad ka jinglah ban trei ia ka kam, ha kaba u ong “Nga sngewsih, ba ha kiba bun ki Jylla, la shu siew bai nong, tang ia kito kiba wan trei".
Shillong, 16 Nohprah:Ki sengbhalang kiba dawa ban pyntreikam ia ka Inner Line Permit(ILP) kila iakynduh ha ka sngi u Blei ki la rai ban sangeh shwa ia ka jingiakhih haduh ban wan u snem thymmai na mar ba mynta ki paid bah ki dang bunkam ban ialeh kmen Khrismas bad snem thymmai.
Ki seng kiba la pyn long ia ka jingiakhih ha ki bnai ba la dep, ki la ieng beit ha ka nongrim ban dawa na ka sorkar ban pyntreikam noh mardor ia ka Eatsern Bengal Frontier Regulation Act 1873 kaba long ka ain kaban iada kyrpang na ka jingwan rung kyrthep ki mynder bad ki bar jylla.
U General Secretary ka KSU u samla Auguster Jyrwa ula ong ba ki nongialam sengbhalang da kawei ka jingmut kila shim ia ka rai ban pynsangeh shwa shipor ia ki jingiakhih naduh kane ka khyllipmat ba ngi pynbna ia kane haduh ka taiew banyngkong jong u kyllalyngkot 2014.
Naduh mynta ka sngi haduh ka taiew ba nyngkong jong u Kyllalyngkot 2014 kan nym don kano kano ka jingiakhih, u la ong.
Ha kajuh ka por, ki la phah ia ka jingai khublei sha ki trai ri trai muluk jong ka jylla baroh kawei kiba la long u paia uba skhem kiba la ai ia ka jingkyrshan kaba pura ha kine ki 3 bnai tam kynthih jong ka jingiakhih jong ki sengbhalang ban dawa na ka sorkar ban pyntreikam ia ka ILP.“Ngi pynpaw ia ka jingsngewnguh ia ki paidbah kiba donlang ia ka jingkitkhlieh bad kiba sngewthuh ba ki sengbhalang ki dawa ia kaba shongnia shong nongrim na ka bynta ka jingmyntoi jong ki trai ri trai muluk ha kane ka pateng bad ia ka pateng kaban sa wan" u la ong.
Ki la sengbhalang ki la phah ia ka khubor Khristmas basuk bakmen sha baroh ki paidbah ka jylla bad Snem Thymmai uba don ka jingkyrmen na ka bynta ka jingshongshngain, jong ki trai ri trai muluk ban lait na ka jingshha tyllep ha ki wei pat ki bor ba na shabar.
Shillong, 16 Nohprah:U MLA shimet ka Mawryngkneng u Bah David Nongrum u la ong ba un nym iakhun ha kane ka elekshon MDC ka ban sa long shen ha une u snem ban wan hynrei un shu bthah ia ki katto katne ngut ki nongkyrshan jong u kiba don jingmut ba kin pan tiket na ka Congress.
“Ngan nym iakhun da lade hynrei nga la bthah ia katto katne ki nongkyrshan jong nga kiba don jingthmu ban iakhun MDC ba kin pan tiket na ka Congress", la ong u Ba Nongrum bad u la bynrap ba don kumba ar ngut lai ngut eiei kiba don jingthmu ban iakhun ha kane ka elekshon.
U MDC ba mynta ka Mawryngkneng u dei u Bah Marbok Kharpran na Congress.
U Bah David u la ong ba, ha ka party Congress kaba u don baroh shi katta, haba ka party ka khot aplikeshon, lah ban pan tiket mano mano bad ka shong ha ka party ban jied iano kan ai.
U la ong ba mynshem snem ha ka elekshon MLA um shym la ioh tiket ban iakhun na ka Congress watla u dei u dkhot ba shitrhem ka party hynrei u la ieng beit ban iakhun hadien ba ki paidbah ki ai jingmut ia u ban mih madan.
“Ha ka elekshon hangne, ki paidbah kim jied ia ka Party hynrei ki jied ia u briew uba lah ban trei", la ong u Bah David.
Haba kylli hato un kyrshan ia u kyrtong ka Congress ha ka MDC lada jia bym ioh tiket u briew ba u phah pan tiket, u Bah David u la ong ba ym pat lah ban ong halor kane namar ba ka shong ha ki paidbah.
Lah ban kdew ba u Bah David u khun jong u MLA barim ka Sohryngkham u Bah Charles Pyngrope, u la shah kyntait ha ka party Congress ban ai tiket ia u ha ka elekshon ba la dep na Mawryngkneng hynrei u la iakhun kum u kyrtong shimet bad u la jop.
Shillong,17 Nohprah:Ka Seng Bataw Border Welfare Association, East Jaintia Hills District haka jingialang jong ka kaba la long ha ka 11 tarik myntau bnai ha ing sah u   Bah  Edward Lamare, ka la ioh ban pynthymmai ia ki nongkitkam jong ka hakaba la pynskhem ruh da ki Rangbah katei ka thain.
Ki nongkitkam ba thymmai katei ka seng ki long President bah Heimonmiki Tariang, Vice President	-Samuel Suchiang, General Secretary-Lehmon Talang, Asstt.
Secretary	-Niyo Biam, Finance Secretary-Kyrshan Rupsi, Education Secretary-Seiborlang Rupsi,  Asstt.
Education Secy- Eladmi Suchen,Sports Secy -Wellmiyo Syrti,  Asstt.
Sports Secy- Skhem Shadap, ki dkhot ki kynthup ia Yonis Ryndiah, Rimiyo Lamare, Shilang Rupsi, Bidro Suchen, Mosses Mynthlu, Shem Rupsi.
Ka seng ka la pyntip ba ki jaka treikam jong ka ki kynthup  ia ki shnong naduh Umsatai, Pynurkba, Deiñsatlang, Lad-wahwapung, Bataw (H.Q), Umlyngsha, Lad-Lakadong, Umlatdoh, Ummat, Lama, Borkhat, Kwator, Natbor, Wahkhynriam bad kiwei de ki shnong ba marjan jong ka thain.
Katkum ka kyrwoh ba la pyllait paidbah da u  President bad General Secretary jong ka Seng.
Shillong, 17 Nohprah:Ka seng BJP ka la sdang ban suh thied ha Umroi ha kaba la lah ban thaw ia ka Mandal hapoh jong ka Umroi constituency ryngkat ki nongkitkam.
Ha ka jingialang ba long shen, la thaw ia ka BJP Mandal bad la jied ia ki nongkitkam ba kynthup Bah Sen Thabah kum u president jong kane ka Mandal, u Bah  Steborsing Kharsati kum u Vice president, la jied ruh ia shibun kiwei ki nongkit kam jong ka seng.
Na ka liang jong ka seng ka la shim ia ka rai ban trei shitom na ka bynta ban pynkhlain ia ka seng ha kane ka jaka bad ban pynsgewthuh sha ki paidbah ba dei tang ka seng BJP kaba lah ban ai ia ka jingshakri kaba biang na ka bynta ka Ri bad ka jylla.
Na ka liang jong ka BJP kan pynkhlain ruh ia ka seng sha kiwei ki bynta jong ka jylla bad ban thaw ia ki mandal ha baroh ki constituency na ka bynta ban pynkhreh ia ka election MP ka ban sa wan ha u snem ban wan.
Shillong,17 Nohprah:Ia u kpa ba batbor ia la ka khun la jong ki pulit ki la ioh kem mynhynnin ka sngi.
U Plen Mawlong ,48 snem karta  u dei uwei u rangbah uba ki pulit ki la thwet namarba u la batbor iala ka jong ka khun kaba dang 12 snem karta.
Ka dei ka jingjia ka dei kaba la jia ha ka shnong Weiloi kaba hap hapoh ka Mawsynram Police Station.
Ka khubor pulit ka la iathuh ba ka lok jong u Bah Mawlong kaba long ruh ka kmie katei ka khynnah ka la ujor sha ki pulit bad ka la kynnoh ba ha u nohprah u lok jong ka u la batbor ia la ka jong ka khun ha ing sah jong ki hi.
Ki pulit ki la leit rah ia utei u rangbah sha ka ingbishar bad ki dang pynlong ruh ka jingtohkit.
Shillong, 17 Nohprah:Ki pulit ki la kem ia uwei u briew halor ka jingkynnoh ba u pyniaid iew ia ka phlim Khasi kaba kyrteng ka “Dait" khlem ioh bor.
U nongpynmih ia kane ka phlim u bah Sajeki Passah u la ujor ha Laban PS ba ka dukan M/s Video Corner ba dei jong u S.Mylliemngap ba pyniaid da u Pritish Deb (39 snem)  ka la pyniaid iew ia ka VCD jong katei ka phlim khlem ioh bor satia.
Ki pulit ki la kem ia utei uba shah kynnoh.
Shillong, 17 Nohprah:Uwei u briew uba shah kem halor ka jingkynnoh ba u thmu ban shongkurim ia ka khunruit, u la thmu ban pyn iap hi ialade hapoh phatok ha Sadar police Station  hynrei u la lait im.
Kawei ka longmie ka la ujor ha Shillong Sadar Police Station ba u lok jongka u Robin Chettri (53) u la thmu ban shong kurim bad ka khunruit (18 snem) naduh u snem 2011.
Kham hadien, utei uba shah kynnoh u la shah kem bad set ha Police Station bad mynta ka sngi, u la pyrshang ban pyniap hi da kaba teh da ka kombor.
La pynkit noh ia u sha Shillong Civil Hospital ban shah sumar.
Shillong, 17 Nohprah:U President ka Maw lai Peoples Development Forum (MPDF) Bah Process T Sawkmie lyngba ka Women Wing ka Nongpdeng Unit hynne ka sngi Hatmajai u  la  sam da ki kombor sha ki 200 tylli ki longïing baduk ka shnong Mawlai Nong pdeng.
Ka jingsam kombor ka long kum shi bynta na ka jingai sngewbha Khris mas.
La sam ia ki kombor hapoh ka community hall jong ka Mawlai Nongpdeng.
U Bah Process u la iadon lang bad long kum u kongsan ha ryngkat ka jingdon lang jong kiwei bad ka Kong H Rynjah President women wing Nongpdeng Unit ka la pyniaid ia ka jingialang.
U Bah Process u la ong ba ka jingwan phai ka jong u, ka long namar ba u don ia ka jingieit kaba khraw bha ia ki paidbah ka Mawlai bad kumjuh ruh na ka liang ki paidbah ruh ki la pynpaw ia ka jingieit ia u, da kaba wan bad pyndap ia ka community hall jong ka shnong, kaba la dap smam.
U la ong ba kane ka jingai sngewbha ka long kaba rit bad kumta u la kyntu ia ki paidbah khamtam ia kito kiba ym shym la lah ban ioh ha kane ka kynti ba kin nym dom ne sngewsih hynrei ia ki ruh yn sa pynioh khlem pep.
Shillong,17 Nohprah:Mynta ka miet ha ka por 7 baje eiei,  katba ki nongpynriam pynbeit ba la phah da ka MTDF  ki dang bun kam ban pynriam pynbeit bad ban pynphuh pyn phieng ia ka Laitum khrah namar ka Khrist mas, kynsan kynsan hapdeng ka jingbunkam jong ki  la wan ki shi kynhun ki samla ha ka jaka ba ki dang treikam  bad kitei ki kynhun ki samla ki la tur sha katei ka jaka bad ki la shoh la dat ia uwei na ki nongpynriam.
Katei ka jingjia ka la jia hajan ka Yalana Hotel.
Hadien ba ki la shoh kitei ki samla bym ithuh ki la phet krad bad ki la rong tuh ruh ia ki tiar pynriam ba la thmu ban pynthaba ia ka Laitumkhrah.
Hadien ba la pyntip sha ki pulit , U SP ka East Khasi Hills u Bah M Kharkrang u la iathuh ba ki pulit ki la kthong ia kitei ki samla  ha kaba ki la ioh ruh ban kem ia ar ngut na ki ryngkat ki tiar pynriam ba ki la rong tuh, kitei kiba la shah kem ki dei kiba la tip kyrteng kum u  Fairlock Ryngksai ,26 snem na Umpling bad uwei pat u Bantei pat Kharnari,32 snem  uba sah ha Laitumkhrah Boyce Road.
Ki pulit ki dang pynlong ia ka jingtohkit.
Shillong,17 Nohprah:Ka TaTa NaNo ka la pynbna ba kan map haduh T.60 hajar tyngka na ka bynta ki 15 ngut ki nong thied kali kiba kloi tam ban wan thied ia katei ka kali, bad kumjuh ruh T.45 hajar tyngka na ka bynta ki nongthied kiba wan ban thied tang ha u ne u ‘nai nohprah 2013.
Ki heh katei ka kompeni ki la pynbna ia kane ha ka jingialang ba la plie  paidbah ban die ia ka NaNo Taxi ha kane ka jylla , la pynlong ia ka jingialang mynta ka sngi  ha Shillong Club.
Ha katei ka jingialang ba la wan ruh ban ia shim bynta da ki paidbah ba kwah ban thied ia katei ka kali kik heh ka kompeni ki la pyni ia ki rukom ba la shna ia ki kali NaNo bada ki jingshngain kitei ki kali haba jia ka jingaksiden, ki la kdew ruh ia ka jingiapher hapdeng katei ka kali bad ka Maruti naduh ki rukom shna,rukom bam umphniang  bad ki dor ki mur kaba pyni ia ka jingiapher ka jingioh nong bad ka jingduh nong.
Ka la pynbna ba ia kitei ki kali lah ban ioh tang na ar tylli ki jaka die kali ha kane ka jylla kawei ka dei na Modrina Mawlai bad kawei pat ka dei ha Mawblei.
Sohra, 17 Nohprah:Kawei na ki 13 tylli ki sengbhalang kaba dawa pyntreikam ia ka ILP ha ka jylla ka Hynniewtrep National Youth Front (HNYF), Riwar Mihngi mynta ka sngi hatmajai ka la noh syn niang 10 byrni u khaw ryngkat ka pisa sha ki khunswet bashong basah ha North East India Mission Association (NEIMA) Orphanage and Poor Children Home, Riwar Mihngi, kaba don ryngkat bad ka skul ha Laitmynring, kaba hap hapoh ka Pynursla Constituency.
Katei ka iingsah ba don ryngkat bad skul la plie ha ka 2 tarik u Risaw 2009, ka don kumba 41 ngut ki khunswet kiba sah bad pule ha ki klass bapher bapher ba kynthup naduh ka klass A rit haduh ka Klass V bad la shem snem kan pynkha sa ia ka klass VI, kaba don ruh san ngut ki nonghikai.
U Babu J.S Dora ba long u nongai jingmut (Adviser) jong ka NEIMA haba kren kum u kongsan u la ong ba kane kadei kawei na ki jingiarap kaba dei ban iaroh ia ka seng HNYF kaba long kawei na ki seng badang mih thymmai ha kane ka thain, kaba long ka jingiarap ne jingnohsyniang kaba dei biang ia ki khunswet kiba don ha kane ka jaka kaba long ruh kum shi bynta ha ka  ban lehkmen khristmas.
“Katno ka long kaba sngew myllung haba Nga pyrkhat bad buh ialade ha ka jaka jong ki, kum ki khunswet, ki khun rangli bad ka jinglong khristan kaba shisha kadei haba ngi iarap ia ki longkmie bad ia kiba duk, naba u Blei u la phah ruh iangi sha kane ka pyrthei ban long ki nongiarap," la ong u Babu Dora.
U la bynrap ruh wat la ka jingiarap ka long tang khyndiat hynrei ka long pat kaba donkam na ka bynta ki khynnah khunswet bad kum kitei ki jingiarap ia ka imlang sahlang ka long kaba dei ban pyrto.
Haba pynkut ia ka jinkren u la pynpaw ia baroh kiba don ryngkat ha katei ka sngi ba kim dei ban klet ia u Blei, ba baroh kaei ba ki la leh ka long ka jingpynlah jong u Blei.
U Public Secretary jong ka seng u samla Rajesh Khonglam ha ka jingkren lyngkot, u la pynpaw ba ka seng ka dang long kaba thymmai sha kane ka thain,kumta ha i bor i barit ka pyrshang kat kaba lah, ha kaba ka la lah ioh ban ai ia ka jingiarap bad baroh kadei ka jingtrei shitom jong ki dkhot ka seng kiba la ia trei shitom met bad mynsiem.
Na ka bynta ka seng u la shim ia ka kabu ha kaba u la ai khublei kyrpang ia u rangbah shnong ka Laitmynring uba la lah ban ai ia ka jaka ban tei ia katei ka iingsah jong ki khunswet kaba don ryngkat bad ka skul.
Ha katei ka sngi ia ka jingialang la pyniaid da u President, Samla Vikram Lyngdoh, ha kaba la don ryngkat ruh u Political Secretary, samla B.Marbaniang, Vice President, samla Johny Well Wahlang bad la ai khublei pynwai da ka head teacher jong katei ka skul ka kong B.Dkhar.
Khatduh khatwai ka seng HNYF ka ai khublei kyrpang ia baroh kiba la noh synniang.
Jowai,17 Nohprah:Ki 7 tylli ki sengbha lang na ri lum Jaiñtia ba kynthup ia ka JPMF, JYF, JSU, FKJGP, HNPF, AJYWO bad ka HANM ryngkat bad ka jingiasnohkti lang ki Rangbah Shnong na East bad West Jaiñtia kila shim ia ka rai ban khot pynlong da ka jingialang paidbah ha ka 19 tarik mynta u bnai ha Iaw mu siang, Jowai ban pyn sngewthuh halor ka jing pyrshah ia ka jingphiah constituency kaba la thmu ban pyntreikam da ka JHADC ha kane ka kynti jong ka elekshon MDC.Ia kane ka rai la shim ha ka jingiakynduh lang jong kitei ki 7 seng bhalang bad ki Rangbah Shnong kaba la long ha ka 16 tarik myn ta u bnai ha nongbah Jo wai.
Na ka liang ki sengbhalang bad Rangbah Shnong kiba la pyrshah ia kane ka jingthmu jong ka JHADC ban phiah khlem nongrim, khlem da iaid katkum ki kyndon jong ka aiñ bad kaba long pyrshah ia ka mon jong u paidbah.
La kynnoh  ba ka jingphiahkonstitwensi ha JHADC  kan ktah ruh ia ka synshar ka khaddar ha ki shnong ki thaw bad ha ka imlang ka sahlang.
“Lada ka sorkar ka ailad ia kane jingphiah Constituency jubor jong ka JHADC ka long ka nuksa kaba sniew bad jingduhnong kaba khraw na ka bynta ka lawei jong ki nongshong shnong ka Ri Lum Jaiñtia.
Kumta la khot ia baroh ki paidbah ka Ri lum Jaiñtia bad ki wei pat ki Rangbah Shnong na ki shnong bapher bapher ban iawan sha kane ka jingialang paidbah ha Iawmusiang Jowai," ong ka kyrwoh bala phah da u ma Baitlang Pohsngap, President ka JPMF bad u ma Lone K Laloo President HNPF Jaintia Circle.
Shillong,17 Nohprah:Ka jaka sumar khmat kaba die ruh ia ki iit khmat ba bun jait ka Titan Eye Plus, manla u snem ka ju wanrah ia ki kynja iit khmat kiba don ka jingiapher na kiwei pat ki kompeni die iit khmat mynta u snem ruh katei ka kompeni ka la wanrah sa ia kawei ka iit khmat kaba ki khot ka ‘Switchers’, katei ka iit khmat kaba tang kawei ka lah pat ban pynkylla haduh 100 tylli ki rong kaba ki paidbah nongpyndonkam ki sngewkwah ban pynkylla tang da kaba bujli ia ki 10 jur ki kynja lyngkhot kiba long ban sieh ha katei iit khmat.
Ki don haduh 10 jur ki lyngkhot ba don ia ki rong bapher bapher bad lah ban pynkylla sha ki rong kiba ngi kwah tang da kaba  tynsat  ia ki lyngkhot ( kynja dieng) ha katei ka iit khmat.
Haba kren sha ki nongthohkhubor, u Area Manager katei ka kompeni u Amit Das u la ong ba kitei ki iit khmat ki dei Switchers Collection kiba ka kompeni ka la wanrah mynta u snem bad ka dor jong ki ka sdang naduh  ka T.4995 tyngka.
U la ong ruh ba katei ka jaka die iit khmat ka ai ka jingsumar khmat ei ia ki paidbah kiba wan sha katei ka dukan kaba la don ki nongsumar khmat bat bit kiba la pyndep ia ki jingpule kyrpang jong ki tang na ka bynta ban sumar khmat ( Specialist).
U la  kyntu ia ki paidbah ba kin wan ban peit da la ki jong ki khmat ia ki iit khmat ba katei ka kompeni ka don , u la ong ba ki don bun bun rukom ki kynja iit khmat naduh ki iit khmat kiba shu deng kai bad kiba ia dei bada ka jingpang khmat.
Shillong,17 Nohprah:Ki Sengbhalang ki la kynthah jur ia u Myntri Rangbah ka jylla u Dr.Mukul Sangma uba haduh kine ki sngi u dang kyntait ban pyntreikam ia ka ILP ha ka jylla , da kaba kynnoh ba ka sorkar pdeng kam shah ban pyntreikam  ia ka ILP ha kane ka jylla kumta hap ban thaw da kawei pat ka ain na ka bynta ban khang lad ia ka jingwan rung kyrthep ki mynder bad ki bar jylla sha kane ka jylla.
Ha ka kyrwoh ba la phah da u Generala Secretary ka HNYF u Bah Sadon Blah  ha ka kyrteng ki 13 sengbhalang kiba dawa ILP , ka la ong ba naduh kaba sdang ka jingiakhih ki sengbhalang ki la tip lypa ba ka mat ILP ka dei ka mat kaba hap ban tuklar tang da ka sorkar jylla ym kumba ka lynnoh da u Myntri Rangbah u Dr.Mukul ba hap ban da leit tied jingkhang na ka Parliament.
U Bah Sadon u la ong ba katei ka ain ba hap ban tuklar tang da ka sorkar jylla ka la paw shai kdar ha ka Ing Dorbar tlang ka Parliament, ha kaba u MP ka Shillong u Ma Vincent pala u la pynsngew ia katei ka mat ha ka ing dorbar bad ba ka Ing Dorbar ka la bret ia katei ka kam ha ka sorkar jylla.
U Myntri ka kam pohing u Shri Sushil Kumar Shinde uba la kren shai  ba katkum ki Riti jong ka ILP, ka hap ban tuklar tang da ka sorkar jylla.
Ki 13 seng ki la kynnoh ba ka jingong u Myntri Rangbah ka jylla ba ka ILP ka dei ka mat ba hap ban tied jingkhang ha Parliament ka lah ban dei tang ka jingbym don jingtip jong u shaphang ka rukom pyntreikam ia ka ILP ne ka lah pynban ban dei tang ka jingthmu jong u ban ialam bakla ia ki paidbah ka jylla.
U Bah Sadon u la ong ba ka jingkren jong u Myntri ka kam pohing ka sorkar pdeng ka la pynrem lypa ia ki jingkren jong u Myntri Rangbah uba la kam ba u la ioh ia ka shithi na u joint Secretary ka home ministry ba ym lah ban pyntreikam ia ka ILP hapoh ka jylla.
Shillong,17 Nohprah:Ka ‘Lei synshar Cultural Society ka la phah ia 20 ngut ki heprit napoh ka jylla ba kin leit pule sha ka jylla Tamilnadu ha kawei ka jaka pule ba la pyniaid da ka Sri Nivedita Seva Trust Hosur, Tamil nadu bad la pynsah ia kitei ki heprit ha kawei ka hostel kaba la tip kum ka Sri Anusuya Devi Free Hostel kaba don ha Hosur.
Baroh kitei ki heprit ki dei ki khynnah kynthei.
Katei ka jingphah ka Lei synshar ia kitei ki 20 ngut ki heprit ka long pyrshah ia ki kyndon ain jong ka Child Welfare Committee (CWC),  ha ka jylla, namar ba baroh 20 ngut kitei ki khynnah kynthei ki dei kiba dang hapoh ka rta kaba 12 snem bad ruh  ka Lei Synshar Cultural Society kam shym la pan jingbit eiei na ka CWC, shuwa ban phah ia kitei ki khynnah.
“Katkum ki kyn don ain jong ka CWC shu wa ban phah ia ki khyn nah shabar jylla dei ban ioh jingbit shuwa na ka Commission" ong ka Myntri ka tnad Social Welfare ka jylla ka Deborah C Marak haba kren sha ki nongthohkhubor.
Ka myntri ka la iathuh ruh ba kitei ki 20 ngut ki khynnah kiba don ha Tamilnadu la ialam da ka kynhun trei mon sngewbha ka Lei Synshar, hapoh ka jingialam u Bah Barberar Khonglam na Pynursla bad u bah Puramon Kynjing na Jowai ha ryngkat ka jingtip ki kmie ki kpa jong ki na ka bynta ba kin ioh ia ka jingpule.
Hynrei kaba  sngewlyngngoh ka long ba katkum ka jingiathuh ka Myntri ba haba ki bor sorkar na kane ka jylla  ki la leit ban ia kynduh ia kitei ki heprit ki la don kumba 5 ngut na ki ki bym kwah ban wan phai biang sha kane ka jylla, katba ki 15 ngut pat ki kwah ban wan phai noh.
Ka Myntri ka la kam ruh ba ki kmie ki kpa jong kitei ki khynah ha ka jingiakynduh bad ki bor sorkar ki la pynpaw ba kim kwah ba ki khun jong ki kin wan phai noh, hynrei ba kin bteng ia ka jingpule jong ki ha katei ka jylla.
La ong ba ki khynnah kiba don ha Tamilnadu kim dei tang marwei na kawei ka longing, hynrei ki don kiba don ne laingut na kawei ka ing bad ha shuwa jong ki ruh ki la don ki hyynmen ki para jong ki kiba don ha katei ka jylla.
La lap ia kitei ki 20 ngut ki khynnah kiba hapoh ka rta kaba 12 snem da ka  District Colector, Krishnagiri,Tamilnadu na ka Hostel kaba ki sah bad katei ka tnad treikam ka sorkar Tamilnadu ka la pyntip noh sha ka sorkar Meghalaya ha ka 27 tarik u Risaw, Hadien ba la ioh ia katei ka jingpyntip na ka sorkar Tamilnadu ha ka 30 tarik u Risaw ka sorkar jylla bran bran ka la phah ia lai ngut ki ophisar  jong ka sha Hosur,Tamilnadu.
Ha ka 31 tarik kitei ki ophisar ki la ia kynduh ia u Shrri.
Vincent Sunder Raj, Chairperson CWC Krishanagiri District bada u shri.
Praveen P Nair ,Sub Collector Hosur, Sub Division ka Krishangiri District bad kitei ki ophisar ka Tamilnadu, ki la pyntip ba katei ka jaka pule ba ki 20 ngut ki heprit, ka la leit rah ia katei ka kam sha ka Ing bishar ka Madras bad ka Ingbishar ka la pyntip ba ka jingtuklar ia katei ka kam la pynkynriah sha ka 5 tarik u Naiwieng.
Ter-ter na kawei ka sngi sha kawei pat, la pynjlan  ia ka sngi pynlong ia ka Hearing ka Court bad khadduh katei ka kam ka la neh haduh kumba shibnai tam ha kti ka Ing Bishar bad ki lai ngut ki ophisar sorkar ki la wan phai ing thylli khlem ioh wanrah ia kitei ki 20 ngut ki heprit bad ka tarik ba khadduh ba ka sorkar ka la ioh ba ka Ing Bishar Madras kan pynlong ia ka jingbishar, ha ka 2 tarik  u kyllalyngkot.
Ka Deborah Marak, Myntri ka tnad Social Welfare ka la  iathuh ba mynta kitei ki 20 ngut ki dang don ha Narendra Nambikkia Natchathiram ka jaka sah ki khynnah kaba la rejistar hapoh ka Juvenile Justice ba la ithuh da ka sorkar Tamilnadu bad ki don ha ka met kaba koit kaba khiah, katkum ka jinglap ki doktor.
Katba ki dang sah ha  katei ka jaka ki dang bteng ruh ia ka jingpule jong ki ha kawei ka skul kaba la tip kum ka Swathy Matriculation School , Hosur, katkum ka hukum ka Ing Bishar ka Madras.
Ka Myntri ka la ong ruh ba marsien ioh ka hukum na ka Ing bishar ka Madras ban phah noh ia kitei ki khynnah sha kane ka jylla ka tnad kan phah mar-mar ia ki ophisar jong ka ban leit shimti ia ki.
Shillong,17 Nohprah:Ki sohkhliang b’la mong kin ym dam  da ka sur kaba sngewsih ong ki bahaing ki lai ngut kiba la shah pyniap ha Smit na ka daw ka jingiakynnoh Menshohnoh.
Haba ai ka jingkhublei ba kyrpang ia ki bor ka ain naduh ki pulit ki Majistor bad kiwei kiba la shimkhia halor ka jingshah pyniap ki ba ieid ba thoin jong ki, ki ba haing ha sem kitei ki lai ngut ba kynthup ia ka khun jong u Bah Yesly Mawthoh u rangbah ba la 70 tam eiei ka rta ka kong Ibajanai Nongdhar,  la ong ba kin ym kynran dien, hynrei kin iaid ia ka mo kutduma shakhmat kat kum ki kyndon  ka ain.
Kitei ki baha ing ha ing ha sem jong ki lai ngut kiba la shah pyniap ha ka 16 tarik u Nailar , kiba kynthup ia u Aiborlang Nongdhar, Ibajanai Nongdhar, Theilinda  Nongdhar ki la pynpaw iaka jingsngewsih kaba khraw halor ka jingduh noh jong ki ia ki lai ngut ki rangbah na ka ing ha kaba ki la iathuh ba kitei ki lai ngut ki rangbah ki dei ki nongkyrshan bad ki nongkyntu kynpham bad ki nongai buit ai bor  ia ka ing ka sem jong ki.
Kitei ki longing na ka kur Nongdhar ki la pynpaw ruh ka jingsngew, khamtam eh ba hadien ba ki lai ngut ki dkhot ka ing ka sem jong ki, ki la shah pyniap ki baha ing ha sem kim ioh wat tang ia ka met iap jong ki ban pyndep ia ka niam ka rukom, hynrei na Civil Hospital la leit ban thang sha ka jaka thang briew kaba don ha Mawbah.
Shuh shuh haba la kylli ia ka jaka sah shong jaka sah jong ki hadien ba la jia katei ka jingjia , ka kong Ibajanai ka la ong ba ka shong ka sah hi ha ka ing jong ki kaba don ha Wahing Syiem,Smit bad ka la iathuh ba ki shong ki sah hi kumba ju long baroh shi katta, khlem don kano kano ka jingpynthut na ka liang ka shnong bad ki nongshong shnong.
Haba la kylli pat hato ka la don ka jingiakren ia suk eiei bad ka shnong halor katei ka kam kaba la jia ha ka ing ka sem jong ki , ka kong Iba ka la ong ba haduh mynta ym pat don kano kano ka jingiakren ia suk na ka liang ka shnong bad ka shnong kam pat ju khot iakren ia ki, ka la ong ruh ba ka jingiasuk ka lah ban don hadien habud hynrei ‘ki sohkhliang b’la mong kin ym dam’ pynkut ka kong Ibajanai haba ia kren bad u Rupang hadien ba la wai ka jingialang kaba ki la pynlong mynta ka sngi  ha Shillong Press Club.
Kum ban shu pynkynmaw, ba ha ka 16 tarik u Nailar mynta u snem ka la don ka jingjia kaba sngew triem ha ka shnong smit , ka shnong kaba don kham pajih na Sor Shillong, ha kaba laingut ki mynsiem briew ki la duh ei tang na ka daw ka jingiakynnoh Menshohnoh ha kaba u paidbhur u la bom iap ia lai ngut ki rangbah kiba la tip kyrteng kum u Yesly Mawthoh, Besly Mawthoh bad u Lampynshai Nongdhar ha katei hi ka miet , bad kitei ki laingut ki dei kiba haing ha sem jong katei ka longing katba u Bah Yesly u dei u kpa jong ka kong Ibajanai Nongdhar.
Shillong,18 Nohprah:Ha ka 14 tarik mynta u bnai, ki khun samla ka bri u Hynniewtrep na ki ar tylli ki District ka East bad West Jaintia Hills , kiba la pynkha sa ia kawei ka sengbhalang kaba la suit la shor ha katei ka hi ka sngi.
La ai kyrteng ia katei ka seng ka ‘Jaintia Student Movement’ bad ka Motto katei ka seng ka dei-‘ Chirup Deilang U Tia Chaphrang’, la suit la shor ia ka ha ka shnong  Mookhep East Jaintia Hills District.
Ha kane ka sngi ba lehniam ia kane ka seng la don lang shibun ki riew rangbah khamtam na ka thain jong East Jaintia Hills, bad la iadon ryngkat ruh u MLA ka 6 khliehriat Constituency u  Ma Justine Dkhar.
Ha katei ka sngi haka jingialang ba la pyniaid da u General Secretary jong ka Jaintia Student Union Ma Arky Dhar, la pyni ia ki jingshad tynrai na ka seng khynroo khyllood jong ka shnong Pamrapaithlu ha ka jing ialam jong U President jong ka U Samla Shanbor Rymbai bada la ioh ruh ki jingshad na ki Khynnah skul Ka U.P School Mookhep bad ka jingshad na ki samla jong ka shnong Ummulong.
La ioh ruh ki  jingkren na U Rangbah Shnong jong ka Shnong Mookhep u  Ma D Siangshai, bad ha ka jingkren jong u, U la kit bok kit rwiang ia kane ka seng thymmai ba kan trei hok na ka bynta jingeh u paidbah, ym na ka bynta ka jingmyntoi shimet.
Kiwei pat kiba la ai jingkren ki long  U MLA jong ka 6 Khliehriat Constituency Ma Justine Dkhar, bad ha ka jing kren jong u, u la bet shibun ki symbai ha jing iadei bad ka jingiaid lynti jong kane ka seng na duh mynta shaphrang, “ ha ba seng ia ka no kano ka seng dei ban don ka jingthmu bad ka jingiatylli na ka bynta ban iatreilang ( teamwork), bad u ong ruh ka wei kaba don kam bha “ Ban trei hok".
U ong shuh shuh ai bor ai mynsiem (Admirer) khamtam ia ki khynnah skul ha kano kano ka skul.
Khadduh u la kitbok kitrwiang ia kane ka seng bad ha kajuh ka por u kyntu ban seng kum ka tnad na ka bynta ki samla kynthei.
Ha katei ka sngi u nongaibuit ai bor katei ka seng u Ma S.Pdang u la pynbam smai ia ki nongkitkam bad ki dkhot katei ka seng.
Kiba la shah pynbam smai ki kynthup ia U President Samla Deogratias Kyndait,  General Secretary Samla L Rymbai,Asst.Secy.
Veity Beranus  Dkhar, Publicity Secretary U Sambormi Lyngdoh, Asst.Publicity Secy P Shulai, Education Secretary U Roitre Dkhar , Asst Edu Secy  Phermison Dkhar, Sport Secretary U Tenniborn Phawa Asst.Sport Secy Saya Dkhar Socio & Cutural secretary Moita Chyrmang Asst.Socio & Cutural Secretary Roo Shylla Organising secretary U Tne Phawa Astt.
Dahun Lamare Discipline Secretary Deijuhi Siangshai Asst.Yooki Suchiang, Finacial secretary U  F.C Dkhar.
Ki dkhot jong ka Executive  Committee ki long Nehbiang Phawa , Tolly Ksoo, Jiedlang Sana , Meban Wahlang, Anthony Sumer, Emlang Dkhar, Phermison Dklhar Kitdorlang Mukhim , la pynbam smai ruh ia ki 70 ngut ki dkhot ka seng.
Hadien ka jing pynbam smai la ioh ka jingkren na U President jong ka seng JSM-CB.U la ong ka nongrim ba ka seng ka ieng ka long  na bynta ka jingeh jong ki paitbah ha baroh ka bri u Hynniewtrep hi.
U la ong ruh  “ Ka India ka ioh jinglaitluid na ka kti Dohlieh hynrei ngi pat mynta ngi la jan shah teh mraw ha ka kti ki dohiong ( U Dkhar)" bad u kyntu ia  ki dkhot baroh ki dei ban long kiba kloi ban iarap kylliang I wei ia iwei khlem dabuh da thew ia kano kano ka jing duna bakla.
Jowai, 18 Nohprah:Mynta ka sngi 18 tarik kaba dei ka sngi kynmaw burom ia u Myllung So So Tham ka sorkar kala ai da ka shuti kyrpang, hynrei ka jingbyndon kiprokram kyrpang bala pynkhreh da ka sorkar ha ki bynta ba pher bapherjong ki District Headquarter bad sha kiwei ki bynta, bun na kinongshong shnong kila ioh lad pynban ban pynkhuid ia ki shnong ki thawbad kala long ruh shi bynta na ka jingpynkhreh ia ka jingwan jong kaKhrismas bad ka snem thymmai.
Shillong, 18 Nohprah:Ka jingshah thngan bym buh por jong kito kiba pas ia ka eksamin kam DSC hapoh ka lama ka Association of Qualified Candidates, Grade-IV-2011, East Khasi Hills ka la iaid sha ka lai sngi ha kane ka sngi Balang.
Kane ka dei ka jingiakhih kaba lai sien ba la pynlong naduh ba ka sorkar ka la pynjlan ia ka por rung kam haduh ka 29 tarik Kyllalyngkot.
Shwa ia kane, ki dkhot ki la pynlong ruh ia ka jingiakhih da kaba shong bad shah thngan da kaba dawa na ka sorkar ba ka dei ban weng noh ia kito kiba shu thep beain ha ki tnad sorkar bad ha jaka jongki, ban thep ia kiba la pas da ka DSC.“Ngim dawa shuh ban weng ia kiba shut hung adhoc ne kontrak hynrei ngi dawa ba ka sorkar ka dei ban pynjlan ia ka por thungkam jong ngi haduh ba ka sorkar kan lah ban pynrung kam lut ia ngi baroh kiba pas ia ka eksamin", la u president ka seng u Bah T Mylliempdah.
U la ong ba kin bteng ia ka jingshah thngan khlem buh por haduh ba ka sorkar kan ai ia ka jubab.
U la iathuh ba don 110 ngut kiba dang ap ban ioh thungkam.
Haba iakren ia u  Deputy Commissioner ka East Khasi Hills  u Sanjay Goyal u la ong ba ka jingiakhih shah thngan khlem bud por jong kitei kiba pas ia ka DSC, kam long kaba dei.
“Kam don ka jingpynshisha ban pynlong ia ka jingiakhih haba ka por thungkam ka kut ha ka 29 tarik Kyllalyngkot,", la ong u Goyal.
U la ong ba na ka liang jongu, um lah ban ong ia ka jingdawa ban pynjlan ia ka por namar ba ia kane ka rai, la leh da ki bor ba kham halor.
Halor ka jingdawa ban weng noh ia kiba thung shipor, u DC u la ong ba u la pan jingshai na ki tnad sorkar bapher bapher halor kane.
“Hynrei baroh ki tnad sorkar ki la kynyait ba ki don ki kam bal ait.
Ngi dei ban sngewthuh ba ka District Selection Committee (DSC) ka dei tang ka tnad ban shu pyniaid eksam", la ong u Goyal.
Shillong, 18 Nohprah:Ia u Fairlock Ryng ksai, 26 bad u Banteipat Kharnari, 32 kiba la shah kem, najan ka Yalana Hotel, Laitumkhrah namar ba ki shoh ia ki nongshna ia ki ding pynthaba bad  ruh ia ki tiar pynthaba jong ka MTDF, la tian bishar bad  hukum ban set along ia ki haduh san sngi kynthih hapoh ka jingtohkit ki pulit.
Shillong,18 Nohprah:Ka Jaintia Student Union, JSU Sengkmie ka la byrngem ba da ka jingiakhih kan ai khublei snem thymmai ia ka sorkar lada jia ba kam lah ban pynioh ia ka laisen jong ka Blood Bank ha Jowai.
Ka JSU ka la pynpaw ba mynta la saw bnai ka sorkar kam lah ban pynurlong ia katei ka jingdawa ka seng.
Ka JSU kham mynshuwa ka la dawa na ka sorkar ba ka dei ban kyntiew kyrdan noh ia ka Civil Hospital Jowai kum ki Hospital kiba don ha ka nongbah ka jylla bad  ban shna thymmai katei ka hospital bad mynta ka jingpynpra ia ka Hospital kaba rim ka dang iaid shakmat katba ka seng ka la dawa ruh bay m tang ka jingpynpra  kaba donkam hynrei ka sorkar ka dei ban buh noh ia u mawnongrim na ka bynta ban tei thymmai ia katei ka Hospital.
Ka la dawa ruh ban pyntreikama noh ia ka Hospital kaba don ha Ialong bad ia katei ka jingdawa ka sorkar ka la pyndep.
Ha kaba iadei bada ka Blood bank ka JSU ka la iathuh ba watla ki nongtrei ki tiar ki tar bad ki jingdonkam ha katei ka jaka ki la biang lut hynrei kaba sah pat mynta ka long ka laisen bad dei namar ka laisen ba katei ka tnad sumar kam lah ban pyntreikam ia ka kam jong ka.
Ka seng ka ong ba na ka liang ka sorkar jylla ka la dep thung ia u Doctor, ki staffs nurse, ki Lab technicians, ki lab attendance bad kiwei ki wei bad ha ka jingleit jngoh jong ka ia katei ka Blood Bank ka la ia kynduh ia u doctor Nongbri I/c Blood Bank haka ba u la ong ban na ka liang ka jong u, u la dep ban pynbiang lut baroh ki jing don kam bala pan da ka tnad Drugs and Cosmetics bad kumjuh ruh ki tiar ki tar ki la biang lut naka bynta ban ioh ia kane ka license,Hynrei naka liang u Doctor, um pat lah ban pyntikna pat lano yn ioh iaka license ban ioh sdang iaka Blood Bank.
Haba pynpaw ia ka jingsngewkhia halor jingduh noh ia bun ki mynsiem namar ka jingbymlah ban ioh snam haba wan ka jingdonkam kyrkieh ka kyrwoh na u Finance Secretary JSU Samla H.Symblai, ka la dawa na ka sorkar ba ka dei ban pynioh noh ia katei ka laisen jong ka Blood Bank lym kumta ka seng kan pynlong da ki jingiakhih tang shu mih u snem thymmai.
New Delhi, 18 Nohprah:Mynta ka sngi, la mynjur ia ka ain pyrshah bamsap, ka Lokpal bad ka Lokayukta Bill, 2013, ha kaba la ioh ia ka jingmynjur jong ka iing dorbar Lok Sabbha.
Kham mynshwa, la mynjur, ia katei ka ain da ka Lok Sabbha, ha u snem 2011, hynrei la wan rah biang, namar ba la don ka jing pynkylla, ha shwa ban ioh ia ka jingmynjur jong ka Rajya Sabbha, ha ka sngi hat majai.
Ki seng Samajwadi Party bad ka Shiv Sena, ki mih noh shabar, ba ki pyrshah ia katei ka ain, katba na ka liang ka Congress, la kyrshan da U Vice President jongka, U  Rahul Gandhi bad ka nongialam jong ka liang pyrshah, ka  Sushma Swaraj.
U Anna Hazare, ula sangeh noh ia ka jingshah thngan jongu, kaba khyndai sngi kynthih, hadien ba ka Lok Sabbha, ka la mynjur ban pyntreikam ia katei ka ain.
U Hazare, uba 76snem ka rta, u ong ba tang katei ka ain hi kam biang, hynrei kaba donkam eh mynta, ka dei ban don ki kynhun, ki ban pyrman halor ka jinglong ka kam bamsap ha ki Jylla bapher bapher, ha kaba ula rai ban thaw ia ki kynhun bapher ha ki Jyla, ban peit pyrman bad ban tohkit halor kitei ki kam pyrshah bamsap.
Shillong, 18 Nohprah:Ki paidbah ba wan ha Sa-i-maka Park ha Sohra ki la ioh ban sakhi ia ka rukom shad kolshor kaba khampher na shnong Sohkynduh kaba hap ha Hima Sohra.
Mynta ka sngi kaba dei ka sngi iap jong u Myllung ba khraw ka ri u SosoTham, la pyni ia ka shad kiew iing thymmai jong ka shnong Sohkynduh ha ka Cherrepunjee Festival.
Ia kane ka tamasa ka Sohra la pynlong da ka ophis jong u SDO (Civil) Sohra ban pyni nam bad ban pynriewspah ia ka kolshor bad ka spah ba ka thain ka don.
Nalor ka shad kynjoh skain ka Sohkynduh, ka don ka jingiakop bam soh, ka jingiakop niah saikil, iakop phawar, iakop pule poitri, ialehkai point, bad ka jingiasiat khnam bad iasum khnam nalor kiwei.
Ym tang ia kine, la pyni bad la die ruh ia ki tiar bad ki jingbam ba la shna bad shet hi da ki briew na ka thain Sohra, kum ki wain, ka yiad um, ki jingshna kti, bad kiwei.
U sohniamtra na thain Mawphu, na Nongsteng la wanrah ha kane ka tamasa.
Ki sohniamtra ba thiang tam dei na kitei ka thain.
U SDO (civil) Bah CVD Diengdoh u la ong ba ka daw ba pynlong ia kane ka tamasa Cherrapunjee Festival 2013 ka long ban kyntiew ia ki jait jingbam ba pynmih na ka thain, ki soh ki pai, khamtam u sohniamtra na Mawphu bad Nongsteng, ka jingbam tynrai na thain Khadar Shnong, bad kawei ka long ban kyntiew ia ka Sohra kum ka nongmuna kaba u David Scott u la wan ban sah bad bun ki tiar ba la sahnam haduh mynta.
Kine ki long ban kyntiew ia ka kam jngohkai pyrthei, ia ka ioh ka kot bad ka kolshor jong ka thain, la ong u bah Diengdoh.
“Ia kine baroh dei ki paidbah ban long kiban don bynta na ka bynta ka jingmyntoi jongki hi", la ong u SDO (Civil).
Ia kane ka tamasa la plie da u parliamentary secretary Bah Kenedy C Khyriem ha ka por 2 baje janmiet watla la sdang naduh 9 baje mynstep, ba la don lang u chairman ka MTDC Bah David Nongrum (MLA), Bah Titos Chyne (MLA, ka Sohra), nalor ki heh ki hain.
Shillong,18 Nohprah:13 tylli ki longiing na ka shnong Patharkhmah kynthup ia u bah Elos Syiem, Livingstone Rani, Shondar Lyngdoh, Sarbarin Sangkli, Pyior Sangkli, CB Sangkli, Nai Makri, Pointries bad kiwei ki la leit ban ud ban nam sha u Bah Najim Kharmalki, u Sordar barim ka Patharkhmah, uba long ruh u Vice Chairman ka Western Ri Bhoi Development Council (WRBDC) ban iarap bynta jong ki namarba ka kyrteng  jong ki ba ka shnong ka la phah sha ka Jirang C&RD Block na ka bynta ban ioh ia ka skhim ing ba duk ka Indira Awas Yojana (IAY) ka la jah noh bad la pynkylla ia ka kyrteng sha kiwei pat ki briew.
U Bah Najim u la iathuh ba hadien ba kitei ki longing ki la wan ud wan nam ha u ma u bad kitei ki longing ki la leit sha ophis u BDO Jirang ban ia kren ia katei ka kam hynrei kaba sngewsih ka long ba u BDO um don hapoh katei ka ophis bad haba ki la pyrshang ban iakren bad u lyngbaka phone u la pyntip ba un ym don hapoh ophis namarba u hap ban pyndep ia kiwei pat ki kam bad um lah ban wan trei ha kine ki sngi.
Hadien ba kim ioh lad ban ia kynduh ia u BDO kitei ki longing ryngkat bad u Bah Najim ki la pyrshang ban kylli na ki nongtrei katei ka Block balei la pynduh noh ia ka kyrteng jong ki, bad ka jubab ba ki la ioh ka dei ba la pynkylla ia ka kyrteng jong ki da u BDO uba long u heh katei ka ophis ryngkat ka jingiangew jingmut lang bad ki nongmihkhmat katei ka thain.
Shuhshuh la ioh jingtip ruh ba kynthup ia ka Patharkhmah ki la don haduh 297 tylli ki longing ki ba la ngat ha katei ka apot ha kaba kim shym la ioh ia ka skhim ing baduk jong ki.
Kitei ki 297 tylli ki longing ki la byrngem ban leit tur sha ka ophis u BDO lada ki shah pyndduh noh iaka skhim ing ba duk kaba dei ka hok jong ki.
Shillong, 18 Nohprah:Mynta ka sngi, ki nongia lam ba ha khmat ka KSU bad kiwei ki sengbhalang, kim ioh ban wan pyndeng syntiew ha u mot u Myllung ka Jaitbynriew u Paieid Soso Tham.
Ka daw ka dei lehse namar ba ki dang shah thwet ha ka sorkar namar ka jingdon jongki hapdeng ka jingiakhih ban dawa pyntreikam ia ka Inner Line Permit (ILP) ha kane ka jylla.
Mynta ka sngi, ka dei ka lyngkhuh sngi iap 73 snem jong u Myllung Soso Tham bad bun ki dkhot sengbhalang ki la leit ban buh syntiew ha Phyllaw ha Soso Tham Auditrium.
U President barim ka KSU u Bah Samuel Jyrwa u la ong ba ka jingnoh synniang jong u Myllung Soso Tham sha ka jaitbynriew ka long bun ki lynti kum ha ka thoh ka tar, ka ktien ka thylliej kiba kyrsiew bad pynim ia ka jaitbynriew.
Hynrei u la ong ba bun ki nongialam jong ki sengbhalang ba khmat, kim lah ban wan ban pyndeng burom ia une u riew khraw jong ka jaitbynriew namar ba ki dang don hapdeng ka jingialehkai.
“U Myllung Soso Tham u la noh synniang da ki ktien, jingthoh, jong u sha ka jaitbynriew", la ong u Bah Samuel bad bynrap, ha kane ka snem ki nongialam ba hakhmat ki sengbhalang kim don namar ki don ha ka jingialeh, hynrei kampher ka jaitbyntiew ka don lang ban kyrshan ia ka jingialeh jongki.
“Ngi kynmaw ruh ia ki nongialam ki seng kiba don ha along, na ka bynta ka dawbah ka jaitbynriew", la ong u Bah Samuel bad bynrap, “ka kyntien jong u Soso Tham ki la ai mynsiem ia ngi naduh mynshwa, kum,“Sa shisien kin win ki maw, sa shisien kin win ki khlaw", “ngim dei ban long ki nongthohdieng jongno re jongre".
U la ong, “Ngi dei ki trai ri trai muluk ngim dei ban shah klun ne shah thom ha kiwei.
Ngin ieng ban iakhun ia ka jaitbynriew".
Shillong,3 Naitung:Ha kine ki sngi khamtam ba dei ka por shit la mih bun ki dukan die soh namar ka jingdawa jong ki soh na ka bynta u paidbah.
Hapdeng ka jingthnam jong ka iew diesoh ki la mih ruh bun ki jingartatien hapdeng u paidbah ba lehse ki dei ki soh kiba la shu pynih jubor da ki bor ki dawai stad ka juk mynta.
Ban pyntikna ia katei ka jingartatien hapdeng u paidbah u Rupang u la leit ban ia kynduh ia u District Holticulture Officer  ka tnad Horticulture ban wad jingtip ia ka jingdon kitei ki soh pynih jubor ha ka jylla.
U Bah C.D.K Ngor , DHO u la ong ba ki soh kiba shu pynih jubor ki dei ki ba wan poi na bar jylla namar ba hapoh jylla ym pat don kita ki tiar ban pynih jubor  kum kiwei pat ki jylla.
“ Hangne ha ka jylla jong ngi ngim pat don ia ka Riping Chamber" ong u Bah K.Ngor uba la iathuh ruh ba watla ym pat shym la pynmih ha ka jylla ia kum kita ki jingpynih jubor hynrei la pyrshang ban leh ia ki Test hapoh ka tnad ha kaba la leh tang da kaba pyndonkam da ka G-9, “Kaei kaba mih na ka jingpyndonkam ia ka G-9 ka long ba u soh u ih tang shapoh hynrei ka rong pat ka jyrngam kumba dang im bad kane ka dei namar ka jingbym don ka Riping Chamber" ban biang u DHO.U Bah CDK u la batai shuh shuh ba ki soh ki ba wan na bar kiba la pyndonkam Carbite ki dei ki ba wan na ki jylla kiba biang ka Riping Chamber ha kaba ym tang ba ki ih shapoh hynrei na jrong ruh ki stem hi kmur kmur.
Haba batai haduh katno ka jingkhlain jong kitei ki bor dawai u DHO u la ong ba kin ym lah hi ruh ban pyndonkam palat ia ka 4ppm namar ba tang katto katne por ki soh kin sa pyut lut, ha kaba u la batai bniah ba kane ka jingpynih jubor, u soh u bha tang da ki sngi bad hadien kata un sa pyut lut bad duh ei noh  lada ym lah ban pyniaid ha ka por ba biang.
Haba la kylli bniah hato la donkam ne em ha ka jylla ban don kum kita ki Riping Chamber , u bah K.Ngor u la ong kumba ka long mynta ym pat donkam ha kane ka jylla jong ngi namarba hangne ki briew ki hun ban leh da ki rukom tynrai la jong kum ka kait ban shu pdem da kaba sop ha byrni bad ki sohsaw ki ieh haduh ba kin da ih hi.
Ym tang na katei ka daw bym I donkam ban buh ia katei ka tiar pynih soh ha ka jylla , hynrei ka daw ka long ruh ba ka jingpynmih soh ha ka ne ka jylla ka dang duna shibun.
Shuh shuh haba la kylli pat hato la kitei ki soh pynih jubor ki don jingma ne-em ban bam u DHO ka tnad Holticulture u la ong ba kam don jingma eiei ban bam ia kitei ki soh kiba la shu pynih jubor.
Haba ia kren bad uwei u doktor u la ong ba ka jingbam ia u soh ba shu pynih jubor kam da don eh ki jingma hadien ba la sait bha ia u hynrei ka lah ban don jingktah pat suki suki.
Shillong, 3  Naitung:Ka Sor Shillong ka dei kawei na ki sor rit ka bym don shuh ki jaka kiba khot kum ki ‘Slum Area’.
Katkum ka jingtip ba la ioh na Urban Affairs ka sor Shillong ka don 23 tylli ki jaka kiba khot ki ‘slum area’.
Ha ka jingpynbna jong ka tnad Urban ha u snem 1991, napdeng kine ki jaka ba la khein ne pynhap kum ki slum la don ki jaka ba sah khambun da ki Khasi kynthup ka Wahingdoh, Malki, Wahthapbru, Riatsamthiah bad Umsohsun hynrei  bun ki dei kito kiba sah kham bun ki briew bym dei Khasi.
Hynrei hapoh kine ki shiphew snem, la lah ban pynkhuid plain ia ki bad ym don slum shuh ha sor Shillong.
La don haduh 23 tylli ki slum kiba kynthup ka (1) Naspatighari 1747 ki nongshongshnong bad 349 iing, (2) Qualapaty 2153 ngut, 431 iing, (3) Laitumkhrah (Harijan Colony-817 ngut, 163 iing, (4) Iew Polo-3358 ngut, 672 iing, (5) Jail Road-2955 ngut, 591 iing, (6) Sweeper Lane(South East Mawkhar)- 1250 ngut, 164 iing, (7) Ka bynta ka Laitumkhrah-3124 ngut, 520 iing, (8) Demseiniong-577 iing, 77 iing (9) Malki-9826 ngut, 1638 iing, (10) Madan Laban-5838 ngut, 1167 iing, (11) Riat Laban-4323 ngut, 720 iing, (12) Lumparing-7645 ngut, 1390 iing, (13) Lower Mawprem-7375 ngut, 1229 iing, (14) Upper Mawprem-3113 ngut, 518 iing, (15) Whingdoh-3221 ngut, 644 iing, (16) Barapathar-3145 ngut, 629 iing,  (17) Wahthapbru-1300 ngut, 236 iing, (18) Laban-7062 ngut, 1405 iing, (19) Bynta ka Lama Vila-250 ngut, 45 iing, (20) Bynta ka Riatsamthiah-450 ngut, 90 iing, (21) Bynta Umsohsun-500 ngut, 111 iing, (22) Jhalupara (cantonment)-3028 ngut, 505 iing, bad (23) Pynthorumkhrah-3750 ngut, 750 iing.
Ha ka jingiakren bad u Rupang  mynta ka sngi Balang, U Director ka Urban Affairs u BK Panda u la iathuh ba ka tnad Urban ka la dep pynkhuid baroh kine ki slum kiba don ha kylleng ka nongbah ka sor Shillong.
Ha ka master plan ka tnad Urban, ka jingmih slum ha ka nongbah Shillong ka dei namar ka jingwan tuid ki briew kiba nabar sha kane ka jaka, kiba sah kulmar khlem don ki lad ki kabu kiba biang ban sah ban shong ha kata ka jaka.
Ha ka dur map jong ka master plan 1991 ka tnad Urban, la don kumba 76,730 ngut ki briew kiba sah ha kitei ki 23 tylli ki jaka slum.
Katkum ka master plan kaba la pynkhreh ha kane ka sor Shillong, ka jingheh ka long 10.36 sq km kaba kdup naduh Laitkor shaduh Hynriewmer shaduh Nongpyiur shaduh Nongthliew sha Mawtawar, sha Madan Saisiej, Mawlong, Mawpdng, Mawshabuit, Tynring shaduh Umphyrnai-Mawlyngngad.
Katkum ka jingbatai, ki slum dei kito ki jaka ha kaba ym don lynti iaid ba bha, ki nala bym biang, bad kiwei ki jingdonkam paidbah.
Ki slum ki dei ruh ki jaka ki bym don ki bor jingshai (light), painkhana, shong khapngiah.
Ka jingbym biang ki lad jingpule, ki lad iohkam bad kiwei kiba ktah ia ka imlang sahlang.
Ka tnad kam sor ka jylla ka la pyntreikam ia ki skhim bapher bapher ban weng ia ki jingeh ha kine ki slum da kaba pyntreikam ia ki skhim pynroi sor.
Katkum ka jingong ki heh ka tnad Kam Pynroi sor, ha baroh kine ki dong kiba la jer  kum ki slum, la kylla dur lut namar ba la don ki nala, ki lynti iaid ba biang, ki kor um, ki lad pynroi bad kiwei kiwei ki jingdonkam jong ki paidbah.
Ha kine ki slum la pyntreikam da ki skhim kum ka Urban Basic Services Scheme, ka Nehru Rozgar Yojana ha kine ki jaka ban weng ia ki jingeh jong ki briew kiba sah ha slum.
Shillong, 3 Naitung:U MDC ka Laitkroh u Bah Carmel Sohtun ha kane ka sngi Hatmajai u la ai ia ka jingthoh sha u Lat ka jylla ban sa leit noh u Ranjit S Mooshahary ban ym pdiang satia ia ka Bill phiah constituency jong ka Khasi Hills Autonomous Districts (Constitution of District Council) (Amendment) Rules, 2013.
Ia kane ka Bill la thmu ban pas ha kane ka dorbar mang tyngka ka KHADC hynrei la buh shwa namar ba dang pan shwa ia ka jingmynjur na u Lat.
Ka dorbar kyrpang ban iakren ia kane bad ban pas la buh ba kan long ha ka 5 tarik Naitung.
Ka KHADC ka la thmu ban pynduh noh ia ka Laitkroh bad ban pynmih thymmai ia ka Umsning constityency.
Ha ka jingujor sha u Lat, u MDC ka Laitkroh u la kyntu ba un ym pdiang ban ai jingmynjur ia kane ka Bill kaba shu pas khlem da iaid katkum ki kyndon hynrei la shu leh khohreh.
U Bah Carmel u la ong ba la shu pdiang ia kane ka Bill khlem da iaid kumba dei ban leh ban pynlong jingbishar paidbah.
“Ngi pyrshah jur ia kane ka jingthmu ban pas ia kane ka Bill bad la kyntu ia u Lat ban sangeh shwa ban ai jingmynjur ia ka na ka bynta ka jingbit jingbiang jong ki paidbah", la ong u Bah Carmel.
Ha kajuh ka por, u Bah Carmel u la kyrpad ia u Mooshahary ba un  ba iakren bad u Lat thymmai ban sa wan shimti u KK Paul halor kane ka kam.
Shillong, 3 Naitung:Ka don ka jingthoh, kaba la phah da ka All North East Garo Law Promoters’ Association, kaba  ka ophis treikam jongka, ka dei ha Williamnagar, kaba la phah sha U Deputy Commissioner, West Garo Hills, Tura, ha kaba la phah kopi ruh sha ki dkhot ka iing dorbar Jylla, sha ki kotkhubor bad sha kiwei de ki nongialam sain hima sima, ha kaba la kynnoh, ba U Mukul Sangma, ula shu thok, na ka bynta ka jingioh Scheduled Tribe Certificate.
Ka jingthoh ka sdang, da ka jingong ba ki Garo, ki dei kiba shim jait na ka kmie bad la pyni, ba lada ka kmie dei ka jait Sangma bad u kpa dei u jait Marak, hynrei ki khun baroh kin dei ki jait Sangma.
Ha katei ka jingthoh, la pyni, ba ia U Mukul Sangma, myntri rangbah ka Jylla, la kha ha ka 20tarik Iaiong 1965 ha ka shnong Chengkompara jong ka West Garo Hills District, kaba dei ha ka Jylla Assam, ha katei ka por, ha kaba u kpa jongu, u dei U Binoy Bhusan Marak bad ka kmie jongu, ka Roshanara Begum.
Ula leit skul ha Government High School, Ampati bad ula pyndep ha u snem 1982 bad ka dei ha ka 23tarik Jylliew 1982, ba ula ioh ia ka sertiphiket, kaba pyni ia ka jaidbynriew jongu.
La ong shuh shuh, ba ka kmie jong U Mukul, kaba la khlad noh, ka dei ka Muslim, ha kaba ka kyrteng thep vote jongka, ha u snem 1983, ka pyni da katei ka kyrteng, ha kaba ka ai kyrteng ia u lok jongka, U Binoy Bhusan Marak, hynrei ha ka snem 2004, ka la ai kyrteng kmie noh, ia ka Roshanara Sangma.
Katei ka jingthoh ka ong shuh shuh, ba ka kmie U Mukul, kaba dei na Nagaon District jong ka Assam, kam iahap satia ia ki dustur jong ki Garo, lada dei jong ka jait Sangma lane jong ka jaitbynriew Garo bad kumta U Mukul, um lah ban kam ialade, ba u dei na ka jait Sangma lane na ka jaitbynriew Garo.
La kynnoh namarkata, ba ka jingshim sertiphiket jong U Mukul, ha u snem 1982, ka long kaba la buhrieh ia ki jingshisha.
Katei ka jingthoh, ka ong shuh shuh, ba na katei ka sertiphiket, ula ioh ia ka bhah jongu, kum u jaitbynriew riewlum Garo, ha ka bhah jong ka pule puthi bad kumjuh wat ha kaba u ialeh elekshon ruh, na Ampatigiri Constituency, kaba dei ka Constituency jong ki riewlum.
Katei ka jingthoh, kaba la soi da U Phillips C Marak, President All North East Indegeneous Law Promoters Association bad U Raju G Momin Secretery jong katei ka seng, ka dawa namarkata ia U DC, ba un pyndam noh ia katei ka sertiphiket jait Sangma jong U Mukul, hynrei, lada la ailad ha katei ka dur, kumta kiwei pat ki bar jylla ne kiwei ki jaitbynriew, kin shim kabu nangne shakhmat,  da kaba shim nuksa ia kaba la leh da U Mukul Sangma.
Shillong, 3 Naitung:Ka myntri kam pohiing ka jylla ka Kong Roshan Warjri, kam pat tip ba ka la jingthoh khanasamari ne pynrung kyrteng ia ki nongshong shnong baroh kaba khot ka National Population Registration (NPR) ka la iaid la katto katne bnai ha kane ka jylla.
Ia kane la iathuh da u president ka KSU u samla Daniel Khyriem haba iakren sha ki nongthoh hadien ba la iakynduh ia ka myntri ha kane ka sngi Balang.
“Ka myntri kam pohiing kam pat tip ia kane bad ka la ong ba kan wad jingtip shwa na ka tnad", la ong u president ka KSU bad bynrap ba ka la kular ruh ba kan tuklar ban phah sangeh shwa ia kane ka jingthoh khanasumari ne ka National Population Register Biometric Enrollment Plan kaba dei kumjuh kum ka aadhar ne ka jingpynrung kyrteng da ka Aadhar",ne ka Unique Identity Number (UIN).
U samla Daniel u la ong ba ka KSU ka pyrshah ia ka jingthoh khanasumari UIN namar ba kam sngew shngain ia ka jinglong thikna ki briew kiba sah ha kane ka jylla bad shwa ban leh ia kane, dei ban pynthikna shwa ia ki la ki dei ki nongshong ba shisha ka jylla ne kiba shu wan poi naei naei.
“Ngi dawa ban pynsangeh shwa ia kane ka jingthoh khanasumari, bad dei ban pynlong shwa ia ka jingbishar bniah ia ki kot ki sla ia ki briew shwa ban pynrung kyrteng", la ong u president ka KSU bad bynrap ba ka jingshu pynrung kyrteng pathar khlem bishar bniah ia ki sakhi satar, kan ai lad ia ki briew kiba shu wan na Assam, na Bangladesh ban ioh rung kyrteng kum ki nongshong shong ka jylla.
Lah ban kdew ba ia kane ka jingthoh khanasumari NPR biometric la sdang na iing u Lat mynshem bnai da ka tnad Census Department.
Ka National Population Register ka dei ka jingpynrung kyrteng ia ki nongshong shnong ka ri shi bynta na ka jingthmu ka sorkar ban wanrah ia ka jingshngain ia ka ri bad ki nongshong shnong.
Kan iarap ruh ia ka sorkar ban thaw ia ki plan bad ki jingthmu na ka bynta ka jingmyntoi ki paidbah bad ban wanrah kaba jop.
Kumba ju long, ki nongshong shnong kin ioh ia ka “Aadhar", ne Unique Identity Number.
Shillong, 4 Naitung:Ka Nongkrem kala pynliem ia ka Umpling da 2-0 kol ha ka jingiakhun jong ka 1st Division ba la pyniaid da ka Shillong Sports  Association mynne ka sngi ha JN Sports Complex.
U Teilang Kharumnuid u la thep shi kol ha ka 21minit bad  haka 38 minit u la thep biang.
Ha kane ka jingialehkai la sakhi ia la jingshah beh jong u wei u nongialehkai jong ka Umpling u Richard Pajuh hadien ba u la ioh pdiang ar tylli ki yellow card ha ka minit kaba 31 bad 71minit.
Kane ka jingioh red card jong u kala pyntlot ia ka kynhun ialehkai jong u.
Hynrei watla ka jingshah beh ka jong u na madan lehkai  ka Nongkrem kam shym la lah ban thep ha ka kylla miet.
Kane ka kdew ba ha ka kylla miet  ka jingialehkai hapdeng kine ki ar kynhun ka long kaba iakhaid.
La pyllait ia baroh 18 ngut ki dkhot ba shah kemNongpoh, 03 Naitung:Hadien ba la mih ki jingdawa na ka Ri-Bhoi Youth Federation (RBYF), ia ka sorkar jylla ba kan pyllait noh ia ki dkhot ba la shah kem jong katei ka seng, halor ka jingkynnoh ba ki la leit ban khang tala be-aiñ ia ka jaka trei ka MUDA, Byrnihat Unit ha ka 1 tarik Naitung, 2013, mynta  ka sngi ka ïingkashari jong ka Ri-Bhoi District ka la pyllait jamin noh ia kitei ki dkhot ba shah kem jong ka RBYF ha Nongpoh.
Watla kitei ki dkhot ba la shah kem ki la lait noh na ka kti jong ka aiñ, hynrei la ioh jingtip pat ba ka aiñ ka dang thwet haduh mynta ia u Bah Banbuhai Makdoh, President kane ka seng, namar katei ka kam khang tala, ha kaba u la long u nongialam ia ki dkhot ban leit khang tala ia katei ka ophis ha Byrnihat, ha kane ka sngi Nyngkong.
Kumta na ka liang ka Executive Committee jong ka seng, hynne ka janmiet ka la shim ia ka rai jong ka ha ka jingialang ba kyrkieh ba la pynlong ha Nongpoh, ha kaba ka seng baroh kawei ka la rai ba kane ka ishu kan iaid beit kumba la iakren naduh kaba sdang, kata ba ka sorkar ka dei ban thung kam beit ia ki ar ngut ki Longkmie kiba la shah beh kam noh na katei ka tnat treikam sorkar ha Byrnihat.
Ia kane ka jingshim rai jong ka RBYF, la ialam da u Bah B.P Thangkhiew, Vice President ka seng, uba la bynrap ruh ia kane kajuh ka phang ba lada ka sorkar kam lah ban thung kam kumba ka seng haduh mynta kam pat pyndam ia kane ka jingdawa, ka la bha ba ka sorkar kan khangdam noh ia katei ka ophis treikam ka MUDA ha Byrnihat, kaba ym don jingmyntoi ban buh ia ka, katba ia ki trai muluk kiba dei na katei ka thaiñ kam lah ban ai kam, hynrei ka la beh noh pynban ia ki.
Ka seng ka la dawa ruh na ki bor ka MUDA ba ka dei ban weng noh ruh ia ka ejehar (F.I.R) ba la ujor ha ki pulit pyrshah ia u President ka seng, u Bah Banbuhai Makdoh bad sangeh noh ruh ia ka jingkthong ia kiwei ki dkhot ka seng da ki pulit, u la bynrap.
U Bah Thangkhiew u la ong shuh shuh ba ka seng ka la dawa ruh ba lada ia ka ejehar ba la ujor sha ki pulit, na ka liang katei ka tnat sorkar kam weng noh bad ba ki pulit ki ioh ban kem ia u Nongialam jong ki, na ka liang ka seng kam banse ban pynlong da kiwei pat ki lad jingiakhih ha ka sngi ba bud, ia kiba yn pynbna da ka seng.
Halor ka jingkylli na ka liang ki nongthoh khubor, u Bah Thangkhiew u la jubab ba lada ka sorkar kam lah ban khangdam noh ia katei ka MUDA kumba la pynlong ia ka jingiakhih, kat haduh ban da shah kem ki dkhot ka seng, na ka liang ka seng kan ieng beit ha kajuh ka nongrim, kata ban shim pat da kiwei ki lad ki lynti pyrshah ia ka jingdon khlem nongrim kateiHa kajuh ka por, ka RBYF kam lah khlem da pynpaw ia ka jingsngewnguh ia kiwei pat ki paralok seng bhalang, ba kynthup ia ka Khasi Students’ Union (KSU), North Khasi Hills District, ka Federation of Khasi Jaintia & Garo People (FKJGP), North Khasi Hills District, kiba la kyrshan lem ia kane ka ishu MUDA kaba la ktah ia ka ri bad ka jaidbynriew, tang namar ka jinglehshiliang khmat katei ka tnat sorkar ban beh kam ia ki briew ka thaiñ Byrnihat.
U Bah Thangkhiew, u la ong ruh ba ka jingsngewnguh ka leit sha u President  ka KSU, NKHD, u Samla Ferdynald Kharkamni, u President ka FKJGP, NKHD, uBah Eddie G Kharbani, kiba la bthah lem ia ki dkhot jong ki ban ai jingiarap ha ka por ba donkam kyrkieh eh.
Ka seng kam lah ruh khlem da sngewnguh ia kitei ki ar tylli ki seng kiba la kyrshan ruh ban pynkhlaiñ ia kane ka ishu, namar ka jingleh beiñ ki bor ba dei peit ia katei ka MUDA.Ha kawei pat ka liang, ka seng kam lah khlem da ai khublei lang ruh ia u Bah Rocky Kylla, Chairman ka Umsning Town Durbar, uba long ruh u Pesident barim ka RBYF, Umsning Circle, u Bah Angelius Sun, Rangbah Shnong ka Umsaw Nongkharai, uba long ruh u Sports Secretary barim ka RBYF, u Bah C.L Masharing, President barim ka RBYF, u Bah Sosthenes Sohtun, President barim ka RBYF Byrnihat Circle bad kiwei, kiba la kloi ban ai jingiarap lem ha kane ka jingjia shah kem jong kitei ki dkhot ka RBYF, la ong u Bah B.P Thangkhiew.
Khliehriat, 4 Naitung: Ka seng Federaion of Khasi Jaintia &Garo People(FKJGP)Bataw Unit  hadien ba ka la ioh ka jingujor na ki paidbah nongshnong jong ka shong Bataw te ka seng ha ka 3tarik Naitung 2013 ka la leit jurip ia ka rukon man rukom long jong ki post  ding ilektrik kiba don hapoh Shnong Bataw.
Te ha kane ka jingleit jurip ka seng ka la lap shisha ba bun ki nar  ilektrik ki la bam sarang la kum ban dkut noh te ka seng ka la iohi ba kum kita ki post ding  ilektrik ki lah ban ieng dei tang da ka jingkyrshan jong ki dieng ba la iap la pynpaw u Bah Mathew Pajat,Vice President jong ka seng.
Bad ruh lalap shuh shuh ba ka tnad bording ka thurmur bha ia ka rukom thung ia ki post ding ilektrik, ka seng ka la sakhi ha kaba ki don katto katne tylli ki post ding ilektrik kiba kane ka tnad ka thung  marsyndah bad ka ing  shong jong ki briew,te kane ka ap ka jingma kaba khraw ia kum kitei ki long ing,ong une u nongialamjong ka FKJGP.Te haba ia kren bad kawei ka longkmie kaba ym kwah ban pynpaw kyrteng ha kaba u don u nar ilektrik,  marsyndah bad ka ing jong ka,ha ka juh ka por  ba uta u post  ding ilektrik  la pynkyrshan lane pyndait ha ka kynroh ing shong jong ka,kane ka longkmie ka ong ba ka ing  jong ka ka la don shwa lypa ban ia utei u post ding ilektrik lait noh ka kamra sum kaba  pynmih hadien,te katei ka kamra sum ka dei ban long beit ha ka jaka ba kyrshan ia  u nar ilektrik.
Te na ka liang jong ka seng ka dap da ka jingsngewkhia ka ba jur ha ka jingiadei bad kane ka rukom long rukom man jong ki post  ding ilektrik hapoh Shnong Bataw kaba long ka jingma kaba khraw ia kito ki long ing kiba ki post ding ilektrik  kiba don marsyndah bad ka ing  jong ki bad ruh ia ki nongshnong hi baroh kawei la pynpaw bynniaw u Bah Pajat lyngba ka kyrwoh khubor.
Ka seng ka ong shuh shuh haba ia kren bad u Rangbah Shnong jong ka Shnong Bataw,Ma Bilis Pyrtuh u pynpaw ba na ka liang jong ka Shnong ruh ka bynniaw ia ka rukom long rukom long jong ki nar ilektrik hapoh Shnong jong ngi,te na ka liang jong ka Shnong ruh ka kyntu jur ia ka tnad bor ding(MeECL) ban shimkhia halor kane khnang ban ym jia ei ei kaba snewsih ia ki paid nongshong Shnong la ong Ma Pyrtuh.
Kumta na ka liang ong ka seng kan sa leit kynduh ia ki bor badei ban peit ban shimkhia kloi kloi ban pynkynriah ia ki nar ilektrik kiba don marsyndah bad ka ing briew  bad ban bujli ia kito ki nar  ilektrik kiba la bam sarang khnang ban nym jia kano kano ka jing jia kaba sngewsih kumba jia sha kiwei pat k jaka la bynrap  biangkhamtam kum  ha kane ka por lyiur ba jur u slap bad ka lyer la pynpaw une u nongialam.
Shillong,4 Naitung:Mynta ka sngi haba kren sha ki nongthoh khubor , ki Nonghikai kolej hapoh ka lama jong ka Meghalaya College Teacher association (MCTA) ki la pynpaw ia ka jingkmen halor ka jingkular u Dr.Mukul Sangma Myntri Rangbah ka jylla ban pyllait noh shen ia ka arrear ba 80 na ka shispah jong ki kaba la sahteng.
Haba pynpaw ia ka jingkmen ki nonghikai kolej ki la ong ba ki don ka jingkyrmen ba skhem ban ioh ia katei ka kolej da kaba ong ruh ba u Mukul u dei u briew uba leh shisien ba la kren.
Ki la ong ruh ba kane ka dei ka sien ba nyngkong ba u Mukul un kular ia ki nonghikai.
Ki nonghiakai kolej ki la iathuh ba ki la ia kynduh ia u Mukul ha kamra treikam jong u ha ka 5 tarik u Iaiong bad ha katei ka jingiakynduh u la kular ban leh eiei hapoh u bnai Jylliew ha kaba u la khot biang ia ki ban ia kren mynhynnin ka sngi ryngkat ki jingkular kiba skhem ban pynurlong noh ban pynioh ia ka tuloop jong ki.
Na ka por sha ka por ki ba bat ia ka bor bad ki bor bahalor bunsien h kim ju kyrngah ia kaei kaba ki nongdawa ki ju dawa  ha ki bad ka jubab jong ki ka long beit ka jingkular ban pyndep, hynrei haba la buh jingkylli ia kane hakhmat jong ki nonghikai kolej hadien ba ki la pynpaw ba ki la long kiba tikna ban ioh noh ia ka Arrear, ba hato ki la long shispah na ka shisoah ban ioh ia katei ka Arrear baroh , ka jubab kaba mih na ki ka long ba kin hap ban buddien artad.
Shillong, 4 Naitung:Ka Pyndenmawbah Sports& Culture Association ka la plie pyrda ia ka 6th Invitation Football Tournament ha ka 2 tarik u naitung 2013 ha shnong Pyndenmawbah.
Ia kane ka phutol, la plie da u MDC jong kane thain u Bah  LG Nongsiej uba long u kongsan ha kane ka sngi.
Haba kren ha kane ka sngi plie u Bah LG Nongsiej u la iaroh ia ka Pyndenmawbah Sports & Cultural Association kaba la lah ban pynlong ia kane ka jingialehkai.
Ka jing pynlong  jong kane ka seng ia ka jingialehkai football kala plie lad plie lynti la ki khynnah samla ha ki shnong bapher bapher kiba hap hapoh jong ka thain Byrki bad ki shnong ba mar jan.
Ula ong ruh ba watla hapdeng bun ki jingeh ba ka seng ka iakynduh ban pynlong ia kum kine ki jingialehkai  hynrei ka seng kam shym la kynran dien satia ban kyntiew ia ki kam ialehkai ha kane ka thain.
Na ka liang jong u , u la kular ban ia trei lang bad kane ka seng ym tang ban kyntiew ia ka kam ialehkai hynrei  ha kaba iadei bad ki kam pynroi pynpar ruh.
Ha katei ka sngi plie ka la don ka jingialehkai hapdeng ka Mawjarian SC bad ka Byrki SC ha kaba ka jingiakhun hapdeng kine ki ar kynhun ka la long kaba iakhaid ha kaba ym don ba lah ban thep bad ha kajuh ka sngi  kala don ruh ka jingiakhun hapdeng ka Mawthar SC pyrshah ia ka Mawkhmahtyngkoh ha kaba ka Mawthar SC ka la  lah ban pynliem ia ka Mawkhmahtyrkoh da 2-1.
Ha katei ka sngi plie la iadon ryngkat lang u Sordar jong  ka shnong Pyndenmawbah, uBah S.Wanniang,Sordar jong ka shnong Mawkhmahtyngkoh, u Bah Ismelroy Kharbani bad ki nongkitkam jong ka seng.
Nongpoh, 04 Naitung:Kan long ka jinglehraiñ ia ka tnat ka Koit ka Khiah jong ka jylla ha kaba ki nala um jong kawei na ki jaka sumar nongpang ka la pyndap da ki jaboh jabaiñ bad ha ka jaka tong um ruh ki ksew ki la bunkam ban wad bam na ki jingbam ba la bret kai da ki briew harud jong ka, namar ka jingbym shimkhia ki nongtrei bad ki nongpeit ia katei ka jaka sumar pang, la kynnoh ka HNYF, Umsning Circle.
Ka Umsning CHC ka la long kawei na ki jaka sumar pang kaba la paw bha ha Ri-Bhoi District, hynrei ka long pat kawei na ki jaka sumar pang kaba isaitmet tam, hadien ba la lap ia ki rud bad ki shakiar jong ka hynne ka sngi, ba la leit ban jurip da ka HNYF, Umsning Circle, hapoh ka jingialam u Samla B Umbah, President.
Ha kaba iadei bad kane, na ka liang ka ka HNYF ka la pynpaw ia ka jingsngewkhia kaba jur halor ka jingjyrsieh ka jaboh jabaiñ ha kat katei ka CHC, ha kaba ka seng ruh hadien ba ka la ioh ia ki jingujor na ka por sha ka por na ki paidbah, kam banse ban leit jurip hynne ka sngi bad shem ruh ba ka jingujor ka long kaba shisha bad kaba la isaitmet ruh ia ki briew kiba wan nabar ban leit peit nongpang ne shim dawai, haba ki lap ia kitei ki jingjaboh ba lah palat.
U Samla B Umbah, kum u President ka Umsning Circle, u la ong ba na ka liang ka seng ka la pyrshang ban kynduh ia ka doktor incharge, hynrei ka don ki kam ban leit shabar, kumta ki dkhot ka seng kim shym la lah pat ban iakren halor kane ka jingeh kane ka CHC.U Samla Umbah, u la ong ruh ba lada ka tnat ka Koit ka Khiah kam don u briew ban long u nongpynkhuid ia kitei ki jaboh jabaiñ, ka la bha ban pan noh kyrpang na ka DSC Ri-Bhoi District ban khot nongthep kam, khnang ba un lah ban trei bha ia katei ka kam ban pynkhuid ia ki rud bad ki nala um jong katei ka CHC.Hynrei lada ka tnat ka Koit ka Khiah ka don ia u briew ba pura ban trei na ka bynta katei ka kam, kita kiba la don ban trei, ki dei ban shimkhia ban pynkhuid, ym pat ban shu leit shin tang ia ka bainong mar ia kut bnai, la ong u Samla B Umbah.
Kumjuh ruh ka seng ka kyntu lang ruh ia ki nongpang ba kin sngewbha ban long kiba sumar khuid ia katei ka jaka sumar pang, da kaba kin iatreilang bad ki bor ka Hospital, ban wanrah ia ka khuid ka suba ha baroh kawei ka jaka jong katei ka CHC, u la ong.
Shillong, 4 Naitung:Ka Joint Director ka Health Services  ba peit ia ka Shillong Civil Hospital ka la rai ban thung pynskhem ia 49 ngut ki nongtrei kiba shu thung shipor, kaba long ka jingpynkhein ia ka kyndon thungkam jong ka sorkar.
“Ka rai jong ka Joint Director ka Health Services ban pynskhem ia ki nongtrei ba shu thung shi por ka long pyrshah ia ka ain jong ka sorkar" la ong u vice president  ka Association of Qualified Candidates, Grade IV-2011, East Khasi Hills u Bah Badon Pyrtuh.
Katkum ka kyndon jong ka District Selection Committee (DSC) kumba la pynkylla ha u Iaiong 1994 , u Bah Pyrtuh u la ong ba ka jingthung beit ia ki kam kiba hapoh DSC dei ban leh katkum ka kyndon jong ka DSC haba don kano kano ka kam kaba lait.
‘Lada kano kano ka DSC kam lah ban leh kumta, lah ban leh kumta ha ka jingdonkam kyrkieh ban thung tang shipor ne Adhoc da kaba ioh ia ka jingmynjur ka cabinet lyngba ka Personnel and Administrative Reforms (B) department" la ong u Bah Pyrtuh  haba shim ia ki kyndon jong ka DSC.U la ong ba baroh ki nongtrei ba shu thung adhoc ki dei ban pynduh noh hadien ba la ioh ia ki briew kiba la pas na ka DSC.U Vice President ka seng u la ong ruh ba ki tip ia kane ka jingthung kam ia ki 49 ngut ki nongtrei na ka DSC jong ka East Khasi Hills.
Katkum ka shithi jong ka Joint Director sha secretary ka DSC ha ka 28 tarik Jylliew, u la ong ba ka Joint director  ka la pynbiang ia ki kyrteng jong ki 49 ngut ki nongtrei ba shipor  kiba la pynskhem syndon khlem da pyntip sha ka DSC.“Ka Joint director ka la ong ia ka DSC ban phah ia kito ki samla kiba pas ia ka DSC tang lai tylli ki kam ba lait ha Shillong Civil Hospital," la ong u Bah Pyrtuh.
Katkum ka jingtip ba la ioh da ka RTI na ka hospital ha u Jylliew ba la dep mynshem snem, ka Joint director ka la pynskhem ia ki nongtrei naduh ba ki wan trei.
U Bah Pyrtuh u la ong ba katkum ka RTI, la don uwei uba shah thung kum u attendant ha radio therapy uba la pynskhem naduh u Jylliew 6 tarik, 2007.
“Napdeng ki 49 ngut ki nongtrei, bun na ki la pynskhem hapoh ar ne lai snem hadien ba ki trei kaba long beain"  la ong u Bah Pyrtuh.
Haba dawa ba dei ban pynduh noh ia kine ki 49 ngut kiba shut hung, u Bah Pyrtuh u la ong ba ka Joint director ka dei ban thung ia ki samla kiba pas ia ka ekamin na ka DSC.U la ong ba napdeng ki 209 ngut kiba pas kim pat ioh thung kam, kumba 50 ngut la dep thep kam haduh mynta.
Nongpoh, 04 Naitung:Ka Ri-Bhoi Youth Federation (RBYF), ka la rai tyngeh syndon hynne ka sngi, halor ka ishu MUDA, Ri-Bhoi District, kaba don ha Byrnihat, kaba la weng kam noh ia ki ar ngut ki Longkmie, ba kynthup ia ka Kong Hundalin Warjri bad ka Kong Subita Lapang bad ka jingujor ejehar (FIR) pyrshah ia u Bah Banbuhai Makdoh kaba haduh mynta ka MUDA kam pat weng satia.
Haba la ioh ban iakren mynta ka miet hapdeng ki nongthoh khubor ka District bad u Bah Suker Mawroh, Chief Organising Secretary ka RBYF, une u nongialam u la ong ba ka seng ha ka Central Exective Committee jong ka, ba la pynlong mynta ka  janmiet, ka la rai ban ai por ia ka sorkar ba ka dei ban thungkam noh ia kitei ki ar ngut ki Longkmie ba la shah beh kam hapoh ka sngi ba ar, kata ha ka 9 tarik Naitung jong ka taiew ban wan.
Ha kajuh ka por, u Bah Suker u la ong ruh ba ka seng ka dawa ruh ia ka MUDA ba ka dei ban weng noh ia ka ejehar, ba la ujor ha ki pulit pyrshah ia u President jong ka seng, u Bah Banbuhai Makdoh bad ba ka seng ka ap ruh ia ka jubab halor kane hapoh katei kajuh ka sngi ba ar, lym kumta ka seng ka la long kaba la pynkhreh ban pynlong da ki jingiakhih, lada ym lah ban weng noh ia katei ka ejehar pyrshah ia u nongialam ba hakhliehduh ka seng.
Kawei ruh ba ka seng ka la dep ong ka long, ba lada ia katei ka ejehar ym shym la weng noh da ka MUDA bad ba ia u Bah Banbuhai  Makdoh kum u nongialam ka seng u la shah kem noh ha ki pulit, na ka liang ka seng kam banse ban khot mardor ia ka jingiakhih kaba yn pynbna ha ka sngi babud.
Halor ka jingkylli, u Bah Suker u la ong ruh ba ka seng kan pynbna pat da ki prokram iakhih, lada ym thung noh ia kitei ki Longkmie ha katei ka tnat MUDA bad lada ym ioh ia ka jubab ba la weng noh ia ka ejehar ba la ujor pyrshah ia u President, na ka liang ka seng kan pynbna da ki jingiakhih ha ka Sngi Palei, kata ha ka 11 tarik Naitung ban pyrshah ia ka jingleh ka sorkar, ka bym shym la sngew la sngap bad pynurlong ia ki jingdawa jong ka seng.
Shillong, 4 Naitung:Ka UDP ka dawa na ka  Election Commission of India (ECI)  ban sangeh noh ban pyndonkam da ki mashin Electronic Voting Machines (EVMs) ha kano kano ka elekshon ha kane ka jylla.
“Ki jinglong artatien la mih ha ki paidbah ia ka jingtreikam bym biang ki mashin EVM.Wat ha kane ka elekshon MLA ba dang shu dep, la don ki jingjia ba la iathuh ba ki mashin EVM ki thut" la ong u working president ka UDP u Bah Paul Lyngdoh haba kren sha ki nongthoh khubor hynne ka sngi Palei.
Haba kdew ia ki nuksa, u la ong ha Madanriting ‘G’ polling station kaba hap ha Nongkrem constituency, ki vote ba la thep ym lah ban niew namar ba ki mashin  EVM ka la thut.
“U kyrtong ka Congress Nongkrem constituency uba shah rem ha u kyrtong ka HPSPD, u Bah Lambor Malngiang u la ujor da ka mukotduma halor ka jingthut ka jingtreikam ki mashin EVM" la ong u Bah Paul.
U la ong ba ka long ka jingshisha ba ki mashin EVM kim long kiba biang ban pynlong ia ka jingthep vote.
“Namarkata, ngam sngew artatien ba kan don kano kano ka nia ban dang bteng ban pyndonkam ia ki mashin EVM namar ba ki nongthep vote kim don ka jingshaniah ia ki mashin" la ong u working president ka UDP.U bah Paul u la ong ba ka Election Commission ka dei ban pyndonkam da ka rukom thep vote kaba mynshwa da ki kot.
“Ka jingpynlong ia ka elekshon kan long kaba shah rem lada ki paidbah kim ngeit ia ka rukom pyniaid elekshon.
Ka jingthep vote da ki kot ne ballot papr kumba leh mynshwa ka dei ka kaba biang eh ha kaba ki paidbah baroh ki shaniah namar ba ki iohi bad ki tip iano ki jied.
Ha ki mashin EVMs, ki paidbah kim thikna shano ka vote ka leit hadien ba la khnoit  ia u budam ka mashin", u la ong u Bah Paul.
Ha kajuh ka por, u working president ka UDP u la iathuh ba la dep aiti ia ka dorkhas sha ka EC halor kane ka bynta mynshem bnai.
U la ong ba ka seng kan leit ban buddien ia kane ka kam lem bad kiwei ki seng sain pyrthei ban pynduh noh ia ka jingpyndonkam ia ki mashin EVM.Shillong, 4 Naitung:Ka KSU South West Khasi bad Langkynma unit ka la pynbna da ka pakhang iaid ia ki trok dewiong ha ka thain Ranikor-Nongjri jong ka South West Khasi Hills naduh ka 10 tarik Naitung.
Haba kren mynta ka sngi bad u President ka KSU Langkynma u Bah Ioanis Hashah, u la ong ba ka seng KSU ka la shim ia kane ka rai hadien ba ka kular u myntri ka tnad PWD kam shym la poi shaei shaei wat hadien ba la ap slem bha.
“Ngim donkam shuh ban iakren ia u minister namar ba u la thok khlem bat ia ka jingkular", la ong  u Bah Ioanis.
U la iathuh ba ka seng ka la  ap lai bnai saw bnai ia ka jingkular jong u myntri ban siang maw shwa ia ki jaka ba sniew palat jong ka surok, hynrei ka jingkular jongu ka long kamkai.
“ngim banse ban snim ia kane ka rai ban khang pyrshah ia ki trok ban iaid sha katei ka surok Ranikor-Nongjri" u la ong u Bah Ioanis bad bynrap ba yn pynlait tang ia ki kali rit bad ki kali heh ba kit jingbam ia ki bad ki mar jong ki paidbah.
U la ong ba ha ka por ba ka seng ka iakynduh ia u myntri ka PWD u Bah Sniawbhalang Dhar,ha ka  10 tarik u Jylliew, u la kular ban pyndap maw  noh ha ki jaka ba sniew eh ka surok bad ha ka por tlang yn sa pynbud sa ka siang rong.
“U myntri u kular ban pyndep ia kane hapoh ar taiew hynrei hadien shi bnai ruh kam urlong satia kane ka jingkular jongu", la ong u Bah Ioanis.
Ka jingsniew ka surok ka long kaba kham palat haduh ba ki kali kum ka sumo, bolero bad kiwei ki kali rit kim lait iaid shuh ha kane ka surok la da ki bnai namar ka jingsniew khlem akor palat.
Lah ban kdew kham mynshwa ka seng ka la dep khot ia ka jingpakhang.
Shillong Naitung  05: Ki nongpyniaid jong ka 9 A Side Football Tournament  ki la pynbeit ia ka prokram ialehkai kiba long kumne: 16/7-Onslought FC Vs Katbalong  FC por 2:45 pm, 18/7-Combine FC  Vs Y Combine UTD por 2:45pm, 13/7-Nongjri SCC Vs Pata FC ha ka por 2:45pm, 24/7 Motsyiar Vs SS Nongpdeng ha ka por 2:45pm, 10/7 J.Brotherhood Vs Siangkhnai CSC ha ka por 2:45pm, 27/7 Combine FC Vs  Mawphlang or Riwar United ha ka por 2:45pm, 31/7 Lamphrang FC Vs Combine XI FC ha ka por 2:45, 03/8 Winner of B Vs WahG ha ka por 4pm, 13/7 Pyrshang FC  Vs Umsning FC ha ka por 4pm,16/7 Combine XVI FC Vs Dungklumar FC ha ka por 4pm, 18/7 Troopers FC Vs Kynjat Mynlen ha ka por 2:45pm, 24/7 Onslought B Vs Iaitylli FC ha ka por 4pm, 10/7 Iaineh FC Vs F.C Mawroh ha ka por 4pm, 27/7 Silverlee Vs K.M.C SC ha ka por 4pm,31/7 Winner of a Vs Arshnong CMB or R.S.C ha ka por 4pm,3/8 Winner of C Vs Winner of D ha ka por 2:45.
New Delhi, 5 Naitung:Laiphewsan ngut ki khynnah jong ka AIFF Regional Academy ki la pyndep ban tes ia ka rta jong ki kaba ki khot ka Magnetic Resonance Imaging (MRI) Tests bala pynlong ha ka AMRI Hospital ha Salt Lake, Kolkata.
Ka jingpynlong ia kane ka tes ban tes ia ka rta jong ki kum shibynta ban pynkhreh na ka bynta ba kin leit ia shim bynta sha ka U-16 SAFF Championship ka ban long Kathmandu  ka ban sdang ha 20 tarik Naitung.
U Dr.Sandeep Kumar uba long u Medical Consultant jong ka AIFF u la ong ba kat kum ka tes u la pyntikna ba baroh ki dei hapoh ka khatsan snem.
U Scott O’Donell,uba dei u Technical Director, jong AIFF Academies,u la ong ba ka jinglah ban leh ia kane ka tes ka pyni ia ka jingtbit jong ka AIFF.“Nga dap da ka jingkmen ba baroh ki khynnah kiba la lah ban pyndep ia katei ka tes jong ka MRI.Ka long ka jingiaroh ba pynlong ia kane ka tes.
Dei ban leh ia kane ka tes khnang ban pyntikna ia ka rta shwa ba kin ia shim bynta ha ka jingialehkai", u la ong u O’Donell.
“Da ka jingpyndep ia kane ka tes mynta ka la dei sa ka pali jong ngi abn pynkhreh na bynta jong ka lympung U-16 SAFF Championships ha Nepal bad ruh na ka bynta ka AFC U-16 Championships ban long ha Kuwait.
"Ka Academy ha Pailan World School, Kolkata ki la pyndep ia ka test rta ka Magnetic Resonance Imaging (MRI) ba la pynlong ha AMRI Hospital ha Salt Lake, Kolkata.
Shillong, 4 Naitung:Ka sorkar ka eksamin ia ka jingdonkam ban pyntreikam ia ka ain nongwei ne ka “Foreigners Act" (FA)  bad ka ain  “Tenancy Law" (TA) ban pynkhlain ia ka jingiada ia ka jingwan rung  briew nabar sha kane ka jylla Meghalaya.
U Myntri Rangbah ka jylla u Dr.Mukul Sangma u la iathuh ha ki nongthoh khubor mynta ka sngi, hadien ba la wai ka jingialang ba la bthah ia ka tnad Labour bad ka tnad Law ka jylla ban pule bad eksamin ia ka jingdonkam ban thaw ain da ka sorkar jylla khnang ban bynrap shuh nalor ki ain ba la don lypa ban tehlakam ia ka jingwan rung ki briew sha kane ka jylla.
Ka tnad Law bad ka tnad Labour kin iashong jingialang la shem taiew ban eksamin ia kane ka ain Foreigners Act.
Ka jylla Meghalaya ka don ka jingjrong u pud haduh 465.387 km bad ka Bangladesh.
U Dr Mukul u la ong ba ka long kaba donkam ban pyntreikam ia kane ka ain Foreigners Act.
“Ki kyndon ha kane ka ain ka long kaba iahap bha ia ka jylla Meghalaya".
Ka jingwan tuid ki briew sha kane ka jylla la pynsngew bad la ju khih man ka por na ki seng bhalang bad wat ki MLA ruh.
U Dr Mukul u la ong ba la bthah ia u Chief secretary ban pynlong ia ka jingialang halor kane bad la bthah ruh ban pynkhreh ban thaw ia ka Tenancy Law.
U la ong ba ka Tenancy Law  kan iarap ban pyrkhing ia ka jingwan tuid ki briew nabar kiba long artatien ha kaba ki trai iing kin iadon bynta lang ban peitngor ia kane.
“Ka long kaba donkam ban pynshisha ia ka jinglong jong ki briew kiba wan nabar bad ka jingthmu ka long ba ki trai iing kin dei ka atiar ban peit ia ki briew kiba wan sah wai", la ong u Dr Mukul.
Halor ka jingkylli la ka sorkar kan pyntreikam ne em ia ka Inner Line Permit lane ka Three Tier Card, u Dr Mukul um treh jubab beit hynrei u la ong, “Ngi kwah ban thaw ia ki ain kiba biang ban iada ia ka jingwan tuid ki briew kiba nabar".
Shillong,4 Naitung:Ka UDP State Youth Wing ka ai ka jingkyrshan halor ka jingdawa ka KSU na ka sorkar ba ka dei ban pyn sangeh mardor ia ka jingpyntreikam ia ka National Population Register Biometric Enrolment ne ka Unique Identification Number(UID) hangne ha Meghalaya.
Ka UDP ka la kyrshan ia ka jingdawa jong ka KSU ba ka sorkar kam dei pyntreikam kyrkieh ia kane ka project  ha ka jylla baroh kawei khlem ka jingsngewthuh bad ka jingmynjur da ki trai ri trai muluk bad ka dei ban ia syllok bha bad ki riew shemphang shuwa ban pyntreikam ia ka.
Shuh shuh  ka UDP ka la ong ba ka jingplie ia ka jingpyntrei ia katei ka project      kan plie lad plie lynti ia ki bar jylla ban ioh ia ka jingithuh na ka sorkar namar kam don kano kano ka nongrim ba khlain ban khang lad lada ki kwah ban ioh  pynrung kyrteng ha kane ka project(UID) khamtam hangne ha ka jylla ka bym  shym la don satia kita ki lad(mechanism) ban khang ia ka jingiai tuid bad buhai shnong ki bar jylla ha kane ka jylla.
Ka UDP ka la kdew  ruh ba ka jingbym don u snem ot kyrteng (Cut of Year) ka dei ka jingeh ban pdiang ia kane ka project.
Halor kitei  ki nongrim ka UDP Youth Wing ka tyrwa ha khmat ka sorkar ba ka dei ban pynsangeh shwa ha ka ban pyntreikam ia kane ka project bad kyntu ia ki paidbah ruh ban ieng tylli lang kawei ban pyrshah ia kane namar lada  ai lad ba kan iaid shakhmat khlem pep ka jaitbynriew rit paid kan kynduh ia ki jingeh hadien habud, katkum ka kyrkoh na u Bah Hamlet Dohling Vice President,UDPState Youth Wing.
Shillong,5 Naitung:Ha ka sngi bad ka kynta ba khadduh ban pynwai noh ia ka Orientation Programme jong ki Nongthohkhubor ha Shillong, u Shri Raashid Alvi Adviser jong ka Buraeu of Parliamentary Studies and Training haba batai ka kynta ia syllok bad ki nongthoh khubor u la ong ba ka jingdon jong ka sorkar khleh khawlang ha ka jylla ne ka ka Ri ka long ka jingmyntoi bad ka jingiohnong kaba khraw.
“ Ka dei ka jingiohnong ia ka Ri lada ioh ia ka sorkar khleh khaw lang" ong u Alvi.
U Alvi u la iathuh ba ka jingdon jong ka sorkar khleh khawlang kaba thaw sorkar da ki ar-ne lai party ka long ka jingmyntoi namarba nalor ba la don lypa ka liang pyrshah ka ban thalain ia ka jingbakla ka sorkar, teng teng ki ju mih ruh ki jingthalain kylla wat na ki party ba ia donlang ha ka sorkar bad kane ka iarap shibun ban iatai ia ka mat ba donkam ia u paidbah.
Haba kren shaphang ka bynta ba ki nongthohkhubor ki don ha ka imlang sahlang bad ha Ing Dorbar Thaw-ain u Alvi u la ong ba ki khubor ki dei ki bynta ba kongsan ban phalang ia ka jingshai sha u paidbah  khamtam haba mih bun ki jngiakren bad ki rai na ki Ing Dorbar.
“Ki kotkhubor ki long ki iit khmih jong u Paidbah" bynrap biang utei u nongai buit ai bor jong ka BPST.“Ha ka synshar paidbah ki khubor ki long kiba laitlud, bad kiba khlain ka bor treikam bad ki long ruh ki nongwanrah ia ka mat donkam u paidbah" bteng biang u Alvi uba la batai bniah ruh ba ki khubor ki long laitluid ban thoh ia kaei kaba mih na ka jingiatai halor ki jingshisha bad ka hok jong ki ka dei ba ym don mano mano ba lah ban tuklar lada thoh  katkum ki jingshisha.
Shwa jong kata, ka la don ruh ka jingkren da U Srinivasa Prabhu Director Lok Sabbha Secreteriat, ha kaba ula batai shaphang ka rukom leit rah ia ka mang pisa jong ka sorkar India, ha Lok Sabbha, ha kaba ula iathuh ba ki don ar tylli ki mang pisa bad kawei ka dei ka mang pisa (general budget) bad kawei pat ka dei ka mang pisa rel (rail budget).
Ka Sudesh Luthra ka Joint Secretery Lok Sabbha Secreteriat, haba batai shaphang ki jingtreikam jong ki komiti bapher jong ka Lok Sabha, ka kren diaw ruh halor ka jinglap jong ki komiti ia ka jingbym treikam pura ki skhim pynroi sha ka thain shatei Lam Mihngi.
“Da ki klur, ym shym la pyn treikam ia ka pisa sha ka dong shatei lam mihngi".
“Ka jingai ia ka kaiphod treikam, ka hiar shibun sha ka thain shatei lam mihngi" ong ka Luthra, haba ia phylliew jingmut bad ki kotkhubor.
Haba la mih ka jingkylli, ba ki Jylla ba rit kum ka Meghalaya, kim lah lehse ban bei ia ka 10percent ba la phah bynrap da ka sorkar India, ka Luthra, ka iathuh ba ha ka jingshisha, katei ka 10percent, ka dei tang ka hok long trai, kaba ka Jylla, ka dei ban ia synniang lang, na ka pisa kaba bun jong ka sorkar India.
Ha katei ka sngi pynkut ia ka prokram  ia syllok  ki nongthoh khubor bad ki Parliamentary Secretary ka Lok Sabha la ioh ruh ki jingbatai ia kiba bun ki mat ba donkam ha ka Ing Dorbar ha kaba ia dei bad ki kyndon bapher bapher.
Nongpoh, 05 Naitung:Ka jingdon ki nongpynbna khubor lamler bad kaba pyntieng kohtympan ia ki briew ha ki thaiñ khappud jong ka jylla bad ka Assam, ha Block II, ka la pynlyngngoh ia ka Civil Society Women’s Organisation (CSWO), ha kaba la don ruh ka jingong ‘ba ki nongshong shnong kin duh noh ia ka hok ban shong ban sah ha katei ka thaiñ, lada kim treh ban kohnguh ban long ki nongthep vote sha Assam’.
Ka CSWO, lyngba ka Kong Christabell Wanniang, General Secretary, ka la ong halor kane ka jingpynbna ba ka dei ka kam buitpoh jong ki briew, da kaba ka kynnoh ruh ba kitei ki briew kiba kwah ba ki nongshong shnong katei ka thaiñ khappud ki dei ban long ki nongthep vote sha Assam, ki dei tang ki Ingkhongshyllangmat, namar ki kwah ban die tad ia la ka ri bad ka jaitbynriew da kaba ki leh ia ki kam pyntieng kohtympan ia ki nongshong shnong bapli kiba shong ba sah ha katei ka thaiñ.
Ka Kong Christabell, haba kren halor kane ka phang, ka la ong ba kum ka seng hi, ka la leit ban jurip bad wad ia ka jingshisha halor kane, da kaba ka la leit ban kynduh ia ki briew kiba shong ba sah ha katei ka jaka khappud, kum ha ka shnong Umlaper, Ummat, Umtlih bad kiwei ki shnong, hynrei ka seng ka lap ba kitei ki nongshong shnong ki don ia ka EPIC na kane ka jylla, khlem da donkam ban leit thep vote sha Assam.
Ka la kynnoh ruh ba ki briew kiba sngewtynnad ban pynbna ha kine ki rukom ki dei tang kita ki Ingkhongshyllangmat, kiba kwah ban die ia ka ri bad ka jaitbynriew, khamtam ban pyntieng pynsmiej ia ki briew ha katei ka thaiñ khappud.
Ka la ong ruh ba ki nongshong shnong ki don ia ka EPIC ba ki pyndonkam haduh mynta naduh u snem 2004 bad ki don ruh kiba dang shu rung kyrteng ter ter naduh utei u snem haduh mynta, namar ka jingkwah jong ki ka long ban long bad ban pyni sha kiwei ba ki dei ki nongshong shnong ba pura jong kane ka jylla.
Kumta, kum ka seng hi, ka la maham lypa ba lada ka lap ia ki briew ba donkti ban pyntieng pynsmiej bad thmu ban pynrung kyrteng sha Assam, haba ngi dang kwah ba kitei ki shnong kin hap beit hapoh u pud ka jylla, ka seng kam banse ban shimkhia ban ai jingsneng, namar ka jingshukor jong ki ia ki paidbah.
Ka la ong ruh ba ka seng kam kwah shuh ba kum kine kiei kiei kin dang iai jia hadien nangne shakhmat.
Nongpoh, 05 Naitung:Kum shi bynta ban iarap ia ki lanot shah ktah ’eriong ha ka shnong Umlakhar, Ri-Bhoi District, kaba hap hapoh ka Umling C & RD Block, ka Ri-Bhoi Youth Federation (RBYF), Umden Circle, ha kane ka Sngi Balang (3 tarik, Naitung), ka la iohlad ban kner ia ki kti leh isnei jong ka, ha kaba kum ka seng ka la ioh ban iarap da u khaw haduh 15 byrni sha kitei ki lanot ’eriong.
Shuwa ban sam ia utei u khaw, la pynlong shuwa ia ka jingialang ha katei ka shnong, ha kaba u Rangbah Shnong ka Umlakhar, u Bah D Marsing u la pdiang sngewbha ia ki nongialam ka RBYF bad u la shimti ruh ia utei u khaw ban sam sha ki lanot.
Ban pynkynmaw hangne, ka ’eriong ba jur bha ka la lynshop ia ki ïing ki sem bad ki  jingthung jingtep jong ki nongshong shnong katei ka shnong, kaba la jia ha ka 5 tarik Jymmang, 2013, ha ka por mynmiet.
Baroh ki jingdon jingem jong ki nongshong shnong kiba la kylla lanot, ki la duh ei noh bad ki briew kiba la shah ktah ki la kylla long kiba khlem ïing khlem sem ha katei ka jingjia ba sngewsih.
Kumta kum ka seng kaba don ia ka jingsngewkhia bad jingkitkhlieh ia ka eh ka shon jong ki paidbah, ka la kloi ban noh jingiarap sha kitei ki lanot kiba donkam ban ioh jingiarap ha kum kane ka por ba donkam eh.
Kane ka jingai jingiarap ka long kaba rit eh, hynrei ka long pat ka kam kaba khraw, namar ha ka por ba ki lanot ki duh jingkyrmen, ki seng bhalang ki iohlad ban rung sha ki shnong ban ai jingiarap.
Ki nongialam shnong, ryngkat bad ki lanot ka shnong Umlakhar, ki la pynpaw ia ka jingsngewnguh kaba khraw eh ia kane ka seng, kaba la kloi ban noh synñiang sha ki lanot ha katei ka jingjia bad ka shnong ka ai jingkyrkhu kyrdoh ruh ia ki nongialam katei ka seng ba kin nang lah shuh shuh ban iai shakri na ka bynta ka bha ka miat bad kum ka shnong ka kwah ruh ban ioh ia ka jingiatreilang nangne shakhmat.
Ka shnong ka khot bad wer lang ruh ia kiwei ki seng bhalang ban ai ia ka jingiatreilang bad ki bor shnong, na ka bynta ban wanrah ia ka roi ka par, ka ioh ka kot bad ban wanrah ruh ia ka shongsuk shongshngaiñ ha ka shnong ka thaw baroh kawei.
New Delhi, 5 Naitung:Laiphewsan ngut ki khynnah jong ka AIFF Regional Academy ki la pyndep ban tes ia ka rta jong ki kaba ki khot ka Magnetic Resonance Imaging (MRI) Tests bala pynlong ha ka AMRI Hospital ha Salt Lake, Kolkata.
Ka jingpynlong ia kane ka tes ban tes ia ka rta jong ki kum shibynta ban pynkhreh na ka bynta ba kin leit ia shim bynta sha ka U-16 SAFF Championship ka ban long Kathmandu  ka ban sdang ha 20 tarik Naitung.
U Dr.Sandeep Kumar uba long u Medical Consultant jong ka AIFF u la ong ba kat kum ka tes u la pyntikna ba baroh ki dei hapoh ka khatsan snem.
U Scott O’Donell, uba dei u Technical Director, jong AIFF Acade mies,u la ong ba ka jinglah ban leh ia kane ka tes ka pyni ia ka jingtbit jong ka AIFF."Nga dap da ka jingkmen ba baroh ki khynnah kiba la lah ban pyndep ia katei ka tes jong ka MRI.Ka long ka jingiaroh ba pynlong ia kane ka tes.
Dei ban leh ia kane ka tes khnang ban pyntikna ia ka rta shwa ba kin ia shim bynta ha ka jingialehkai", u la ong u O’Donell.
“Da ka jingpyndep ia kane ka tes mynta ka la dei sa ka pali jong ngi abn pynkhreh na bynta jong ka lympung U-16 SAFF Championships ha Nepal bad ruh na ka bynta ka AFC U-16 Championships ban long ha Kuwait.
".
Shillong,5 Naitung:Ha ka sngi sdang jong ka jingialehkai ka Shillong First Division Football kaba la long mynta ka sngi ha Madan JN Stadium ka Shillong Lajong kala pynliem ia ka Boys Sport company da 1-0.
Ha katei ka jingia lehkai ka Shillong Lajong kaba dei ka kynhun kaba la paw khmat bad kaba la don bun ki nongialehkai ba tbit, ka la ialeh kai ha kata ka rukom kaba itynnad bha bad ka bym I  don jingartatien eiei  ha kaba ia nujor bad ka Boys Sport ka kynhun ia lehkai ka Lajong ka la ioh ban rah bun ki bun katkum ka jingkhein ia ki bol ba ioh rah.
Katba ka jingialeh kai ka dang iaid la iohi ba ka Shillong Lajong ka la ioh bun ki kabu ksiar ban pynkhih jar hynrei kam shym la lah satia namar bun ki kabu kiba la ioh da u Redeem Tlang ,Shan bor bad Hardy ki shu lehnohei noh.
Kum juh ruh na ka liang ka boys sport ka la ioh ia ka kabu ban pynkhih jar hynrei namar ka jingtbit jong u nongap kol ka Lajong katei ka kynhun kam shym la ioh lad ban pynkhih ia ka jar.
Kane ka jingtrei shitom jong katei ka kynhun ka Lajong ka la urlong haduh ka minit kaba 45 ha kaba u Raddem u la ioh ban pynkhih jar kaba long ruh ka nam jop ia ka Lajong.
Kumta ka jingialehkai ha ka kylla step ka la kut noh da 1-0.
Na ka liang jong ka Boys Sport ruh ka la trei shitom ban pynia khaid ia katei ka shikol hynrei namar ka jing khlain ki nongialehkai ba shadien ka Lajong katei ka kynhun ka la hap ban shu hun ha ka nam rem kaba 1-0.
Ha katei ka jingia lehkai ka kynhun ka Lajong ka la dei ban ioh thep bun tylli ki kol namar ka la ioh bun tylli ki kabu ksiar ban pynkhih jar hynrei baroh ki kabu ba ka la ioh ki shu leh nohei noh namarba ki nongia lehkai shadien ka Boys kim ai lad ban pynrung ia ka bol ha kol.
Lashai ka sngi saitjain ka jingiakhun kan long hapdeng ka Um phrup SS&CC  bad ka Lawmali Pyllun SC ha ka por 1:00 baje janmiet , ka Shillong United FC bad ka Smit SC ha ka por 4 baje janmiet.
Shillong, 5 Naitung:U Registrar general ka Meghalaya High Court u Bah W Diengdoh u la pynshai ha kane ka sngi Palei ba ka dorkhas jong ka Chandra Mohan Jha Foundation (CMJ) ym pat pdiang ka Kashari.
Ha ka dorkhas ba la pynlait ha ka sngi Palei, u Bah Diengdoh u la ong ba “Kane ka kam ka iadei bad ka Writ Petition No WP(C) [SH] 178/2013,  ha kaba ka kashari High Court ha ka hukum kaba la pynmih ha ha 25 tarik Jylliwe,2013,  ka la pynmih ia ka hukum kaba kdew ia ka special leave appeal (SLP) (Civil) No (S) 19617  kaba sah kut ha Supreme Court bad halor kane, la shim ba ka Writ Petition yn sa shim kam hadien ka 15 tarik Naitung, 2013.
"Shwa ia kane, u nongiasaid ain ka CMJ Foundation u la kam ba ka Kashari High Court ka la pdiang ia ka dorkhas.
Kane ka jingkam ka long kaba bakla, bad namarkata, ka dorkas ka CMJ Foundation ym pat pdiang satia ka Kashari", la ong u Bah Diengdoh.
Shillong, 5 Naitung:Hapdeng ka jingkyrjaw bad bret u MDC ka Laitkroh ia ka Bill hapoh iing durbar, ka dorbar jong ka KHDC hynne ka la pdiang ia ka KHADC Autonomous District (Constitution of District Councils) Rules, 2013 ban phiah ia ki constituency.
U MDC ka Laitkroh u Bah Carmel Sohtun uba la bitar ia ka jingpdiang ka KHADC ia kane ka Bill ban pynduh ia ka Laitkroh bad ban pynkha thymmai ia ka Umsning hadien ba la kren bitar ia ka jingleh ka KHADC, hynne u la kyrjaw ia ka Bill bad u bret syndon ha madan ha iing dorbar kum ka jingpyrshah ia ka jingpdiang ia kane ka Bill.
Hadien ba la kyrjaw bad bret, u la mih syndon bak na iing dorbar.
Ia u Bah Carmel la kyrshan lang u MDC ka KHNAM na Jaiaw u Bah Adelbert Nongrum uba la mih lang noh na iing dorbar hadien ba ka iing ka pas da ka bor.
Shwa ia kane, haba  shim bynta ban kren halor kane, u Bah Carmel u la ong ba ka jingleh ka Executive Committee ban shu pdiang ia kane ka Bill khlem da iaid katkum ki rukom ka dei ka jingiuh roit ia ki paidbah ka Laitkroh baroh bad u sngew ba kam don jingmut ia u ban dang shong dorbar haba la shah niewbein ia ki paidbah.
Ia ki shnong kiba hap ha ka Laitkroh la phiah da kaba pynhap sha Lyngkyrdem, sha Mylliem bad sha Sohra bad ruh sha Nongkrem constituency.
“Ka long ka bym shongnia ba ka Council ka la shu rai ban phiah ia ki shnong kiba hap ha ka Laitkroh khlem da shim ia ka jingsngew jong ki paidbah bad ka jingleh jongka, kam long kaba lah ban pdiang", la ong u Bah Carmel haba wanrah ia ka Amendment motion.
U la ong ba ka Council ka la iaid la ka mon ban pynduh ia ka Laitkroh khlem kano kano ka jingpan jingmut ne ka jingbishar ia ka jingsngew jong ki paidbah.
“Ngam pyrshah ia ka jingpynduh ia ka Laitkroh namar ba nga lah ban leit iakhun na kano kano ka jaka hynrei nga pyrshah namar ba ki paidbah kim iahap ia kane ka jingleh jong ka Council", la ong u Bah Carmel.
“Ha ki saw snem ba la dep, ka long kaba sngew lyngngoh ba kam ju don kano kano ka jingthmu ban pynduh ia ki constituency hynrei la khie khohroh ban pynduh ia ka Laitkroh ha kine ki khyndiat sngi" la ong u Bah Carmel.
‘Ha kajuh ka por, u la dawa ba ka kyrteng Langkyrdem-Laitkroh dei ban ai kyrteng noh da ka Laitkroh-Langkyrdem namar ba bun ki shnong na ka thain rilum la pynngat sha kane ka constituency kaba la phiah thymmai hynrei ia kane ka jingdawa u Bah Carmel la kyntait ka iing.
U Chief Executive Member (CEM) ka KHADC u Bah Pynshngaiñlang N Syiem u la ong ba kim lah ban jer kyrteng thymmai ia ka constituency namar ba la dep pynkhreh ban pynduh noh ia ka Laitkroh bad kam don kano kano ka pyrkhat halor kane ka jingpynkylla ruh ia ka kyrteng.
“Kam long kaba dei ban sngew artatien halor ka jingthmu jong ka Council.
Ngi leh na ka bynta ka jingmyntoi jong ki paidbah" la ong u Bah Pynshngainlang.
U Bah Pynshngainlang u la ong ba katkum ka rule,  la rai ban iaid shakhmat ban pas ia ka Bill bad yn sa leit rah sha u Lat ka jylla ban ioh ia ka jingmynjur.
Katkum ka jingong u CEM, shisien ba ka Bill la pas, yn sa treikam beit ha kane ka elkshon MDC ban sa long shen la shem snem.
Shwa ia kane, u MDC na Mawkyrwat u Bah EK Raswai haba wanrah ia ka amendment motion u la ai jingmut ba ka executive committee kan eksamin ia ka jingpynhap ia ki shnong katkum ka MLA constituency.
U la kdwe ia ka jingdawa jong ki paidbah  na ki 8 tylli ki jaka thep vote hapoh ka Mawkyrwat  ha South West Khasi hills district kiba pyngat sha Pariong ha ka MDC hynrei ha ka MLA ki hap sha Mawkyrwat.
U CEM u la ong ba ka KHADC ka dei ka met kaba laitluid bad ka jingphiah ia ki constituency la leh katkum ka jingiahap bad hadien ba la pynshong nongrim.
Kham mynshwa, lah ban pynkynmaw, ba ha ka sngi plie jong ka dorbar District Council, ha ka jingleit rah ia katei ka jingphiah Constituency, ha ka 18tarik Jylliew 2013, U bah Carmel, ula kiew hajrong miej, ban pynpaw, ba u pyrshah ia ka jingthmu ban pynduh noh ia ka Laitkroh Constituency.
Shillong,5 Naitung:Ha ka sngi bad ka kynta ba khadduh ban pynwai noh ia ka Orientation Programme jong ki Nongthohkhubor ha Shillong, u Shri Raashid Alvi Adviser jong ka Buraeu of Parliamentary Studies and Training haba batai ka kynta ia syllok bad ki nongthoh khubor u la ong ba ka jingdon jong ka sorkar khleh khawlang ha ka jylla ne ka ka Ri ka long ka jingmyntoi bad ka jingiohnong kaba khraw.
“ Ka dei ka jingiohnong ia ka Ri lada ioh ia ka sorkar khleh khaw lang" ong u Alvi.
U Alvi u la iathuh ba ka jingdon jong ka sorkar khleh khawlang kaba thaw sorkar da ki ar-ne lai party ka long ka jingmyntoi namarba nalor ba la don lypa ka liang pyrshah ka ban thalain ia ka jingbakla ka sorkar, teng teng ki ju mih ruh ki jingthalain kylla wat na ki party ba ia donlang ha ka sorkar bad kane ka iarap shibun ban iatai ia ka mat ba donkam ia u paidbah.
Haba kren shaphang ka bynta ba ki nongthohkhubor ki don ha ka imlang sahlang bad ha Ing Dorbar Thaw-ain u Alvi u la ong ba ki khubor ki dei ki bynta ba kongsan ban phalang ia ka jingshai sha u paidbah  khamtam haba mih bun ki jngiakren bad ki rai na ki Ing Dorbar.
“Ki kotkhubor ki long ki iit khmih jong u Paidbah" bynrap biang utei u nongai buit ai bor jong ka BPST.“Ha ka synshar paidbah ki khubor ki long kiba laitlud, bad kiba khlain ka bor treikam bad ki long ruh ki nongwanrah ia ka mat donkam u paidbah" bteng biang u Alvi uba la batai bniah ruh ba ki khubor ki long laitluid ban thoh ia kaei kaba mih na ka jingiatai halor ki jingshisha bad ka hok jong ki ka dei ba ym don mano mano ba lah ban tuklar lada thoh  katkum ki jingshisha.
Shwa jong kata, ka la don ruh ka jingkren da U Srinivasa Prabhu Director Lok Sabbha Secreteriat, ha kaba ula batai shaphang ka rukom leit rah ia ka mang pisa jong ka sorkar India, ha Lok Sabbha, ha kaba ula iathuh ba ki don ar tylli ki mang pisa bad kawei ka dei ka mang pisa (general budget) bad kawei pat ka dei ka mang pisa rel (rail budget).
Ka Sudesh Luthra ka Joint Secretery Lok Sabbha Secreteriat, haba batai shaphang ki jingtreikam jong ki komiti bapher jong ka Lok Sabha, ka kren diaw ruh halor ka jinglap jong ki komiti ia ka jingbym treikam pura ki skhim pynroi sha ka thain shatei Lam Mihngi.
“Da ki klur, ym shym la pyn treikam ia ka pisa sha ka dong shatei lam mihngi".
“Ka jingai ia ka kaiphod treikam, ka hiar shibun sha ka thain shatei lam mihngi" ong ka Luthra, haba ia phylliew jingmut bad ki kotkhubor.
Haba la mih ka jingkylli, ba ki Jylla ba rit kum ka Meghalaya, kim lah lehse ban bei ia ka 10percent ba la phah bynrap da ka sorkar India, ka Luthra, ka iathuh ba ha ka jingshisha, katei ka 10percent, ka dei tang ka hok long trai, kaba ka Jylla, ka dei ban ia synniang lang, na ka pisa kaba bun jong ka sorkar India.
Ha katei ka sngi pynkut ia ka prokram  ia syllok  ki nongthoh khubor bad ki Parliamentary Secretary ka Lok Sabha la ioh ruh ki jingbatai ia kiba bun ki mat ba donkam ha ka Ing Dorbar ha kaba ia dei bad ki kyndon bapher bapher.
Shillong, 5 Naitung:Ka ophis jong ka Sub Divisional Office (civil) Sohra ryngkat bad ka ophis jong ka Sub Divional School Education Officer (SDSEO)ki la pynkup burom ia ki khynnah ba pas bha ha ki exam jong ka Secondary School Leaving Certificate (SSLC) bad Higher Secondary School Leaving Certificate(HSSLC) jong mynta u snem 2013.
Ki khynnah kiba la shah pynkup burom ha SSLC ki kynthup ia u HameKisan Nongkynrih u ba la ioh ia ka kyrdan 13 position, Aphilarisha Diengdoh I la ioh ia ka kyradan 18 position bad u Bivan Plielad Chyne ha ka kyrdan 19 position.
Kine ki khynnah baroh lai ngut ki dei na ka skul Rama Krishna Mission Higher Secondary School Sohra.
Nalor kine lai ngut ki khynnah la pynkup burom ruh ia ki khynnah ki ba ioh heh mark ha ka HSSLC ki kiba kynthup ia u Wanboklang Nongsiej na ka skul Rama Krishna Mission  bad i Clary Alvaricia Lynrah I ba dei na ka skul St.John Bosco Girls Secondary School.
Kine ki ar ngut ki khynnah ki ioh 100 ha ka sobjek Social Studies.
Ka ophis SDO ka la pynkup burom kyrpang ia i Ilapynsuklin Khongsti i ba don jingduna ha ka bor iohsngew I ba dei naka skul Kyntiew Shaphrang Higher Secondary School Laitlyngkot.
Ine I khynnah I la ioh Distinction haduh 5 tylli ki sobjek.
Ia kine ki khynnah pule la pynkup burom da u MLA ka Sohra u Bah Titosstar Well Chyne ryngkat ka jingiadon lang bad u SDO (Civil) ka Sohra, ka SDSEO jong ka Sohra ka kong M.Pde bad ki Principal jong ki skul bapher bapher.
Shuwa ban pynkup burom ia kine ki khynnah  u Bah Titoss u ba dei u kongsan ha kane ka sngi u la ong ba ka jingpas baha jong ki khynnah ka lonh ka burom ia ka Sohra Sub Division.
“mar iatip ba don kiba ioh list na thain Sohra nga la kyndeh ka mynsiem da ka jingkmen", la ong u MLA ka Sohra.
U la ong ruh ba ka jingpynkup burom kam mut tang ban ai pisa ne momento hynrei kan long ka jingai mynsiem ba kin ialeh kham bha shuh shuh nangne shakhmat.
Ha kajuh ka por u la kyrmen ruh ba shen ka Sohra kan sa paw kum ka jaka pule ka ba pawnam namar ki jak pule kiba bapher bapher kin sa mih kum ka ITI, NIT bad ka Rama Krishna shen kan plie noh ia ka Kolej.
Kumjuh ruh u SDO (civil) u Bah Ceyril Diengdoh u la ong ba kine ki samla ki long ki Ambassador jong ka Sohra Sub Division.
U la pynpaw ruh ka jingkyrmen lada kine ki samla kin ioh rung ha ka NIT  ha Sohra ka ban sa treikam noh shen ha Sohra.
Ia kine ki samla la pynkup burom da kaba ai da ki momento bad ki pisa.
Shillong, 5 Naitung:Ka sorkar ka la thung da ka jingtohkit ia ka jingkhlad jong ki hynniew ngut kiba la shah lympat ha ka bording elektrik kaba dang shu jia shen ha Khliehriat jong ka East Jaintia Hills.
Katkum ka khubor ba la ioh na ka MeECL, la iathuh ba ka ophis jong ka Deputy Commisioner jong ka East Jaintia Hills ka dang pynlong ia ka jingtohkit halor ka jingiap jong ki hynniew ngut ki mynsiem ba kordor.
Haba u Rupang u la wad jingtip halor katei ka jingjia na ka MeECl ki la kyntait ban ong eiei halor kane ka jingjia namar ka dang don ha ka jingtohkit.
“Ngim pat lah ban ong eiei halor kane ka jingjia", la ong uwei na ki heh ka MeECL.Lah ban kdew ba kane ka jingjia la jia ha ka 27 tarik jong u bnai Jylliew ha kaba 7 ngut ki la iap ei ha ka ding elektrik kaba 11KV.Kine ki hynniew ngut kiba la duh ei ia ka mynsiem kordor jong ki, ki kynthup ia ka Sankhini Bamon, ka Dakino Bamon, ka Ani Paia Bamon, ka Rose Mary Bamon, u Ma Lastingson Rymbai, ka Lumlang Pdang bad u Heimon Mi Pdang.
Ka jing iap jong kitei ki hynniew ngut ka la jia ha ka por shiteng synnia ha kaba u sainar elektrik uba don ha syndah jong u Ma Sampoi Swer ka la par ding sha katei ka ing jong ki.
Shillong, 5 Naitung:Ki pulit jong ka East Khasi Hills ki la kem ia uwei u nongtrei sorkar halor ka jingkynnoh ba u donkti ban bam pisa haduh T.10000 hajar na ka bynta ioh permit kali.
Une nongtrei ka tnad Transport department  u Bah Deibor Mitre Kyndiah u la shah kem mynta ka sngi,  ha ki pulit halor ka jingkynnoh ba u dawa pisa T.5,000 kum ka installment shwa ban pyndep ia ka T.10,000 ba u la dawa na u A Arya uba aplai ia ka permit na ka tnad Transport.
U Deibor Mitre Kyndiah u dei na shnong Dulong ha West Jaintia Hills district bad u la shah thung kum u checker ha ka district transport office, u la shah kem ha ki pulit mynta, ka sngi Thohdieng hadien ba u la shim ia ka pisa na utei u nongpan permit.
U Arya u la ujor, ha ka sngi Saitjain ba ha ka  sngi Palei, u Deibor u la dawa pisa na u ban ai permit na ka bynta ba u donkam ban shalan ia ki mar.
U SP ka East Khasi hills SP (city) u Bah Vivek Syiem u la iathuh ha ki nongthoh khubor ba ki pulit ka district special cell ki la pynap shrip ia une u nongtrei sorkar bad la kem pyllein pyllein ha ka por ba u shim ia ka pisa kaba T.5000 kum ka  installment ba nyngkong shwa ban siew sa T.5000 ban pynbiang T.10000 na ka bynta ban ioh ia ka permit.
U Bah Vivek u la iathuh ba u Deibor u la shah kem ha ka por janmiet mynta  ka sngi bad yn rah sha ka Kashari kham janmiet.
Ki pulit ki la ioh kurup ruh na met jongu, haduh T.21,000.
Ka jingshah kem jong une u nongtrei kane ka tnad, ka long hadien ba ki pulit ki la pan ia ka jingiatreilang jong ki paidbah ban iathuh ne pyntip ia ki lada don kino kino ki heh sorkar kiba dawa pisa ban leh ia kano kano ka kam.
Shillong,5 Naitung:U Bah Wellborn Bynnud u dkhot jong ka UDP Central Executive Committee uba la ia don bad ka katei ka party naduh u snem 2011 u la pynbna ba naduh mynta ka sngi um shym lah shuh ban dang don bynta ha katei ka seng na ki daw shimet jong u ha kaba ia ka shithi iehnoh kam u la phah sha u President ka UDP Central Body Dr.Donkupar Roy.
U bah Wellborn, u dei uwei na ki nongtrei jong ka seng UDP na Sohra Constituency.
Shillong,5 Naitung:Kum ka dak ka jingpyrshah halor ka jingpynksan jong ka sorkar ba ka la dep phah doktor ha Rangthong PHC, ka KSU Rangthong Unit kan pynlong ia ka jingialang paidbah ha ka 9 tarik mynta u bnai.
Ka KSU lyngba ka kyrwoh ka la ong ba kum ka seng kam kwah ban iohi doktor tang ha ka jingthoh, hynrei ka kwah ruh ban iohi ba u doktor u don ha katei ka jaka sumar ba la buh na ka bynta ka jingmyntoi u paidbah ha ka koit ka khiah.
Ka seng ka la pyntip ruh ba kane ka dei tang ka jingsdang jong ka jngiakhih bad lada ka sorkar kam leh eiei nalor ba la pynsngew la bunsien.
Ka seng ka la kyrpad ruh ia ki paidbah nongshong shnong  naduh ki longkmie, long kpa, bad baroh ba kin ia mih ryntih lang ha katei ka sngi ban dawa na ka sorkar ba ka dei ban pyndep mardor ban weng ia kane ka mat kaba ktah ia ka iap ka im u paidbah, ong ka kyrwoh na u Pynskhemborlang Shangdiar Publicity Secretary KSU Rangthong Unit.
Shillong,7 Naitung:Ka Restless Desire ka dei ka kynhun tem kaba long ka lahduh ha ka rynsan ia kop tem sur ba la pynlong da ka Megha laya Aids Controll  Society kaba la long ha Madan Laban mynhynin ka sngi saitjain.
Ka Restless Desire ka dei ka kynhun tem na Ri-Lum Garo.
La sam ia ka khusnam kaba T.1lak tyngka sha katei ka kynhn tem da u Parliamentary Secretary ka jylla u Dr.Celestine Lyngdoh.
Ki don haduh 11 tylli ki kynhun kiba la wan ban ia shim bynta ha katei ka rynsan ia put ia tem ba la pynlong da ka MACS.Ki nongrwai ha katei ka sngi ki la rwai ia ki jingrwai ba ia dei bad ka rukom ban iada na ka AIDS / HIV bad ka jingma katei ka jingpang bam pong.
Baroh ki kynhun kiba la ia shim bynta ha katei ka sngi naduh na Khasi,Jaintia bad Garo ki long kiba tbit bad kiba donsap ha ka liang ka put ka tem namar ki la lah ban pynsngew ia ka sur bad ka rukom tem ba itynnad jong ki.
Shillong,7 Naitung:Hadien ka jingkut ka por u lat barim u RS Moo shahary ,  lashai ka sngi u Lat ba thymmai ka jylla U Shri  Krishant Kant paul un wan ban shimti thym mai ia katei ka kam ha kaba yn pynbam smai ruh ia u lashai hi ka sngi  ha ka por 2:30 baje nohphai sngi  da ka Chief Justice jong ka High Court ka Meghalaya.
Ha kajingpynban smai ia u Lat ba thymmai u  lat barim ruh un wan lang sha Raj Bhavan ban aiti syndon ia ka shuki jong u ha utei u Heh pulit ka Ri.
Mynhynnin ka sngi, shuwa ba un iehnoh ia katei ka shuki kaba u la shong la san snem pura u RS Mooshahary  u la ai khublei khadduh ia ki paralok baroh kiba kynthup naduh u Chief Secretary ka jylla, ki  ophisar  sorkar bad kiwei pat ha Raj Bhavan.
U lat barim ryngkat bad ka ing jong u kiba kynthup ia ka lok bad ki khun ki kti ki la iehnoh ia ka Raj Bhavan ban leit sha ka jaka sah jong ki sha Guwahati.
Nongstoin, 7 Naitung:Kawei ka samla lud kaba dang 20 snem ka rta kaba la tip kyrteng kum ka Badaiamon Kharbani naka shnong Mawthawkrah marjan bad ka shnong Tynghor kala phet jyndat noh nala iing myn haka step jong ka sngi saitjain ha kaba la suba ba kala leit noh iap.
Katei ka samla kala mih nala iing myn haka step jong ka sngi saitjain khlem da pyntip sha la kiba ha iing ha sem kaba kala iehnoh ruh ia kawei ka shithi kaba la thoh sha kiba ha iing ha sem ba kam lah shuh ban iakynduh ha kane ka sla pyrthei bad satang hakawei ka ri, shuh shuh ha katei ka shithi kala panmab nala ki kmie ki kpa, kiba ha iing ka sem ki para kumjuh iaka shnong ka thaw ba kam lah shuh ban don ryngkat bad ki bad kam kwah shuh ba ki kmie ki kpa kin dang pynlut pynsep naka bynta ki jing pule jong ka.
Kiba ha iing haba iathuh ia kane ka jingjia kila ong hakaba nyngkong kim shym la tip ba kala mih na iing bad dei haka por kumba 8 baje mynstep ba kila sngew tharai sniew iaka jing jah jong ka ba kam shym la wan dihsha step kumta mar mar kila leit peit sha karma thiah bad kim shym la lapdien shuhbad satang ia katei ka shithi.
Kiba haiing kila ialeh ban twad jing mut bad ban wad iaka hynrei kila ioh jingtip kaba thikna bna kala leit sha Nongstoin, na Nongstoin pat ki don ki para shnong kiba iakynduh iaka haki por 9:30 haduh 10 baje mynstep bad hadien ba kila kylli iaka kala iathuh ba kan leit sha Nongkhnum.
Kumta myn haka step jong ka sngi u Blei kila leit ban wad shuwa sha Nongkhnum ioh ba kala pynkut noh iala ka jong ka jingim kumba la thoh haka shithi hynrei kim shym la lap dien satia namar lada kylli ha ki trai shnong hapoh Nongkhnum ruh kim iohi ia kum kata ka briew, hadien bala wanphai na Nongkhnum haka jing sngew sih kthang kim banes ban leit pyntip sha thanad Nongstoin ha kaba iadei bad katei ka jingjia.
Ki Pulit jong ka nongbah Nongstoin ruh kila shimkhia ia katei ka kam bad ka shem jingeh iaki Pulit ban wad la kin wad kum iaka briew ba dang im ne kin wad riew iap namar haba bishar ia katei ka shithi ba ka thoh te la ima bad sngewtriem hakajuh ka por, watla katta ruh ki heh pulit na Nongstoin kila phah jingtip sha baroh ki Pulit ka jylla ban pynlong ka jing wad naka bynta katei ka samla.
Ki Pulit kila iathuh ruh bah aka por ba ka jah katei ka samla ka phong iaka skirt rong stem kaba long shai, ka don 4.6ft ka sniehdoh ba long lieh kaba don ruh ia u thapbasim na shilliang jong ka ngab, u sniuh ba iong bad jrong, ka phong ruh iaka sopti ba stem phong sandal bad kieng ruh iaka beg bad ka plastic ba ka bat.
Ki Pulit jong ka Nongbah Nongstoin kila pyntip sha baroh ki paitbah lada ki iohi ia kum katei ka samla sngewbha ba kin phone ne pyntip mar mar sha u OC ka Nongstoin PS lyngba ki phone number 9436162472/7308913292.
Shillong,18 Nohprah:U Director jong ka Soil and Water Conservation u K.C Momin  ha ryng kat ka jingiadonlang u nongiasaid ain ( Advocate) ha ka jylla u Sujit Dey u la pyllait paidbah ia ka thup jingrwai kaba u Leoberth R Sangma u la rwai ha ka ktien Garo.
U Momin u la pyllait paidbah ia ka thup jingrwai kaba la ai kyrteng ka ‘Ka Sara Pangnaba Tipja’ kaba mut  ha ka ktien Khasi ‘Ka jingieid kam ju shah rem’ U Leoberth u dei u nongtrei ba hapoh jong utei u nongiasaid ain u Sujit Dey.
Kane ka dei ka thup jingrwai kaba ar kaba u Leoberth u la pynmih hadien ka jingrwai nyngkong kaba u la pynmih ha u snem 2011.
Haba kren kum u kongsan mynta ka sngi ha ka jingialang ba la pylait paidbah ia katei ka thup jingrwai ha Shillong Press Club , u K.C Momin u la ong ba kane ka dei ka sien kaba –ar ia u Leoberth ba un pynmih ia ka thup jingrwai bad kaba thup jingrwai kaba nyngkong kaba u la pynmih ka dei ka jingrwai kaba iaid iew bha ha Ri-Lum Garo.
U la pynpaw ka jingkyrmen ba katei ka jingrwai niam jong u Leoberth kaba la pyllait mynta ka sngi kan long ka jingrwai ka ban pynpynkhih win ia ak Ri-Lum Garo khamtam ha kine ki sngi ba la jan ka Khristmas u la kyrkhu kyrdoh bad kitbok kitrwiang ia utei u nongrwai.
U Sujit Dey haba aijingkren u la ai mynsiem ia u Leoberth ba un nang iaid shaphrang ha ki kam pynmih jingrwai jong u bad  kam dei ban shu kut noh tang shiteng por.
Haba kynthoh khyndiat kum u nongtrei ba hapoh jong u u Dey u la ong ba u Leoberth u dei u nongtrei uba kit niam bha bad u long u briew uba aiti ban trei met bad mynsiem ha ka kam, u la kyntu ia u ban duwai jur na ka bynta ki pop kiba utei u nongiasaid u la leh da ka jingtip bad khlem ka jingtip.
“Haba u la wan tyrwa ban trei bad nga nga la ong ha u ba ngam don pisa ban siew da ka dor kaba heh, hynrei u la pynphai ktien da kaba ong ba nga kwah ia ka kam ym ia ka pisa-ka dei ka jingsngew rit jong u ba u lah bana kiew ha ka jingiaid lynti ka jingim jong u" ong u Dey.
Shillong,20 Nohprah:Ha ka 14 tarik u nohprah ka Christ  International Senior Secondary School, Nongsder ka la pynlong iaka jingrakhe ia ka Advance Christmas ha kaba ha katei ka sngi la ia donlang u nongaibuit ai bor ia ka sorkar jylla u Dr.D.D Lapang ha ryngkat bada kiwei pat ki ophisar na ki tnad bapher bapher jong ka sorkar,  u Rangbah shnong ka Nongsder u Bah Welcome Shangpliang, ki ophisar na ka tnad shipai bad kiwei pat ki nongialam niam jong ka kynhun niam bapher bapher.
Ha katei ka jingrakhe Khristmas palar san hajar ngut ki paidbah na kylleng ka Thain Shatei Lam Mihngi bad na ka jylla ki la wan ban ia rakhe lem ha katei ka jingpdiang burom ia ka sngi Khristmas.
Ha katei ka juh ka sngi la pynlong ruh ia kiwei pat ki prokram kum ka jingiakop rwai Karol , ka food Fest, ka jingai khusnam sha ki nongmait phang ha ki bynta kum ka jingtrei mon sngewbha ( Social Work), ka jingnang jingtip ( Literacy) ka Educator and Friend of Youth bad Peace jong ka Thain Shatei Lam Mihngi ba la pynlong da ak Trust for the Advancement of Philosophy for children of India bad ka Christ International Senior School Nongsder, ryngkat bad ka Don Bosco Centre for Indigenous Cultures, ka Don Bosco Museum, Mawlai Shillong.
Hadien ba la kut ki prokram la sam ruh ia ki khusnam sha ki nongjop ha kaba ia ka nam lahduh ha ka ia kop rwai  Carol Choir la ioh rah da ka Serenity Choir Group na Laitumkhrah ryngkat ka song pisa kaba haduh T.50 hajar tyngka bad ka Trophy, ka nam ba –ar la ioh rah da ka Shlem ki Sur Choir Group na Umpling ryngkat ka song pisa kaba T.25 hajar tyngka bad ia ka ba laia la ioh rah da ka Trinity Voices na Pynthorumkhrah Shillong ryngkat ka song pisa kaba haduh T.10 hajar tyngka.
Ki la don ruh ki khusnam kiba kyrpang na ka bynta ki briew kiba la aiti met bad mynsiem ha ka kam ban shakri ia u paidbah ha kaba ka khusnam ka kynthup ia u Rev.Fr.O C Abraham uba la ioh pdiang ia ka khusnam Prestigious Life Time Award ha ka liang ka Social Work namar ka jingshakri jong u ia ki khun swet bad ki khynnah kiba la shah iehnoh bein, u dei u Director jong ka St.Joseph Home Dimapur,Nagaland.
U Fr.Joseph Cilia SDBI u la ioh pdiang ia ka NE Educator and Friend of the Youth Award uba long ruh u nongshem bad u director ka Don Bosco Youth Centre Shillong.
U Dr.Fr.Sylvanus Sngi SDBI u la ioh pdiang ia ka NE Literary Award u la ioh ia katei ka khusnam namar ka jingoh synniang jon gu ha ki ba bun ki liang khamtam eh ha ka liang ka thoh ka tar kaba u la pynkylla Khasi ia ka kotbaha ( BiBle ) na ka ktien Phareng sha ka ktien Khasi bad ruh u la thoh ia ka Khasi –Greek Dictionary  bad kiwei pat ki jingthoh Artikel.
U Rev.Dr.Thomas Menamparanpil SDB Arch Bishop Emiritus ,Guwahati u la ioh pdiang ia ka khusnam NE Peace Award namar ka jingnoh synniang jong u ha ka World Peace bad ruh u la seng ia ka Peace Centre ha Guwahati.
Shillong, 20 Nohprah :U Bah Kodios Thong ni un long u kyrtong ka HSPDP na Jirang Konsti wensi ha ka elekshon MDC 2014.
“Nga la rai ban iakhun ia ka elekshon khnang ba ngan lah ban shakri khambha ia ki paidbah, namar ka mynsiem kam hun ban shakri tang kum ki sengbhalang khamtam ka Jirang konstitwensi kaba don ha khappud bad ka jylla Assam ka la sdang ban shah tyllep ha ki briew nabar jylla", la ong u Bah Thongni haba kren sha ki nongthoh khubor.
U Bah Thongni u la ong ba ka Jirang Konstitwensi ka khampher namar ka don bun ki jaidbynriew kum ki Garo, Rabha, Hajong, Mikir bad kiwei kiwei.
U la ong ba lada plie lad un iakren ha ka Iing Dorbar ka Council na bynta ban pynneh pynsah ia ka khyndew ka shyiap bad ki shnong kiba la shah klun ha ka sorkar Assam, kumba ka District Council ka ieng ha ka nongrim ban pynneh pynsah ia ka khyndew ka shyiap, ka hok longtrai ia ki khlaw ki btap bad ki riti ki dustur.
U la ong ba un kren ruh ban pynbeit noh ia u pud u sam hapdeng ka Meghalaya bad Assam.
Katei ka thain naduh Byrnihat, Jorabad, Khanapara, Nongwah Mawtamur, Rani Jirang, Ranibari, Bhalakhawa haduh Rajapara ka don ka jingiaknieh bad ka Assam.
Shillong, 20 Nohprah:Ka Meghalaya State Consumer Disputes Redres sal Commission lane kaba la tip kum ka Consumer Forum, hapoh ka jingialam jong U Justice (retd) PK Musahary, ha ryngkat bad U Ramesh Bawri, kum u dkhot ba rangbah bad ka kong Patricia Mukhim, ki la dep rai ia ki 88tylli ki jing ujor, ha ki 6 bnai ba ladep bad kiba dang sah, ki long sa tang 10tylli bad kiba dei ban sa rai noh shen.
Ka Forum, ka dang iakren ruh mynta, ia ka bynta jongka, la kan shim ne em, ia ka jingbishar, kaba dei bad ka jingujor halor ka jingtreikam ki mobile bad ki telephone ruh.
Ki jingbishar, ba la shim, da ka Forum, ki kynthup ia ka jingujor, ha kaba iadei bad ki kompeni Insurance, ka jingiadei bad ka kam ding ilektrik, ka jingbai dawai bad sa kiwei de ki jingiadei kam hapoh Bank.
Kawei na ki jingbishar, ka dei halor ka jingia thied tiar lyngba ka internet, ha kaba la shim, ba ka jingbishar, ka dei ban long, na ka jaka, ba u briew, u thied ia ka tiar bad kam dei satia, lyngba ka jaka, ba ka don katei ka kompeni kaba die tiar ha ka internet.
Kawei pat ka rai, ka long ruh ba ka Insurance Company, kam dei ban shim, ba ka jingthoh snem, ha ka kot thep vote, kan dei beit kaba biang ban rai ia ka rta jong u briew bad nangta la rai ruh ba haba ka Bank, ka iai pdiang ia ka jingsiew pisa palat jong u briew, lyngba ka Provident Fund, kumta kam dei ban siew bai lutksan, na ka bynta katei ka pisa, kaba la siew tam da utei u briew.
La ong shuh shuh ba ki nongthied, ki lah ban ujor sha ka Commission, lane sha ka District Consumer Forum, ha kaba kin dawa bai lutksan haduh T.20lak lane haduh T.1 klur bad ki lah ban leit beit beit sha katei ka komishon, khlem da donkam ban buh riewsaid ain.
Shillong, 20 Nohprah:U Myntri Rangbah ka jylla u Mukul Sangma u la plie ia ki 11 tylli ki tnad jong ka Meghalaya Rural Bank (MRB) na Convention Centre, Shillong mynta ka sngi Thohdieng.
U Myntri Rangbah u la plie ia ki shisien khniot da u khnai ka kompiwtor bad mar ia plie, ki la trei kam lut ha ki jaka ba ki don.
Kine ki 11 tylli ki tnad kane ka bank ba plie hynne ki long ka Laban, Mawiong, Mihmyntdu, Chutwakhu, Nongrah, Zero point, Nondein, Phublari, Garobadha, Mahen draganj bad Mawhati.
Da ka jingplie ia kine, ka MRB ka dei ka bank kaba don bun tam ki tnad ha ka jylla ban don haduh 87 tylli.
Haba kren ha kane ka jingplie, u Myntri Rang bah u la ong ba ka kane ka jingjia ban plie haduh 11 tylli ki bank shisien plie na kajuh ka jaka, ka long ka jingjia ba kham pher.
“Mar ia klik ia u khnai ka kom pitiwtor, baroh ki tnad ki treikam, nga ai khublei kyrpang ia ka MRB kaba lah ban pyniar ia kane ka jingshakri", la ong u Mukul.
Ka MRB ka dei ka bank ba biang tam jaka nongkyndong ha India" la ong u Mukul bad bynrap ba ka bank ka la ai ban pyntreikam ia ka credit deposit ratio haduh 44 percent bad ka la buh thong ban pynkiew sha ka 50 percent ha ki snem ban wan.
U la ong ba ka MRB ym tang ba ka shakri ha ki kam ban airam ban thep pisa ia ki paidbah, hynrei ka plie lad ruh ban ai kam ai jam ia ki samla ka jylla.
“Kane ka bank ka la poi sha ki jaka bym poi kiwei sha ki jaka ba kyndong tam", la ong u myntri rangbah.
Ha kawei ka liang, u la kyntu ia ki bor ba dei peit jong ka bank, ba kin iatreilang bad ka sorkar ban shim kabu na ki skhim ba ka sorkar ka la pyntreikam na ka bynta ki paidbah sha ki jaka nongkyndong khamtam na ka skhim Integrated Basin Development and Livelihood Programme (IBDLP).
“Ka bank ka dei ban hikai ban kyrshan ia ki nongrep ha ki nongkyndong ba kin lah ban kiew ha ka kamai kajih ka ioh ka kot jongki", la ong u Mukul.
Ha kane ka sngi, la ioh ruh ia ka jingkren na u chairman ka MRB u Mukul Ch Jeishi, na ki nongmihkhmat na SBI, Guwahati, RBI, bad kiwei de.
La sam ruh ia ki khusnam sha ki tnad jong kane ka bank kiba ioh na ka bynta ki kam ba ki la pyndep.
Shillong, 18 Nohprah:Ki seng trairi, ha ki khyndiat sngi ba ladep, ki la wad lad wad lynti, na ka bynta ban ia trei lang kawei bad ban buh ia u kandidet synrop jongki, ban iakhun pyrshah ia ka Congress, ha ka elekshon MP 2014.
Katba katei ka jingia kren, ka dang iaid, hynrei mynta ka sngi, la iohi, ba ka UDP, ka la leh da khongpong, ha kaba ka  la pyllait ia ka kyrteng jong hynriew ngut ki kyrtong jong ka seng, na ka bynta ka elekshon MDC ka ban long shen ha u 2014.
Napdeng kitei ki kyrtong ba la pyllait, ki kynthup ia u MDC barim ka Jaiaw u Bah Martamlin Pyrbot  ban iakhun pyr shah ia u MDC ba mynta u Bah Adelbert Nongrum na Jaiaw Constituency, uba dei U Working President jong ka KHNAM; nangta sa u Bah Hamletson Dohling na Mylliem Constituency, u Bah Gervasis Kharmujai na Mawlai Constituency, Bah Anthony Nongbri na Laitumkhrah, Bah Wanpli Kharmawphlang na Nongthymmai bad Bah Edarstar Nongbri na Nongkrem Constituency.
Ki don 22 ngut kiba pan tiket, na ki constituency bapher bapher ha KHADC, hynrei u secretary ka Selection Committee u Bah Allantry Franklin Dkhar  u la ong ba kine baroh hynriew ngut kiba pynbna da ka party, ki la pyndep ia ki kyndon ba ka party ka la buh.
“Ngin sa pynlait ia ka thup kyrteng kaba ar ha ka taiaw ba nyngkong jong u Kyllalyngkot.
Ngi la bthah ia kito kiba dang sah ban pyndep ia ki jingdonkam ba la buh ka party", la ong u Bah Dkhar.
U la ong ba ka party ka kloi ruh ban iasngewthuh jingmut bad kiwei ki party na ka bynta ka elekshon MDC ha KHADC.“Ia mynta ngim pat shai, bad ngi lah ban iakhun wat ha baroh ki MDC ha KHADC", la ong u Bah Dkhar.
U la ong, ba ka party ka hap ban iaid suki ban pynbna kyrtong ha JHADC namar ba sngew kulmar ka jingthmu ban iaphiah ia ki constituency.
“Ngi la rai ban ap shwa ban pynbna ia kyrtong ha JHADC  ia mynta shi por" u la ong.
U la ong ba ka party kam pat rai katno ngut yn pynieng ha GHADC.“Haduh mynta, baroh ki don 16 ngut ba pan tiket na ka party",  u la ong.
Shillong,20 Nohprah:Da ka jingkhmih lynti ban kyntiew ia ka sap ka phong ba ki samla ka jylla ki don ka RNB Cement lyngba u Managing Director  jong ka u Gaurav Bajaj ka la pyntip ba  kan pynlong ia ka jingpyni paidbah ia ka sap leh jadu da u nongleh jadu ba paw ka Shillong u Bah John Lanong.
Yn pyni katei ka jingleh jadu haduh saw  sngi kata ha ka 21,22,24 bad 31 u nohprah ha kaba yn pyni ha khyndailad naduh ka por 5 baje haduh 6 baje janmiet.
Shillong,20 Nohprah:Dang mynhynnin ka sngi la pynkit Hospital ia u wei u samla wad kam Grade IV uba la khie tlot namar ka jingshah thngan ba khlem sangeh kitei ki samla  kaba la iaid mynta kumba saw sngi eiei.
Mynta sa ka wei pat ka samla kynthei ka la khie tlot bad la pynkit ia ka mar-mar sha Civil Hospital na ka bynta ka jingsumar.
Katei ka samla ba dang 25 snem karta ka dei kaba la tip kyrteng kum ka Salem Lamin.
Watla ka jingshah thngan jogn kitei ki samla wad kam ka la iaid kumba 4 sngi eiei u President katei ka Synjuk jong ki u Bah T.Mylliempdah u la iathuh ba haduh mynta kam shym la don kano kano ka jingpatiaw na ki bor sorkar.
Kitei ki samla ki La byrngem ba kin iai bteng ia ka jingshah thngan wat hapdeng ba ka jylla ka dang rakhe Khristmas.
Shillong,20 Nohprah:Mynta ka sngi ka dei ka sngi ba ka People Candiate Forum, PCF ka la ai por khadduh ia ki seng sain pyrthei ba kin pynpaw la kin kyrshan ne-em ia u kyrtong ba ka Forum ka la jied ban pyniakhun ha kane ka MP Lok Sabha elek shon ka ban wan.
Haduh ba kut katei ka sngi ba la ai por ka PCF fki la don tang ar tylli ki party kiba la pynpaw ba kin ai ka jingkyrshan ba pura u Rev.P B M Basaiawmoitu kyrtong ba ka PCF kan pynieng.
Ka PCF kham mynshuwa ka la pynher ia ki shithi kyrpad sha ki seng sain pyrthei bapher bapher hapoh ka jylla ba kin ai ka jingiasnohkti lang bad ban kyrshan tylli ia u Pastor Basaiawmoit.
Ka PCF ka la ong ruh ba u u Pastor u la pynlong ia ka jingiakynduh bad ki ba la mih khmat na ki saw tylli ki seng ba kynthup ia ka UDP,NPP,BJP bad ka KHNAM ha ka 5 tarik mynta u bnai hynrei katei ka jingiakynduh jong u kam don jingmih soh eiei la u ba bha ne uba pyut, bad ka la ong ruh ba ka Steering Komiti ba kitei ki 4 seng ki la thaw na ka bynta ban wad kyrtong haduh mynta ym pat don ba buddien.
Ka PCF ka la pynshai ba ha kaba ia dei bad ka jingjied jong ka ia u Pastor ban pyniakhun ha ka elekshon MP ka dei halor ka nongrim ba ka la iohi ba utei u rangbah u dei uba don ka jingiadei bad ka jingiasyllok bada ki heh ki hain naduh u MyntriRangbah duh, u Myntri Rangbah duh ba-ar, ki Myntri sorkar pdeng, ki  Myntri Rangbah ki jylla bapher bapher bad u dei ruh uba ju leit ban mihkhmat ha jan manla ki jingialang hapoh ka sorkar jylla bad ka sorkar pdeng.
Ka la ong ruh ba u Astor Basaiawmoit ha ka jingiaid lynti jong u ha ka jingtreikam u dei u briew uba dodn ka jingialeh kaba kyrpang na ka bynta ki jaitbynriew rit paid.
Halor ka pakhang shnong ba la khot da ka HNLC ha ka 23 tarik ka PCF, ka la kyrpad ia katei ka seng ba kan weng noh namarba ka dei ka sngi ba ia tyngkhuh bad ka jingleh kmen Khristmas ki paidbah ha ka jylla.
Ka la ong ba ka Forum ruh ka don ka jingsngewkhia halor ka jingshah kem pathar ki samla ka jylla ha kaba ka la dawa ba ka sorkar ka dei ban pyllait noh ia ki.
Shillong, 20 Nohprah:Ka iew sohniamtra kaba saw ne ka 4th Orange Festival kaba long ha ka nongbah ka long kaba shongshit bha ha kaba ki nongrep sohniamtra na thain Riwar ki la wan ban pyni bad die ia ki soh ha kane ka iew.
Ha kane ka iew, ia ki sohniamtra la die beit ha ki nongthied khlem don nongdie pateng ne middleman.
U sohniamtra na Wahkhen u la jied kum uwei na ki sohniamtra ba bha bad ba thiang tam ha India bad ha ka pyrthei hi baroh kawei.
Baroh sawphew san kynhun ki la wan ban iashim bynta ha kane ka iew sohniamtra.
Ki nongrep na thain Riwar kum na shnong Nongsteng, Umblai, Mawphu, Kunongrim, Sohbar kiba hap ha Sohra Sub-Division, Nongtrai na Mawsynram Block bad ruh na Pynursla Block kum na shnong Wahkhen bad kiwei ki shnong ki la wan ban die ia ki sohniamtra ha kane ka iew ha ka nongbah Shillong.
Haba kren sha ki nongthoh khubor, u  Director ka Agriculture, u K M Brahma u la ong ba palat 4000 hectare ki jaka ha ka East Khasi Hills la pynmih ia ki soh bad na kane jaka,  30 percent dei kiba thung ia ki sohniamtra.
U la ong ba ka tnad ka la kyntu ia ki nongrep ban rep ia u sohniamtra ha ka rukom kaba lah ban kamai ban kyrshan ia ka jingdonkam ha ka iing hasem.
Katkum ka jingong u Brahma,  ka sorkar ka ai jingiarap pisa ia ki nongrep sohniamtra na ka skhim sorkar pdeng bad sorkar jylla.
“Ngi la kyrpad ia ki nongrep ban jied ia ki jaka ban pynmih ia u sohniamtra khnang ba ka sorkar kan lah ban ai jingiarap ia ki", u la ong bad bynrap ba ka jylla ka pynmih sohniamtra 8000 metric ton ha ka shi hectare.
Lah ban kdew ba ia kane ka iew sohniamtra la pynlong da ka jingprat lynti jong ka SDSHG, Nongsteng bad ka Riti Academy of Visual Arts,  da ka jingkyrshan na ka sorkar bad kiwei ki tnad kynthp na ka Horticulture department bad ka Meghalaya Institute of Entrepreneurship.
U chairman ka Riti Academy of Visual Arts u Bah Raphael Warjri  u la pynpaw ia ka jingsngew bynniaw ba ka jingshalan ia u sohniamtra kam shym long kaba biang watla la shalan sha ri Bangladesh lyngba ki iew khappud.
U Bah Herman San Lyngdoh u secretary ka Synjuk Development SHG na Nongsteng u la ong ba ka jingpynmih sohniamtra ka la iarap ia ki nongrem jong kiba bun ki shnong ban kyrshan ia ka jingim jongki.
Hynrei ka jingpynmih sohniamtra ka la ktah bha ha kine ki snem namar ka jingiap tram bad kiwei ki jingpang ba la ktah ia u diengsoh.
Na ka liang ki stad halor ka rep ka riang, ki la kular ba kin iarap ia ki nongrep ba kin iakhun ia kine ki jingpang jong ki soh da kaba pyndonkam da ki buit stad saian.
Ia ki sohniamtra ha ki por mynshwa  la shalan shaduh ri Arabia.
Shillong,20 Nohprah:Ka 3LU ka dei kawei na ka seng  jong ki kynhun shad ba na Mawlai, ka ba long ruh ka kynhun ka bym pat da slem eh ba la seng ia ka.
Katei ha ka jingpyrshang jong ka ban kyntiew ia ka kam shad ha kane ka jylla ka la lah ban shim ia ka sien jam kaba nyngkong eh ban pynlong ia ka ia kop shad ia ki samla donsap kiba sngew tynnad ha ka kam shad.
Ka 3LU ka la pynlong ia ka jingiakop shad mynta ka sngi  ha Pandal, NEHU bad ha katei ka jingiakop shad la wan ban ia shim bynta kumba 20 ngut ki nongshad na kylleng ka Mawlai bad kiwei pat ki jaka.
La phiah ia katei ka jingiakop ha ki ar bynta ka Solo bad ka Group Daance.
Ha ka Solo i heprit Daphishisha Kharbani i la long i lahduh ha katei ka jingiakop, la sam ia ki khusnam ruh sha ki nongshad kiba la wan ba-ar b alai bad ha ka consolation Prizes ha baroh kitei ki ar bynta ka jingiakop.
Ki nongshad ha katei ka sngi ki la pyni ia ka sap shad ba itynnad jong ki kab ki la shad ha la ki jong ki jong ki rukom.
Ia ki nongjop la bishar bniah da ki nongbishar batbit ba katei ka kynhun ka la khot bad ki don lain gut , ka samla Easter Lyngdoh Nonglait, ka samla Lusiana Lyngdoh bad u Dr.S A War.
Ha katei ka jingiakop la ia don ryngkat ki nongshad ba pawkhmat ka jylla kum u Bah Kit Thabah, President AMDA bad kiwei, la ia donlang rurh u Bah Gabriele Wahlang  President Meghalaya Youth Congress , ka kong Nongpluh bad kiwei kiba la shah khot sngewbha.
Shillong, 20 Nohprah:Ka myntri kam poh iing ka jylla ka Kong Roshan Warjri ka la kyntu ia ki paidbah ka jylla ba kim dei ban tieng ia ka pakhang shnong ba 12 kynta ba la khot da ka HNLC la sngi Nyngkong.
“ym dei ban ailad ia ki pakhang shnong ha kano kano ka por, namar ki dei ki mawjynthut ia ka roi ka par jong ki paidbah bad ka jylla", la ong ka Kong Roshan.
Ka HNLC ka la khot ia ka pakhang naduh ka por 6 baje mynstep haduh 6 baje janmiet ban dawa pynlait ia ki nongialam sengbhalang kiba shah kem halor ka jingiakhih ban dawa pyntreikam ia ka ILP ha ka jylla.
Ka Kong Warjri ka la ong ba ka jingkhot pa khang shnong ka pyni ba ka seng kam burom shuh ia ki paidbah.
“Kane ka pyni shai ba ka seng ka thmu ban pynthut ia ki suk ka sain jong ki paidbah khamtam ha kane ka por lehkmen Khrismas", la ong ka Kong Warjri.
Ka la ong ba ka sorkar ka la long ba la khreh ban pynthikna ba ka pakhang shnong kan nym pynthut ia ki paidbah.
“ngi la pynbiang ia ki bor iada ban pynthikna ba ka suk ka sain", ka la ong.
Ka la maham ba kiba leh pyrsha, ka ain kan nym map satia namar ba ki paidbah ki dei ban lehkmen ha kane ka por da ka mynsiem kaba kylluid.
Shillong, 20 Nohprah:Ki riew rangbah ka thain Mawkynrew bad don na ki kiba dei na ka seng Congress mynta ka sngi ki la lum ia ka jing ialang kaba tang para rangbah ban pyrkhat kumno ban sain dur ia ka Maw kynrew Konstitwensi bad da uno u kyrtong kin phah ban ia khun ha kane ka MDC 2014 ka ban long la shem snem.
Ha katei ka jingialang kaba la long ha thangsning da ki phew ngut ki rang bah na kylleng ka thain Mawkynrew ki la wan, ki la shim ia ka rai ban pyniakhun ia u Bah Kan sing Lynshiang na ka Party Congress bad ki la rai ruh ban pynbor ia ka Congress ban ai ia ka tiket MDC sha utei u samla uba la ia dur teng ha ka elek shon MDC ba la dep.
Kitei ki riew rangbah ki la rai ruh ba lada jia ba ka Congress kan pynduh tiket ia utei u samla kin khot biang da kawei pat ka jingialang ban sngap ia ka sur u paidbah la un phah ne-em sha utei u samla sha ka lympung ia khun jong ki rang kynih ki rang phawar.
Ha ka jingialang kitei ki rangbah ba kynthup ia u Bah  Bah Pynshai Bina na Lynshiang, Bah Pynshai Synjri, Sordar Shnong Nongjrong , Bah Tyngkai Mynsong, Sordar Raid Rngi, Bah Kyrmen Surong na Jatah bad kiwei pat  ki la pynpaw ba ki paidbah Mawkynrew ki kwah da u briew uba na ka thain lajong ba un mih khmat ia ka Konstitwensi.
Haba ia kren bad u Bah Lynshing u la pynpaw ka jingsngew skhem ba kum u briew uba la ia khun teng ha ka MDC ba la dep, lada u ioh ia ka tiket na ka seng Congress ha kane ka sien kaba mynta khlem pep un rah beit ia ka jingjop.
“Ngam don ka spah ngam don ka phew, ka thong jong nga ka long ba lada jia ba nga jop ngan shakri bha ia ka thain la jong" ong u Bah Lynshing.
Haba pan ia ka jingkyrshan jong kiwei pat ki seng ia u u Bah Lynshing u la ong ‘kum u khun samla ka thain nga pan ia ka jingkyrshan jong kiwei pat ki party bad lada jia ba nga jop ngan wanrah ia ka jingkylla ha ka imlang ka sahlang bad khamtam eh ia ki samla’.
U Bah Kansing Lynshing u la pynpaw rurh ba um don ka mynsien ban pyrshah ia kino kino kiwei pat ki kyrtong kiba pan tiket na ka seng Congress hynrei u ieng ha ka nongrim ba u pyrshah jur ia ka jingwanrah ia ki kyrtong kiba na –bar ban pyniakhun ha katei ka Konstitwensi.
“Ngam don jingpyrshah iano iano kiba pan tiket hynrei nga pyrshah ia ka jingwanrah player kiba na bar uwei hadien shisnem bad uwei pat hadien san snem.
Lah ban kdew ba u samla Kansing Lynshing u dei u kyrtong uba la ia aireng teng ha ka elekshon MDC 2009 na ka seng Congress bad u la ioh kumba lai hajar vote duna bad u la shah pynliem noh ha u kyrtong ka UDP u Bah Remingtone Pyngrope.
U dei ruh uwei na ki nongialam ka KSU uba la shongthait noh na ka jinglong sengbhalang jong u.
Jowai, 20 Nohprah:Ka Jaintia Tribal Traders Association, ka pyrshah tyngeh, ia ka pakhang shnong, ba la khot pynlong da ka HNLC, namar ba ka ktah ia ki rit ki ria, ki duk ki rangli.
La ong shuh shuh da ka kyrwoh jong katei ka seng, ba ki seng bha lang, ki la phah pynbna, ha ka jingialang ha Madan Student, ba kin nym mih na phatok, katba kim pat ioh ia ka jingdawa ILP.La ong namarkata ba baroh ki iew ha Jaintia Hills, kin long iew beit, ha katei ka 23tarik Nohprah 2013, ong U President ka Seng.
Na ki lad khubor, la iathuh ba ha shwa jong ka jingiakhih jong ki Sengbha lang bapher, halor ka mat ILP, ka la don ka rai, ba kin nym dawa satia ban  pyllait phatok iano iano ruh, lada don ki nongialam jong kano kano na kitei ki 14 Seng, kiba shah kem.
Wat la katta, la kynmaw, ba ha ka jingialang paidbah ha Madan Student, ha ka 30tarik Naiwieng 2013, U bah Joe Marwein, nongia lam jong ka seng FKJGP, ula kren paidbah bad kynnoh, ba ia ki nongialam jong katei ka seng, kiba kynthup ia u bah Eldy Newton Lyngdoh bad U bah Reginald Thabah, la shu kem bad pyn ngat da ki kyndon ki bym don jingiadei satia bad ki kam pyrshah jong kitei ki nongialam bad ula dawa ha katei ka jingialang paidbah, ba dei ban pyllait noh ia kitei ki nongialam jong ka seng, kiba la shah pynngat ha ki kyndon MPDA.Ki Sengbhalang, haduh mynta, ka sngi, kim shym la kren kynthoh eiei, halor katei ka jingkhot pakhang shnong jong ka HNLC.(da u Collin Wanñiang)Ka kyntien “Khristmas" ba ngi pyndonkam mynta ban kdew ïa ka Sngikha U Khunlung Jisu la sngewthuh ba la pynwan sha ka Ktien Khasi lyngba ka Phareng “Christmas".
Kumba ka paw, ïa kane ka Kyntien Phareng jong ka juk mynta, la khot ha ki spahsnem ba 11 “Cristes Maesse"; ha ki spahsnem ba 12 pat “Cristes-messe".
Ha ka ktien Dutch ruh ka rukom khot ïa kane ka kyntien ka ïalam sha kata kajuh ka liang “Kerstmis".
Ha kiwei pat ki Ktien Europe bashatei, ym don jingïatuk jingïata ei ei bad ka English.
– German “Weihnachtsfest" kaba wan na ka German hyndai (spahsnem 12) “Wihenahten" (miet bakhuid); kiwei pat ki kyntien Germanic ki don ïa ka thymmei “Yul" kaba lah ban thew sha kata ka Aïom lehkmen kita ki jaitbynriew Germnic hyndai.
Ha ki Ktien Europe bashathie pat (Roman), baroh ki don ïa ka thymmei ktien “Na.
" – Latin “Dies Natalis"; Italian “Natale"; Spanish “Navidad"; Portuguese “Natal"; Catalonia “Nadal"; French “Noël".
Katba ha ka Ktien Phareng-Dutch ki kyntien “Christmas-Kerstmis" ki kdew sha kata “Khrist+Mass" lane ka Jingkñia u Khrist; hato kine ki Kyntien Roman “Na.
" ki don thymmei ei ei ha ka Jinglehkmen ki Roman hyndai “Dies Natalis Solis" (Sngikha jong u Sngi)? Ïa kane ka pyrdaiñ “Sngikha u Sngi" kaba la thnem bha ha ki spahsnem ba 18-19, la pyntlot noh mynta lyngba ka jingwadbniah ki Stadpyrkhat kum kijong L.Duchesne, T.J.Talley, D.J.Rothenberg, J.N.Alexander, H.Wybrew kiba kdew ïa ka jingïadei ka  25 Nohprah bad kata ka jingleh jingkam naduh hyndai – ha kaba ïa kata ka Aïom jong ka jingwanpynbna u Angel ha ka Mari la shait pyndonburom ha ka 25 tarik u Lber (equinox) – Kalendar Jiw (14 Nisan) kaba shait ngeit ba ka dei ka por jong ka Jingthaw ïa ka pyrthei, ka Jingmihnoh na ri Ijipt (Peshach/Paskha), ka Aïom jong ka Jingïap u Jisu.
Te ki kheiñ 9 bnai hadien ka Jingwanpynbna u Angel.
Kumta, naduh 25 Lber (Sngipun) haduh 25 Nohprah (Sngikha) ka dei 9 bnai pura.
Ka Khristmas kumba ka long ha kane ka Juk, ka paw ha ngi ki pateng mynta ha ryngkat shibun ki jingpynkhreh bakynjadoh.
Kumne, lada kita ki bymdei Khristan ki tharai ba “Khristmas" ka mut “Bamdoh", “Bamkhana", “Bam phalor", “Ïalehkai Khristmas", “Santa Claus", tt.
; kam da pher eh namar jong ki.
Phewse, lada kita ki Khristan ki klet ïa ka dawbah kaba pynlong ïa ka Khristmas “ka Khristmas shisha", te ym sngew lah pyrkhat Khristmas shuh.
Phi ki Nahrit Nahlung ki Heprit jong kane ka pateng mynta, watla sawdong jong phi, ka pyrthei ka ikumba ka pyntip ha phi ba “Khristmas" ka mut “Santa Klaus"; to da peiphang ba U Khrist Uba phi kynmaw burom ïa ka Sngikha jong u ha ka Khristmas u kham lah shibun ban ïa u Santa Klaus:	U Santa Klaus, katkum ka khanapateng u lah ban dei u Nikolas Bakhuid jong ka spahsnem ba 4 uba shait sam jingaisngewbha ïa ki duk ki rangli.
U la long u Bishop jong ka Myra.
Kumta, kumba u long tang u briew, u la shong la sah ha ka shnong Myra (Demre).
	Katba u Jisu pat ha ka Jingngeit Khristan, u long u Khun U Blei ba la shim ïa ka Jinglongbriew.
Kumta u don kylleng ka pyrthei ha kajuh ka por (Ïo.3:16).
	U Santa u wan tang shisien shisnem.
	U Jisu pat u ïai don shilynter ki sngi (Mt.28:20).
	U Santa, ki ong hana ba u wan ha ka Kali ba tan da ki skei, lym kumta un sahkut ha ki lum thah.
	U Jisu pat U pynthanda ïa ki jingkhiedew ka duriaw bad u shu ïaid halor um (Mt.14:25-27).
	U Santa, ki ong ba u wanhiar na tnum ïing bad u pyndap tang ïa kaba phi kwah.
