Ka Bharatiya Janata Party (BJP) Meghalaya ka kyntu ia ki bor ba dei peit, ban kem ia ki runar ba donkti kloi katba lah halor ka jinghiar thma ia ki lad pathai khubor kiba niew kum u rishot ba saw ka synshar paidbah, la ong ka kyrwoh na u Basu Chakraborty u nongaiktien ka BJP Meghalaya.
Shillong: Ka HYC hapoh ka jingialam u General Secretary jong ka u bah Robertjune Kharjahrin mynta ka sngi ka la leit ia kynduh ia u EM ka tnad Land Revenue jong ka KHADC u bah Hadrian Lyngdoh ban dawa ba ka KHADC kam dei ban ai jing mynjur, halor ka jingthmu ki trai khyndew ban die jaka sha ki shipai BSF ha Rangthong, South West Khasi hills.
Katei ka seng ka pyrshah ban die jaka sha ki shipai namarba ka la ong ba shisien ba ki shipai ki ioh jaka kin ym shah ban rung briew bad kin pynthud ia ka leit ka wan bad ka shongsuk shongsaiñ ki paidbah.
Nangta katei ka seng ka la ong ba shisien ba la ioh jaka ki shipai ki Dorbar Shnogn ne ki dorbar Hima kin ym don bor shuh ban tuklar.
Katei ka seng ka la ong ruh ba ka jingwan ki shipai kam wanrah ia ka roi ka par hynrei ka pynshong syier pynban ia ki nongshong shnong.
Shillong: Ka Hill Farmers Union hapoh ka jingialam u President jong ka u bah Commander Shangpliang ryngkat u sordar shnong ki la leit jurip ia ka thaiñ Lyngkien, Tyrsad namar ka jingshah pynjulor ki jingthung bad ki mar-rep ha ka bor mariang.
Ki la ioh jingtip ba ki don haduh 14 tylli ki shnong kiba la shah ktah ha katei ka jingjia.
Katei ka seng ka la leit ia kynduh ia u BDO Mawphlang ban kyrpad ban pynsted ia ka jingiarap sha ki lanot nongrep.
Shen katei ka seng ka la ong ruh ba kan leit ia kynduh ia u myntri rangbah ka jylla u Conrad K Sangma ban ia kren ia katei ka kam.
Nongstoiñ: Ki nongshong shnong jong ka shnong Mawrusyiar, West Khasi Hills District,  ha ka por kumba 11:00 baje mynhynnin ka step,ki la lap ia ki ar tylli ki metiap, kiba la sdien phasi ha u dieng ha kawei na ki khlaw jong katei ka shnong.
Ia kitei ki ar tylli ki metiap kiba la sdien lang ha kajuh ka jaka, la lap nyngkong eh da ki khynnah ap masi bad kitei ki metiap, ki dei jong ki shijur ia kaba ia u shynrang la tip kyrteng kum u Rickystar Marweiñ 16 snem bad ka kynhtei pat ka dei kaba la tip kum ka Rifullgency Nongrem 24 snem, kiba dei na katei kajuh hi ka shnong Mawrusyiar.
Na ka liang jong ki bor pyniaid shnong jong ka Mawrusyiar, hadien katei ka jingjia, ki la pyntip noh mar mar sha ki pulit ka Nongstoiñ bad na ka liang jong ki pulit ruh mar ia ioh jingtip, ki la leit sha katei ka jaka ban pynlong ia ka jingtohkit.
Katkum ka tyllong khubor ba la ioh lum na ki pulit, la sngewthuh ba kitei ki ar ngut ki shijur, ki dei kiba ia ieid bad ba ia iaid samla, hynrei na ka liang jong ki ba ha iing pat kim sngewtynnad ia katei ka jingia iaid samla jong ki.
Kitei ki shijur ki la ia jah ruh na la iing naduh ka janmiet jong ka 15tarik mynta u bnai.
Ki pulit, ki la suba jur ruh ba katei ka jingjia ka lah ban jia naduh katei hi ka sngi ba ki la jah miet, kata ha ka janmiet jong ka 15 tarik mynta u bnai bad la suba jur ruh ba kitei ki ar ngut ki shijur ki la dkhat jubor hi ia la ka jong ka jingim.
Shillong:U Pastor PBM Basaiawmoit, ula leit hynnin ka sngi sha ka ophis jong ka Regional Provident Fund Commissioner, Shillong, ha kaba iadei bad ka jing pyntreikam ia u aadhar number ia ki briew kiba dei ban shim ia ka bai bam tymmen, lyngba katei ka ophis.
Halor katei ka phang, U Jugli uba dei U Asst Commissioner, u iathuh ba ka jing pyndonkam aadhar number, ka dei kaba ki la ioh ia ka hukum, na ki bor ba halor jong katei ka ophis.
U Pastor, ha katei ka jing ia kynduh, ula dawa ba ki bor jong katei ka ophis, ki dei ban bud ia ki kyndon jong ka Supreme Court, ha kaba kim pat lah ban bthah ia ki nongbam tymmen, kiba sei pisa na katei ka ophis, ba kin pyndonkam aadhar, kat haduh ba kan da mih ka rai kaba pura, na katei ka ophis, ong ka dorkhas na U Pastor Basaiawmoit, Rev K Pyrtuh, Bah Augustine Jyrwa bad U bah Rapborlang Nongrum.
Shillong:Shiphew ngut ki nongialam ba khmat jong ka seng Hill State People’s Democratic Party, kiba kynthup ia U Dr Kara Shen uba long U General Secretary ka party, Bah Shemborlang Rynjah Jt.
Secretary, Bah Grossper Ryntathiang Organising Secretary, Bah Pynshongdor Nongbri Finance Secretary, Bah Londoner Sohtun President Youth Wing & Media cell in-charge, Bah Ronald Kharshiing Secretary Youth Wing, Bah Alester Diengdoh Legal cell in-charge, Bah Bobby Majaw CEC Member, Bah Prain Sing Syiemlieh CEC Member bad Bah Defender Pakem CEC Member, ki la phah ia ka shithi iehnohkam jong ki sha u Vice President ka seng Bah KP pangniang.
Kine ki dkhot ki la pyllait noh ialade na ki kam bapher bapher ba ki bat ha ka Central Executive Committee (CEC) jong ka seng, halor ka nongrim ba kim lah ban pdiang ba ka daw jong ka jingbym lah ka seng, ban poi sha ka thong ha kane ka MLA election 2018, ba kan dei na ka daw u President marwei, Bah Ardent Basaiawmoit.
Ha kajuh ka por, baroh kine ki dkhot ki la ong ba kim sngewiahap ban tynrong ia ka jingkitkhlieh tang ha u President marwei, halor kane ka bynta, namar ki iohi bad tip ba u President u la trei shitom met bad mynsiem ban pynkhlain ia ka party bad ban leit sha man la ki Constituency ba ki kyrtong ka seng ki iakhun ia ka election khnang ban poi sha ka thong.
Kumta halor ka jingbymlah ka seng ban poi sha ka thong, kitei ki dkhot hangne ki shim lang ia ka juh ka jingkitkhlieh.
Shillong: U Bah Himalaya Shangpliang, MLA ka Mawsynram  bad u Bah Syntas Klas Sun, MLA ka Mawphlang, ki la dawa ba ka sorkar jylla lyngba ka tnad ka rep ka riang ka dei ban ithuh noh ia u synsar, sla tyrpad bad sohmrit khlaw kum ki mar rep ba kongsan ha ka jylla.
Haba wanrah ia kane ka mat myn hynnin ka sngi ha ing dorbar, u Bah Himalaya u la ong ba kine ki mar rep ki dei kiba la bsa ban pynim ia ki nongrep ha ki bynta ba bun jong ka jylla, hynrei haduh mynta, namar ba ka sorkar ka dang khein mar khlaw, ka la buh ia ki nongrep ha ka jingeh ha kaba ki la shah khnoit katba mon ha ki mahajon.
U MLA ka Mawsynram u la iathuh ruh ba u la dep surbe ia ki kine ki mar ha ka thain Mawsynram bad ka sakhi ba da ki klur ki nongrep ki kamai na kine ki mar rep, hynrei mynta ka dor ka la hiar sha kaba palat haduh ba ki nongrep kim sngew myntoi shuh namar ba ka dor ba die bad ka jinglut ban rep kam iahap shuh.
“U Synsar ba bha mynta u shong dor tang T.27 shi kilo ha Mawsynram, katba ha Shillong ki thied tang T.32 shi kilo katba uba kham sniew ka dor ka long T.8 shi kilo ha Mawsynram bad T.11 ha Shillong.
Hynrei ha kine ki snem ba la dep, ka dor ka la long haduh T.80 shi kilo", la ong u Bah Himalaya.
U la ong ba kumba T.2.5 klur ki paidbah nongrep ka thain Mawsynram ki kamai ha ka shi snem na ka rep synsar bad ka pynmih synshar kumba 1 lak ton shi snem.
U la ong ruh ba ka dor jong ka sla tyrpad ba bha ha Mawsynram ka long T.19 shi kilo katba ha Shillong ka long T.22, kaba kham sniew ka long T.13 bad kaba kham sniew T.15 shi kilo ha Shillong bad kumba T.2.5 klur ki paidbah nongrep sla tyrpad ki kamai na ka thain Mawsynram ha ka shi snem bad ka lah ban pynmih 1.5 lak ton shi snem.
Ha kajuh ka por, u la ong ba u sohmrit khlaw u dei uba rem dor bha, hynrei mynta ka dor jongu, ka long tang T.530 shi kilo ha Mawsynram bad T.550 ha Shillong.
“Ka thain Mawsynram ka pynmih sohmrit kumba 50 ton shi snem", la ong u Bah Himalaya bad ka jingkamai shi snem ka long kumba  2.65 klur.
Katba u MLA ka Mawphlang u Bah Syntar Klar Sunn u la ong ba ki don ki shnong kiba rep synsar, rep sohmrit ha ka konstitwensi jongu ruh ban pynheh ia ka kamai nalor kiwei pat.
U la ong ba u sohmrit khlaw u dei uwei uba kordor bha bad u dei ruh uba don hapdeng ka jingma ban duh jait noh, lada ym sumar bad ym pynshlur ban rep.
“Ka sorkar ka dei ban pynlong mar rep noh ia kine ki mar rep bad khamtam ba u sohmrit uba la don hapdeng ka jingma ban duh jait noh", la ong u Bah Syntar Klas.
U Bah Syntar u la ong ba ia ka jingrep synsar la sdang da u MLA barim ka Nongstoin u bah E Iawphniaw uba long u myntri sorkar ha ki snem ba la dep bad u la ai jingiarap grant ia ki nongrep ha kato ka por.
U MLA ka Nongpoh u Bah Maralbon Syiem u la ong ba ka sorkar ka dei ban buh da ka dor ia u synsar ban lait na ka jingkhniot ki mahajon, katba u MLA ka Umroi u Bah George B Lyngdoh u la ong ba ka sorkar ka dei ban pyntreikam da ki lad ki lynti kiba biang ban iarap ia ki nongrep, namar ba kumba ka long mynta kiba rejister kyrteng sha ka agricultural board ki don tang 255 ngut ha ka jylla.
Shillong: Ka jaka khappud ha Dawki hapdeng ka India bad Bangladesh kam long kaba shngain, namar ki pyrton BSF ki shu ieng tang lai, saw ngut ban teh lakam ia ki nong Bangladesh kiba wan haduh khmat u pud India ban leh sngewbha, iashon dur bad kumjuh ban iarung iamih katba mon, namar ym don ki jingker ba biang ban khang lad kum ki jar nar, hynrei tang da ka jingput, ba la  shu put u shipai BSF ia ki nong Bangladesh kiba da ki spah ngut kiba ju wan harud wah Dawki.
Ha bym don jingker ki lah ruh ban ngam na um khlem don ba iohi ia ki lada ki wan rung sha India.
Ha kiwei ki Ri ha ki border outpost ym lah ban shu ieng lymbrum lada kwah shon dur, hap shon napoh ki jingker.
U Bah PM Syiem u kyntu ia ki bor ba dei peit naduh u myntri rangbahduh, myntri rangbah ban shim khia, ia kane ba ka Dawki kan kylla long ka jaka rung ki mynder, ula ong ruh ba ka Sorkar Meghalaya ka la dei ban pynkhlain da ki Border wing Home Guard, khnang ba ki mynder kin nym ioh lad katba mon ban rung  bad ban buh da ki sainar shiah, khamtam ha ka rud wah khnang ba ki nong Bangladesh kin nym ioh leh mon.
U Banwarilal Purohit, U Lat ka Tamil Nadu, ula pan map mynta ka sngi, na ka nongthoh khubor kynthei, naba ula ktah ieid na ka ngab jong katei ka nongthoh khubor, hadien ka jingiakren jongu bad ki kotkhubor, hynnin ka sngi ha Raj Bhavan.
Katei ka nongthoh khubor, ka Lakshmi Subramaniam, ka la buh ia ka dur ha ka twitter jongka, ha kaba ka la pyni ba U Lat u dang ktah ieid ia ka ngab jongka bad ka da sngew lyngngoh jur, ba kumno utei U Lat, u leh ha katei ka dur.
U Lat ha ka shithi sha katei ka nongthoh khubor, u ong “Nga ktah ia ka ngab jongphi, ba nga sngew iaphi kum ka khun ksiew lajong bad nga leh da ka jingieid bad kum ka jingsngew burom ia ka kam, kaba phi trei, namar ba nga ruh, nga don hi halade, ha katei ka kam, la 40snem kynthih".
Katei ka nongthoh khubor, ka jubab ha ka twitter jongka, ba ka pdiang ia katei ka jing pan map jong U Lat, tangba ka iathuh pat ba kam iahap satia ia ka jingmut kaba don halor ka jingktah jong U Lat ia ka ngab jongka.
U Banwarilal, u leit ktah ia ka ngab jong katei ka nongthoh khubor, hadien ka jingiakren bad ki nongthoh khubor ban pynshai halor ka jingmih ka jingkren jong kawei ka nonghikai ha Virudhunagar, ba la ring audio, ha kaba ka pynshlur ia ki kynthei samla ba kin ialeh ieid bad ki bor pyniaid jong ka University, na ka bynta ban ioh marks kiba heh, hapdeng 80 haduh 85 percent bad ban ioh pisa ruh puk puk.
Katei ka nonghikai, ka kam, ba ka don ka jing iadei kaba jan bha bad U Lat Purohit.
Shillong:Haei ka jing laitluid jong ki kotkhubor, kylli ka HNLC mynta ka sngi.
Katei ka seng, ka pynpaw ba ha ka 27 tarik u Jymmang 2015, ka Meghalaya High Court(MHC),  ka la pynmih iaka hukum ba ki lad pathai khubor kim bit ban pynmih ia ki khubor halor ki pakhang shnong, pakhang surok jong ki sengbhalang bad ki seng kiengatiar bad kane ka hukum ka mih hadien ba ka HNLC ka khot pakhang shnong ha kaba iadei bad ka Village Administration Bill(VAB).
Kham ha shuwa ia kane jingjia kata ha ka 8 tarik u kyllalyngkot 2015, ka MHC ka lah ju pynmih teng ia ka hukum ba ki lad pathai khubor kim bit ban shim interview ne pynmih ia kino kino ki jingkren ne jingthoh jong u CEM barim ka KHADC u Bah Adelbert Nongrum, tang na bynta ba u kren halor ki hok ka jaidbynriew u Hynniewtrep.
Ym tang katta, u nongbishar ka HC  u da byrngem syndon ia u bah Adelbert ban phah wat shaduh ‘Kala pani’ thik la kumba une u rangbah u dei u nongpyntriem kum ha ki por ki dohlieh.
Shillong: U bah Prestone Tynsong, myntri Cabinet jong ka sorkar Jylla, ula shah pynkiew kyrdan kum U Deputy Chief Minister, naduh hynnin ka sngi.
Ki lad khubor, ki iathuh ba la pynkiew kyrdan ia U bah Tynsong, da U Conrad Sangma, myntri rangbah ka Jylla, hynnin ka sngi.
Ym shym la bate kam thymmai satia ia u myntri rangbah ba ar, ha katei ka jingshimti jongu, kum u myntri rangbah ba ar.
U myntri rangbah ka jylla u Conrad K Sangma un leit ban ia kynduh ia ka sorkar pdeng ha Delhi ha ka 4 tarik u Jymmang na ka bynta ban ia kren ia ka kam ker sainar shiah ha ki khappud bad ka Bangladesh.
U Conrad u la pynsngew ha ki nongialam ka Coordination Committee on International Border (CCIB) mynta ka sngi ha ka jingiakynduh jong ki bad u ban ia kren halor ka kam ker sainar shiah kaba dei sha ki thaiñ Dawki.
Ki nongialam ka CCIB hapoh ka jingialam u bah S Myrchiang chairman bad bah K Myrchiang Secretary ki la pynsngew ha u myntri rangbah ia ka jingeh kaba ki paidbah ki ia kynduh namar ka jingbym  pynbeit pynbiang ia u pud u sam hapdeng ka India bad ka Bangladesh.
Haba kren sha ki nongthohkhubor ki nongialam ka CCIB ki la ong ba kim pyrshah ia ka jingker sainar shiah hynrei ka sorkar ka dei ban pynbeit shuwa ia u pud u sam.
Ka World Bank ka la ai ram ia ka India $ 48 Million na ka bynta ban pynitynnad ia ki lum ki wah bad ki sawong sawkun ha ka jylla Meghalaya.
Haba ia kheiñ ia katei ka pisa sha ka pisa India ka la long haduh T.314,14,12,800 klur tyngka (Lai spah khadsaw klur khad saw lak khad ar hajar phra spah tyngka).
Katei ka ram ba ka World Bank ka la ai ka dei ia ka projek kaba la tip kum ka Meghalaya Community-Led Landscapes Management Project.
Na katei ka projek yn pynitynnad bad yn pynjyrngam ia ki sawdong sawkun ki lum ki them ba itynnad jong kane ka jylla.
Ka jingmut jong katei ka projek ka long ban kyntiew ia ka ioh ka kot bad ba npynsah ia ka riti ka dustur jong ki briew kane ka jylla.
U Myntri Rangbah ka jylla u Conrad K Sangma ha kane ka sngi nyngkong u la pyntip hapoh ka iing dorbar ba ka sorkar ka la shim bun ki lad ki lynti ban khang lad ia ka jingpyndonkam da ki challan thok da ki nongkhaii dewiong namar ba kane ka la wanrah ka jingduh khajna kaba jur ia ka sorkar.
Haba jubab ia ka mat ba la wanrah da u MLA ka Congress na Mawsynram, u Bah Himalaya M  Shangpliang, halor ka jingsaphriang ki challan thok ha East Garo Hills, u Conrad u la ong ba ka sorkar kan bishar biang ia kane bad ban wanrah da  ka lynti na ka bynta ban ai ia ka Mineral Transport Challans (MTCs).
Hadien ba la ioh jingtip halor ka jingdon jong ki briew na Assam, kiba la wan ban pynrung kyrteng Aadhaar ialade ha State Bank of India kaba don ha Nongpoh, hynne ka sngi ki nongialam ka KSU, North Khasi Hills District, ki la leit ban wad jingtip na ki briew kiba don ha katei ka Bank bad ha kajuh ruh ka por ki la pynsangeh ruh ia katei ka jingpynrung kyrteng Aadhaar ia ki briew na Assam.
Ka Mohun Bagan bad ka JSW Bengaluru kin iaknieh ia ka semi phainal lashai ban rung sha ka phainal jong ka lympung Hero Super Cup.
Ia kane ka jingialehkai yn ialehkai ha madan Kalinga Stadium por 4 pm bad yn pyni ha Star Sports 2/2 HD/1 Tamil/ Suvarna Plus/Jalsha Movies/Asianet Movies bad streamed live ha Hotstar bad Jio TV.Nongpoh: Kawei ka longiing na ka shnong Umdiker ha Ri Bhoi, ka la mad ia ka jingjia kaba sngewsih kthang, hadien ba ka iing jongki ka la shah bamduh ha ka ding ba shyrkhei bad nalor kata ki la duh sa ia u khun, uba dang 9 snem ka rta bad uba la ingkhong khait ha katei ka jingpluh jong katei ka iing.
Katei ka jingpluh jong katei ka iing, ka la jia hynnin ka miet Sngi Balang ha ka 1.30 baje mynmiet, kaba dei ruh ka por ba baroh kiba don ha katei ka iing ki la iohthiah lyngai ha ka jingkynoi jong ka miet.
Katei ka iing kaba la shah bamduh ha ka ding, ka dei ka iing jong ka Kong Lakyntishisha Kharwanniang bad u Bah Donbor Nongrang, katba utei u khun uba la shah bamduh ha ka ding, la tip kyrteng kum u Babitpyrkhat Kharwaniang.
La ioh jingtip, ba katei ka longiing ka don ia Saw ngut ki khun bad ha katei ka jingpluh jong katei ka iing, da ka jinglenlade da u kpa jong katei ka iing la ioh ban pyllait im ia kitei ki Lai ngut, katba ia utei uwei ym shem la lah pyllait namar ka jinglamwir ha kaba kum katei ka apot, tad haduh ba un da shah bam duh ha katei ka ding.
Haba iadei bad kaei ka jingjia na ka liang ki paidbah nongshong shnong ki la wan ban aijingiarap bad ha kajuh ruh ka por ki Pulit ka Umsning Police Outpost, kin pynlong ia ka jingtohkit halor ka jingpluh kynsan jong katei ka iing, kaba la wanrah haduh ka jingduh ia ka mynsiem briew.
Ka Disciplinary Committee (DC) ka All India Football Federation (AIFF) ka la pynshitom ia ki katto katne ki nongialehkai kiba la pynkhein ia ka ain phutbol.
Ha ka jingialehkai ka  Quarter ka  Hero Super Cup 2017-18  hapdeng ka ‘Jamshedpur FC’ bad ka ‘FC Goa’ ha ka 12 tarik Iaiong, 2018 ha Kalinga Stadium, Bhubaneshwar, u rephri u la beh na madan ia ki nongialehkai jong ki baroh ar liang ki kynhun hadien ba la mih ka jinghuri hura.
Ki rang ialehkai katba ki dang iapyni bor ha ka jingiakhun ka Jamshedpur FC pyrshah ia ka ‘FC Goa’.
Shillong: U MLA ka Umroi u Bah George B Lyngdoh ha kane ka sngi Palei u la pynpaw ia ka jingsngew khia jur halor ka jinglymmuh bad thurmur ka kot pule, ‘Mawkyndon Haba Khein Jingkhein’ jong ka klas II ba la pynmih da ka Meghalaya Board of School Education (MBoSE).
Haba shim bynta halor ka phang halor ka mang tyngka, u Bah George u la ong baroh kiba thoh naduh ki editor jong kane ka kot kim dei satia ki Khasi bad ka ktien kaba la pyndonkam  ha kane ka kot ka long kaba thurmur bha ha ka ktien Khasi.
“Ka long kaba sngew khia jur ban iohi ba ka kyntien ne kramar ba la pyndonkam ha kane ka kot.
Ka dei ka jingibein ia ka thoh ka tar ka ktien Khasi.
Ym don uwei ruh u Khasi ba don bynta katkum ba paw ban pynbeit ia kane ka kot Khasi", la ong u Bah George.
Ha kajuh ka por, u MLA ka Umroi u la ong ba ka long kaba bha ba ki kynhun ne ki riew shimet, hynrei ka sorkar ka dei ban pynbeit ia kane da ka lynti bad ka dei ruh ban ai jingkyrshan ia ki jingdonkam.
Shillong:Ka sain pyrthei jong ka Jaintia District Council, ka la pynkhih bitar, sa ia ki nongialam jong ka seng Congress na Jaintia Hills bad ka daw, ka long namar ba ka sorkar Jylla, kam shym pat la mynjur satia ia ka kyrteng jong ki Executive Member jong ka Council, kaba la phah mynta la katto katne taiew.
Ha ka kyrwoh, kaba la phah mynta ka sngi, U Bah John F Kharshiing, General Secretery ka MPCC, uba peit ia ka Jaintia Hills, ula iathuh ba  ki nongkitkam na West Jaintia Hills District ki la pyntip, halor ka sain pyrthei hapoh JHADC bad ia kane ka kam la pyntip bad phah sha ka MPCC ban ia kren halor ka jinglong jingman hapoh Jaintia Hills Autonomous District Council.
Ki lad khubor, ki iathuh ba ki MDC jong ka seng Congress, ki kwah ba ka tnat ba peit ia ka District Council, kaba la khlieh da U James K Sangma, kan mynjur noh ia ka thup jong ki Executive Member bad na ka liang jong ki MDC Congress, ki shim ba kane ka jingpynslem ban mynjur, ka long namar ba ki heh NPP, ki pyrshah halor ka jing ia treilang jong ka UDP bad ka Congress ha Jaintia District Council.
Lah ban pynkynmaw, ba U Ma Moonlight Pariat, ula shimti kum U CEM ba thymmai jong ka JHADC, ha ka dorbar kaba 29tarik Lber 2018, ha kaba la kyrshan ia u, da ka Congress bad ka UDP.U Ma Moonlight, u mih bujli ha ka jaka jong U Bah Andrew Shullai, uba la shah pynhap noh na ka shuki CEM ha ka Council.
Shillong: U Sordar ka Raid Lyngkhat, Khyrim Syiemship u bah KK Tangsong u la ong ba ka Raid Lyngkhat ka kwah ba ka sorkar kan pyndep noh ia ka jingker sainar shiah kaba jngai 140 mitar na u mawpud.
U la ong ba ki paidbah kiba don jaka ha khappud ki la ioh ia ka pisa kaba la siew bai lutksan 80 na ka shispah bad katei ka jingsiew ka long na ka bynta ka 11 mitar.
U sordar u la ong ba ka jingbym lah ban pyndep kloi ia ka jingker sainar shiah ka la pynmih jingeh shibun naba ki nongtuh na Bangladesh ki ioh ban rung ban mih laitlan, u la ong ba ka sorkar ruh ka la kular ba haba ka ker sainar shiah kan pyllait ia ka khyrdop ban rung ban mih ki nongrep kiba leit ban rep sha bri lajong.
Shuh shuh u la ong ba ki bor sorkar na ka tnad External Affairs ki la wan jurip ia ki jaka baroh bad ki la dep ruh ban ia kren pynbeit bad ki trai jaka bad la siew ruh ia ka bai lutksan kaba 80 na ka shispah, “Ngim pyrshah eiei ia ka jingker sainar shiah, ngi kwah ba ka sorkar kan pyndep kloi ia kane ka kam" u la ong.
Lah ban kdew ba Co-ordination Committee on International Border (CCIB) ka pyrshah jur ia ka jingker sainar shiah na katei ka jaka ba ka Raid Lyngkhat ka la kdew bad ka CCIB ka kwah ba ka jingker sainar shiah kan long beit lyngba u Zero Line.
Shillong: Naduh ka sngi saitjaiñ jong ka taiew ka seng Congress, kan pynlong ia ka jingiakhih ha nongbah Shillong bad ha Mendipathar ha North Garo Hills District.
Ka daw ba ka Congress kan pynlong ia katei ka jingiakhih ka long ban pyrshah jur halor ka jingtyrwa jong ka sorkar MDA kaba ialam da u Conrad K Sangma, myntri rangbah ban ai Work Permit sha ki khar Bangladesh.
Haba kren sha ki nongthohkhubor mynta ka sngi u nongialam ka Liang pyrshah u Dr.Mukul Sangma uba dei ruh u myntri rangbah barim ka jylla, u la ong  ba ka jingiakhih kan sdang naduh ka sngi saitjaiñ jong ka taiew.
Haba pan jingkyrshan na ki paidbah ha katei ka jingiakhih u Dr.Mukul u la ong ba ka Congress da lei lei ruh kan ym ailad ba ka sorkar ba ialam da ka NPP kan pynurlong ia katei ka kam.
“Ngin pynthikna ba ka sorkar kam dei ban ai Work Permit ia ki khar Bangladesh ha kane ka jylla jong ngi, ka jylla kaba rit paid bad kaba donkam ia ka jingiada na ka jingshah wan tyllep ha ki briew kiba nabar" ong u Dr.Mukul Sangma.
Shuwa ka jingiakynduh bad ki nongthohkhubor ki dkhot ka liang pyrshah hapoh ïng dorbar thaw-aiñ ka jylla ki la mih jyndat napoh ïng dorbar namar ka jingbym kohnguh ka sorkar MDA ban kynran dien noh na katei ka jingthmu ban ai work permit ia ki nong Bangladesh.
Shillong: U Vice President ka India u Venkaiah Naidu un wan sha nongbah Shillong ha ka 16 tarik mynta u bnai bad la khmih lynti ba un poi ha jaka hiar helikoptar kaba don ha 7 mer ha ka por 9:55 baje mynstep.
U Naidu un leit jngoh ia ka IIM, Shillong kaba don ha Lawjynriew, Nongthymmai.
U SP Traffic u la pyntip ba ha katei ka jingiaid lynti jong u na 7 mer sha Nongthymmai ka lah ban don ka jingkhang kali shipor ban pyllait lynti ia u.
Ha ka miet 11 tarik mynta u bnai ha ka por 11:30 baje, kawei ka jingjia ba sngewsih ka la jia ha ka shnong Kyrdemkulai ha kaba ka ding ka la bam duh ia ka ing jong u bah Sanbor Nongrang.
Ha katei ka jingjia ka ding ka la bam duh ia baroh ka ing, uwei u khynnah ba dang 10 snem karta uba la tip kyrteng kum u Pyrkhatlang Kharwanñiang uba la iap, hapoh ing ka don ruh ka pisa T.70 hajar tyngka.
Shillong: Tang hapoh 2 bnai ki pulit ki la ioh bai daiñ kuna haduh T.11 lak tam na ki kali kiba iaid ha surok kiba pynkheiñ ia ki kyndon aiñ jong ka motor Vehicles Act.
Ha u lber, 2018 ki pulit ki la ioh lum T.6,65,450 tyngka (Hynriew lak hynriew phew san hajar saw spah san phew tyngka) katba ha u rymphang pat ki la ioh lumT.5,17,660 tyngka (San lak khathynniew hajar hynriew spah hynriew phew tyngka).
Haba kheiñ lang ia katei ka jingioh lum pisa ki pulit ha ka ar bnai ka la poi sha ka T.11,83,110 lak tyngka (Khatwei lak phra phew lai hajar shispah shi phew tyngka).
Ia kitei ki pisa la ioh lum na ki 461 tylli ki kali kiba ieng pathar ha ki jaka bym shah ïeng kali, 396 tylli pat ki dei kiba ñiah kali khlem deng ia u Seat Belt, 288 tylli kiba ñiah kali khlem laisen, 36 tylli kiba pynkheiñ ia ka Permit ba ki ioh, 49 tylli pat kiba ñiah thuk thuk khlem phong helmet.
U SP Traffic u bah B.J Laloo u la pynkynmaw biang ia ka hukum ba ki pulit ki la pynmih ha kaba ia dei bad ka jingbuh karkhana shna kali harud surok bad ka jingpynwandur ia ki tynghong kali ha ka sur kaba heh bad ka jingpynwandur ruh ia ki ding kali kali kiba pynthaba LED.La hukum ba ki dei ban weng noh ia ki lym kumta kin shah daiñ kuna bad shah kem.
Shillong: Ka Langsning kan iakhun lashai ka sngi pyrshah ia ka Mohammedan Sporting  jong ka Second Division  ha madan JN Stadium, Shillong por 4:00 pm.
Ia ki tiket lah ban ioh ha ka dor   T.20  haduh T.100 naduh ka por nohphai sngi na SSA ticket counter kiba don ha Polo.
Ka jingialehkai lashai ka long kaba donkam bha bad ka Langsning ka la don ka jingsngew skhem hadien ba ka la iakhaid ha ka jingialehkai ba la dep bad kane ka kynhun na Kolkata.
Shillong:U Tennydard M.Marak, ula ia kynduh hynnin ka sngi, ia U Conrad K Sangma, myntri rangbah ka Jylla hynnin ka sngi bad ula ai ia ka dorkhas, kaba dei halor ka jing ai Scheduled Tribe ia U Mukul Sangma, myntri rangbah barim ka Jylla bad kumjuh ruh ia u para jongu, U Zenith M Sangma.
U Marak, u kyrpad ia U Marak, ba un shim khia ia katei ka kam bad ula ai ruh ia ka dorkhas, kaba la phah sha ka National Commission for Scheduled Tribes, New Delhi, ha kaba u pynpaw ia ka jingsngew pyrshah halor ka jing pynslem ban shim rai ia katei ka kam pynlong Scheduled Tribe ia U Mukul Sangma.
U Conrad, ula pynsngew ba un peit bha ia katei ka kam bad ba un leh, katba kum ka jingiahap bad ki kyndon ain jong ka Ri.
Shillong: U MLA ka Mawphlang u bah S.K Sunn, u la wanrah ia ka jingkylli ha ïng dorbar thaw-aiñ ka jylla ban tip katno tylli ki don ki karkhana kiba la seng ha Byrni bad ha Umïam  ha ki san snem mynshuwa.
Haba jubab ia kane u myntri sorkar uba peit ia ka tnad karkhana u bah Sniawbhalang Dhar u la ong ba naduh u 2013 -14 haduh u 2017-18 ki don 8 tylli ki karkhana ba la seng.
Kitei ki karkhana ki don 4 tylli ki ba hap ha ka Export Promotion Industrial Park bad kitei ki long ka Marda Industries Pvt.
Ltd, ka Orion Health Foods Pvt.
Ltd, ka Grover Carbonic Pvt.
Ltd bad ka CMJ Breweries Pvt.
Ltd.
Katba kiba hap ha ka Umiam Industrial Area pat ki long ka Girik Briquettes Pvt.
Ltd, ka Pine Polypacks, ka North East Tubular Poles Pvt.
Ltd bad ka K.R Polymers.
U bah Syntar Klas Sunn u la kylli biang hato la ka sorkar ka ai pisa ne-em sha kitei ki karkhana ban pynshlur ia ka kam jong ki.
U bah Sniawbhalang u la ong ba ka sorkar ka ai pisa tang ia ki 5 tylli ki karkhana bad kitei ki long ka Marda Industries Pvt.
Ltd, ka Orion Health Foods Pvt.
Ltd, ka Grover Carbonic Pvt.
Tld, ka CMJ Breweries Pvt.
Ltd bad ka K.R Polymers.
Utei u myntri u la pyni ruh ia ka jingkheiñ ba ka sorkar ka la ai pisa sha kitei ki karkhana kaba long T.101.64029 lak tyngka ia ka Marda Industries Pvt.
Ltd kaba la ai lyngba ka Meghalaya Industrial & Investment Promotion Schemes, 2016.
Ia ka OrionHealth Foods Pvt.
Ltd la ai T.47.48525 lak tyngka lyngba ka National Mission on Food Processing.
Ia ka Grover Carbonic Pvt.
Ltd la ai T.84.51208 lak tyngka lyngba ka Meghalaya Industrial & Investment Promotion Schemes, 2016.
Ia ka K.R Polymers la ai T.49.218 lak tyngka lyngba ka Meghalaya Industrial & Investment Promotion Schemes, 2016 katba ia ka CMJ Breweries Pvt.
Ltd pat la ai 4 sien kata ka long T.188.0975 lak tyngka lyngba ka Meghalaya Industrial & Investment Promotion Schemes, 2016,  T.4876.53914 lak tyngka lyngba ka Central Capital Investment Subsidy Schemes, 2007, T.162.00514 lak tyngka lyngba ka Central Interest Subsidy Schemes, 2007 bad T.42.93501 lak tyngka lyngba ka Central Comprehensive Insurance Subsidy Schemes, 2007.
Haba kheiñlang baroh ia ka pisa ba ka sorkar ka la theh sha ki karkhana kiba don ha Byrni bad ha Umiam ki long T.5552 lak tam.
Shuh shuh haba jubab ia ka jingkylli ba la wanrah da u bah S.K Sunn, u myntri sorkar u bah Sniawbhalang Dhar u la ong ba kitei ki karkhana ki la ai kam ruh ia ki briew kiba na kane ka jylla.
U la ong ba katkum ki kyndon ki hap ban ai kam ia ki trai jylla 60% na ka jingdon ki nongtrei jong ki.
Haba ai ia ka jubab kaba bniah halor ka jingthung kam kitei ki karkhana ia ki trai jylla- bah Sniawbhalang Dhar u la ong ba ka Marda Industries Pvt.
Ltd ka thungkam 12 ngut ki nongtrei kiba dei ki trai jylla, ka Orion Health Foods Pvt.
Ltd ka la thungkam 6 ngut, ka Grover Carbonic Pvt.
Ltd ka la thungkam 11 ngut, ka CMJ Breweries Pvt.
Ltd ka la thungkam 88 ngut, ka Girik Briquettes Pvt.
Ltd ka la thung kam 10 ngut, ka Pine Polypacks ka thungkam 7 ngut, ka North East Tubular Poles Pvt.
Ltd ka thungkam 10 ngut bad ka K.R Polymers ka thungkam 8 ngut ki trai jylla.
Haba kheiñlang ia ka jingthungkam jong kitei ki 8 tylli ki karkhana ia ki trai jylla ka long 152 ngut.
Halor katei ka jubab u MLA ka Nongthymmai konstitwensi u bah Charles Pyngrope, u la ong ba ha kine ki sngi u la iohi ha ki kotkhubor ba ki kompeni bapher bapher kiba don ha ki thaiñ Umiam ki la pynjaboh ia ka lyer ring mynsiem.
U la ong ba ka sorkar ka dei ban shimkhia ban pynthikna ba ka Umiam kam dei ban shah pynjaboh ha ki karkhana ne ki kompeni kiba don hangto bad ka dei ban hukum ia ki kompeni ba ki dei ban buh ia ki kynja tiar kiba lah ban iada na ka lyer jaboh.
Shillong: U Superitendent of Police, East Khasi Hills u la pynmih ia ka hukum mynta ka sngi ba baroh ki karkhana kali kiba don ha surok bah ki dei ban khang noh namar ka jingdon kitei ki karkhana ka pynjakhlia ia ka mariang bad kan ktah ruh ia ki paidbah kiba iaid ha surok.
U SP u la ong ba u la pynbna ia katei katkum ka bor ba la pynkup da ka section 101 jong ka Meghalaya Police Act, 2010.
U la hukum ruh ba ki kali kim dei ban buh ia ka tyndong pynsawa kaba heh sur (Silencer) lane ban buh ia ki ding pynthaba  LED bad lada lap ia kiba pynkheiñ ia kitei ki hukum yn kem ia ki katkum ka kyndon U/S 102 jong katei ka Act bad lada kin shah rai pynrem kin hap siew ruh ia ka kuna kaba T.5000 tyngka.
U la ong ba la pynmih ia katei ka hukum hadien ba la iohi ba la pynmih bun ki karkhana shna kali harud surok kaba pynwit ia ka iaid ka ieng ki paidbah.
Katei ka hukum kan treikam ha baroh kawei ka East Khasi Hills.
Ki pulit ki la pyntip ruh sha ki paidbah ba lada don kiba pynkheiñ ia katei ka aiñ, pyntip sha ka thanad kaba hajan tam ne phone sha u nombar  0364-2222277, 2215427, 2226042.
Shillong: Myn hynnin ka sngi, ka tnad custom ka Headquarter Preventive Team (HPT) ka la ioh kurup kynja na kawei ka trok (UP 53 ET 2607) na ka surok Shillong bye-pass ha ka thain Mawryngkneng.
U Commissioner ka tnad custom, u Bah Isac Kharkongor, u la ong ba ka tnat hadien ka jingioh jingtip ba thikna ka la pynap shrip naduh hynnin ka miet ha katei ka thain bad mynta ka janmiet la ioh ban bat ia katei ka trok kaba dang wan na Tripura bad kaba thmu ban leit pynhap ia utei u kynja sha Assam.
Hadien ka jingkhynra ia katei ka trok la ioh ban kurup haduh 54 song u kynja u ba khia haduh 497 kilo.
La kem ruh ia ar ngut ki briew kiba dei u nongniah bad u nongbud jong katei ka trok kiba la tip kyrteng da u Rakesh Singh (40) bad u Rajesh Mina (28).
Shillong: U MLA ka NCP u Saleng Sangma u la ong ba ka sorkar ka dei ban buh da ka bos ban kit ia ki khynnah skul bad ia ki ophisar sorkar ha ka por long skul bad long trei jong ki khnang ba kan ym wanrah ia ka jingkhapngiah bad ka jingdheng kali.
“Ki basah ha sor baroh ki la ia riewspah manla ka thliew don kali, lada ia sei kali lut baroh baroh ka surok kan khapngiah, donkam ban buh da ka bos ban kit shi jaka ia ki khynnah skul ha ka por long skul bad ia ki ophisar sorkar ha ka por longtrei" ong u Saleng haba ia shim bynta ha ka mat ia tai ba la wanrah da u MLA ka Mawphlang u bah S.K Sunn halor ka jingkhapngiah palat ka sor Shillong.
Haba jubab ia katei ka mat iatai u myntri ka tnad pohing ka sorkar jylla u James K Sangma, u la ong ba ka jingkhapngiah bad ka jingdheng kali ka dei kawei kaba ka sorkar ka iai pyrkhat kumno ban leh bad ka la long palat shisha hangne ha nongbah Shillong.
U James u la ong ba ki don haduh 1.78 lak tylli ki kali ba iaid manla ka sngi ha surok , “1.78 lak tam ki kali ki iaid man ka sngi ha surok, ka shem jingeh bha ban ia khun ia kane ka jingeh" ong u James.
Utei u myntri sorkar u la ong ba ka sorkar ka shem jingeh bha kumno ban pynduh ia katei ka jingkhapngiah ka sor Shillong naba kam don jaka ban pynheh surok, kam don jaka ban buh jaka ieng kali kaba biang, kam don jaka ban buh jaka ieng ia ki Taxi kamai, kam don jaka ban thaw lynt iaid kjat bad kiba bun ki  jingeh.
U James u la ong ba ka sorkar ka la leh katba lah ban pynduna ia ka jingkhapngiah da kaba bynshet ia ka kam ha ki pulit pyniaid kali ban leh ia kaba donkam, u la ong ba don ki jaka ba la shah ia ki kali ban iaid tang kiba narum bad khang noh ia kiba na neng ban hiar na kajuh ka surok,  kum ha Mawlai bad 7 Mer la khang ia ki trok ban iaid mynsngi, la pyrkhing ia ki kali heh ban iaid ha ka por mynsngi bad ym shah ruh ban ieng kali pathar.
Khnang ba katei ka kam kan iaid beit iaid ryntih u la ong ba ki pulit pyniaid kali ki daiñ kuna ia kino kino kiba pynkheiñ bad ha ki 4 snem mynta ka kuna baroh kaba la ioh lum ka long T.3.7 klur tam kata T.25.69 lak ha u 2014, T.80 lak ha u 2015, T.93 lak ha u 2016 bad T.81 lak ha u 2017.
Shuh shuh u la ong ba la pynbun ia ki pulit pyniaid kali da kaba buh 22 tylli ki thuk thuk Flying Squad bad ha kawei ka thuk thuk kin don 2 ngut ki pulit ki ban mareh sharum shaneng ban peit ia ka jingdheng kali.
Shillong: U Conrad Sangma, Myntri Rangbah ka jylla, u la ong ba ka sorkar kan sa bishar bad eksamin bha ia ka kyndon ha kaba iadei ban pynjynsur ia ka rta na ka bynta ki samla ba kin ioh ban iakhun ia ka eksamin civil services.
Haba jubab ia ka mat ba la wanrah da u MLA ka North Shillong u Bah Adelbert Nongrum ha iing dorbar mynhynnin ka sngi, u Conrad u la ong, “Ka sorkar kan sa eksamin ia ka jingdawa ban pynjynsur ia ka rta na ka 32 sha ka 45 snem na ka bynta kito ki ban iakhun ia ka eksamin MCS".
U Conrad u la ong ba ia ki ophis MCS la bynshet da ka jingkitkhlieh kaba khia katkum ki kyndon treikam.
U la ong ba katkum ka kyndon, 90 percent ki dei ban long kiba shu pass hi katba 10 percent kin ioh percent da ka jingkiew kyrdan.
Shwa ia kane, na ka liang u MLA ka North Shillong u Bah Adelbert u la ong ba ka la dei ka por ba ka sorkar kan pynjynsur ia ka rta na ka 32 sha ka 45 snem na ka bynta ki riewlum Scheduled Tribe bad Scheduled Caste kumba leh ha kiwei ki jylla kum ha Assam, Mizoram.
U la ong ruh ba ia ka eksamin MCS la ju pyllong shisien hadien 11 snem bad bunsien namar ka jingpyrkhing rta palat, ki samla ba don sap ki la duh lad noh.
Ha ka jingshisha, u MLA ka North Shillong u la kwah ban ka iing dorbar ka dei ban shim da ka rai halor kane hynrei hadien ba u Myntri Rangbah u la pynshai bniah, u la weng noh ia ka jingdawa ban shim da ka rai.
Shillong:Ha ki khyndiat taiew ba ladep, ka Assam, ka la leit thaw ktem pulit ha Umru, hynrei mynta pat ka la pynieng sa ka jingthoh ha Umbuda, ha kaba ka ong “Welcom to Karbi Anglong, Assam".
Halor kane na ka liang jong ka Mawhati Block Congress Committee (MCBC), ka dawa ba dei ban weng noh shisyndon ia katei ka jingthoh.
Shuh shuh, ka Mawhati Block Congress Committee (MBCC) ha ka jingialang kaba la long ha ka 7tarik Iaiong 2018 ha Nongjri, ka la ai ka jingiaroh ia U Bah George B.Lyngdoh, na ka bynta ka jingshim khia jong u ban iakren bad u myntri korbar ri ka Jylla bad ban wanrah ha IIng Dorbar Thawain ia ki jingeh jong ka thain khappud, ha  kaba u la shimkhia ban iakren bad ka Sorkar ban weng shi syndon ia ka jingbuh ktem pulit jong ka Sorkar Assam ha ka Shnong Umru, RiBhoi District.
Ki nongialam ka MBCC naduh u Adviser bah Charles Marngar, U President jong ka MBCC Bah D.Daminot Sylliang, bad baroh ki Nongkitkam ki la ai ka jingiaroh ia u Bah George B.Lyngdoh, ryngkat ki kyntien kyrkhu kyrdoh na ka bynta ka jingshakri  jong u kum u MLA, ym tang iaka Umroi hynrei naka bynta ka Ri Bhoi District hi baroh kawei.
Mynta ka sngi, ki pulit ha ka jing iarap jong ki trai shnong, ki la ioh ban lum shuh sa shibun ki tiar siat, ba la buhrieh da ki ehrang GNLA.Hadien ka jingshah kem jong ki 5ngut ki briew, kiba don bynta bad ka GNLA, la iathuh ba ki pulit ki la wad ia ki jaka bapher, ha kaba ki la leit sha ka shnong  Dorenkigre, Chachatgre, Bawegre bad Nengmandalgre bad ha ka jingwad kaba lai sngi kynthih, ki pulit, ki la lap ia kitei ki tiar siat na ki shnong Dorenkigre, Chachatgre bad Nengmandalgre, kiba don hajan ka Wah Simsang.
Ki tiar kiba la ioh lum ki long 2,036 tylli ki kuli 7.62, 50 tylli ki kuli 9mm, 320 tylli ki kuli HMG, 10 tylli ki tiar pynbthei ia ki bom IED, 2 tylli ki remote control bad 4 synduk ba don ki tiar siat.
U Donald Trump mynta ka sngi, ula thoh ha ka twitter jongu, ha kaba ula maham tyngeh ia ka jingther nam ding jong ka America sha Syria, ha kaba u ong ba ka long kaba la thikna bha.
Katei ka jingbyrthen jong U Trump, ka long hadien ba ka Kremlin, ka la kren shai ba kan siat pynhap ia kitei ki namding jong ka America.
Ka jhad kit namding jong ka America, kaThe USS Donald Cook, kaba don ha syndah jong ka Syria.
Shillong: Ka Mohun Bagan ka la pylliem ia ka Shillong Lajong da 3-1 ha ka jingiakhun jong ka Quarter ka lympung Hero Super Cup ba long mynta ka sngi ha Bhubaneswar.
Da kane ka jingjop, ka Mariners ka la rung sha ka semi phainal jong kane ka lympung.
Ki lai tylli ki kol ka Mohun Bagan ki la wan nyngba na u Faiaz, Kadam  bad ka jingbakla u nongialehai ka Lajong u Laurence Doe.
Kawei ka kol ia ka Lajong la thep da u Abdoulaye Koffi.
u SK Faiaz u la thep ha ka 12 minit, u Nikhil Kadam ha ka 22 minit.
Ha ka jingshisha ka Lajong ka la ioh ia ka lad ban kynjat da ka penalty hynrei u Samuel Lalmuanpuia u khlem lah ban thep namar ba la ioh ban pyllait im da u nongapkol ka Mohun Bagan u  Shilton Paul.
Ka kol ka Lajong la ioh ban thep ha ka 28 minit da u Koffi ban pyllong ia ka kyllastep 2-1.
Hynrei ha ka kyllamiet, ka Lajong ka la bakla da u nongialehkai jongka u Doe haduh ba ka Mohun Bagan kan knieh nam tam haduh 3-1 kol.
Toi, ka Lajong ka la ialehkai bha ban pynphai ia kiba la shah thep hynrei ka shem jingeh haduh ban wai syndon ka jingialehkai.
Shillong:Ka lyer ha Umiam, ka jaboh bun bun shah ban ia kiwei ki jaka sor ha India, lane kaba la ai jingkhein 112 ha ka Air Quantity Index (AQI) ong ka seng FKGJP.Katei ka seng, ka iathuh ruh ba mar ia rung ha ka lynti iaid kjat ban poi sha katei ka jaka bret niut ha Marten, Mawlai Mawiong, ka jingsma iewkhong ka long ka bym lah shuh ban batai.
Katei ka jinglap, ka long haba ka FKJGP, Mawlai Circle hapoh ka jingialam u President Bah Marbud Dkhar, ka leit jurip mynta ka sngi, ia ka jaka theh nuit ka jylla ka Marten Mawlai Mawiong.
Ka kyrwoh khubor, ka ong shuh shuh ba ka lynti iaid kjat shapoh kane ka jaka ka long kaba dap da ka ktieh jaboh suda ryngkat bad ka sma iwtung bym lah shuh.
Katei ka seng, ka buh jingkylli ia ka Sorkar bad ka Meghalaya State Pollution Control Board (MSPCB) ba ki buh, da ki kyndon aiu, haba ki peit ia kane ka jaka, halor ki jait niut ba lah pynkylla sboh bad ki bym lah pynkylla sboh(Bio-degradable , Non – Biodegradable& Solid waste).
“Lada ia ki niut la shu thang pathar kan buh jingma kaba sniew tam ia ka lyer bad ki briew bad ki kynja jingim baroh kin pang bad khrew na kane ka lyer bih" ong katei ka seng.
La ju shem ba khamtam ha ka por slap baroh ka bih niut ka rung lut sha khyndew bad yn ym lah shuh ban mih jingthung ha kane ka jaka  bad ka umbih ba tuid lut sha Umiam ka pyniap lut ia ki Doh um ha khlaw Mawiong bad Umiam bad ka seng, ka ong shuh shuh ba kane ka jait khniang jingpang ba her bad sahkut ha lyer (Toxic Particles) ka buh jingma ia ki briew kiba iai ring mynsiem.
Ka seng, ka lap ruh ba don ki karkhana rit kiba shna sboh, ha kane ka jaka, hynrei katno ki lah ban pynmih sboh ryngkat bad kine ki kyndon juk thymmai (Modern Scientific Waste Management Methods) khlem da buh jaka ia kine ki nongtrei ha kane ka jaka.
Ka Seng ka sngewdei namarkata, ban dawa noh ban pynkynriah jaka theh niut na kane ka jaka namar ka Mawlai kam dei ka jaka kit pop ia ka sor kaba la dap da ki jaboh jabain na kylleng ki jaka ryngkat ki karkhana bad ki Hospital.
Ka Seng ka pynrem jur ruh ia ki bor peit ha kane ka kam kum ka Municipal bad ka MSPCB bad ka shim ruh ba ka Marten ka dei ka shap (Symbol) jong ka jinglehbein ka Sorkar ia ki nongshong shnong bad ka jingbamsap jong ka.
Ka Seng ka kyrmen ba kane ka Sorkar thymmai kan lah ban leh eiei noh wutwut halor kane ka jingdawa, khnang ba ki briew bad ka mariang kin ioh jingim biang.
Ka seng, ka ong shuh shuh ba kan sa leit ban kynduh ia u Myntri badei peit ban ujor ia kane.
Jowai: Kawei ka longkmie kaba la tip kyrteng kum ka Wistiful Syrti, 40 snem eiei ka rta ka la duh ei ia la ka jingim namar ba ka la shah tynrah ha kawei ka trok 12 shaka kaba la niah thurmur bad niah stet palat da u nongniah katei ka trok.
Katei ka jingjia ka la jia ha ka shnong Mookyndur mynta ka sngi ha ka por kumba 2baje nohphai sngi.
Mar synjia, la pyntip sha ki pulit, ki pulit ki la wan ban kit nyngkong eh ia katei ka longkmie kaba la mynsaw jur bad ka la khlad noh ha ka por katba ki doctor ki dang sumar ia ka ha Jowai Civil Hospital, Ialong.
Ki pulit ki la kem ia utei  u driver bad kumjuh la kurup ia katei ka trok.
La iathuh ruh ba utei u driver u la mut ban phet hynrei ki paidbah ki la bat ia u.
Donbok ba u khlem shah shoh shah bom satia.
Shillong: Ka Central Executive Committee (CEC) jong ka HSPDP kaba la long hynnin ka sngi ka la rai ban pdiang ia ka  jingiehnoh jong u bah Ardent M Basaiawmoit  ia ka kam President.
Ka la jied ruh ia u bah K.P Pangniang MLA barim ka Rambrai ban long kum u President ba shipor jong katei ka seng tad haduh ban da poi ka por ban jied ia u President ba pura.
Katei ka seng ka la rai ruh ban khot noh shen ia ka jingialang bah jong ka ban jied ia u President rangbah uba pura jong katei ka Party.
Haba kren sha ki nongthohkhubor u bah Pangniang u la ong ba hadien ka jingiasyllok bad ka jingiamir jingmut kaba la neh slem bha, da kawei ka rai bad ka mynsiem ba sngewkhia ka Party HSPDP ka la rai ban pdiang ia ka shithi risaiñ u bah Ardent na ka kam President.
U bah Pangniang u la ong ba u bah Ardent u la trei shitom bha na bynta ka Party HSPDP ha ka elekshon MLA ba dang shu dep bad nangne shakhmat ruh u la ong ba la ia shim ia ka rai kyllum lang ban ia trei shitom ban pynkhlaiñ ia ka Party ha ki por ban sa wan.
U bah Pangniang u la ong ba u bah Ardent um sngewtynnad ia ka Party ba kan leit ban ia treilang bad ka sorkar MDA kaba ialam da ka NPP namar ka jingdonlang ka BJP.Lah ban kdew ba hadien ka resol elekshon MLA 2018 u bah Ardent M Basaiawmoit u la phah ia ka shithi risaiñ sha u Vice President ka HSPDP u bah K.P Pangniang bad u la kdew ruh ba ka daw ka jingrisaiñ jong u ka dei ba u shim ka jingkitkhlieh kum u nongialam halor ka jingshah rem jong ka HSPDP ha u 2018 ha kaba ialade ruh u la rem bad 4 ngut ki MLA ruh ki la rem lut.
Kawei pat ka daw kaba u bah Ardent u la kdew ka dei halor ka jingbym lah jong u ban tehlakam ia ki 2 ngut ki MLA ka HSPDP kiba dang shu jop u bah Samlin Malngiang bad u bah Renikton Lyngdoh kiba la leit ban ia soh sha ka sorkar MDA watla na ka liang jong katei ka Party kam mon ban ia treilang.
U bah Ardent u la ong ba kam myntoi ba un long kum u nongialam haba um lah ban tehlakam ia ki briew lajong ruh.
Nongstoiñ: Myn hynnin ka sngi, ha ka por kumba 10:00 baje mynstep, ka seng HYC Nongstoin Circle, hapoh ka jingialam u Samla Andrew Kharbani, Organising Secretary ka circle, ka la ioh ban beh krad noh ia lai ngut ki bar jylla, kiba la wan da ka jingthmu ban wan die dawai ha iew Nongstoiñ.
Kat kum ka kyrwoh khubor na u samla Lumlang Kharsyiemlieh President ka HYC Nongstoiñ Circle, la ong ba hadien ba ka seng ka la ioh jingtip ba ki don ki bar jylla kiba dei na ka jaitbynriew Punjap, kiba thmu ban wan sha Nongstoiñ da ka bos saw na ka liang jong ka seng kala pynlong ia ka jingap ha Station Nongstoiñ.
Shuh shuh la ong ruh ba mar ia hiar kitei ki bar jylla na ka liang jong ka seng ka la talasi ia ki kot ki sla bad lap ruh ba kim shym la don satia ia ki kot kot ki sla kiba biang bad wat ia ka Trading License na ka KHADC ruh kim shym la don.
Kumta ki dkhot jong ka seng ki la phah leit noh mardor ha ka kali Shillong bad maham tangeh ba kim dei ban dang wan shuh sa shisien.
Ki nongialam ka seng ki la maham tyngeh ruh ba kum ia kitei ki bar jylla da lei lei ruh kin nym shah ba kin shu wan ban die jingdie khamtam ia ki dawai namar mano ban tip ioh lehse ki dei kylla kiba wan die drug ne ki dawai pynsniew khlem da ithuh ia ki briew shi sngi.
Na ka liang jong ka seng kan nym ailad satia ba kiwei ki jaitbynriew kin im ja im kamai na Nongstoiñ, namar kan long kum ka jingwan knieh noh iaka kamai ki trai muluk trai shnong khamtam ha Nongstoiñ ba ki paitbah ki ju leit thied na ki paradoh para snam khnang ka jaitbynriew kan kiew.
Shillong: U Myntri ka tnad bording ka jylla u James K Sangma u la ong ba ka sorkar jylla ka la thoh sha ka sorkar Assam ba kan nym pynthut ia ka skhim ai ding elektrik ha ka shnong Umwali kaba hap ha ka thain Langpih, ka West Khasi Hills.
Haba jubab ia ka mat ba la wanrah da u MLA ka Rambrai-Jyrngam u Bah Kimfa Sydney Marbaniang ha iing dorbar mynta ka sngi uba la kyntu ba ka sorkar jylla ka dei ban shim khia ia ka jingwan pynsangeh ki pulit ka Assam ia ka jingai ding na ka skhim Deen Dayal Upadhyaya Gram Jyoti Yojana sha ki shnong nongkyndong bym don ding ha katei ka thain, u James u la ong ba ka sorkar Meghalaya hadien ba la ioh jingtip na u Deputy Commissioner ka West Khasi Hills, ka la bthah ia u Chief Secretary ka jylla ba un iakren bad u Chief secretary ka Assam halor kane ka jingjia.
“Ngi dang ap ia ka kaiphod na ka jingiakren u Chief Secretary ka jylla bad jong ka Assam halor kane, khnang ban bteng biang ia ka kam", la ong u James.
U la ong ba ha ki pulit ka Assam ki la pynsangeh ar sien ia ka jingshna ia kane ka skhim ai ding ha katei ka shnong bad ka la rah ruh lai ngut ki nongtrei hynrei la pyllait noh kham hadien.
Shillong:U Bah THS Boney (IFS) ba la shongthait noh, uba dei ruh U Working President ka KHNAM bad u ban iakhun ia ka elekshon MP 2019, na ka seng KHNAM, ula leit ban iakynduh ia U Director Distribution bad ia u Chief Engineer jong ka MeECL,  halor ka jingduh ding electric ha ka dong Mawtap, Sohiong bad kiwei kiwei ruh ki jaka ha nongkyndong kiba la shong dum la palat shitaiew mynta na ka daw jong jingpynjulor jong ka mariang ia ki transformer.
U bah THS Bonney u la ong ba ki paidbah ki la shong dum bad ka jingioh jing tip ba kan shimpor haduh 2 bnai tam ban ioh transformer thymmai  bad halor katei ka phang, ka la pynlong ba un ia kynduh ia ki nongpyniaid jong ka MeECL.U bah Boney, u la buh ruh ka jingkylli ba lada duh ka ding electric lane sniew u transformer ha sor khamtam ha iing jong u Myntri Rangbah ka jylla, iing u Governor ka Jylla lane iing jong ki Ophisar heh ka jylla hato kan shimpor haduh 2 bnai ban ioh transformer ba thymmai?  Ha kane ka jingiakren na ka liang jong u Director ka Distribution bad na ka liang jong u Chief Engineer bah KN War ki la kular ban pynioh noh da u transformer ba thymmai hapoh kane ka taiew.
Ka KHNAM ka khmih lynti ba ka jingkular jong kine ki long heh long hain ka MeECL kan urlong khnang ban lah ban weng ia ka jingeh jong ki nongkyndong.
Shillong: Ka Shillong Lajong kan iakhun ia ka  Mohun Bagan ha ka pre-quarter jong ka Super Cup,  lashai ka sngi ka 11 tarik Iaiong ha Kalinga Stadium por 4 PM.Ia kane ka jingialehkai yn sa pyni ha Star Sports 2/HD bad ha Hotstar App bad Jio TV.Ka Lajong ka la pylliem ia ka Pune City da 3-1 kol ha ka jingiakhun ba la dep lyngba ki kol jong u  Abdoulaye Koffi, Rakesh Pradhan bad u Samuel Lalmuanpuia.
Haba kren sha ki lad pathai khubor, u Coach u Bah Alison Kharsyntiew  u la ong ba kaba kongsan ka long ba dei ban ngeit halade bad na kata ka daw kila lah ban poi sha katei ka jaka.
“Hooid, ngi la iakynduh jingeh ha ka lympung I-League ha ka jingiakhun ba la dep hynrei ka jingiakhun lashai kan long kaba eh bad ngi ngeit ha ka jingiatreilang ban ioh ia ka thong.
Ngi long kiba pdiang  ban iakynduh lashai".
Ka Mohun Bagan ka la jop mynshwa ia ka Churchill Brothers ha kane ka lympung da 2-1 kol.
U coach u Sankarlal Chakraborty u la ong ba “ ka I-League ka dei la kut.
Watla ngi la pylliem ia ka Lajong hynrei ka dei kawei pat ka khana mynta.
Ki la pyni ia ka jingtbit jongki ia ka jingiakhun pyrshah ia ka FC Pune City bad ngi la pyni haduh katno ki long haduh kaba kut ka 90 minit.
Lashai, ka dei ka jingialehkai kaba thymmai bad ngi shim khia bha ia kane ka jingialehkai".
Agartala: La thaw mynta ka sngi ia ka Niti Forum, ha ka jingialang ba la pynlong ha Agartala, ha kaba la wan shim bynta da U Dr Jitendra Singh myntri ba peit ia ka tnat DoNER bad U Rajiv Kumar, Vice Chairman ka Nity Aayog.
U Conrad Sangma, myntri rangbah ka Jylla, u don lang ha katei ka jingialang, ha ryngkat U Biplab Kumar Deb, myntri rangbah ka Tripura bad kumjuh U Neiphiu Rio, myntri rangbah ka Nagaland lem bad kiwei de ki myntri jong ka thain shatei lam mihngi.
Ha ka jingialang, ki dkhot ka Niti Forum jong ka dong shatei mihngi, ki la pynsngew ia ki mat bapher, kiba dei halor ka jingdonkam ia ka kam bor ding sha ka thain shatei lam mihngi, ka kam shang pyrthei, ki iew khappud, ka thung siej, ka rep soh, ka jingshna sboh na ki niut, ka ri jingri, ka thain jingthain bad kiwei.
U myntri rangbah ka Jylla, ula pynpaw ia ka jingsngewkhia jongu, halor ka jingdkoh ka leit ka wan sha ki ri Asean, na ka thain shatei lam mihngi bad kumjuh sa ka jingsniew ki surok kiba pyniasoh na ka nongbah jong kawei ka Jylla sha kawei pat.
New Delhi:U Narendra Modi, myntri rangbahduh, un shah thngan shisngi kynthih ha ka 12tarik mynta u bnai, ha ryngkat bad U Amit Shah, President jong ka seng BJP bad ka jing shah thngan jong kitei ki arngut, ka long ban pynpaw ia ka jingsngew pyrshah jongki, halor ka jingpynthut ia ka jingshong dorbar jong ka Parliament, kaba dang iai bteng haduh ha kine ki sngi, da ki liang pyrshah.
U Modi, un shah thngan ha Delhi, katba U Amit Shah, un shah thngan ha Hubli, Karnataka, ha kaba u don ha ka jingialap elekshon, na bynta ka elekshon sha ka dorbar Jylla, ka ban long ha u bnai u ban wan.
Nongstoiñ: Hynnin ha ka por kumba 2:00 baje nohsngi,ka la don ka jing shah pom pyrthat jong kawei ka long iing kaba don ha ka shnong Nongkusba, ka shnong kaba don sha ki thaiñ Maweit West Khasi Hills District, kat haduh ba katei ka Iing ka la ingkhong khait.
Katkum ka tyllong khubor ba la ioh lum, la ong ba ha katei ka jingshah pom pyrthat ar ngut kiba na katei ka long iing, ki la mynsaw jur na ka jinging ha katei ka jingshah pom pyrthat bad ia kitei kiba la mynsaw jur haduh mynta ym shym pat la lah satia ban tip ia ki kyrteng hynrei la ioh jingtip ba iwei idei I ba dang 5 snem bad iwei pat I dei I ba la 28 snem.
Shuh shuh ka tyllong khubor ka iathuh ruh ba ia kitei ki ar ngut kiba la mynsaw jur la pynkit noh hynnin ka miet  sha Maweit PHC, na ka bynta ban ioh ia ka jingsumar kaba kyrkieh.
Shillong:3ngut ki nongkhaii droks, ki la shah kem hynnin ka sngi, na madan Student, Jaiaw.
Kitei kiba la shah kem, ki long U  Johny Tariang (25) uba na 5mer, Upper Shillong, U Banteilang Rani na Jaiaw Langsning bad U Rishai Donald Lyngdoh (25) na Lumbatemon Jaiaw Laitdom.
La ioh kurup ia 60 lyngkot u heroin ba la sop bha ha ka kot sada, uba khia 2.25 gram bad la ioh ruh ia ka pisa kaba T.2.500 na met jong kitei ki lai ngut.
Ki lad khubor ki iathuh ba la ioh bat ia kitei ki lai ngut, da ki dkhot ka KSU mynta ka janmiet.
Shillong:Ka HYC ha kine ki sngi kiba la dep ka la ujor sha U Deputy Commisioner, ka East Khasi Hills District pyrshah ia U Varun Lyngdoh  Singhania, ka Sneha Lyngdoh Singhania bad ia ka Pearl Lyngdoh Singhania.
Kum ban shu pynkynmaw ka HYC lyngba u General Secretary Bah Robertjune K Jahrin, ka la ujor ia ka jing kam Khasi jong u Varun bad ka Sneha, kiba dei ki khun jong u Shyam Singhania ha khmat ka ophis jong ka KHADC.Ka Appelate authority (khasi tribe) jong ka KHADC, ka la pynmih ia ka hukum ba U Varun bad ka Sneha kim dei satia ki khasi, katkum ka ain jongka bad ki Riti dustur u khasi.
Ka seng ka la ujor ia ka jingioh Scheduled Tribe certificate jong u Varun, ka Sneha bad ka Pearl, ha kaba ka jing ujor pyrshah ia ka Pearl ka long ha ka nongrim ba ka kam ia lade ba ka dei ka Khasi na ka jaid Lyngdoh bad ka la ioh ruh ia ka ST certificate.
Ka Pearl ka dei ka khun u RV Lyngdoh bad ka Pamela, ha kaba  ka Pamela ka ai jaid ia lade sha u lok jongka bad da kane ka jaid  ba ka shim na u lok ka ai ha ka khun jong ka, ka Pearl, ha kaba ka seng, ka ong ba kane ka long pyrshah ia ka riti u khasi, ha kaba  ki la shim kabu ia ka kyrteng ka jaidbynriew khasi bad ka jaid Lyngdoh tang ban ioh nong shimet, ban ioh leh  business khlem laisen khaii, ban ioh thied khyndew, ban lait siew khajna bad kiwei kiwei ki hok kiba kum ka jaidbynriew ka dei ban ioh.
U DC ka East Khasi Hills District, ha ka jing ia kynduh u la kular ban shimkhia halor kane ka kam.
Ha kajuh ka por, ka seng lyngba kane ka kyrwoh ka maham ia baroh ki riewshim kabu kiba tuh jaid khasi bad kiba shim kabu ia ka hok ka jaidbynriew khasi.
Ka seng, ka dawa shuh shuh ba ka KHADC bad ka JHADC,  ba ki dei ban ai bor noh mardor ia ki Durbar kur ba kin ai ia kine ki sertiphiket halor ka jingshim jait bad la dawa ruh ia  ki bor ba dei ai scheduled tribe, ba ki dei ban pyrkhing bha, ong ka kyrwoh na U bah  Marcos Myrthong, Publicity secretary, HYC-CEC.Shillong: Ka Langsning FC ka la ioh khur shi point na ka jingiakhun kaba satar bha bad ka Mohammedan Sporting ha ka lympung Second Division League ka Group C ba long mynta ka sngi ha Kolkata.
Ka jingialehkai ka la iakhaid 0-0 kol khlem don ba lah ban iathep kol ha baroh 90 minit.
U Coach ka Langsning u Bah Hering Shangpliang  ula sei ia ki nongialehkai kumjuh kumba la pynialehkai pyrshah ia ka Jamshedpur FC.U Donborlang Nongkynrih, Poibiang Pohshna bad u Ronnie Nongbri ki la ioh ban mih madan ha ka thup XI.Da kane ka jingiakhaid, ka Langsning ka la kamai  8 point na ki san sien ka jingialehkai ha kaba ka jop ar sien, iakhaid ar sien, shah rem shisien.
Ka Mohammedan bad ka TRAU FC ki dang don ki jingialehkai shakhmat bad ka Langsning kan long kaba la pynkhreh ban ap ia ka jingmih.
Ka Langsning  kan sa iakhun ia ka  Mohammedan Sporting sa ha la iing ha ka sngi Thohdieng ha madan Jawaharlal Nehru Stadium por 4:00pm.
Shillong: Saw ngut ki briew, ki la iap ei mynta ka sngi, ha ka jing ia tyngkhuh kali ha Mawpun, Umroi jong ka Ri Bhoi District.
Hynriew ngut kiwei pat ki la mynsaw ha katei ka jingjia.
Katei ka jingjia ka dei ha ka jing ia tyngkhuh kawei ka kali Sumo, kaba don ia u number ML 11 5377 bad kawei ka trok kaba don ia u number NL 01 AA 5835 bad kiba iap, ki dei kiba shong ha ka Sumo.
Ka jingjia ka la jia ha ka por 8baje mynstep bad la iathuh ba ka Sumo, ka dei kaba wan sha Shillong, ka la ia tynrah bad kawei ka Trok, kaba leit tur sha katei ka Sumo bad ha ka jingjia, 4ngut ki briew ki la iap, ba kynthup ia 3ngut ki kynthei bad u nongniah.
Ka Krenila Marak, ka kurim jong U Jonathone N Sangma, ka la thep kyrteng mynta ka sngi, kum ka kandidet ban iakhun ia ka elekshon shiteng samoi na Williamnagar, East Garo hills.
Ka jingpeit bniah ia ka kyrteng jong katei ka kandidet NCP, kan long ha ka 11tarik Iaiong bad ka sngi ban weng kyrteng, kan long ha ka 13tarik Iaiong bad ka sngi thep vote, kan long ha ka 27tarik Iaiong, katba ka sngi niew vote kan long ha ka 1tarik Jymmang 2018.
La pynsangeh noh ia ka jingthep vote ha Williamnagar, na ka jingshah pyniap jong U Jonathone Sangma, uba la shah pyniap ha ka jingbthei bom IED, ha ka 18tarik Rymphang 2018, kaba dei ha shwa jong ka sngi thep vote, ha ka 27tarik Rymphang 2018.
Ka Williamnagar Constituency, ka don 32,345 ngut ki nongthep vote bad kitei ki kynthup ia  16,713ngut ki shynrang bad  15,632ngut ki kynthei.
Ki don 9ngut ki kandidet, ki ban iakhun mynta ka kynti bad kitei ki kynthup ia U  Marcuise N Marak na ka seng NPP, ka Deborah C.Marak na ka seng Congress, U Mahamsing M.Sangma na ka seng UDP, U Santosh R.Marak na ka seng BJP, U Sengbath R Marak, U Lahatson N Marak, U Siljong R.Marak bad U Jan N.Arengh kiba iakhun kum ki kyrtong shimet.
Ka Israel mynta ka sngi, ka la siat nam ding sha ka ktem jong ka Syria bad ha katei ka jingjia, 14ngut ki briew ki la iap.
Ka jinghiar thma jong ka Israel, ka dei hadien ka jingbyrthen jong U Trump, ia ka Syria, ba katei ka Ri, kan hap siew da ka dor kaba rem, namar ba ka la pyniap ia ki phew ngut ki riew lui lui, ba kynthup ruh ia ki khynnah rit.
Ka Russia, ka kynnoh ia ka Israel, ba ka leit hiar thma ia ka ktem shipai ha Homs, ha kaba ka ong ruh ba katei ka jinghiar thma, ka dei kaba ma shi katdei eh.
Ka Moscow, ka ong ba ki ar tylli ki liengsuin iapom jong ka Israel, ki F-15, ki la hiar thma bad iaid lyngba ka Lebanon bad ki la siat nam ding phra tylli, haba san tylli la siat pynhap noh.
Ki heh sorkar jong ka America, ki iathuh ba ka Israel, ka leit hiar thma bad la pyntip ia katei sha Washington, ha shwa jong ka jingleit hiar thma bad ha katei ka jingjia, ki la don bun ngut ki shipai Iran, kiba la iap bad kiba kyrshan ia U Assad.
Nongstoiñ: Ha ka janmiet jong ka sngi Thohdieng jong ka taiew ba la lah ka la don ka jingiashoh ia dat ha ki thaiñ Langpih ha kaba na katei ka jingjia iashoh ia dat haduh 3 ngut ki khun samla jong ka shnong Langpih ki la mynsaw.
Katkum ka tyllong khubor ba la ioh lum da u nongthoh khubor ha kaba iadei bad katei ka jingjia ka la mih ruh ka jingkynnoh ba kitei ki 3 ngut ki khun samla jong ka shnong Langpih ki la shah shoh ha ki katto katne ngut ki pulit Assam.
Shuh shuh ka tyllong khubor ka iathuh ruh ba katei ka jingjia, ka la jia ha ka por kumba 6.30Pm katba kitei ki 3 ngut ki samla shnong Langpih, ki dang wan na Iew Langpih bad thmu ruh ban leit phai noh sha la Iing hynrei ynda ki la poi ha kawei ka jaka kaba la tip kum ka Lailad Domsen kaba don marjan bad ka ktem pulit jong ka Assam la kynnoh ba ki pulit Assam ki la shu shoh ia kitei ki samla haduh ba ki la ia phet krad noh na katei ka jaka.
Hynrei haduh ba thoh ia kane ka khubor ym shym pat la ioh satia ia ka jingtip kaba tikna ba halor kano ka daw kaba la pynlong ia kitei ki samla ba kin shah shoh, la hato ka dei ka jingbakla  ka jong ki hi, ne ka dei kaba la shu thombor da kaba leh klumar jong ki pulit Assam.
Ia kitei ki lai ngut ki samla kiba la shah shoh la tip kyrteng kum u Ajay Swangre 21 snem, Homble  Samkha  25 snem bad u Shankupar Nongphud 20 snem  bad hadien katei ka jingjia la pynkit noh ia kitei ki samla sha CHC Nonglang ban phah sumar.
Shillong: Ka North Eastern Indira Gandhi Regional Institute of Health and Medical Sciences (NEIGRIHMS) ka la pynpaw ba ka kwah ba nai ka jingshakri kaba bha tam ia k ipaidbah kane ka jylla da kaba kan leit ban seng ia ki jaka sumar ha nongkyndong bad ha ki bynta jong ka sor.
Ia kane la pynpaw da u Dirctor ka NEIGRIHMS u D.M Thapa haba kren ha ka jingrakhe ia ka World Health Day, 2018 ba la pynlong da katei ka jaka sumar ha ryngkat ka World Health Organization Country Office.
U Thapa u la ong ba ka sorkar ka lah ban jied ha kino ki jaka ba donkam eh ban buh jaka sumar bad ka NEIGRIHMS ka long kaba kloi ban leit thaw jaka sumar ha kita ki jaka.
U la ai jingiaroh ia ka sorkar jylla kaba la pynioh ia ki paidbah ia ka Health Insurance.
Katba u myntri sorkar uba peit ia ka tnad ka koit ka khiah u la ong ba ka NEIGRIHMS ka dei ban sdang ai jinghikai kaba kyrpang ia ki doktor, namar ba ha kane ka jylla ki dang duna palat ki Specialist bad kane kan iarap shibun ia ka sorkar bad ia ki paidbah.
Ka Regional Director jong ka World Health Organisation South-East Asia Region ka Dr Poonam Khetrapal Singh  haba kren ha katei ka jingialang ka la ong ba ka Universal Health Coverage (UHC)  ka kular ban pynioh ia ka jingsumar kaba bha tam ha ki paidbah khlem da donkam ban khuslai ia ki jinglut jingsep.
Kiwei pat kiba la ai jingkren ha katei ka sngi ki kynthup ia ka Dr Henk Bekedam kaba mihkhmat ia ka WHO , katei ka kren shaphang ka UHC bad ka la don ruh ka jingiasyllok kumno ban pyntreikam ia ka UHC ha kane ka thaiñ.
Shillong: Ki pulit ka Williamnagar ki la lap bunbah ki tiar siat ba ki runar ki la buhrieh ha ki jaka bapher bapher, don kiba la buhrieh ha sem sniang, don kiba buhrieh ha ki jaka ba bun dieng kait bad don pat kiba la buhrieh ha ki khlaw kiba rben.
La lap ia kawei ka suloi LMG na kawei ka sem sniang bad ia ki kuli pat na ki jaka ba bun diengkait , ia kitei la lap na ka shnong Chachatgre.
Kiwei pat la lap na ki khlaw Dorengkigre ha kiba bun ki jaka.
Ki tiar kiba la lap mynta ka sngi ki long kawei ka LMG Rifle, 2 tylli ki AK 56, kawei ka Insas, 30 tylli ki pistol, 44 tylli ki SLR, kawei ka AK Magazine, 60 tylli ki kuli SLR,7 tylli ki Walkie Talkie, 5 tylli ki bateri solar, kawei ka kot thoh shithi ka GNLA bad kiwei.
Ki pulit ki la lap ia kitei ki tiar siat dei hadien ba ki la ioh jingtip ba ki don ki briew kiba tip ia ki jaka ba ka GNLA ka buhrieh tiar siat bad tang mar ia ioh jingtip ki la leit tan ia u kynum jong u Sohan D Shira ryngkat bad 4 ngut kiwei pat bad dei da ka jingialam jong ki ba la lap ia kitei ki tiar siat.
Kitei ki 5 ngut ki dei kiba la tip kyrteng kum u Lebison Ch Momin, u jonathone Ch Momin, Albin Ch Momin, Jatengbath T Sangma bad u Master Ponty Ch Momin uba dang 17 snem karta.
Kitei ki 4 ngut ki la shah kem ha ki pulit bad ka jingtohkit ia ki ka dang iaid shakhmat katba ia utei u khynnah rit pat la aiti sha ka tnad ba peit ia ki khynnah rit.
Ki pulit ki la ioh lum jingtip ruh ba ka LMG kaba ki la lap na sem sniang ka dei kaba ju pyndonkam da u Sohan D Shira bad la ong ba u Sohan u la buhrieh bun bah ki tiar siat jong ka GNLA kaba u la pyntip tang sha ki briew kiba u shaniah eh kiba dei ruh ki nongiarap jong u.
Lah ban kdew ba hadien ka jingkhylliap noh ia ka GNLA da ka jingwan pyndem jong ki 8 ngut ki dkhot jong ka kiba dang sah,ki pulit ki la leit ban khynra bad ban wad ia ki tiar ialeh ba ka GNLA ka la buhrieh ha ki khlaw bad ha kine ki sngi ki la ioh ban kurup bun ki tiar ialeh na ki jaka bapher bapher.
Shillong: Hadien ba la ioh mynsiem na ka jingiakhun ia ka Jamshedpur ba la dep, ka Langsning ka la pynkhreh na ka bynta ban iakhun lashai ka sngi Nyngkong ia ka MohammedanSporting ha ka Group C jong ka lympung 2nd division league.
Ka jingialehkai kan long ha ka por 3:15pm.
Ka jingialehkai lashai ka long kaba donkam haduh katta katta ia ka Langsning ba kan ioh ia ka jingjop khnang ba kan pynthikna ialade ban poi sha ka thong ha kane ka lympung.
Ka la kamai 7 point haduh mynta hadien ba ka la  jop ar sien, iakhaid shi sien bad shah rem shisien.
Ka Mohemmedan ka la wan phai sha kane ka lympung hadien ka lympung I-League ha u snem 2013-14.
Ka la jop ar sien ha ka jingialehkai ha la iing hynrei ka shah rem ha ka TRAU.TNa ka liang u coach ka Langsning u Bah HeringShangpliang u la ong ba ka jingialehkai bha ki khynnah ka la wanrah ia ka jingjop ha ka jingiakhun ia ka Jamshedpur bad kyrmen ba kane kajuh ka mynsiem kan neh ha ka jingialehkai lashai ka sngi.
Na ka bynta ka jingialehkai lashai ka sngi, u Bah Hering u la ong ba un hap ban bishar bniah ia ki nongialehkai kumno ban sei madan namar ba ka jingiakhun ka long kaba kongsan bha.
U pulit pahara jong U Conrad Sangma, myntri rangbah ka Jylla,  uba na Manipur, ula siat iap ialade ha ka hotel, kaba u sah miet.
Katei ka jingjia, ka la jia,ha ka por 3.15 baje mynta ka sngi U Blei.
U  Elangbam Shantikumar Singh, ula siat iap ialade ha ka hotel, kaba u sah miet ha Hotel Classic Grande.
La iathuh ba U Singh, u dei u pulit jong ka Jylla Manipur bad u dei uba synran ia u myntri rangbah, ha ka jingleit jongu, hynnin ka sngi sha Manipur.
Uwei u pulit, ula shu iap ei bad sa uwei pat, ula mynsaw jur, ha kaba ka thuk thuk jongki, ka la shah tynrah ha kawei ka kali Mercedes, kaba don ia u number ba shipor, AS 01TC 279.
Katei ka jingjia, ka dei ha 4 Furlong, ha ka bynta jong ka Lailad, kaba la jia ha ka por 12.45 mynstep, ha kaba ia kawei ka kali Mercedes, la niah da U Bah Aibansharai Nongsiej (28), u khun jong U Bah AL Hek,  myntri ka sorkar Jylla, katba ia ka thuk thuk, kaba don ia u number ML 05 J 0913, la niah da U Probin D Sangma (38), uba la la khlad ha shen, ha kaba la shong lang da U Probat R Marak, uwei pat u pulit langrut.
U Sangma, uba dei u pulit kieng suloi, uba pahara ha District Jail, Shillong, u dei uba na Tikrikila, West Garo hills, ula khlad noh ha shen, katba U Marak, uba shong lang ha katei ka kali, u don ha ka jingshah sumar ha NEIGHRIMS, Shillong.
La rah ia U Marak shwa ha Civil Hospital, hynrei ba ka jingshitom jong ka khlieh, ka la kham jur, kumta la rah noh ia u sha NEIGHRIMS, Shillong.
U Salman Khan, uba dei u koidi number 106, u thiah khlem bam hynnin ka miet ha ka phatok ha Jodhpur.
Mynta ka miet ruh U Khan, un hap ban thiah biang ha katei ka phatok, namar ba ka kashari, kaba kham heh, kam shym la mynjur ban ai jamin ia u,namar ba ka dang lum ia ki kot ki sla, na kawei pat ka kashari kaba kham hapoh.
Hynnin ka miet, la ai ia u dai, u ata bad ki jhur, na ka bynta ka jamiet jong utei u actor, uba 52snem, hynrei, um shym la treh satia ban bam bad ym shym la shah ruh, ba un wan rah bam na shabar.
Mynta ka step la wan rah sha bad ka jingbam step jongu, hynrei, ula kyntait mynta ka step ruh ban wan.
U Salman, ula shong phatok la 18sien kynthih bad kitei ki dei ha ki snem 1998, 2006 bad 2007.
Ka la don ka jingpdiang burom ia U Conrad Sangma, myntri rangbah ka Jylla ha ryngkat kiwei pat ki myntri jong kane ka sorkar NPP, ha ka jingialang, kaba la pynlong hynnin ka sngi ha Imphal, ha kaba la pynbeit da ka NPP ha Manipur, ha ka jingialam jogn U Yumnam Joukumar Singh, myntri rangbah ba ar jong ka Manipur.
La synran lang ia U Conrad, da U bah Prestone Tynsong, myntri PWD, U James K Sangma, myntri ka tnat pohiing, ha kaba la pdiang burom ia kitei ki nongialam ruh, da ki nongialam ka NPP na Manipur.
Ha katei ka jingialang, ba la pynlong ha ka madan Lamboi Khongnangkhong, ha Imphal, la wan iashim bynta da ki 6,000ngut ki paidbah, kiba la ia pyrta lang “NPP for united Northeast".
Jowai:Kawei ka longkmie kaba la tip kyrteng kum ka kong Suk Pyrtuh na ka shnong Sohmynting ka la ujor pyrshah sha ki pulit ba ki driver kali kamai kim treh ban kit ia ka, haba ka thmu ban leit sha sor Jowai.
“Ha ka 3 tarik une u bnai, nga la ap kali baroh shi step naduh ka por 9:30 am hynrei baroh ki driver kiba kamai kali kim treh satia ban kit ia nga bad ia ki khun ki kti jong nga", la ong katei ka longkmie ha ka ejahar.
“Haba nga la wad jingtip, nga lap ba dei ka hukum jong u rangbah shnong", ka la ong shuh shuh.
Habau la wad jingtip na u Rangbah Shnong ka Sohmynting, u ma Dapoi Pyrtuh u la pynpaw ia ka jingkyndit ban tip halor kane ka jingujor.
“Ngam don jingtip eiei halor kane bad nga khlem hukum satia ia ki driver kumba ka la kynnoh", la ong u ma Pyrtuh.
Utei u Rangbah shnong u la iathuh ruh ba katei ka longkmie ka la shah rem mukotduma ha ka District Council namar ba ka la knieh ia ka jaka shnong, Ka la ujor biang sa sha High Court.
Ka don ka patta sha kawei ka jaka hynrei ka la wan kam da ka jaka shnong.
Kam lah satia ban pyntikna ia ka jaka hangno ka don bad ka la shah rai pynrem ha ka District Council Court, la ong u Rangbah shnong.
Halor kane, ki pulit ki dang tohkit la ka dei ne em ka hukum u rangbah shnong ia ki Driver ba ym dei ban kit ia katei ka longkmie.
Shillong: U Myntri Rangbah ka jylla u Conrad K Sangma u la ong ba ka bhah thungkam ka jylla la pyniar ha ka bhah pule ruh ia ki samla ka jylla, wat la ka polisi kam shym la kdew ia kane.
Haba jubab ia ka jingkylli ba  la wanrah da u MLA ka Mawphlang u Bah Syntar Klas Sun hynnin ka sngi hapoh ka ing dorbar, u Conrad u la ong ba ha ka jingshisha kam don ka kyntien kaba la pruid dak ha ka bhah thungkam ha kaba iadei bad ka bhah pule ia ki samla pule trai jylla, hynrei ka sorkar ka la pyniar ia kane da kaba kdup lang ha kane ka policy.
“Kane ka dei ka jingleh ba ju leh da ki sorkar naduh mynshwa", la ong u Conrad.
Kane ka jingjubab u Conrad ka la wanrah ia ka jingwohnia na u nongialam liangpyrshah u Mukul Sangma uba la kwah ba u Myntri Rangbah u dei ban pynbeit ia ka jubab namar ba kam iahap, ioh kan ialam bakla pynban da kumwei.
Hynrei halor kane, u Conrad u la ong ba ka jubab kam bakla bad u ieng beit halor kane, namar ba ki sorkar barim ruh ki ju bud ia kane ka rukom pyniar ia ka bhah thungkam sha ka bhah pule na ka bynta ki samla pule ka jylla.
Halor ka jingkwah jong u MLA ka Mawphlang ban wanrah ia ka jingkhein jong ki samla ba duh ban pule na ka bhah sorkar ha ki san snem ba ladep, wat la ki dei kiba ioh hapdeng 65 haduh 75 marks, hapoh kine ki san snem, u Conrad u la ong ba un pyrshang ban wad jingtip ia kane.
Shillong: Ka ktem ki pulit Meghalaya kaba don ha Wazirabad ha Delhi ka la pra phum hadien ba ka la don ka jingkhie eriong mynta ka janmiet.
La ioh jingtip ba ha ka por 6:30 baje mynta ka miet ka la don ka jingkhie eriong bad ka jingjur slap ha ki katto katne ki bynta jong ka Delhi.
Ha katei ka jingjia la ong ba katei ka ktem ki pulit Battalion ka Meghalaya kaba shu ker dara da ki siej bad ki tyrpa shipai ki la khyllem.
La iathuh ba ha katei ka ktem ki don kumba 70 ngut ki pulit, la ong ba kane kam dei ka sien kaba nyngkong ba ki pulit ka Meghalaya ki la shah pynpra ia ka ktem jong ki ha ka bor mariang bad ka la jia teng ruh ha u snem 2016 ha ka por ba ka don ka jingshlei um.
Ki lad khubor ki la iathuh ba ka jaka sah ki pulit Meghalaya ha Delhi ka long kaba isangsot naba bun ki ktem ba ki sah tang ha ki dara tyrpa thohrew.
Jowai:   Uwei u khar Muslim u ba la tip kyrteng kum  u Md.
Emam Uddin u la shah kem ha pulit ka EJH ha ryngkat kawei ka pistol shna hi bad kawei ka suloi tynsah (Shotgun) shna hi.
“Ngi la ioh jingtip na ki nongsyntiat jong ngi ba u don u briew uba thmu ban leh ia ki kam lute bad pyniap briew uba don ruh ki tiar siat bad ki pulit jong ngi ki la leit ban khynra ia ka jaka sah jong utei briew", la ong u SP ka EJH.La kem ia utei u briew bad la kurup ia kitei ki tiar siat na ka shnong Weilong ha Sutnga hynnin ka miet.
Jowai:Ha kaba iadei bad ka jingshah pyniap  u President ka JYF, u  Poipynhun Majaw, na ka liang ka tnad Crime Investigation Department jong ka tnad kam Pohiing (Home-Police) ka la shimti hi da lade ban tohkit bniah bad ban iohkem ruh ia kiba donkti.
“Ka tnad CID ka la shimti ban tohkit halor ka case jong u President ka JYF bad kane ka long hi ka rukom ym tang ha kane ka jylla haba jia ka jingshah pyniap ki briew kiba khampaw ha ka imlang ka sahlang", la ong uwei na ki heh PulitHalor kane, la pyntikna ruh da u SP ka EJH, u ma N Lamare.
Ha kawei pat ka khubor, u SP ka EJH u la iathuh ba ki pulit ki la trei shitom ban thwet ia kiba donkti ban pyniap ia ka longkmie Fullness Lyngdoh.
“Ngi la lap ksai bad ngi la kem ruh ia ki ar ngut ki briew kiba la suba bad ngi dang tohkit bniah ia ki ban lap ia uba donkti", la ong u SP.“Ka dei ka kam marwei, bad ngi la ioh ksai bad ngin sa ioh ban kem ia u runar", la ong shuh shuh u SPKa longkmie Fulness Lyngdoh ka im ka jingim kaba jynjar hadien ba u lok u la phet bad ka la hap ban trei shitom na ka bynta ban bsa ia u khun shynrang ba marwei jong ka.
Ka die dukan sha Little Flower School.
Kitei kiba shah kem ha ki pulit ruh kidei kiba ju don jingiadei bad ka ha ki kam samla.
Shillong: Ka Association for Democracy and Empowerement (ADE), kaba na Tura, ka pynpaw ia ka jingsngew pyrshah jngka, halor ka jingkwah jong u Conrad Sangma, myntri rangbah ka Jylla ban ai jingbit ia ki khar Bangladesh, ba kin wan trei kam ha ka Jylla lane ban ai work Permit.
Katei ka seng, ka ong ba kane ka long pyrshah ia kaei kaba la dawa da ki sengbhalang, ban pyntrei kam noh ia ka inner line permit (ilp).
Ka ADE, ka kwah ba U Conrad, un dawa ia ka sorkar India, ba kan pyntrei kam thikna ia ka ain kaba snar ia ka jingwan tuid ki bar Jylla bad kumjuh halor ka jing iadei bad ka kam kajia pud, hynrei ka seng kam sngew iahap ia ka jingthmu ban khot sngewbha ia ki briew kiba na shabar, ba kin wan trei.
Ki khar Bangladesh, ki shim ba ka thain shatei lam mihngi, ka dei ka jaka sah kaba suk kynjai bad ka seng, ka ong ruh ba ki don 1.29klur ki khar Bangladesh, kiba wan poi sha kane ka thain, kiba la shu jah rngai, naduh u snem 2000.
Ka ADE, ka sngewkhia ba kine ki khar Bangladesh, kin da wan poi sha kane ka Jylla, kin thaw lad ban ioh sah kham slem bad ban ia poi kha bad ki thei samla trai shnong bad katei kan buh jingeh, ban beh noh, ynda haba ki la ia poi kha poiman bad ka ADE, ka sngew ba katei ka jingthmu, kam dei ban iaid shakhamt, lane ka seng, kan hap ban iaid da kiwei pat ki lad ban pynpaw ia ka jingpyrshah tyngeh jongka, ia ka jingthmu u myntri rangbah.
U Narendra Modi, myntri rangbahduh ka Ri, u kren pyrshah ia ka buit pynpait pynpra jong ki liang pyrshah bad kumta ula pynbna, ba ki MP jong ka seng BJP, kin pynlong ia ka jingshah thngan, ha ka 12tarik mynta u bnai, kum ka daw jong ka jingsngew pyrshah halor ka jing sahkut lut ki kam hapoh Parliament, ha kaba ula kynnoh beit beit ia ka seng Congress.
U Modi, ula kren ha ka jingialang jong ki MP ka seng BJP, ha kaba u ong ba ka seng synshar, ka iaid ia ka sain pyrthei kaba beit, katba ki liang pyrshah, ki iaid da ka buit pynpait pynpra.
Halor ka jingpyrshah jong ki liang pyrshah ia ka sorkar, ha ka jingiadei bad ki dalit, U Modi, u ong ba ki MP jong ka seng BJP, kin leit sah miet bad ki dalit, ha ka miet jong ka 14tarik Iaiong bad ha ka 5tarik Jymmang ha ki 20,844 tylli ki shnong, kiba don haduh 50 percent ki jait bynriew Scheduled Caste bad ki Scheduled Tribe, ban pyntip halor ki kam ba bha jong ka sorkar India, na ka bynta jong kitei ki rit paid.
Ha kawei pat ka liang, na ka liang jong ka Indian National Congress (INC), kan pynlong ia ka jingshah thngan ha kylleng ka India, ha ka 9tarik Iaiong bad katei ka long kum ka jingsngew pyrshah halor ka jingmih jong ka jing ia pyniap ha ka sngi, ba pynlong ia ka Bharat Bandh, ba la pynlong da ki seng dalit bapher.
Ka khubor, ka iathuh ba U Rahul Gandhi, President jong ka seng Congress, ula bthah ia ki nongtrei jong katei ka seng, ba kin pynlong ia ka jingshah thngan, ha ka 9tarik ha ki nongbah jong ki Jylla bad ki District ruh kumjuh.
Nongstoiñ: Ki Pulit ka Nong stoiñ Police Station, myn hynnin ka sngi,ki la ioh ban kem  saw tylli ki trok kit dewiong, kiba thmu ban shalan tuh ia u dewiong sha Assam khlem challan da kaba ki la iaid lyngba ka surok Langpih khnang ban lait ruh na ka jaka lum khajna jong ka tnad DMR.Ka tyllong khubor na ki heh pulit ka Nongstoiñ, ki iathuh ba ia kitei ki saw tylli ki trok khlaw kiba don ia u number ML06 7364, ML06 9252, ML05 K 3643 bad AS01 0735 kiba la mih na Nongstoiñ la ioh ban kem na ka shnong Kriangrin ha ka por 8:30 mynmiet.
Katei ka jingioh ban kem ia kitei ki trok ka dei ruh hadien ka jingiai ud jong ki paidbah ka thain Langpih, namar ba ka surok ka la sdang sniew naba wan iaid kitei ki trok dewiong bad ruh hadien ba ka tnad DMR ka la pynmih ia ka hukum ba kino kino ki trok kit dewiong kim dei ban iaid lait na ka check post jong ka DMR.Ha kaba iadei bad katei ka bynta na ka liang jong ki pulit, ki la rah noh ia kitei ki saw tylli ki trok sha thanad Nongstoiñ ban leh ia baroh ki jingdonkam.
Shillong: U Conrad Sangma, Myntri Rangbah ka jylla, u la ong ba kane ka sorkar kan bat beit ia ka political map jong ka jylla kaba la pynkhreh naduh u snem 1979-80, ha kaba iadei bad ka jingiaknieh jaka bad ka Assam.
Haba jubab ia ka jingkylli ba la wanrah da ka MLA ka East Shillong ka Kong Ampareen Lyngdoh hapoh ka ing dorbar mynhynnin ka sngi, u Conrad u la ong, “Ka sorkar kam don kano kano ka jing pynkylla ia ka map, hynrei ka bat beit ia ka map jong u snem 1979-80 ba la pynkhreh da ka sorkar ha kitei ki snem".
Kane ka jingjubab u myntri rangbah ka long hadien ba bun ki MLA ki kwah ban tip ha kano ka nongrim ka sorkar ka ieng ha kaba iadei bad ka jingiaknieh jaka bad ka Assam.
Ha kajuh ka por, u Myntri Rangbah u la ong ba ka Assam ruh ka la pyni da la kajong ka map bad dei na kane ka daw, ba sa mih ka jingiakajia knieh jaka hapdeng kine ki ar tylli ki jylla.
Ki don 12 tylli ki jaka ba iaknieh bad ka Assam bad na ka liang ka sorkar jylla ka dang iai buddien ia kane ban poi sha ka jingiapynbeit noh ia u pud u sam.
Shwa ia kane, u myntri ka tnad Revenue u Bah Kyrmen Shylla u la iathuh ba ki jaka ba iakajia ki la kot sha ka jingheh kaba antad 2729.14 sq km ha baroh kawei ka jylla.
Ka jingheh ka Meghalaya katkum ka map ka long 22,429 square metre.
U Bah Kyrmen u la ai ruh ia ki 12 tylli ki jaka ba iakajia ki long ka Tarabari 4.69 sq mt, Gizang 13.53 sq mt, Hahim 3.51 sq mt, Langpih 298.07 sq mt, Borduar 147.83 sq mt, Boklapara 1.57 sq mt, Nongwah-Mawthamur 137.51 sq mt, Khanapara-Pillangkata 2.29 sq mt, Desh Doomreah 484.72 sq mt, Block-I&II 1547.42 sq mt, Khanduli-Psiar 76.80 sq mt bad Ratacherra 11.20 square metre.
“Ia kine ki jaka ba iakajia la kdew da ka Joint Official Committee jong ka Meghalaya bad ka Assam kaba la mih na ka jingiakren jong ki Myntri Rangbah kine ki jylla ha 25 tarik Jymmang u snem 1983", la ong u Bah Kyrmen.
Shillong: U Bah Himalaya Shangpliang, MLA ka Mawsynram, u la dawa ba ka sorkar ka dei ban pynrung mar rep noh ia u synsar, sohmrit iong bad ka sla tyrpad.
Haba shim bynta ha ka jingiakren hapoh ka iing dorbar mynhynnin ka sngi, u Bah Himalaya u la ong ba mynta ki nongrep ki iakynduh jingeh shibun namar ka jingtad dor palat u synsar, sla tyrpad bad kumjuh u sohmrit.
“Ka dor u synsar mynta ka long tang 15 tyngka shi kilo na kaba mynshwa kaba T.50, kumjuh ka sla tyrpad shi byrni ka shong dor tang 40 tyngka, kumba shu bret kai", la ong u Bah Himalaya.
U la ong ba ka sorkar ka dei ban phaikhmat ia ki nongrep ha kaba ka la donkam ba kan ithuh noh ia kine ki mar rep kiba mih kham bun sha ka thain war, khnang ba ki nongrep kin nym shah ktah haba ki rep na ka jingshah khnoit ha ki mahajon bad kiwei ki jingeh jongki.
U la ong ba mynta ki nongrep namar ka jingtad palat kine ki mar rep, ki la im hapdeng ka jingjynjar bad ka la buh jingeh ia ki ban phah pule ia ki khun namar ba ka ktah ia ka kamai kajih jongki.
Ha kajuh ka por, u Bah Himalaya u la ong ba ka skhim ri dohkha ka sorkar ruh kam pat treikam bha namar ba ka thain Balat, Dangar kaba hap ha ka Mawsynram konstitwensi jongu, ki briew ki thied dohkha na Bangladesh bad wan die kylla sha India.
“Ha jaka ba ki briew kin leit thied dohkha na Bangladesh, ka sorkar ka la dei ban pynshlur ba kin shna ia ki pung ban ri dohkha bad ban die kylla sha Bangladesh", u la ong.
Shillong: Da kaba sngew khia jur ia ka jingshah pyniap bad shah thombor ki kynthei ha kylleng ki jaka, ka chairperson ka Meghalaya state commission for women (MSCW)  ka Kong Theilin Phanbuh mynta ka sngi, ka la kyntu ia ki longkmie khamtam ia ki samla kynthei ba kim dei ban shu biej shu ngop kulmar ha ki ktien jali jaum jong kiwei ban leit trei shabar ban ioh ka tulop kaba heh, khlem da wad shwa ia ka jingshisha.
Haba pynpaw ia ka jingsngew khia ia ka jingshah pyniap ka longkmie ha Khliehriat ka Kong Fullness Lyngdoh (30) bad kumjuh dang shen, ka samla na Ri-Bhoi kaba shah pyniap ha Delhi, ka kong Theilin ka la ong, “Ki kynthei ki dei ban husiar ym ban shah ialam bakla, namar ba ka jingkwah rhah ban ioh kam bha, ban ioh tulop ba  heh, khlem da tip thikna bad ban shu itynnad samla khlem da bishar bha, ka wanrah pynban ka jingeh".
Ka la ong ba wat ban ialang samla ruh ki kynthei ki dei ban husiar bad bishar bha namar ba ioh kan ialam pynban sha ka jingjia ba sniew.
Ha kaba iadei bad ka jingjia shah pyniap ka longkmie ha Khliehriat, ka la ong ba ka la dep ban bthah ia ka tnad pulit bad ruh ia u Deputy Commissioner ba kin shim khia ia kane ka kam ban pynthikna ba ki runar kin ngat ha ka jingpynshitom katkum ka ain.
“Ngi dawa ba dei ban kem mardor ia kiba donkti ha ka kam ban shim ia ka jingim jong ka longkmie ha Khliehriat", la ong ka kong Theilin.
Ka la ong ba ka jingjia shah thombor bad shah pyniap ki kynthei, ba khah khah ha kine ki sngi ka la wanrah ka jingsngew khia jur ia ka Commission.
Ha kajuh ka por, ka la iathuh ba ban wanrah ia ka jingtip bad ka jingshai ia ki paidbah khamtam ia ki longkmie, ka Commission ka la ju pynlong ia ka jingpynshai paidbah bad ka jingialap paidbah sha ki jaka nongkyndong ha kiba bun ki khep  ban pynsngewthuh ia ki l0ngkmie ia ki hok bad ia ki jingtip kumno ba kin sngewthuh ban iada ialade bad ban tip ia ki hok jongki.
Shillong: Ka Khasi Student’s  Union (KSU) mynta ka sngi ka la ia kynduh ia u myntri rangbah ka jylla u Conrad K Sangma ha ophis treikam jong u.
Ha katei ka jingiakynduh ka KSU ka la pynpaw ka jingshaniah hapoh ka jingialam jong u ia ka jylla khamtam ha ka ban kyntiew ia ka roi ka par.
Ka KSU ka la ai khublei kyrpang ruh namar ka jingthmu ka sorkar ban wanrah ia ka polisi kaba biang tam na ka bynta ban kyntiew ia ka pule dangle ha kane ka jylla.
Ha katei ka jingiakynduh ka KSU hapoh ka jingialam u President jong ka u samla Lambokstar Marngar ka la ai ia ka shithi dawa jong ka ha u myntri rangbah bad katei ka shithi ka don  haduh 9 tylli ki mat jingdawa.
Ka jingdawa kaba hakhmat duh ba ka KSU ka la buh ka dei halor ka jingthmu ka sorkar India ban tih Uranium ha kane ka jylla ha Mawthabah-Kylleng Pyndem sohiong-nongbah-Jynrin bad ka la dawa ba u myntri rangbah u dei ban pynsangeh noh shisyndon ia katei ka jingthmu.
U Arun Jaitley, myntri pla pisa ka sorkar India, u don ka jingpang khyllai bad kiwei de ki jingpang.
U Jaitley ha ki khyndiat sngi ba ladep, um shym la leit ban bam smai ialade, hadien ba ula jop kum U MP thymmai sha Rajya Sabbha, ha kaba ula shah jied na Uttar Pradesh bad mynta, um shym leit trei satia naduh ka Lah Sngi U Blei.
Mynta ka sngi, U Jaitley (65), u thoh ha ka peij twitter jongu, ha kaba u iathuh ba u trei kam mynta ka iing, namar ba u don ha ka jingshah sumar bad ia ka rukom sumar kaba dang sah, un sa ioh jingtip na ki doktor kiba sumar ia u.
U Jaitley, u shah sumar ialade ha ka  All India Institute of Medical Sciences  (AIIMS), na bynta katei ka jingpang khyllah bad la iathuh ba ki doktor jong ka AIIMS, ki ju leit  sha ka jaka sah jong U Jaitley, na ka bynta ban ai jingsumar ia  u.
U Salman Khan, uba dei u khlur jongka bollywood, un sah ha ka patok, kaba don ha syndah jong u riew leh blei, U Asaram ha Jodhpur jong ka Rajasthan bad ka daw, ka long hadien ba ula shah kynnoh, ba u donkti ha kaba siat ia ki sier, kaba la jia la arphew snem mynshwa.
La rai ban set phatok san snem kynthih ia U Khan bad ka kuna kaba T.10,000 da ka kashari ha Jodhpur, namar ba u pyniap ia ki ar tylli ki sier, ha ka shnong Kankani ha U Risaw 1998.
“Ngi don ia ka kamra kaba kyrpang ia U Salman Khan" ong U Vikram Singh, Superintendent ka Jodhpur Central Jail.
U Khan, u dei u koidi number 106 bad u don ha ka kamra sah ha ka Ward Number 2.
“Ngi la phah eksamin ia u bad um don jingpang eiei bad um shym la pan eiei hi ruh bad ngin ai ia ka riam koidi ia u, ha ka Sngi Thohdieng" ula ong shuh shuh.
La iathuh da U Singh, ba ia utei u actor, uba don 52snem ka rta, yn pynsah ha ka jaka kaba u sah U Asaram bad un nym ia sah lang bad kiwei pat.
U Asaram u don ha ka phatok ha Jodhpur naduh ka 3tarik Nailar 2013, ha kaba ula shah kem, ba u leh shait ia kawei ka khynnah kynthei kaba dang 16snem.
U Khan, un ioh ia ka jing shah sumar, kumba long lem kiwei pat ki koidi bad un thiah ha madan bad un ioh ia kawei ka pangkha, ha kaba ka Jodhpur, ka ju don ia ka jingshit kaba 40 degree celsius.
Ki koidi ki ioh ia ka sha step bad ka jingbam step, hapdeng ka por 9 haduh 10 baje mysntep bad ki don hapoh ki kamra jongki naduh ka por 11baje mynstep haduh 3baje janmiet bad hadien kata, la ailad ba kin iaid kai haduh ka por 7baje janmiet bad la ai ja miet ia ki, hadien katei ka por.
Shillong: Katba ki nongialam bad ki dkhot ka FKJGP ki dang khynra laisen khaïi (Trading License) ha Upper Mawprem kynsan kynsan ki pulit jong ka Jhalupara Out Post, ki la wan ban pynsangeh ia ki bad u OC jong ka Jhalupara Out Post, u la kylli la ki la ioh bor naei ban leit khynra dukan bad ki la jubab ba ki dei  ki sengbhalang bad ki la dep pyntip sha ka District Council ba kin leit ban khynra laisen khaïi ha ki dukan jong ki bar jylla.
Ki nongialam ka FKJGP kiba dang ia pyni nia bad u OC ka Jhalupara Out Post: Rupang.
Shillong:  U Myntri Rangbah u Conrad  K Sangma, u la ong ba u la iakren bad ka myntri bar ri, ka Susham Swaraj ha nongbah New Delhi, halor kumno ban tehlakam ia ki briew kiba wan nabar ri ban nym long ki nongshong shnong ba pura haba ki wan ban trei ia ki kam ha kane ka ri.
Haba kren sha ki nongthoh khubor mynta ka sngi hadien ba la wan phai na nongbah Delhi, u Conrad u la ong, “Nga la iakren bad ka myntri tnad bar ri, ka Sushma Swaraj ba kumno ban tehlakam ia ki briew nabar ri haba ki wan ban trei sha kane ka ri khnang ban nym ktah ia ki trai jylla".
U la ong ba ka jingiakren ka long kumno ban khang lad ia ki briew ban kylla nongshong shnong haba ki wan sha kane ka ri, kumba leh ka ri America ha kaba ki briew ki lah ban ioh ia ka work permit ban trei ban ktah, ban ioh ia ki jingdonkam hynrei kim lah ban long ne kylla nongshong shnong bad ban thep vote.
Haba kylli la  ka sorkar ka don jingthmu ban pyntreikam da ka work permit, na ka liang u Myntri Rangbah  u la ong, “Ka dei tang ka jingiakren bad ka jingai jingmut jongu ia ka myntri tnad bar ri, bad ym pat ban long la ka bha ne ka sniew hynrei ka donkam ban iaphylliew jingmut bha ha ka sorkar, ha ki kynhun ka imlang sahlang ban ioh ia ka jingmut kaba paka".
“Ki nongwei nabar ri ki lah ban wan trei wan ktah ha kane ka ri, hynrei ngi dei ban pynthikna ba kim lah ban kylla nongshong shnong ban ioh thep vote", la ong u Conrad.
U la ong ba ka Act East Policy ka sorkar India ka dei ban long ban kyntiew ia kane ka thain, hynrei kumba long ka jylla Meghalaya ka don markhap bad ka Bangladesh ha kaba ka lah ban shim kabu ban kyntiew ia ka khaii pateng, hynrei ym dei pat ban klet ban iada ia ka jingwan buhai shnong ki briew.
Jowai: Mynhynnin ka step dang step, la lap ia ka metiap kawei ka longkmie kaba dang 30 snem ka rta na kamra thiah la jong ha iing sahwai kaba don shadien ka Khliehriat Police Station kaba hap ha Dkhiah East (Lad-Sutnga) East Jaintia Hills District.
Katei ka longkmie ka la shah pyniap, da kaba ot da ka tari na ryndang bad la antad ba katei ka jingjia ka la jia hadien ka shiteng miet lane shwa ban kynjat shai ha shwa ka por 3:00 baje dangstep phyrngab eiei.
La iathuh ba katei ka longkmie ka dei shnong trai na shnong Daistong kaba hap hapoh Saipung C&RD Block bad la wansah trei bylla sha Khliehriat ha ryngkat u khun ba dang 7 snem jong ka.
Ka trei bylla ha ka dukan die sha cum-canteen jong ka skul Little Flower kaba don ha Khliehriat West la kumba shisnem eiei.
Ki pulit ki la iathuh ba katei ka iing sahwai ka don lai kamra bad ha ka miet ba jia kane ka jingjia, u khun jong ka u thiah ha kawei pat ka kamra.
Haduh ba la thoh ia kane ka khubor, ki pulit kim pat iohkem satia iano iano bad ym pat lah ruh ban pyntikna la ka don ne em ka jingshah lehbor ha shwa ban pyniap ia ka.
La pyndep ia ka Post-Mortem ha Khliehriat CHC bad mynta ka sngi hi la aiti ia ka met sha ki ba haiing hasem.
Shillong: Myn hynnin ka sngi ka FKJGP hapoh ka jingialam u President ka East Khasi Hills u bah Elton Warjri bad u President ka Mawprem Circle u bah Reginald Thabah ki la leit ban khynra  Laisen khaïi (Trading License) bad laisen bylla (Labour license) na ki dukan bar jylla kiba don ha Garikhana ter ter sha Jhalupara bad Upper Mawprem.
Ha katei ka jingleit khynra katei ka seng ka la khang ruh bun tylli ki dukan bym don kot don sla kiba don kumba 20 tylli eiei.
Ki dkhot ka FKJGP kiba leit ban khang ia ki dukan bar jylla ki bym don laisen: Rupang.
Shillong: Ka tnad PWD ka Jylla ka la mang kumba T.9 klur na ka bynta ban pynbha ia ka thain Polo baroh kawei bad kane ka kam ka la sdang mynta.
Hynne ka sngi u myntri sorkar  ka tnad ka koit ka khiah, u Bah AL Hek, u Deputy Commissioner ka East Khasi Hills u Bah Peter S Dkhar, nalor ki ophisar ka tnad PWD ki la pyllong ia ka jingjurip ia ka jaka ha thain Polo na ka bynta ban pynsted ia ka jingpynitynnad ia ka thain lyngba ka tnad pynroi sor.
Ka jingthmu jong kane ka long ban pynitynnad ia ka thain Polo ter ter shaduh Golflink ha kaba yn pynbha ia ki lynti iaid da kaba siang da ki maw tile, ki surok, ki nala, bad kumjuh yn buh da ki  ding surok ha katei ka thain.
Haba kren sha ki nongthoh khubor u Bah Hek u la ong, “Ka jingmang pisa na ka bynta kane la ioh ia ka jingmang pisa na ka tnad PWD kumba T.9 klur bad yn pyndep noh hapoh shi snem".
U la ong ba ka la don ka jingeh khyndiat namar ba ki don ki jaka ba dei jong ka Trust, hynrei ia kane ka kam la dep ban ia pynbeit.
“Ka jingpynitynnad ka long ha kaba ngin shna ia ki lynti ba siang da ki maw tile, yn pynbha ia ki nala, bad ia ki nongdie madan ruh yn buh ha kiwei ki jaka, ym shuh ha lynti iaid briew", la ong u Bah Hek.
U la ong ba ka sorkar ka kwah ban pynitynnad ia ka thain Polo baroh kawei khnang ba kan long kaba itynnad bad kaba khring ia ki briew naduh ka jingkhuid.
Ha kajuh ka por, u DC u la ong ba na ka liang kaba dei peit, kan siew ia ka bailutksan ia ka jaka ha kaba ki dang ia khein halor kane.
U la ong ba ka jingheh jong kane ka jaka kaba donkam ka long kumba 7000 sq phut bad kumba 4000 sq phut ka dei jong ka Trust.
U DC u la ong ba ka donkam ruh ban pynneh ia ka jingkhuid jingsuba bad ia kane, la donkam ban don ka jingiatreilang jong ki paidbah ban nym pynjaboh pathar ia ki jaka ki puta.
New Delhi:U Conrad K Sangma, myntri rangbah ka Jylla, u ia kynduh myn hynnin ka sngi, ia shibun ki myntri ka sorkar India, ha kaba ula pynsngew halor ka jingthmu jong ka sorkar Jylla, na ka bynta ban ngiat tyngeh ia ka roi ka par jong ka Jylla.
U Bah Metbah Lyngdoh, myntri kam shang pyrthei, uba dang ai jingai sngewbha sha ka Sushma Swaraj myntri kam bar ri jong ka sorkar India, ha ka jingdon lang U James Sangma bad U Conrad Sangma:CMO.Nongstoiñ:Ka jingioh pang khlam jong ki masi ha ka thaiñ Jaidoh West Khasi Hills District, ka la long kaba jur bha ha kine ki sngi, ha kaba haduh mynta kumba 5 tylli ei ei ki masi, na katei ka thaiñ, ki la shu iap ei bad la suba ruh ba ka jingiap jong kitei ki masi ka lah ban dei na ka daw ba ki ioh ia ka jingpang ñiangiong.
Shuh shuh katkum ka tyllong khubor, ba la ioh lum la ong ba katei ka jingpang khlam ia ki masi ka la sdang ban pur stet bha ha katei ka thaiñ Jaidoh bad ka jingiap jong ki masi, ka la sdang ruh ban poi sa sha ki thaiñ Nongklungrim.
Ha kaba iadei bad katei ka jingjia, na ka liang jong ka seng Hynniewtrep Youth Council Nongklung Unit hapoh ka jingialam jong u Samla Pynrap L Rngaid, ki la leit ban ia kynduh ia ki ophisar ka tnad Veterinary Nongstoiñ ban kyrpad lem ba kin wan peit bad ban wan ai jingsumar noh kham kloi khnang ban iada na ka jingiap jong ki masi.
U tei u nongialam ka seng u la ong ruh ba na ka liang jong ki ophisar ba dei peit, ki la kular ban shimkhia bad  ban pynbiang ia baroh ki dawai ban iada ia ki Masi.
Ha kajuh ka por u tei u nongialam u la ong ruh ba na ka liang jong ka seng, ka la kyntu ia ki nong shohdoh ba kim dei ban otdoh ia ki masi bala iap na katei ka jingpang bad ki dei ruh ban da peitbha ia ki masi kiba pang khnang ba ki paitbah kin lait na ki jingma bad lada ka seng ka lap ka hap ban ban ujor ha ki bor ka aiñ.
Ym tang kata na ka liang jong ka seng ka la kyntu ruh ia ka sorkar ba ka dei ban shimkhia ia katei ka bynta, namar lada ki nongshong shnong ki duh kawei ka masi ka mut ba ki la duh palat ia ka T.20 hajar haduh T.25 hajar ka ban long ruh ka jingduh kaba khraw ia ki nongrep bad ki nongri jingri ha ki thaiñ nongkyndong.
Shillong:Ka Meghalaya Youth Association Pune (MYAP), ka la phah dorkhas mynhynnin ka sngi sha U Bah AL Hek, myntri ka koit ka khiah jong ka sorkar Jylla, ha kaba ka la pynpaw, halor ka jingdonkam ia ki kamra kiba biang, ia ki briew kiba leit shah sumar sha Mumbai, ha kaba kin ioh ban sah ha ka iing jong ka sorkar Jylla ha katei ka nongbah.
Nangta la pynsngew ruh ba ka leit ka wan na Navi Mumbai sha Central Mumbai bad Western Mumbai, ka long ka jingeh kaba khraw ia kito ki bym pat ju mlien ban leit sha katei ka nongbah bad kumta, la dawa na ka bynta ban buh da kawei ka kali kit nongpang ha katei ka nongbah, ba kan pynsuk ia ki nongpang kiba leit shah sumar ha katei ka nongbah, ong ka dorkhas ba la phah da U Amsrang D Momin, President MYAP.Shillong: Ka Shillong Lajong ka la pynliem ia ka Pune City da 3-2 ha ka jingiakhun jong ka lympung Hero Super Cup kaba long mynta ka sngi ha madan Kalinga Stadium ha Bhubaneswar.
Ha ka jingialehkai, ia ka Pune City ki ar tylli ki kol la thep da  u Marcelinho bad u Lucca ha ka 17 minit bad ha 22 minit.
Hynrei ka Lajong ka la lah ban khyllie ia kaba kaba la shah thep ha kaba u Abdoulaye Koffi u la thep ha ka  29 minit.
Ha ka kyllamiet, ka Lajong ka la ioh biangg ha 61 minit da u Rakesh Pradhan ban pyniakhaid.
U nam tam ia ka Lajong ka la wan urlong ha ka 91 minit lyngba u Samuel Lalmuanpuia u la thep  ban knieh nam da 2-3.
U nongialehkai ka Pune City u Marcelinho u la shah beh syndon na madan ha 95 minit hadien ba u la leh brut ia u Samuel Lalmuanpuia.
Da kane ka jingjop, ka la rung sha ka quarter phainal jong kane ka lympung Super Cup.
U Samuel Lalmuanpuia u la ioh ia ka khusnam Hero of the Match.
Ka Lajong kan iakhun ia ka Mohun Bagan ha ka quarter phainal ha ka 11 tarik.
Shillong: Ka Langsning FC, ka la pynliem mynta ka sngi ia ka Jamshedpur FC da 3-1, ha ka jingialehkai ha Jamshedpur mynta ka sngi.
U Stephanso Pale, uba mih mynta ka sngi, ha ka sien ba nyngkong jong ka jingialehkai jong ki 11ngut, ula ioh thep ia ka kol kaba nyngkong ha ka minit kaba lai jong ka jingialehkai bad kaba la ai nam tam ia ka Langsning Sc.
Hadien kata ka Langsning, ka la pynbud sa ka kol kaba ar ha ka minit kaba 17, ha kaba U Subham Ghosh, ula thep kol hi, sha la ka jong ka liang, hadien ka jingtur tyngeh jong ka kynhun jong ka Langsning.
Ka Langsning, ka la ioh biang sa kawei pat ka kol na U Pale hi, ha ka minit kaba 36.
Ha shwa ban kut ka kylla step, ka Jamshedpur, ka ioh pyrung shi kol, lyngba U  Md Firoz Khan, hynrei ka jingialehkai ka la iaid beit shakhmat khlem don ba ioh ban thep kol ha ka kylla miet bad kumta ka Langsning, ka ioh 3 point na katei ka jingialehkai.
Ka Langsning ka ioh mynta 7 point, ha ka Group C bad ka wan ha khmat duh bad ka jingialehkai kan long ha ka 9tarik Iaiong 2018 ha Kolkata, ha kaba ka Langsning, kan ia khun pyrshah ia ka Mohammedan.
Shillong:Ki dkhot jong ka Khasi Students Union (KSU), ki la ia lum mynta ka sngi ha khmat ka Lady Hydari Park, ha kaba ki leit pynieng ia ka jingthoh, kaba pynkylla kyrteng sha ka Phan Nonglait Park.
Katei ka long kum shi bynta, na ka jingrakhe jong ka seng ia ka sngi kyrsiew Ri.
Ka KSU, ha ka jingialam jong U President jongka, U bah Lambokstarwell Marngar, ka kren shai ba ia katei ka jaka shongkai, la dep pyn kylla kyrteng naduh U Nailur 2011, hynrei, ym shym la pyntreikam satia haduh ha kine ki sngi.
“Ngi dawa ban kyrteng ia katei ka Park sha ka Phan Nonglait Park, namar ba ka dei kawei na ki riew shlur, kaba ialeh pyrshah ia ki phareng" ong U bah Lambokstar.
Shillong: Ka sorkar jylla ka la pynmih ia ka hukum ba baroh ki kali kamai kiba iaid ha nongbah Shillong ki dei ban buh ia u tiar pynduna Speed ia ka kali jong ki, uba la tip kum u Speed Governor bad katei ka hukum ka long ruh katkum ka hukum jong ka Supreme Court kaba la pynmih ha u snem 2017.
Katkum ka jingtip ba u Rupang u la ioh lum la ong ba baroh ki kali kamai kin ioh ia ka jingpynshisha ba ka kali  jong ki ka la biang (Fitness) hadien ba ki la pyndait ia utei u tiar.
Kumba ju long la iathuh ba ki kali ki ju leh ia katei ka Fitness ha kaba ki hap ban siew ha ka dor T.600 tyngka,hynrei mynta pat la ong ba kin hap ban siew ruh ia utei u tiar uba shongdor  T.14 haduh T.16 hajar bad na ka bynta ban ioh ia utei u tiar la ong ba ka tnad ka  kit ka bah ka sorkar jylla ka la aiti ha ki ar tylli ki kynhun ban pynbit pynbiang ia ki kali hangne ha nongbah da kaba ki hap ban siew ia katei ka dor.
Katei ka khubor ka la pynkyndit ia kiba bun ki kali kamai ha nongbah Shillong naba ka dor ka la rem palat.
Ki lad khubor ki la iathuh ba kham ha shuwa ka sorkar ka la phah pyndait da kita ki tiar HSDP ia ki kali kamai ha kaba kin hap ban siew ha ka dor T.2000 tyngka hynrei la ong ba um shym la treikam satia.
Katei ka hukum ba ka sorkar ka la pynmih ka la pynkhih mynsiem ia kiba bun ki kali kamai ha kane ka jylla bad la ioh jingtip ruh ba ka la don ka jingiakynduh hapdeng jong ki bad ki bor ba peit ia ka tnad ka kit ka bah.
Haba ia kren bad ki nongialam jong ki kali kamai ha nongbah Shillong ki la ong ba kin sa don ka jingiakynduh biang lashai ka sngi bad u DTO ban ia kren ia kane ka bynta.
Jowai:Ar ngut ki briew ki la duh ei ia ka jingim ha ka jingiatynrah hapdeng ka Scooty bad ka kali Maruti Car.
Kane ka la jia ha shnong Mihmyntdu ha kane ka sngi U Blei.
Kitei kiba la iap ki dei kiba la tip kyrteng kum u Lastborn Swer (28) uba na Khliehtyrshi  bad u Kheinbha Lamare (33) uba na ka shnong Saphai.
Baroh arngut kila iap ha lynti sha Hospital.
Shillong: Ki pulit Meghalaya ki la pyntip a la mynjur ia ka mang tyngka kaba T.2,33,31,008 klur tyngka da u Commissioner of Police , Delhi na ka bynta ban shna ia ka jaka sah ki pulit bad kiwei pat ki jingdonkam ha Head Quarter jong ki pulit Meghalaya kaba don ha P.T.S Wazirabad.
Katei ka dei ka kam kaba sah teng naduh ba la phah pulit Meghalaya sha Delhi ha u snem 2008, katei ka Head Quarter ka dei na ka bynta ki 3 kompeni ki pulit Battalion kiba don kumba 300 ngut kiba don ha Delhi kiba sah ha ki ing dara bad ki ing tap shilliang.
Na katei ka mang tyngka la thmu ban shna ia ka ophis treikam, na bynta ki ophisar, ka Dispensary bad ka jaka buh tiar siat.
La lah ban pynioh ia katei ka mang tyngka hadien ka jingshimkhia jong ki ophisar rangbah ka tnad Ministry of Home Affairs, State Home Police, Delhi Police, bad u Commandant ba mynta bad barim jong ka 6th Battalion.
Nongstoiñ: Ki runar ki la leit ban pied ia kawei ka Iing briew kaba don ha Ladweitang Nongstoiñ bad ioh rong tuh ruh haduh T.2 lak ka pisa lem bad katto katne ka ksiar.
Katkum ka tyllong khubor ba la ioh lum na ki pulit la ong ba katei ka jingjia ka la jia ha ka miet sngi Nyngkong mynta ka taiew ha ka por kumba 8:30 mynmiet bad katei ka Iing ba la shah pied ka dei kaba la sah wai da kawei ka longkmie kaba la tip kyrteng kum ka kong Elbina Kharbani.
Ha kaba iadei bad katei ka jingjia na ka liang jong katei ka longkmie, ka la leit ban ujor syndon da ka ehajar ha thanad Nongstoiñ bad na ka liang jong ki pulit ki la register ia ka case katkum ka case number 29(04)2018 U/s 457/380 IPC bad ka jingtohkit ka dang iaid shakhmat.
Shillong:Ki pulit ka nongbah Shillong, ki la pyllait ia ki kali na ka skul Little Blosom, kaba don hajan Polo Towers ban poi sha City Hut Dhaba, Police Bazaar bad ba kin wan phai ruh na katei hi kajuh ka jaka.
Yn nym shah pat ia ki kali ba kin iaid sha ka liang ka mon na hotel Pegasus bad ba kin iaid sha Khyndailad, hynrei yn shah ba kin iaid sha ka liang ka mon najan ka High Court barim bad kane ka dei ka jing pynbeit kaba shipor, ong ka kyrwoh khubor na ki pulit ka nongbah Shillong.
Shillong:Ka elekshon shiteng samoi na bynta ka Williamnagar, kaba la buhteng kham mynshwa, kan long noh ha ka 27tarik Iaiong 2018.
Katei ka elekshon, la hap ban buhteng noh, namar ka jingshah pyniap jong U Jonathone Sangma, uba dei u kandidet jong ka seng NCP.Kat kum ka kyrwoh jong ka Election Commission of India (ECI), la iathuh ba ka sngi ban thep kyrteng khadduh, na bynta u kandidet jong ka seng NCP, kan dei ha ka 10tarik Iaiong, katba ka sngi ban peit bniah ia ki kot ki sla, kan long ha ka 11tarik Iaiong 2018.
Ka sngi ban weng khadduh ia ki kyrteng, kan long ha ka 13tarik Iaiong bad ka sngi thep vote ha ka 27tarik Iaiong 2018, naduh ka por 7baje mynstep haduh ka por 4baje janmiet bad ka jingniew vote, kan long ha ka 1tarik Jymmang 2018.
Ka NCP, ka la dei rai ba kan pynialeh ha kane ka kynti ia ka Krenilla Marak, kaba dei ka kurim jong U Jonathone Sangma.
U Jonathone, ula shah pyniap ha ka 18tarik Rymphang, ha ka por ba u leit kanbas ilekshon ialade bad kumta la buhteng noh ia ka jing thep vote, kaba dei ban long ha ka 27tarik Rymphang 2018.
Ki don 8ngut ki kandidet ha kan lympung bad kitei ki kynthup ia U  Marcuise N Marak (NPP), Deborah C.Marak (INC), Mahamsing M.Sangma (UDP), Sengbath R Marak (Independent), Lahatson N Marak (Independent), Santosh R.Marak (BJP), Siljong R.Marak (Independent) bad U Jan N.Arengh (Independent).
Ka Williamnagar, ka dei kaba la mihkhmat mynta da ka Deborah Marak bad ki vote baroh ki long 32021, ha kaba ki shynrang ki don  16567 bad ki kynthei ki don 15454.
Shillong: Hadien lai tylli ki jingialehkai ha la iing, ka Langsning FC lashai ka sngi, kan iakhun shabar na la iing ha ka lynti iaid jongka ha kane ka i-league 2nd division.
Lashai ka sngi, ka Langsning kan iakhun ia ka Jamshedpur ha madan JRD Tata Sports Complex, Jamshedpur  kaba dei ruh ka Group C.Ka jingialehkai kan long ha ka por 5 pm.
Ka Langsning ka la sdang ia ka jingialehkai ha kane ka lympung lyngba ka jingjop 2-1 ia ka Chennaiyin FC ha ka 14 tarik u Lber, bad ka iakhaid 1-1 bad ka Bengaluru FCha ka 19 tarik u bnai ba la dep bad ka la shah rem noh ha ka  1-0 ha ka TRAU FC ha ka 26 tarik.
“Ngi don hapdeng ka jingktah namar ka jinglong ka suin bneng.
Ka jingsngew skhem ki nongialehkai ka kham duna bha hadien ba la shah rem noh ha ka TRAU, hynrei ki bor ba dei peit ki la pyrshang ban saindur bha ia ka kynhun ban ai mynsiem ia ki khynnah nongialehkai," la ong u coach u Bah Hering Shangpliang.
Ha kane ka jingialehkai ka Langsning ka don ka jingeh namar ba ki nongialehkai kynthup Kento Sakurai bad Ebormi Buam ki don ka jingmynsaw hynrei ki don pat kiwei kum u Poibiang Pohshna uba la lah ban mih madan.
Ka jingjop ka  long kaba donkam bha ia ka Langsning ha kane ka jingialehkai namar ba ki dang kamai 4 point ban iaryngkat bad ka RAU bad ka Jamshedpur.
Katba ka Mohammedan Sporting ka la kham jam shakhmat kaba la kamai 6 point.
New Delhi: Ka la mih ka jingkren pyrshah kaba jur, halor ka jingbuh kyndon jong ka sorkar India, ban pynshitom ia ki nongthoh khubor, kiba pynmih ia ki khubor kiba shu thok bad halor katei ka jing pyrshah jong kiba bun, mynta ka sngi, U Narendra Modi, myntri rangbahduh ula weng noh ia katei ka hukum mynta ka sngi.
“U myntri rangbahduh, ula weng noh ia katei ka hukum bad ula bthah, ba katei ka dei ka kam jong ka Press Council of India" ong ka khubor sorkar mynta ka sngi.
Ka hukum, kaba la pynmih hynnin ka miet, da ka myntri jong ki lad pathai khubor, ka Smriti Irani, ka maham ia ki nongthoh kotkhubor ba kin duh ia ki accreditation jongki, katba kum ka jingbuh por jong ka sorkar, lada ki don bynta ha kaba pynphriang ia kitei ki khubor kiba shu thok.
Ki la don bun kiba sngew pyrshah jur, halor katei ka jingleh, ha kaba la shim, ba ka dei ka jingthombor ia ki kotkhubor.
Shillong: U Additional Chief Secretary jong ka sorkar Meghalaya, uba peit ia ka  General Administration (A) Department,u pyntip ba baroh ki ophis sorkar Jylla, ki skul bad ki kashari kin khang ha ka 9tarik Iaiong 2018, ha ki bynta jong ka East Khasi Hills, na ka daw jong ka Shad Suk Mynsiem.
Jowai:U CEM ka JHADC myn ha ka sngi Saitjain u la leit ban jurip ia ki ar shnong kiba la shah lynshop ha u phria ha ka Shnong Mynso bad Pammanik.
U Phria u la lynshop ruh ia ka shnong Sohmynting ha kane ka sngi U Blei.
U ma Moonlight Pariat ha ryngkat u MDC na War Central, u ma Lamdibok Sumer, u Local MDC ka Mynso, u ma Suklang Shylla ha ryngkat u Chief Engineer, ka Secretary EC bad ki Officer na ka tnad Finance ki la hiar sha Mynso bad Pammanik ban leit jurip ia ki katto katne tylli ki iing kiba la shah pynjulor ha u Phria.
Ha ka shnong Mynso ki don haduh kumba 200 tam ki iing kiba la shah pynjulor katba ha Pammanik pat kiba pa julor palat ki don haduh kumba 50 tylli eiei.
Ha ka shnong Sohmynting pat ki don haduh kumba 200 iing ki la shah pynjulor ha kane ka sngi U Blei.
Na ka liang u CEM ka JHADC, u la ong ba un ialeh katba lah ban iarap ia kitei ki longing lyngba ka skim iarap Lanot.
Na ka la liang ka bor District ruh ka la sam da ki tarpaulin na ka bynta ban tapmoh ia ki iing kiba la shah pynjulor ha u Phria.
Shillong: Ki lad khubor ki iathuh ba ki pulit, ki la lap ia 21 tylli ki pistol, ki makasin, ar tylli ki walkie talkie bad ki kot ki sla jong ka seng kaikhlaw GNLA, na kawei ka madan ha Dorengkigre, kaba don hajan ka wah Simsang ha East Garo hills, kaba la ju tip ruh, ba ka dei ka ktem bah jong ki kaikhlaw GNLA.Hadien ka jingtip jong ki pulit, ki la leit sha katei ka khlaw ha Durama, kaba don hajan ka wah Simsang bad haba ki la khynra ia katei ka madan, ki la lap ia kitei ki tiar siat ba la tep ha katei ka khlaw.
La iathuh ba kitei ki dei ki tiar kiba la buhrieh da U Sohan D Shira, uba dei u nongialam jong ka GNLA, uba la shah pyniap noh ha ki khyndiat taiew ba ladep.
U sattelite ba remdor bad uba khia haduh 9ton jong ka China, uba la ai kyrteng Tiangong 1, ula jot noh thiaw hynnin ka miet, haba ula hap bad bthei ha ka haw haw, katba u dang hap sha ka pyrthei ha ka jingstet kaba 17,000 mer ha ka shi kynta bad u leit hap ha ki rud duriaw jong ka Tahiti, kaba don ha ka duriaw bah jong ka Pacific Ocean.
Ka jinghap jong utei u metbneng, uba khia haduh 9 ton bad uba heh kat ka bos, ka dei kaba ki stad saian, ki la khmih lynti la katto katbne bnai, ha kaba ki la don ruh kiba sngewkhia shibun eh, ba un lah ban leit hap sha ki jaka shongbriew.
Utei u metbneng, ula rung ha ka haw haw jong ka pyrthei ha ka por  8.15baje mynstep ha ka por jong ka Beijing, tangba ka bynta kaba bun bah jong ka met jongu, ka la ingkhong khait, ong ka khubor na ka  China Manned Space Engineering Office.
U Tiangong-1 lane ba la tip kum ka dulan kaba shong ha bneng, ula treikam naduh U Nailur 2011 bad ula sangeh noh ban treikam ha U Lber 2016.
U Tiangong, ha ka por ba u dang don ha ka haw haw, ula ialam lynti ia ki stad haw haw jong ka China bad ula iarap ruh ban hikai ia ki lynnong kot ha ki skul, ha kaba la hikai ha ki bynta bapher jong katei ka Ri.
Shillong:U Conrad Sangma, myntri rangbah ka Jylla, ha ryngkat U Bah Metbah Lyngdoh myntri ka tnat shang pyrthei, ki la ia kynduh ia u KJ Alphonse, myntri ka tnat shang pyrthei mynta ka sngi, ha kaba ki la iakren, na bynta ban pynkhraw ia ka kam shang pyrthei ha ka Jylla.
U myntri rangbah, ula iakren halor ka jingdonkam ban pynbiang ia ki jingdonkam bapher ha ki jaka ba ki bun ki nongleit nongwan kai kum ha Sohra, Umiam bad kumjuh ha Nokrek bad Balpakram.
“Ngi dei ban pynlong ia ka kam shang pyrthei ha kaba yn ailad ia ki nongrep bad ki samla, ba kin shim ia ki lad ioh kam iohjam" ong u myntri rangbah ka Jylla.
U Alphonse, u ai jingmut ruh ia u myntri rangbah, ba un thaw ia ki lad ban nang pynmih kamai na ka kam shang pyrthei bad ula pynsngew ruh ba un iakren hi dalade bad u myntri kam shna surok ka sorkar India, na ka bynta ba un pynpeit kyrkieh ia kam thaw surok ha ka Jylla.
U Alphons, ula iathuh ruh ia u myntri rangbah, ba ka sorkar India, ka la jied ia 12 tylli ki jaka ban pynkhraw ia ka kam shang pyrthei, ha ka dong shatei lam mihngi bad ka Sohra, ka dei kawei na kitei bad ka thong kaba mynta ka long ban ai lad ia ki nongshang kai, ba kin rung sha ki krem kiba pawnam.
Na ka liang u myntri rangbah, ula ia kynduh ruh ia u myntri ki kam pynroi nongkyndong, U Narendra Singh Tomar bad u myntri rangbah, ula pynsngew halor ka jingdonkam ban ioh ia ka um na bynta ka rep ka riang bad ban thaw ia ki nan kiba dei ban iarap ia ki nongrep bad ban ai um ruh ia ki nongshong shnong ha ka Jylla.
“Ngi kwah ban ai um dih kaba biang ia man kawei pa kawei ka shnong bad kawei pa kawei ka long iing.
Ha ryngkat ka jingdon jong ka um, kin don ruh ki jaka pynlang um kiba biang, na ka bynta ka jingdonkam um jong ki paidbah" ong U Sangma, haba iakren bad u myntri ki kam pynroi nongkyndong.
U myntri, ula ai jingmut ia u Sangma, ba un leit jngoh dalade ia ka Himachal Pradesh, ba un peit nuksa ia ka rukom sam um bad pynlang um ha katei ka Jylla, kaba don ha syndah jong u lum Himalaya.
U myntri rangbah, u kyrpad ruh ia ka jing ia treilang jong ka sorkar India, na bynta ka  Pradhan Mantri Gram Sadhak Yojana (PMGSY) bad ka  Pradhan Mantri Awas Yojana (PMAY).
“Ngi kwah ban pyntrei kam hok ia baroh ki skhim jong ka sorkar India bad ba kin long ruh kiba don bad ki jingkhein jingdiah kiba biang" ong u myntri rangbah, ha kaba ula pynsngew ruh ba ia ki skhim jong ka sorkar, yn wad jingtip kiba bniah na ki Deputy Commissioner bad nangta ba ki myntri sorkar kin leit shisien man ka lai bnai sha ki bynta bapher jong ka Jylla, ha kaba kin sah ha kitei ki jaka ban iakren bad ki paidbah halor ka jinglong jingman jong ki skhim jong ka sorkar.
San ngut ki briew ki la shah kem, halor ka jingjah noh jong 56 tylli ki pistol 9mm bad 58 tylli ki makasin na ka ktem jong ka Manipur Rifles.
Halor katei ka jingjia, ka sorkar Manipur, ka la sospon ia 4ngut ki heh pulit ba kynthup ia uwei u pulit IPS.La pynmih ia katai ka hukum da ka sorkar Manipur, hynnin ka sngi, ha kaba la sospon ia U H Golmin,ia U Superintendent of Police ka Kamjong, uba dei u ophisar IPS bad kiwei de ki heh pulit, ba kynthup ia U  K.Ajit, H.Basulal and Bikramjit.
Kitei ki 4ngut, la bthah ba kim lah ban mih na ki jaka sah jongki, khlem da ioh jingbit na ka Sorkar.
Halor katei ka jingjia la kem ruh ia 5ngut ki briew bad la ioh kurup ia 2 tylli ki pistol na ki.
U N Biren Singh, myntri rangbah ka Manipur, u iathuh ba kawei ka pistol, la ioh kurup na u briew, u bym don jingbit satia ban bat ia katei ka pistol, katba ia kawei pat ka pistol, ym pat lah ban ioh jingtip bniah namar ba la pyndonkam noh ia u number uba don ha ka.
Halor katei ka jingjia, la aiti ha ka National Investigation Agency, ba kan tohkit.
Kitei ki pistol kiba jah, ki dei na ka thup kaba la thied ha u snem 2014, ha kaba la thied 575 tylli da ka sorkar Manipur.
Ka dor jong ka Petrol, ka poi mynta ka sngi sha ka T.73.73 shi litar, katba ka Diesel ka poi sha ka T.64.58 shi litar ha ka nongbah Delhi, kaba dei ka jingkiew dor kaba palat tam, ha ki saw snem ba ladep.
Ka jingkiew jong ka dor jong ka Petrol, ka long da 18 pisa shi litar, ha kaba la pyllait ia ka dor da ki kompeni kiba shalan umphniang.
Ka dor ha Delhi, kumta ka poi sha ka T.73.73 shi litar, kaba la kiew dor palat naduh ka 14tarik Nailur 2014, ha kaba ka dor ka long T.76.06 shi litar ha katei ka sngi.
Ka dor jong ka Diesel mynta ka long T.64.58 shi litar, kaba long T.64.22 ha ka 7tarik Rymphang 2018.
Ki riew wad bniah jong ka Baibl, ki la lah ban pynshisha mynta, ba ka don ruh ka kynthei kaba dei kawei na ki synran jong U Jisu, kaba iaid ialap ha ka spah snem kaba san bad ia katei la pynshisha, da ka jinglap ia ka jingdro kaba dei shaphang katei ka kynthei ha kawei ka jaka tep briew ha Italy.
La lap ba katei ka briew, ka dei kaba kyrteng ka Cerula, kaba rah shalor ia la ki jong ki kti, ha ka por ba ka duwai bad pule ia ka ktien U Blei, ha kaba la tip ba katei ka briew, ka dei kaba don ia ka kyrdan jong ka Bishop lane ka synran jong U Jisu.
Kitei ki nongwad bniah, ki kam namarkata ba katei ka hi ka pyni ba U Jisu, u don shibun ngut ki synran, ban ia kaba la iathuh naduh kham mynshwa.
Ka dur jong ka Cerula, ka dei kaba la dro ha ka spah snem kaba san lane ha ki sdang snem jong ka spah snem kaba hynriew bad la iathuh ruh ba katei ka pyni, ba ki kynthei, ki dei kiba don ha ka kyrdan kaba halor ha ka balang ha kitei ki snem.
Ka Dr Luca Badini, na ka Wijngaards Institute for Catholic Research, ka kam bad ki bishop kynthei, ki dei kiba don bynta bha ha ka kam ialap, ha kitei ki snem, tangba ki don tang khyndiat ki jingshisha ban iathuh shaphang jongki.
“Ki don ki briew kiba pyrshah ia ki kynthei, ba kin long ki nongialap, namar ba kam pat ju jia ha ki snem kiba mynshwa, hynrei kam long satia kaba shisha" ka la ong shuh.
Ki riew wad bniah Bible, kiba kynthup ia ka  Helen Bond bad ka  Joan Taylor, ka la leit jngoh ia katei ka jaka tep bad ki pynshisha, ba U Jisu, u don ia ki synran jongu, kiba dei ki kynthei.
Ka Bond, ka ong ba shiteng na ki synran jong U Jisu, ki dei ki kynthei, tangba ki la shah leh bym salia ha ki spah snem ba mynshwa.
Ka Bond, ka kynthoh halor ka jingthoh ha ka kospel U Lukas, ha kaba la thoh ba U Jisu, ula thung ia 70 haduh 72ngut ki synran jongu, ban pynkoit ia kiba pang bad ban ialap ia ka ktien jong U Blei.
Ka stad Baibl, kaba la iap ha u snem 362, ka Dorotheus of Tyre, ka shim ba kitei ki dei ki shynrang synda, hynrei ka Bond, ka kam ba kitei kin lah ban dei shiteng ki shynrang bad shiteng ki kynthei.
Ka ong ruh ba ka kyntien ar la ar, ka wan hi, na kaei kaba la thoh ha ka por U Noah bad katei ka long uwei u shynrang bad kawei ka kynthei.
Shillong: Ki bahaing hasem jong kawei ka longkmie ki la ujor sha ki pulit ka Sadar Police Station ban pyrshah jur ia ka jingioh jamin jong ki 2 ngut ki shilok shuwa ba kin shah kem.
Ka Usha Sah kaba sah ha Sawfurlong ka la ujor sha ki pulit halor ka jingioh jamin jong ka Madhuri Prasad Sah bad u Jogendra Prasad Sah, kiba ka la kynnoh ba ki la pyniap ia ka pyrsa kurim jong ki ka Pooja Prasad Sah  ka lok jong u Ravi Shankar Prasad.
Kiba haing hasem jong ka Pooja ki la kynnoh ba ka Pooja ka la shah pynshitom beiñ bad shah shoh ha ki kiaw ki kthaw jong ka namar ba ki bahaing jong ka kim shym la siew ia ka Dowry.
Ki la ong ba ka la ju ujor ruh ia kane sha la kiba ha ing,  hynrei kham hadien la lap ia ka metiap jong ka ha u tyllai phasi kaba la kynnoh ba ka la dkhat jubor ia la ka jingim.
Hynrei ki ba haing jong ka kim ngeit ba ka dei ka jingdkhat jubor, hynrei ki la kynnoh beit ba ka jingiap jong ka dei na ka daw ka jingbom jingtied ki kiaw ki kthaw jong ka haduh ba kan da iap.
Halor katei ka jingjia ki la ujor ruh sha ki pulit, hynrei kitei ki 2 ngut shi lok ki la ioh jamin noh 8 na ka kashari District and Session Judge/Additional Session Judge shuwa ban kem ia ki.
Ka Usha ka la ujor ruh ba ki la bat jubor ia i khun jong ka Pooja iba dang 6 bnai.
Ka la ong ba ka jingioh jamin jong ki shuwa ba kin shah kem kan ktah ia ka jingtohkit namarba ki lah ban pyndam noh ia ki sabut bad ki sakhi satar.
Ka la ong ba kitei ki la kob lypa ruh ba kin jop ma ki ha ka jingiakhun mukotduma naba ki don kyrhai ka pisa.
Kum ka dak ka jingpyrshah ia katei ka jingjia ki bahaing hasem jong katei ka longkmie ba la iap ryngkat katto katne ngut ki lok ki jor jong ki ki la rah pla kad hynnin ka sngi ha khmat ka Shillong Sadar Police Station.
Kitei 2 ngut ki la ioh jamin na ka ing bishar hadien ba ki pyni ba ki dei kiba la tymmen bad kiba la noh karta bad ba ki don ruh ha ka met ka bym khlaiñ bad ki la pyntip ruh sha ing bishar ba I khyllung ba dang 6 bnai i don bad ki.
La ai jamin ia ki ryngkat ka jingteh kuna kaba T.30 hajar tyngka bad la hukum ba ki dei ban don ha kano kano ka por ban tohkit ia katei ka jingjia.
Shillong: Ia ka metiap jong ka samla kaba la iap ha Delhi la tep ka Wandalin Kongor (26 snem karta) ha ka sngi palei jong ka taiew ha lum jingtep jong ka Dwarka Christian Cemetry, la pyniaid ia ka jinglehniam da ka Khasi Jaintia Christian Fellowship, Delhi ha Dwarka ha ryngkat ka jingdonlang ki bahaing hasem, ki pulit jong ka Vasant Kunt Police Station, Sub Inspector ka North East Delhi Police, Delhi Police North East Representative kiba wan na Meghalaya bad ki pulit ka Meghalaya.
Ha ka sngi hat majai la lap ia ka met jong katei ka samla na ka ing ba ka sahwai ha Munirka bad la antad ba ka la iap san sngi eiei shuwa ban lap ia ka metiap jong ka.
La lap ia ka metiap namar ka jingsma kaba wan na ka kamra ba ka sah bad hadien ba la leit pynpait ia u tala ba khang nabar ki lap ba ka metipa ka la pyut bad ym ithuh dur shuh.
Katei ka samla ka trei ha ka Call Centre kaba don ha Delhi.3 snem mynshuwa la ong ba ka trei ha Hyderabad hynrei dang khyndiat ka dang shu wan sah ha Delhi.
Haduh mynta ym pat shym la lah ban pynthikna ia ka daw ka jingiap jong ka bad ki pulit ki  dang tohkit ia katei ka kam.
Kiba bun ki kynhun seng jong ki Karbi ki la pynpaw ka jingsngewlem halor katei ka jingjia bad ki la dawa ruh na ki pulit ba ki dei ban tohkit haduh ban da lap ia ki briew kiba pyniap ia ka.
Kitei ki kynhun ki kynthup ia ka All Meghalaya Karbi Association (AMKA), All Meghalaya Karbi Women Association (AMKWA), Karbi Students Association (KSA) bad ka  All Meghalaya Karbi Youth Association (AMKYA), ki la pynpaw ruh ka jingsngewkhia halor ka jingshah thombor ki briew na ka thaiñ shatei Lam Mihngi na ka por sha ka por ha nongbah Delhi.
Ka KSU ,  North Khasi Hills District Unit ruh ka la pynpaw ka jingsngewkhia halor katei ka jingjia.
Halor katei ka jingjia, ka tnad kam pohing ka sorkar pdeng ka la hukum ia ki pulit ba ki dei ban tohkit bniah shaphang katei ka jingiap jong ka kong Wandalin Kongor.
Ha ka sngi palei ba la tep ia ka u myntri sorkar u bah A.L  Hek  ryngkat u MLA ka Umsning u Jason Sawkmie Mawlong  ki la leit ban ia kynduh ia u myntri khynnah ka kam pohing ka sorkar pdeng u Kiren Rijiju.
Tang 2 sngi hadien ba la lap ia ka metiap jong ka ki pulit ki la ioh ksai kumno ban pyniaid shakhmat ia ka jingtohkit naba ki la lap ia  ki tiar ki tar jong ka bad kumjuh ia ka Mpobile phone jong ka.
Ki la ioh jingtip ruh ba ka sahlang bad uwei u briew uba ka la pynithuh sha ki trai ing ba u dei u bahaing jong ka bad ki pulit kim pat lap satia ia uta u briew haduh mynta ruh.
Shillong:U MDC ka Nongkrem konstitwensi u bah H.S Shylla u la ong ba ym dei ban kheiñ Khasi ia kito ki Khasi kiba ai jait sha u kpa bad dei ruh ban pynduh noh ia ka jinglong Schedule Tribe (ST) jong ki.
Haba ia tai ha ing dorbar jong ka KHADC ha ka sngi palei jong ka taiew halor ka mat ba donkam ban pynbeit thymmai ia ka  KHAD (Khasi Social Custom of Lineage) Act, 1997.
U bah Shylla u la ong ba ki don kumba 50,000 ngut ki riewlum kiba la ai jait sha u kpa bad u la dawa ba ka Executive Committee ka dei ban pyntikna ba kitei ki briew ki dei ban pynbeit thymmai ia katei ka jingleh bakla jong ki bad lada kim sngap dei ban ym ithuh shuh ia ki kum ki Khasi lane kum ki ST.U bah Shylla u la ong ba kane ka dei ka jaitbynriew kaba kyrpang kaba shim jait na ka kmie bad ha ki kyndon jong katei ka aiñ ba la dew haneng ka la kdew shai ba u Khasi um lah ban shim jait na u kpa.
U la ong ba dei ban pyntreikam noh ia katei ka aiñ khnang ban lait na ka jingkulmar jingmut ha ki pateng ban wan shaphang ka rukom shim jait ki Khasi.
Shillong: Ka sorkar pdeng ka la pyllait pisa T.135 klur tyngka na ka bynta ban siew ia ka tulop kaba sah jong ki nonghikai SSA na ka bynta san bnai bad ki don haduh 12481 ngut ki nonghikai SSA ha kane ka jylla.
U myntri ba peit ia ka tnad pule puthi u Ma  Lahkmen Rymbui u la ong ba ka sorkar jylla ka la ioh pdiang T.135.26 klur tyngka ha ka 28 tarik u lber ia katei ka pisa.
U Ma Rymbui u la ong ba ka tulop  kaba sah jong ki nonghikai SSA ka dei naduh u bnai naiwieng jong u snem ba la dep haduh u lber mynta u snem bad katkum ka jingkheiñ ka pisa baroh ka la poi sha ka T.132.48 klur tyngka bad shen yn pyllait noh hi ia katei ka pisa jong ki.
Utei u myntri ka tnad pule puthi u la iathuh ba mar ia shimti ia katei ka tnad u iohi ba ki nonghikai SSA kim shym ioh tulop la bun bnai kumta ka sorkar ka la shimkhia ia kane bad ka la leit ban ia kynduh ia ki myntri sorkar pdeng ha New Delhi dang shen bad kumta hi la pyllait noh ia katei ka pisa kaba poi sha ka T.135 klur tyngka.
U la ong ruh ba katei ka jingpyllait pisa jong ka sorkar pdeng ka la kham pynsting ia ka jingkit ba khia jong ka tnad pule puthi.
Shillong: Ka KSU  ka laleit ban khang ia ka Ujjivan Micro-Finance Bank kaba don ha Standjeep, Shillong namar ba ka dang pynlong trei ka sngi Good Friday.
Ka KSU ka ong ba ka la ioh jingtip ba katei ka Bank ka la pynlong trei sop sop ha ka sngi Good Friday da kaba khang khyrdep ia ka dukan nabar, katba shapoh pat ka pynlong trei.
Ki dkhot ka KSU ki la leit rung hapoh katei ka jaka treikam bad ki lap ba ka dang pynlong trei bad ka la hukum ba ka dei ban khang bad ban phah leit noh ia ki nongtrei sha ing.
Ka la maham ruh ia katei ka bank ba lada nangne shakhmat ka ia leh pyrshah kan beh krad shisyndon na kane ka bri u hynniewtrep.
Nongstoiñ: Mynta ka sngi, ha ka por 11 baje mynstep, u slap ha ryngkat u phria u ba jur u la ther tyngeh ha kiba bun ki shnong jong ka thaiñ West Khasi Hills District, haduh ba bun tylli ki Iing ki sem ki la julor kynthup ia ki jingthung jingtep.
U phria uba la synshop jubor ha ka thain Mawshyntur ha ka step jng ka Sngi Thohdieng:RupangKatkum ka jingioh lum jingtip jong u nongthoh khubor, la ong ba ka jingther jong u tei u phria ka la jur bha ha ka thain Mawshynrut Civil Sub Division ha kaba da ki spah tylli ki  iing ki sem, ki la julor kat haduh ba ki tin sop iing ki la pei thliew lut khait, bad kumjuh ki kali ruh bun kiba la julor namar ka jingwan hap jong u tei u phria u ba jur bha.
Kiwei pat ki lad khubor, ki iathuh ba ka jur bha ka jinghap phria mynta ka sngi, ha ka por 1.30 nohsngi ha kiba bun ki jaka jong ka West Jaintia Hills.
La iathuh ba u phria, uba ka jingheh jongu, ka long kat ka pylleng syiar, ula tied bad pynjot ia kiba bun tylli ki iing ha ki shnong ha Mynso, Pammanik, Mynktung, Mowkyndeng.
Shillong:U Conrad Sangma, myntri rangbah ka Jylla, ula kren hi ia ki Deputy Commissioner bapher jong ki District ha ka Jylla, na ka bynta ban ioh khubor halor ka jingshah pynjot ki jingthung jingtep, ki iing ki sem, na ka jinghap slap kaba la jia mynta ka sngi, ha kiba bun ki bynta jong ka Jylla.
U Conrad, ula bthah ruh ia ki nongtrei jong ka  Disaster Management and Revenue Department ba kin lum jingtip kaba shai halor katei ka phang.
“Ki jingiarap kin leit sha kito kiba la shah ktah ha kane ka jingjia" ong u myntri rangbah ka Jylla.
U MR, ula bthah ruh ia U Chief Secretery bad kumjuh ia U  Additional Chief Secretary, ba peit ia ka  Revenue and Disaster Management ban phah ia ka jingtip kaba shai halor katei ka jingshah pynjulor ki iing ki sem bad ki jaka rep.
Jowai: Ki lad khubor ba dang shu ioh, ki iathuh ba u Ma Moonlight Pariat u la jop da kaba suk kum u Chief Executive member ba thymmai jong ka Jaintia Hills District Council.
U Ma Moonlight u la jop khlem don ba ialeh pyrshah.
Jowai: Ki lad khubor ba dang shu ioh lum mynta, ki iathuh ba U Ma Andrew Shullai Chief Executive Member jong ka Jaintia Hills District Council, ula hap noh na ka shuki jongu.
U Ma Shullai, ula hap ha ka jing ia tynjuh bor mynta ka sngi ha ka iing dorbar jong ka Jaintia District Council, ba la wan rah da ki liang pyrshah ba kynthup ia ka NPP bad ka UDP.Ka elekshon ban jied ia U CEM thymmai ka Jaintia District Council, kan lah ban long mynta ka sngi hi, ong ka khubor.
Nongpoh:U Lyoh uba dum ula wan ban tap ia kawei ka Longiing na ka Purdua Kharpati ha Ri Bhoi, ka shnong kaba jngai tang kumba 10 Kilometer ei ei na Nongpoh, ha kaba ka khun ba nyngkong jong katei ka Longiing kaba la tip kyrteng kum ka Wandalin Kongor (22) snem ka rta bad kaba leit ban bylla shabar na ka bynta ban pynbit pynbiang ia ka iing ka sem, ka la shu khlad kyndit kyndit ha Ri Nongwei.
Ka khubor kaba la saphriang ba ki Pulit ka Nongbah Delhi, ki la ioh ban tam ia kawei ka metiap jong kawei ka riew kynthei bad kaba la tip kum ka Kong Wandalin Konger kaba sah ha Munirka, House No 262(A) ha Nongbah Delhi bad ia kaba la kam ruh ba katei ka briew ka dei kaba shong ba sah ha Nongpoh, Ri Bhoi District.
Ha ka jingwad jingtip da u Nongthohkhubor u Rupang, la lap ba katei ka kynthei kaba la khlad kyndit kyndit ha Nongbah Delhi, ka dei kaba shong ba sah ha Purdua Kharpati bad ha kane ka jingwad jingtip, u Nongthohkhubor u la ioh ruh ban iakren bad ka Kong Phlin Ronghang ka kmie jong katei ka samla kaba la khlad kyndit kyndit ha Ri Nongwei.
Ha ka jingiakren bad u Nongthohkhubor, ka Kong Phlin Ronghang, ha ryngkat ka jingsngewsih kthang, ka la iathuh ba katei ka khun kaba la khlad noh ka dei ka khun kynthei ba marwei bad ka dei ruh kaba khun Nyngkong napdeng ki 4 ngut shipara, ha kaba ka jingleit bylla jong ka shaba ka long ban pyndap ia ka iing ka sem, namar ki dei na ka longiing kaba duna ka ioh ka kot bad ki kmie ki kpa ki dei tang ki nongrep.
Ka la iathuh ruh ba katei ka khun jongka, ka la leit bylla sha kiwei ki jylla da kaba trei ha kawei ka Konpani, ia kaba wat ka kmie ruh kam tip ia ka kyrteng jong kata ka Kompani,  ha kaba ka la trei 1 snem ha Guahati, 2 snem ha Chenai, 3 snem ha Haryana bad tang 3 bnai ha Nongbah Delhi bad khlad syndon ha katei ka Nongbah.
Haba kylli pat halor katei ka jingkhlad kynsan jong katei ka samla, ka Kong Phlin Ronghang, ka ong “Ngam lah ban mutdur ba ka khun kan khlad noh, namar dang mynsngi Saitjain ha ka por 9 Baje ei ei nga dang ioh ban iakren bad ha katei ka jingiakren jongnga bad la ka khun, katei ka khun ka kren da ka jingkmen bad ka la iathuh ruh ha nga ba ka don ha ka met kaba shait ba khlain".
“Kumba ju long man ka por, nga shait phun ia ka manla ka sngi, hynrei ha ka step kaba bud kata ha ka Sngi U Blei ha ka por 10 Baje mynstep nga la phun biang, hynrei ym don shuh kiba shim (Pick Up), kumta ter ter nga bteng ban phun ym ioh shuh bad dei tad hynnin ka sngi Ba-ar, u Lyoh uba dum ula wan ban tap ia ka iing ka sem, hadien ba ngi la ioh jingtip ba ka khun ka la khlad noh" ong ka kmie jong katei ka samla.
Haba kylli pat halor ka jaka sah ha Delhi, ka Kmie jong katei ka khynnah iathuh ba katkum ka jingiathuh da ka khun jongka, la ong ba ki iasah shi jaka para nongtrei ha katei ka Kompani, kaba ka khun ka trei, namar ha katei ka Kompani ki don bun ki Nongtrei.
Ka la iathuh ruh ba katei ka khun jong ka, man ka por ka ju phah pisa ha ka Account jong u Mama jongka, na ka bynta ban iarap ia ki jingdonkam ha iing ha sem bad ka jingleit trei ka khun shabar ka jylla, ka long ban pyndap ia ka iing ka sem, namar ngi dei kaba duk.
Ha kaba khadduh eh, katei ka kmie jong katei ka samla ka la iathuh ba ka khun jong ka, ka la wan iing khadduh ha u snem 2016 bad naduh katei hi ka por kam shem la wanphai iing, tad haduh ba kan da khlad kyndit khlem da tip ia ka daw.
Kiba haiing hasem jong katei ka samla, ha ryngkat ka jingsynranlang ki Pulit ka Ri Bhoi, mynta ka sngi ki la mih na Nongpoh ban leit shaw ia ka Metiap jong ka, kaba don ha  Safdarjung Mortuary ha Nongbah Delhi.
Ka khubor na Delhi, ka iathuh ba katei ka samla, ka la shah pyniap ha ka jaka sah jongka ha Delhi.
Katei ka samla kaba 23snem ka rta, ka la iap ha ka jaka sah jongka ha Munirka jong ka nongbah Delhi, ha kaba la lap ia ka met jongka hynnin ka sngi, ong ka khubor pulit.
La lap ia ka jingshisha shaphang jong katei ka briew kaba iap, lyngba u number aadhar jongka.
