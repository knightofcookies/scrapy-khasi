Haba ki Mandi kim don shuh, shaei u nongrep un leit die ïa ki mar-rep jong u ha ka dor kaba biang? U shu hap ban die tad ïa la ki mar ha ka dor ba ki nongthied ki ai! Haba kumta, ka MSP kam don jingmut shuh bad ka kylla long na ka dor tynrai sha ka dor ka baheh duh! Bad haba ki Mandi kim don shuh, ka jingthied bad jinglum ka sorkar jylla ïa ki marbam na ki ka la hiar slam! Mynta, kumba 80 na ka shispah jong u khaw ba sam lyngba ka PDS ha Bihar ka wan lyngba ka jingthied shallan ka jylla na kiwei pat ki jylla.
Sa kawei ka bynta kaba ngi hap ban peit ka dei ba ki nongthied ki don la ka jong ka jingmut bad jingthmu ban thied ïa ki mar rep.
Kum ka nuksa, mynta, u nongshna biskit bad kiwei ki jait jingbam u ïoh jingmyntoi shibun lada ka dor jong u kew bad u khaw ki hiar namarba u lah ban thied ïa kine ha ka dor kaba tad bad jymma ïa ki namar kine ki aiñ thymmai ki la pynjynsur ïa u pud ban thied bad jymma ïa ki.
Sa kawei ka nuksa ka long ba ki nongshallan ïa ki mar rep shabar ri ne shabar jylla ruh ki lah ban shim kabu ïa kane ka jingpynjynsur ïa u pud ban jymma ïa ki marbam.
Bad haba ki riew shimet bad ki company ki ïoh lad ban leh kumne, hato ka sorkar ka lah ne em ban ïaleh bad ki ha kaban thied mar na ki nongrep? Namarkatta, khlem ka jingdon kine ki Mandi bad ki APMC, ka sorkar kan shem jynjar ban thied ïa ki marbam na ki nongrep ha ka dor jong ka MSP.Haba ka sorkar kam lah ban thied marbam bad ki mar ba donkam ban pynbiang ïa ka buffer stock jong ka, kane kan wanrah ïa ka jingkulmar ha ïew ha hat ka ban ktah ïa ka skhim PDS namarba ka sorkar ka hap ban sei noh ïa ka buffer stock jong ka.
Haba ka sorkar ka pyndonkam ïa ka buffer stock jong ka, ka pynduna noh ïa ka jingdon jong ka bad haba ka buffer stock kaduna, ka bor jong ka sorkar ban kabu ïa ka dor ïew jong ki marbam ruh ka duna noh.
Bad lada ka jingthied na ka sorkar ka nang duna, kam lah shuh ban kyrshan ïa ka skhim PDS kaba ki 900 millian ngut ki nongshong shnong ka ri ki shaniah.
Ïa mynta, lehse, ngi shu mut ba kane ka jingïakhih ki nongrep kam don jingmut ne jingktah ïa ngi kiba don ha kane ka jylla Meghalaya.
Hooid, lada ngi peit, kiba bun hi ki nongrep kiba mih ban leit sha nongbah Delhi ban pyrshah ïa kine ki aiñ thymmai ki dei na ki jylla Punjab, Haryana bad Uttar Pradesh.
Tangba, kiwei pat ki nongrep na kiwei pat ki jylla kum ka Maharashtra, Tamil Nadu, Telangana, Bihar bad kiwei ki la sdang mih ban kyrshan ïa ki.
Hapdeng ka jingkynnoh ba bun jait (don na ka liang ka sorkar kiba kynnoh ba kine ki dei ki lehnoh bad kiba la kyrshan da ka China bad Pakistan), kine ki nongrep ki la ïaineh ha ka jingïakhih jong ki.
Kawei kaba ngi dei ban kynmaw ka long ba kine ki nongrep ki ïeng pyrshah ym tang ïa kine ki aiñ bathymmai, hynrei ki ïeng pyrshah ïa kaei kaei ka rukom pynïaid – la ka dei na ka liang ka sorkar ne ki riew shimet ne company – kaba ktah ïa ka jingim jong ki million ngut ki nongshong shnong kaba lah ban buh ïa ki ha ka jingma jong ka jingshah thngan bad ka jingkiew dor jong ki marbam bad ki mar ba donkam eh.
Kane ka jingïakhih kam dei tang jong ki nongrep, hynrei ka dei ka mat kaba ktah ïa ngi baroh.
Hato, ha kano ka liang ngi ïeng mynta?.
Ar tylli ki skul ha Mawryngkneng bad ka Iingmane ka Balang U Blei ha Pomlahier ki la ïoh pdiang jingmyntoi na ka jingïatrei shitom u MDC ka Sohryngkham, Bah Pynïaid Sing Syiem uba dei ruh u Chairman ka Khasi Hills Autonomous District Council (KHADC).
U Bah Pynïaid u la noh synñiang T.3 lak bad T.5 lak na ka skhim Special Assistance Grant (SAG) ban shna pynheh ia ka building skul jong ka Jubilee Presbyterian Secondary School, Mawryngkneng bad sha ka Church of God English School, Mawryngkneng.
Nalor kine ki ar tylli ki skul ula synñiang T.2 lak lyngba katei ka skhim ban shna ia ka kynroh jong ka Ïingmane ka Balang U Blei, Pomlahier.
U Chairman ka KHADC haka 22 tarik une u bnai u la leit ban plie paidbah ia kine ki kam kiba la pyndep lut mynta.
Ha ka jingialang ha Jubilee Presbyterian Secondary School la pynkup burom ruh ia 5 ngut khynnah pule kiba pass nyngkong ia ka eksam SSLC na kane ka skul (iwei iba ioh First Division bad 4 ngut pat kiba wan ha ka 2nd  Division).
U MDC u la kular ruh ba kum u nongmih khmat un iai ai ka kti kadiang ka kti kamon bad ki bor pyniaid skul na ka bynta ka jingmyntoi jong ki khynah skul.
“Ngan sa mang pisa ban shna ia ka surok dewbilat haduh phyllaw jong ka skul bad ban siang jingkieng ban kiew sha ka mala ba ha jrong", u la ong.
Ha ka jingialang plie ia ka skul Church of God la wan ban ia donlang da u Bah Ronnie Wahlang, BDO ka Mawryngkneng C&RD Block.
U BDO u la kyntu ia ki khynnah pule ban don ka thong bad ban kiar na ka jingshong kha khynnah namar kane kan ktah ia ki.
“Donkam ban ai jinghikai ia ki samla ba kin kiar na kaba shong kha khynnah", la ong u Bah Wahlang.
Na ka liang u Bah Pyniaid haba kren, ha shwa ban plie ia ka jingpynheh kamra skul, u la ban jur da kaba ong ba ka jingnang jingstad ka long ka ba donkam tam ha ka ne ka juk ba mynta.
U kyntu ruh ia ki khynnah skul ban trei shitom bad ban nang kiew sha phrang ha ki jingpule jong ki.
Ha kane ka sngi la ia don lang ruh u Sordar ka Mawryngkneng, Bah Peter J Lawai, ki nongialam ka Balang, ki nonghikai, ki khynnah skul bad kiwei kiwei.
Ka Dorbar Shnong Khimusniang, Jowai ka don ia kine ki jingpynbna kiba iadei bad ki kyndon shnong kiba dei ban ia tip paitbah bad ruh la kyrpad ia ki paidbah ba kin sngewbha ban bud bad burom ia kine ki kyndon ka shnong.
Ka Dorbar Shnong Khimusniang, Jowai ka la khang pyrshah ban leh ia kine ki kam hapoh u pud u sam jong ka shnong kumne harum: Kino kino kiba pynkhein ia kine ki kyndon kin shah pynshitom kat kum ki kyndon ka shnong.
U MLA jong ka Jowai u ma Wailadmiki Shylla, ula synñiang da ka tulop jong u naka bynta ban buria ban pynmih iaka tulop jong ki nonghikai ha kawei ka skul hapoh ka Constituency jong u.
Kane ka skul kaba u MLA ka Jowai ula synniang pisa kadei ka Mukhla Raij Upper Primary bad ka Higher Secondary School, Mukhla.
Ka School Managing Committee kala iathuh ba u MLA u synniang T.2 lak naka tulop kaba shibnai ia kane ka skul na ka bynta ban siew iaka tulop jong ki nonghikai.
Ka jingduh tulop ki nonghikai kane ka skul kalong 4 bnai haka kyrdan Upper Primary bad 6 bnai haka Higher Secondary School.
“Ka School Managing Committee ka la mad ia ka jingeh mynta u snem ban pynmih fund ban ioh siew ia ka tulop ki nonghikai, kumta da kawei ka jingmut ka SMC ka la shim ia ka rai ban leit pan jingiarap na u MLA khnang ban ioh siew ia ka tulop nonghikai, kumta na ka liang jong u MLA Wailadmiki Shylla da ka mynsiem ba sngew khia u la noh synniang da ka tulop jong u shi bnai kaba T.2 lak.
Ka jingwan lyngshop jong ka khlam COVID 19 ka la pynthud ia ka SMC ba kan pynmih fund kumba ka ju leh ha man la u snem ban ioh pisa ban siew tulop ia ki nonghikai jong kane ka Skul," la ong u S Sari Executive Member ka School Managing Committee.
“Na kaliang ka School Managing Committee jong ka Mukhla Raij U.P/Higher Secondary School Mukhla ngi kitbok kitrwiang ia u MLA ba un ioh ia ka met ka phad ba shait ba khlain bad to ai ba U Blei Trai Kynrad un dang theh shuh shuh ia ki jing kyrkhu kyrdoh ia u," ong u ma Sari.
Ka Khasi Student Union (KSU) Nartiang Modop Unit mynta ka sngi ba ar ka la pynlong ïaka jingpynkhuid ïaki lynti ki synkieng ha ka shnong Nartiang katba ka KSU Ummulong Unit ka la wah ïaki tin bret ñiut haki lynti ïaid kjat jong ka Shnong Ummulong khnang ba ki nongshong shnong bad ki nongleit nongwan lyngba ka surok bah kin ïoh ban bret ïa ki ñuit ki ñier jong ki.
Kane ka jingpynkhuid lynti synkieng la sdang shwa na ki lynti synkieng jong ka Modop pynbud shaduh sha ïew Nartiang kaba la ïashim bynta lang da ki nongïalam Shnong jong ka Nartiang bad Modop.
Hashwa ban ïashim bynta haka jingpynkhuid ka la don ka jingïalang lyngkot ban pynshai bad pynsngew thuh ïaki nongshong shnong shaphang ka jinglehkhuid kaba la pynlong ha Community Hall jong ka Shnong Modop haka jingïadonlang u Waheh Shnong ka Modop u Bah Dawyo Dkhar, u Secretary Shnong u Bah Edriasly Pale, u Dr.R Pohsnem nalor kiwei de ki nongïalam shnong bad ki dkhot nongkitkam ka KSU Nartiang Modop Unit.
U Waheh Shnong u Bah Dawyo Dkhar haka jingkren u pynpaw ka jingsngewkmen ïaka KSU kaba don ka mynsiem pyrkhat jngai ban ïarap da kaba pynkhuid pynjnger ïaka shnong ka thaw bad kitbok kitrwiang ruh ïaki dkhot nongkitkam jong ka KSU ba kin nangai ka jingshakri kaba bha tam sha ki paidbah nongshong Shnong.
U Bah Hamkom Khyriem u riew rangbah ka Shnong haka jingkren ula ong ka KSU kadei ka seng kaba la ïaid bha shakhmat haka jingshakri ïaka ri bad ka jaitbynriew hynrei wat la katta dang don shibun ki mat (issue) kiba hap ban ïakhun na ka bynta ka roi ka par kumta ula kyntu ïaki dkhot nongkitkam ban don ka mynsiem kaba shlur ban ïaid shaphrang khnang ba ka jingthmu ba bha jong ki kan poi sha ka thong.
U Shaniahskhem Dkhar incharge Nartiang uba long ruh u Assistant Finance KSU Jaiñtia Hills ula pynpaw ba jingthmu bad ka thong ban pynkhuid shnong ka long shi bynta ban ïalam lane pyni sha ki paidbah nongshong shnong ba ka jingleh khuid kadei kaba kongsan la ha ki iing ki sem kumjuh ka shnong ka thaw.
U Dr.R Pohsnem ula kyntu ïaki nongshong Shnong ba kin ïada ïalade da kaba pynmlien ban deng ïaki mask haki jaka paidbah namar ka khlam kam pat kut ula batai ruh shaphang ka Swaach Bharat Mission kaba la sdang da u Myntri Rangbah duh ka ri u Narendra Modi bad shibun kiwei pat ki mat jinglehkhuid.
Ha kane hi kajuh ka sngi ka KSU Ummulong Unit hapoh ka jingïalang ki dkhot nongkitkam ba kynthup ïa u Ban Lyngdoh, u Fullmoon Pyngrope, u Damehi Muksor kumjuh ki nongïalam Shnong ki la leit ban wah tin bret ñiut haduh 40 tylli ha ki lynti synkieng jong ka Shnong Ummulong.
Ka Shillong Referee Society (SRS), kaba pyniaid ia ki lympung ialehkai football jong ka Shillong Sports Association (SSA) ha ka sngi Saitjain ka taiew ba la dep ki la pynlong ia ka jingialang barit ban pynkup burom ia ka kong Riiohlang Dhar, hadien ba ka la lah biang sa shisien ba kan ioh ia ka Fifa Batch u snem 2020-21.
Kane ka dei ka sien kaba saw haka jingim ka Riiohlang ba kan ioh ia kane ka batch, ka sien ba nyngkong ka dei ha u snem 2018.
Ka jinglah ban ioh biang ka Riiohlang ia ka fifa batch ha ka sien kaba saw, ka la wanrah ia ka mynsiem kaba sngewkmen bad ka long artad ka burom kaba khraw naka bynta baroh ki referee bad ka jingai mynsiem ia kiwei pat ki referee ba kin shim bad bud ia kine ki nuksa jong ka Ri-Iohlang.
U kongsan  ba la don lang ha kane ka sngi dei u Rgh Dipshon.
L.Nongbri Asst Secretary SSA bad u Senior Advicer jong kane ka synjuk ki referee.
Haba kren kum u kongsan, u bah Dip u la iathuh sa ia kawei pat ka khubor kaba sngewtynnad shaphang ka Riiohlang, kata hadien ba u la ioh ban pule ia kawei ka kot khubor kaba la pynpaw ba naka liang ka Riiohlang ka la rung lem ka kyrteng ka jong ka sha ka thup jong ki referee ka India ban pyniaid ia ka lympung ialehkai jong ka I-League mynta ka samoi.
Haba iadei bad ka jingpynkup burom daka Shillong Referee Society, u bah Dip, u la pyrto ia kane ka kynhun  da kaba u niew bad shim ba ka long kum ka jingai mynsiem ia kiwei pat ki para referee ym tang ba kin sahkut hala ka dong ka shnong hynrei ba kin ialeh katba lah ban kynjoh lem ha ka jingim ban ioh ban bat ia kata ka nam kum ki Fifa Referee.
Ia ka jingialang baroh kawei la pyniaid ia ka da u Iakmenlang Wankhar, la ioh ruh ia ka jingkren na u adviser ka synjuk bah Ricky Marshall Synnah bad la ioh ruh ia ka jingkren na u President ka synjuk u bah Jeffrey Shabong.
Hadien kane ka jingialang, ka synjuk ka la aiti ha ka Ri-iohlang ba kan ot ia u cake kum ka dak jong ka jinglehkmen advance Christmas.
U Ma Comingone Ymbon u MLA jong ka Raliang ula synniang da ka Power Tiller bad ka Solar Dyer sha ka Iasnohktilang Village Organisation, Khliehrangnah, West Jaintia Hills District.
Ïa kine ki ar tylli ki la pyllait paidbah da u ma Comingone haka jingialang kaba long haka shnong  Khliehriangnah haka sngi Balang.
Ka Iasnohktilang Village Organisation kadei ka kynhun jong 35 tylli ki Self Help Group (SHGs ) kaba la pyniar iaka jingtreikam jong ki da ka Meghalaya State Rural Livelihood Society (MSRLS) Laskein BMMU kaba peit kyrpang ia ka Programme National Rural Livelihood Mission (NRLM).
Ia kine ki kor Powertiller ne ka kor lur bad Solar Dryer ka kor syang dei ki ban pyndon kam ha ka kam thung bad pynrkhriang ia u shynrai.
Ia ka kor power tiller la synniang pisa ban thied da u Ma Comingone bad iaka ka kor syang ka Iasnohktilang Village Organisation kala ioh lyngba ka Mission Turmeric jong ka tnad Horticulture Department Hashuwa ban pyllait paidbah ia kine ki kor la don ka jingialang kaba lyngkot kaba la pyniaid da ka kong Balarishisha Sungoh.
La ioh ia kjingkren pdiang na i Kong Witres Langbang bad ka jingkren na ka president jong ka VO ha kaba iadei bad ka jingplie ia kine ki artylli ki kor.
La iathuh lyngkot ia ka jingiaid lynti jong ki group haduh ba ki la poi sha ka VO da i kong Bina Sungoh.
U MLA ka thain haba kren ula kyntu jur ia SHGs ba ki dei ban don ka jingiatylli jingiaieit khnang ban wanrah ia ka jingkylla ha ki iing ki sem bad kum juh ha ka imlang ka sahlang bad  u kyntu jur ia ki ba kum ka VO ki dei ban don ka thong ha ka jingiaid lynti.
Ha kaba ia dei bad kine ki artylli ki kor u ban jur ia Iasnohktilang VO b aka dei ba sumar bha ia ki khnang ba kan warah ia ka jingmyntoi ia ki SHGs bad kum juh ruh ia ki paidbah jong ka shnong hi baroh kawei.
U symbud kongsan ma Lurshai Khonglah Gram Sevak ha ka jingkren jong u u la ai ka jingiaroh ia ki SHGs kum juh ia u MLA ka thain ba lyngba jong u ki jia ne kiei kiei bad u kyntu ruh ia ki SHGs ba ki dei ban pyndon kam hok ia kine ki kor khnang ban kan wan rah ia ki jingmyntoi ia baroh ki nongshong shnong.
U Waheh Shnong Khliehrangnah u ma W Sutnga  ula ai ka jingiaroh ia ka jingtrei kam jong ka SHGs lyngba ka VO bad ula ong da ka jingdon jong ki SHGs ki la pynkylla dur ia ka shnong ka thaw bad ia ka ioh ka kot jong ki long iing kiba don hapoh shnong.
U Ma Firmly Stnad Khonglah u ba peit ia kane ka cluster u iaroh ia ka jingtrei shitom jong ka VO kaba lah ban pynioh iakine ki kor na ka bynta ban pynsuk ia baroh ki nongshong shnong kiba don hapoh shnong.
La pynphuh pynphieng ia kane ka sngi da ka jingiashim bynta lang ki dkhot jong ki SHGs kiba don hapoh ka shnong da ki jingrwai, shad bad drama lyngkot.
Ka West Jaintia Hills District Executive Force (WJHDEF) kum shibynta ka prokram “Reaching Out Beyond The Call of Duty" haka jingialam u Superintendent of Police u BD Marak kila sam blanket haka shonong Mukhap.
Haka jingsam blanket sha kiba duk ba kyrduh kaba long haka sngi la iadonlang Nyngkong la iadonlang ka Crescency W Lyngdoh Dy SP Crime, OC Raliang OP, Waheh Shnong, VDP bad seng Manbei ka Mukhap.
Haka 17 tairk une u bnai ka Dy SP Crime kala sam blanket haka shnong Mootyrchiah.
Ka 6th MLP Battalion kaba la sdang kum shibynta ka ‘Reaching Out – Beyond The Call of Duty’ kaba la sdang naduh u 1tarik Nohprah na Umran Niangbyrnai kala sam haduh 2000 tylli ki blanket haka 29 tylli ki shnong ha Ri Bhoi District kynthup ki shnong ha khappud Assam Meghalaya.
Kane ka jingsam blanket kadei shibynta ban lehkmen khristmas bad u paidbah ka thain Ri Bhoi.
“Marsien sdang kane ka prorkam, kiba bun ki paidbah kila wan shakhmat ban synniang iaka jingai jong ki sha ka 6th Battalion kynthup ia ki Pulit jong ka Jylla, ka DC Ri Bhoi ka Kong RM Kurbah ban kyrshan shitrhem ia kane ka prokram," la ong u Bah Lakador Syiem Commandant 6th Battalion.
Haka 21 tarik ruh ka 6th Battalion kala sam blanket sha kiRangbah Shnong jong ki 6 shnong kiba hap haka Umsning Town Durbar kiban sam pat sha ki nongshong kiba duk ba suk.
Ka Khasi Students’ Union (KSU), Narpuh Circle hapoh ka jingialam u KS Suchiang President KSU, S Bamon General Secretary KSU lem bad katto katne ki dkhot kila leit ia kynduh bad dorkhat ban dawa jingtohkit ba laitluid halor ka jingkylla rong blue ka Wah Lukha ha u bah E Kharmalki, Deputy Commissioner East Jaintia Hills District haka sngi Nyngkong.
“Ka jingkylla rong ka Wah Lukha kala jia shi jia bad mynta ka sngi ngi la dawa naka ophis u Deputy Commissioner East Jaintia Hills ban leh noh da ka jingtohkit ba laitluid (Independent Inquiry) ka bymdon ka jingshah liang ban lap ia ka jingshisha," ong u President ka KSU u KS Suchiang.
Kumban shu pynkynmaw baka jingkylla rong blue ka wah ka la jia naduh u snem 2007, bad kala wanrah ka jingiap pathar dohkha bad per ha shilynter ka Wah Lukha.
“Ha kane ka kynti ngi dawa na ka ophis Deputy Commissioner EJH ban shimshikhia ban tohkit bniah khnang ban paw mano ba donkti ban pynjaboh haduh katne ia kane ka Wah Lukha kaba baroh u paidbah u suba jur ba dei na ki kharkhana dewbilat," la ong une u nongialam ka KSU bad bynrap “lada ka sorkar kam shimkhia kin mudui da ka mukotduma sha ka sha ka National Green Tribunal (NGT).
".
Mynta ka sngi la plie ïaki 9 tylli ki iing kiba la tei naka skhim PMAY haka shnong Madankynsaw – Mowkyndeng.
Ha kane ka jingplie paidbah ia kine ki ïing la iadonlang u Gram Sevak jong ka Raliang circle u ma Peter Wann, u Block Technical Assistant ka Raliang circle u ma  Moses Swer, u BFT ka Raliang circle u Heiwamut Lamare, u Waheh Chnong Madankynsaw-Mowkyndeng u ma Danny Shadap, u Assistant Secretary Shnong ma Rimanki Chympa  nalor kiwei kiwei ki riew rangbah ka shnong bad ki nongioh myntoi.
Kane ka skhim PMAY-G kadei jong u snem 2019-20  kaba la tei haka jinglut kaba T.1,30,000/- kawei kawei ka longiing.
Ki nongioh myntoi ki kynthup iaka kong Wanly Biam, kong Wanmon Langstang, kong Ridahun Suchiang, kong Santa Biam, kong Poimon Lamare, kong Nijan Rabon, Ma Ribhamo Suchiang, kong Banrilin Shada bad ka kong Wandakaru Dhar.
Na ka liang u Gram Sevak u ma Peter Wann ula iaroh u ia ka jingbud dien jong ka chnong bad kamjuh liaka jing nohsynniang jong ki trai iing ne ki nongioh myntoi ban synniang lang ban pynbha pynmiat iaki iing kiba tei na kane ka skhim.
U ma Moses Swer haba kren ula pynshlur iaki ka VEC jong ak shnong ban iarap shuh shuh iaki longiing lada don kiwei pat namar ba shimkhia bad pyndonhok ia ka lad jingiarap kaba ki ioh naka sorkar.
U Publicity secretary jong ka Hynniewtrep Youth Council (HYC) War Jaiñtia Circle u Riki Mukhim ula iathuh baka sorkar kala dep pyllait haduh T.4,36,00,800 klur ka Border Area scholarship na ka bynta u snem 2018-19 bad 2019-20.
Kane ka scholarship iaki khynnah skul ba shong ba sah ha khappud jong ka Jylla la pyllait dangshen haka 17 tarik u bnai Naiwieng 2020 na ka bynta u snem 2019-20 T.2,20,00,800/- bad haka 2 tarik u Nohprah 2020 la pyllait T.2,16,00,000/-.
Ki khynnah kiba ioh myntoi ki don haduh 5916 ngut.
U Riki Mukhim, ula ong ba hadien ba ki khynnah khappud kim shym la ioh biang por ïa kane ka scholarship da ka mynsiem sngewkhia ula pan da ka RTI naka ophis Joint Director, Higher Technical Education, Shillong ha ka 26 tarik u bnai Risaw 2020.
“Marsien sien pan ia kane ka RTI, katkum ka jubab RTI kaba nga la ioh pdiang haka 10 tarik u Nohprah 2020 kala pynpaw ba kala dep pyllait ïa scholarship sha ki 5916 ngut ki khynnah skul," la ong u Riki bad ula ong ba un buddien shuh shuh la kane ka pisa kala poi hok sha ki khynnah namar ba dei hadien ba ula pan RTI ba ka sorkar ka pyllait ia kane ka scholarship.
Ka Khasi Student Union (KSU) Jowai Unit ka la noh synñiang haduh 30 tylli ki tin sha ka Shnong Mihmyntdu Mookymphad bad Ladthadlaboh khnang ba ki nongshong shnong bad ki nongleit nongwan kin ïoh ban bret ïa ki ñuit ki ñier jong ki.
Ïa kitei ki tin ka KSU Jowai Unit ka la aiti haba ka ïashim bynta lang haka jingpynkhuid Shnong ba la pynlong da ka Dorbar Shnong Mihmyntdu haka sngi Saitjain ka taiew kaba la dep.
U President ka KSU Jowai Unit u Ewanmi Phawa ula ong, ka KSU ym tang ba ka peit ïaki jingeh jong ka ri bad ka jaitbynriew hynrei peit ruh ïaka jingkhuid jingsuba namar ka long kawei na ki lad ïada ïaka mariang.
Ula ong ruh ka jingnoh synñiang kum kine ki tiar sha kano kano ka shnong kadei ka jingïatreilang ka KSU bad ki nongshong shnong ha ka jingïadei ban wanrah ïaka khuid ka suba.
Shuh shuh ula ong ka KSU kam lah ban ïarap ïa ki shnong ne ki briew da ka pisa hynrei ka lah ban ai jingïarap lyngba ki kam kiba ïadei bad ka bha ka miat ne ka jingmyntoi ha ka imlang sahlang jong ka shnong ka thaw bad ka jaitbynriew hi baroh kawei.
Nalor u President la ïadonlang ruh u Ioanis Suchiang Vice President KSU Jowai Circle, u Phraki Howni Thubru General Secretary Jowai Circle bad kiwei kiwei ki dkhot jong ka KSU Jowai Unit.
U Pynshngain Bareh ula khur jingjop haka jingïalehkai haka lympung ialehkai Mixed Martial Arts ba la pyniaid da ka Bidang MMA and Fitness Gym kaba la long haka 13 tarik ha sor Guwahati.
U Pynshngain Bareh na ka Shnong Jalaphet Sutnga udei u rangïalehkai kura na ka Club Ferdy School Of Martial and The  Revolution MMA.Ula ïoh khur haka Flyweight Category 57kg da kaba pynliem ïa u John Darlong ba dei na ka Club Bidang  MMA Guwahati ha ka Second Round da ka buid submission Arm Bar.
Kum ban shu pyn kynmaw kane ka club ka lah jop teng ha ki jingïalehkai Mixed Martial Arts ha u snem 2019.
U Kisan Bareh u la khur jingjop ha ka jingîaleh kai Mixed Martial Arts 2019 ba la pynlong da ka Ground and Pound Nongpoh ha District Library Nongpoh da kaba pynliem ïa u Inamul na ka club Dastbi MMA Guwahati ha ka First Round ha ka kyrdan 62kg Bantam weight.
U Sumarlang Marwei u la khur jingjop ha ka jingïa kura K-1 ba la pynlong da ka Dastbi MMA Guwahati 2019 ha SAI Stadium, Platan bazar.
Ka FSOMA and The Revolution MMA ka ai khublei bad kitbok kitrwaing ia kine ki nongialehkai ba kin ioh jingjop haka jingim ialehkai.
Ka Btaw Umstyndong SCC kala rah iaka namlah hadien ba kala pynliem da ka tie breaker iaka Umsoo FC da 4-1 haka jingiakhun final ka jingiakhun football inter dong kaba 14 kaba pyniaid da ka Bataw Youth Welfare & Sports Club (BYWSC), Bataw, East Jaiñtia Hills District kaba la kut hak 19 tarik une u bnai.
Ka jingiakhun haka por kaba la buh hapdeng ka Bataw Umstyndong Social Cultural & Sport Club (BUSCSC) pyrshah ia ka Umsoo FC, Bataw ka jingialehkai kala wai khlem don mano mano ba ioh pynkhih iaka jar.
Hadien ba kut ka por ba la buh u referee uba pyniaid ia ka jingialehkai u la rah iaka jingiakhun sha ka tiebreaker haba ka Umstyndong SCCU ka la jop ia ka Umsoo FC da 4-1kol.
U Tiewfil Shadap ula long kum kongsan ban sakhi ia kane ka jingiakhun haka jingiadonlang u Bhalang Suchiang Waheh Shnong nalor kiwei kiwei.
Ka nam Best Player la ioh da u Raplang Khongstia, ka naam Best Goalkeeper la ioh da u Jopborlang Suchen katba ia ka nam Top Scorer la ioh da u Kitbha Lakhi.
La sam ia ki khusnam da u kongsan bad waheh shnong nalor ki dkhot jong ka BYWSC.Ha kane ka interdong la iashimbynta haduh 10 tylli ki dong na ka shnong Bataw.
Ka Khasi Students’ Union (KSU) Laskein Circle kala pyntip ba kala kynriah sngi iaka tarik pynkup burom kaba la tip kum ka ‘Maitshaphrang Academic Award’ naka 22/12/20 shaka 12/01/2021 na ki daw bym lah ban kiar.
U President ka KSU Laskeiñ Circle, Balawan Suchiang ula ong ba na ki daw bym lah ban kiar kila hap ban kynriah noh iaka program pynkup burom sha ka 12 tarik Kyllalyngkot 2021.
U la kyntu ruh ia baroh kiba la dep ai marksheet kin sngewbha ban wan ha katei ka tarik kaba la buh thymmai.
Ka Jaintia Students’ Movement, Western Region kala synniang da ki jain blanket sha ki khynnah jong ka World Mission Children Home ha Modop haka sngi Saitjain.
Shuwa ban ai ia kine ki blanket la don ka jingialang kaba lyngkot kaba pyniaid da u PS Phawa, uba dei peit iaka JSM Western region, u Pastor Incharge ka Children Home u HL Pale, Tbn.A Wanniang, u Ribok Biam Education Secretary, Phresmi Suting (Mynsngat Unit)  nalor kiwei kiwei.
Kane ka jaka ri khynnah ka don haduh 11 ngut ki khynnah.
Ha kane ka juh ka sngi ka JSM kala lehkmen advance Christmas ruh bad kine ki khynnah.
Ki paidbah nongshong shnong ka dong Khliehrymphum kaba hap hapoh u pud u sam ka Dorbar Shnong, Ladthadlaboh kaba don shadien ka Polytechnic Jowai kila tynrong halade iaka jingkitkhlieh ban shna surok khyndew ban rung shapoh kane ka dong haka sngi Saitjain.
Ki samla shynrang bad ki rangbah ki la ia mih paidbah ban shna hi ia kane ka surok kaba ia khlad na ka surok Kiang Nangbah – Dulong Road shapoh katei ka dong.
La shna ïa ka bynta ban rung shapoh katei ka dong namar ka jingsniew kaba la palat liam.
La pyndonkam da ka dewbilat, shyiap bad mawria bad ia ka jinglut baroh la synniang da ki nongshong shnong ka dong.
U rangbah dong u ma Stranger Lamare uba la lamkhmat ia katei ka jingtrei ia kane ka surok u la  ai khublei ia baroh ki dkhot jong ka dong kiba la noh synñiang bad ki ba la mih paidbah ruh ban iatreilang ban siang dewbilat iaka surok.
Kane ka surok shnong ka don kumba 3 km tam ka lynter bad kala sniew shaba palat khamtam eh ha ka por lyiur ba jur u slap.
Na ka liang u ma Stranger u la iathuh ba na ka liang ka dong ka la dep ai jingthoh sha u local MLA ban kyrpad ia u ban pynioh skim na ka sorkar ban shna iaka surok bad u don ka jingkyrmen ba u Local MLA un sa shimkhia ban pynioh surok rong ha kane ka don na ka bynta ban suk ki paidbah nongshong shnong jong katei ka dong.
Ka KSU Namdong Unit haka 18 tarik une u bnai kala synniang da ki mar bam sha kawei ka long iing kaba shem lanot kaba don lai ngut ki khun ba dang rit kaba duk bad duna dkhot met shiteng por  naka daw baka jingpang ka ban ia i kumba ar bnai eiei ka khlem lait kren shuh tad haduh ba ine i kong i duna ka jingmut jing pyrkhat ka khlieh.
Ka KSU kala ai ia kine ki marbam haka ialam u General Secretary Namdong unit, u Juhhi Tariang ryngkat ka jingdon lang assistant sports secretary samla Kitbok Lamare bad katto katne ki dkhot ka KSU.Ha kine ki sngi ngi la iohi ba la don ki politician kiba pyrkhat bad kren ba hana lada tih uranium kan wan ka roi ka par.
Kane ka jingpyrkhat bad ka jingkren ka long kaba bakla na kiba bakla tam.
Kum kine ki jingkren ki pynpaw ia ka jinglung ka pyrkhat bad ka dei ka jing bym sngewthuh bha shaphang ka jingtih uranium bad imat kim sngewthuh hi ruh kaei ka roi ka par (Development).
Ka jingdon ki ïïng paki dulan bad ka jingdon ki surok bah ka dei tang ka jingdon ki jingtei (infrastructure), kam pat dei satia ka roi ka par.
U mawser jong kano kano ka roi ka par (development) yn thew na ka jingmyntoi aiu ki briew ki ioh na Kkta ki jingtei.
La kita ki infrastructure ki pynmyntoi ne em ia ki briew kan dei ka jingthew ba khadduh jong ka roi ka par.
Lada don ki ing paki dulan, hynrei ym don ba shong briew ne sah briew ne ym don ba pyndonkam ngim ong ia kata ka ïing ka roi ka par, hynrei ngi khot ka ïing jah bad ka jing pynsyrwa ei ia ka spah.
Lada don ka ïing heh, ba ha kata ka ïing heh lehse yn pyndonkam ban pyniaid ki kam awria, ngim khot ia kata ka development, hynrei ka brothel.
Ia ki wine store ym ju don ba khot ka development bad kumta ter ter.
Ia ka ïing skul ne hospital bad ki wei ngi khot ki development namar ki pyn myntoi ia ki paidbah.
Te u mawser ba khaduh yn dei ha kano ka rukom ki ta ki infrastructure ki pyn myntoi ia ki paidbah.
Haba tih uranium nyngkong eh kin beh noh ia ki briew ba shong ha syndah ki uranium mining area namar ym long shong briew shuh.
Nyngkong eh kan wan ka People Displacement ym ka development.
Lada tih uranium ha thain Mawthabah bad Nongbah Jynrin ne thain Phlangdiloin , ia baroh ki briew ha kito ki thain kin beh shnong, te ka dei ka development ne ka ka displacement? Lada tei ki surok, ki ïing heh bad ki wei ka jingkylli ka long mano ban ioh jingmyntoi na kita, ka jubab ka long kaba shai ka UCIL bad ki nongtrei jong ka kin ioh pyndonkam bad kin myntoi ma ki namar ki Trai shnong la shah beh shnong lypa.
Ka uranium mining ka dei ka displacement kam dei ka development bad kan pyn myntoi tang ia ka UCIL ym ia ki khun Khasi khara ne ia ka dong ka thain South West Khasi Hills District.
Ngi ki trai district ngin ioh tang ka erbih radiation , ka pang ka shitom bym lah pynkoit shuh , ki um khem dohkha, ki shyiap bym seisoh, ka ri kynjah bym long shong briew bad ngin buh ia ka pateng ban sa khanatang ha ka jinganna suda.
Hato kine ki dei ka roi ka par? Da u Arbok Kharjahrin.
President.
HYC.South West Khasi Hill District.
Ka rakhe kynmaw ia ka lyngkhuh snem sngi ïap ba phraphew jong u Myllung SosoTham ha Sohra ka la long ka ba phuh ba phieng ba la tei mot ha ka thaw paidbah haka  shnong trai jong u hi ha Saisohpen.
Ka Khasi Students’ Union, Sohra Unit ka la pynieng ia u motdur ba shongkhia ha lad bah jong ka shnong Saitsohpen bad la sdang ia ka jingrakhe da ka jingiaid paidbah na Nongsawlia haduh Saitsohpen ba la lamkhmat da u khliehduh bad Saiñpyniar ka KSU Sohra Unit ha ryngkat ka ka ksing ka dhah bad tangmuri ryngkat bad ki samla ki ba shad tynrai artat lynti lynti haduh ban da poi ha lad ba la pynieng ia u motdur jong u Myllung Soso Tham.
La plie ia u motdur da u Kongsan u ba long u Khliehduh ka KSU Sengkmie, u samla Lambokstarwell Marngar bad la pynher  ia ka lama jong ka KSU da u Khliehduh ba mynshwa, u Bah Daniel Khyriem ha ka ba la don ryngkat ki kynrem ki lyndan ki ba kynthup ia u Dr D R L Nonglait, Khliehduh ka Khasi Authors’ Society, ki rangbah na ki kyntoit shnong Sohra bad ki samla KSU na kiwei kiwei ki shnat jong ka jylla.
Ha ka jingkren jong u kongsan, Bah Lambokstarwell Marngar u la pyrto ia ki kam ba radbah jong u Myllung  Soso Tham ha ka liang ban kyntiew ia ka thoh bad ka pule Khasi.
U Bah Marngar u la nam ia ki kam bakhraw jong u Myllung Soso Tham “Ka jingkylla Khasi jong kiwei ki kot na sha shiliang duriaw ka la long ka thiar jingtip ba la pule pateng la pateng ha ki shlem pule.
" Ha kane ka khep ba la don ka jingiakhun ban pynrung ia ka ktien Khasi ha ka Khyrnit ba phra jong ka Riti Synshar jong ka Ri India, u Bah Marngar u la kynmaw tympang ia u synñiang jong u Myllung Soso Tham ba ki simpah simsong lyngba ki ryta haduh mynta mynne ki dang iai pyrto.
Na ka liang jong u bah Daniel Khyriem pat u la kren shitrhem halor ki jingjia ki ba la ktah ia ka imlang sahlang khamtam ka jingiap jong u samla nongialam KSU, S Hynñiewta ha ka kti ki mynder ha Ichamati mynshym snem.
Kumta u la kyntu ba ki dkhot jong ka Seng ki dei ban iai ialeh na ka bynta ka jaitbynriew ha ba wan ka saw ka sian bad ka jingshah thombor na ka Sorkar Kmie lyngba ki aiñ ki ba pyrshah ia ka bha ka miat jong ka thaiñ.
Kiwei kiwei ki ba la kren ha ka ta ka sngi ki long u Dr D R L Nonglait, u samla KSU Ribokstar Diengdoh, u sordar Saitsohpen Bah SamuelKharmalki, u rangbahkur na ka Kur Tham bad katto katne ki samla KSU ba kynthup ruh ia u samla Mesadap Skhembill ba la kren pdiang sngewbha bad Vicky Mawnai ba lakren ai khublei ia baroh ki ba la shim bynta ha kata ka sngi.
Kum ban sah kynmaw ia ka sngi khraw, ka seng ka lapynkup burom ia u samla Shemphang Synrem u ba la prat lynti ban pynehrngiew ia ka kyrteng Sohra da ka ba pynduh pyndam noh syndon ia ka kyrteng sin Cherrapunjee.
Ka KSU Sohra Unit ka la pyrto ruh ia u Bah Aiban Shngaiñ Mawkhroh u ba la puidshin (design) ia u mot bad ia u Bah Raphael Warjri ba la pynbit pynbiang ki barikor na ka synjuk Riti Academy ba la lamkhmat da u samla Skhemlang Hynñiewta ban shtahdur iau motdur jong u Myllung Soso Tham.
Ki Khynnah skul bad ki paidbah kiba la bitar halor ka jingshah pyniap bad shah lehbeijot kawei ka khynnah skul kila mih paidbah ban iaid rally haka shnong Sohkymphor, East Jaintia Hills ban pyrshah bad pynrem jur ia kane ka kam sang bad ban dawa na ka bor jong ka aiñ ban pynioh jingbishar ba hok ia kane ka khynnah haka sngi Thohdieng.
Kane ka khynnah skul kaba shah pyniap bad shah lehbeijot kadei ka khynnah kaba dang pule haka kyrdan klas IX ha Tia Chaphrang Higher Secondary School, Sohkymphor.
Kane ka jingjia pyrshah ia kane ka khynnah kala jia haka 16 tarik bad la lap iaka metiap jong ka haka step 17 tarik une u bnai haka lynti khlaw da ki paidbah ba iaid lynti.
Kane ka khynnah kaba dei ka khunswet ka sah bad ka meiduh jong ka khampajih na ki jaka ba bun ki iing briew haka shnong Sohkymphor, kaba hap hapoh ka Khliehriat Police Station.
Ha kane ka jingiaid paidbah ki khynnah skul kiba da ki spah ngut kila mih sha suok ha ryngkat ki jingthoh pynrem bad ban dawa phasi ia ki runar kiba donkti ban pyniap bad lehbeijot ia kane ka khynnah.
Hashuwa ban iaid paidbah la don ka jingialang ha skul Tia Chaphrang kaba iadonlang ki nongialam shnong, ki nonghikai skul, ki sengbhalang ba kynthup iakia KSU Sohkymphor Unit, AJYWO, HNYF bad kiwei kiwei.
Baroh ki nongkren kila kyntu iaka bor jong ka aiñ ban thwet bad kem mardor ia ki runar kiba donkti bad ban pynshitom iaki katkum ka kyndon jong ka aiñ.
Ia kane ka jingialang la pyniaid da u ma Protasius Suiam, Chairman Tia Chaphrang Educational Management Society haka jingiadonlang u heamaster ka skul u Ernest Shadap, ki kmie ki kpa jong ki khynnah skul, u president VDP u Cheilang Lyngdoh, u Rimiki Lyngdoh president KSU Sohkymphor, Heatermon Ryngkhlem president AJYWO East Jaintia Zone, Marlistar Lyngdoh, president HNYF bad kiwei kiwei.
Ka Jaintia Hills Autonomous District Council (JHADC) kala theh umpjah iaka jingthmu jong ka shnong Namdong A, kaba la ai sngewbha iaka khlaw ban thung dieng bad pynneh pynsah iaka khlaw, pynban kane ka khlaw kala kylla long ka jaka rep synsar haka shnong Thadmynri.
Ka tnad kam khlaw jong ka JHADC ha man la ka mang tyngka kala pynmih jingkhien da ki phew lak ban pynbha iaki jaka thung dieng, sal, kseh, shken bad kiwei kiwei ki jingthung ha Thadmynri, Saitsama bad Khanduli, hynrei ki dak ki shin kila paw baroh ki don tang haka jingthoh, hynrei baroh kine ki khlaw ym shym la ai jingiada ne sumar iaki.
Kaba thamula shuh shuh ba ka khlaw ha Thadmynri kaba ka JHADC kala ioh ei naka Namdong A kala kylla long ka jaka rep synsar bad kane ka jaka mynta kala sdang ban shah thombor ha ki briew kiba naka shnong Thadmynri kiba pom pathar iaki dieng ki siej bad thang dusmon iaka khlaw.
Kane ka jaka ka don ha u pudsawdong na North- Wah Mynkhen, East – Luti Khangkhra, South Lum Mynksiang Lum Lyndaw bad n aka West-Lum thnad forest District Council.
Katkum ki kot ki sla kala don ka jingiakut (agreement) hadpeng ka JHADC bad ka Namdong naduh u snem 1980 haka 5 tarik Naitung (July) bala aiti ia kane ka khlaw ban pynbha bad sumar ia kane ka khlaw da ka JHADC.Ban thung iaki dieng Sal bad kiwei kiwei jait dieng.
Ka Dorbar Shnong Namdong A hadien ba kala iohi iaka jingleh bymsuidniew ka JHADC bad ka tnad kam khlaw ka konsil ban iada ia kane ka khlaw kala ujor la bunsien, kata ha u snem 2007, 2015 bad 2017 Ha u snem 2007 ka Dorbar Shnong Namdong ryngkat bad ka ophis kam khlaw ka JHADC kila lap ia ka jingpom tuh ia ki dieng sal na kane ka khlaw bad la ioh ban kurup ia kine ki dieng, hynrei ha ki snem kiba hadien naduh 2014 ter ter hapoh ka jingialam u ma Thombor Shiwat kum u CEM wat la ka bor shnong kala buh jingujor sha ka ophis jong ka JHADC, hynrei ym don kino kino ki dak ki shin ba ka EC kaba ialam u Thombor ne ka tnad kam khlaw kin shimkhia ban sumar ia kane ka khlaw.
“Kane ka jingbym shimkhia ka JHADC kala theh umpjah iaka jingthmu jong ka shnong ban aiti haka konsil ban iada iaka khlaw bad ka sawdong sawkun jong ka.
Lada ka konsil ka sumar sukher ia kane ka khlaw kaba heh 394.27 hectare, tang na kane ka khlaw kan kamai bad ioh nong da ki klur," la ong u nongialam ka Raij Namdong u ma Elias Susngi ba bynrap ba mynta kane ka khlaw kala julor bad kala kylla ka jaka rep synsar ki briew naka shnong Thadmynri.
“Ka JHADC haduh mynta kam shym la leh eiei bad ka bor shnong ruh kam shym la ioh jubab eiei wat hadien bun tylli ki jingujor kiba ngi la buh, bad lada ka JHADC ka kuman bad leh bym suidniew iaka jingiakut ngin tynrong halade iaka jingkitkhlieh ban khang iaki briew ban rep ha kane ka khlaw bad ban sdang biang ban pynheh pynsan ia ki dieng ki siej lyngba ka bor shnong Namdong," la ong u Elias.
Ka jingkylla rong blue ka Wah Lukha ka nangjur kat nangmih ki sngi, haba baroh kiba iaid lyngba u surok bah NH-6 ki sakhi ia kane.
Kane ka jingkylla rong suiñ bneng kane ka wah kala jia biang mynta la shitaiew eiei.
Kiba bun kila buh jingkylli iano yn kynnoh halor kane ka jingkylla rong ba khah khah ka wah Lukha? Ka KSU Narpuh Circle kala pynpaw ba ka sah haka umdum bad kam peiphang shuh halor ki ei ki daw ba kylla rong ka wah baroh shilynter.
Ha ka por ba khangdam na ka bynta ban iakhun pyrshah iaka khlam COVID-19 ha u bnai Lber kane ka um ka khuid bad hadien bala pyllait iaka jingkhang dam suki suki kala nang jur kane ka jingkylla rong kane ka wah.
Ka khubor naka KSU Narpuh ka ong “Ki nongtong bad ki nongkhwai dohkha kiba iathuh ba mynmiet ki leit ban tong dohkha namar ki dohkha ki jngi sharud (ryngkew) shaba jyndong ka um namar kim nud ban im ha jylliew.
Kane ka la pynsuba ba kane ka um ka la long bih bad ki dohum kim lah shuh ban im ha jaka ba jylliew kumta ki phet sha ryngkew bad ki nongtong dohkha ki ioh ban kem ne tong da kaba suk.
" “Lada ka iai jia shi iai jia kumne manla u snem kan poi ka por ba ki dohum baroh kin duh noh bad yn sa sah tang ka khana sah kynmaw ia kane ka wah," la ong u S.Bamon General Secretary KSU Narpuh Circle.
Ha u bnai Iaiong (April) kane ka wah ka kylla rongblue, ki dohkha ki la iap bad ka KSU kala mudui da ka jingujor ejahar ha Lumshnong Police Station, hynrei haduh mynta ym ioh kaiphod eiei na ka tnad pulit.
Ha u snem 2012 ka KSU kala dawa na ka sorkar lyngba ka ophis u Deputy Commissioner ban pynlong ia ka jingtohkit ba laitluid (Independent Inquiry), hynrei ka sorkar kala leh kuman ia kane ka jingdawa.
Ka KSU ka pynrem jur ia kane ka jingpynjaboh ia ka wah lukha bad pynrem jur ruh ia ka tnad Ministry Environment, Forest kaba la sngap kuman halor ka jingiap da ki hajar ki dohkha ha kane ka wah naduh u snem 2007 bad pynrem jur ruh ia ka tnat MSPCB kaba sngap mynthi kaba shu leit tong um pyndep rukom  bad khlem leit ban wad ka jingshisha na tynrai nangno bad kumno kane ka wah ka kylla rong.
Mynta kane ka um ka don haka jingma kaba khraw khamtam iaki mrad ki mreng bad u briew uba pyndonkam ban sum bad sait namar ka jingkylla bih kane ka wah.
Ka KSU kala ong ba shen kan ai jingthoh biang sha ka bor shynshar district ban dawa iaka jingtohkit kaba laitluid.
Hadien bala pynlong ïaka jingïakop shet bam tynrai ha ki saw tylli ki shnong kiba don hapoh ka ka black Amlarem, Thadlaskeñ bad Laskeñ block jong ka West Jañtia Hills, ka Society for Urban & Rural Empowerment (SURE) kala pynlong ïaka jingïakop shet kaba ki nongjop na kitei ki shnong ki wan ban ïaknieh ïa ka nam jop.
Ka jingïakop shet jingbam tynrai ka dei ka kam kaba ka SURE ka ïatreilang ryngkat bad ka North East Slow Food and Agro biodiversity Society (NESFAS) kaba long ruh shibynta ka Project “No One Shall be Left Behind Initiative" ïa kaba la kyrshan da ka Rural Electrification Commission.
Ia kane jingïakop kaba la pynlong haka 17 Nohprah ha ophis treikam ka SURE, Jowai bad la wan ban shim bynta da nongjop na ki jingïakop kiba la pynlong ha ki saw shnong ka Pynthor, Mukhap, Cham Cham bad Khonglah.
Ha kane ka jingïakop ki nongshet jingbam tynrai kila wan shisha da kaba la pynkhreh bha ïa ka jingbam jong ki bad kawei kawei ka jingbam kala don da ki phew jait ki jait jingbam kaba kynthup ïaka ja, ki jait jhur im bad ki kymbad (salad), ki kynja jingdih, ki jingbam tyllait (chutney) bad ki jingbam khleh, ki jyntah bala shet da kijhur tynrai bad kiwei kiwei.
Haba kren haka jingïalang kum u shahkhot kongsan, u ma LD Lakiang Waheh Chnong ka Dorbar Shnong Ladthadlaboh uba long ruh u Secretary jong ka Synjuk ki Waheh Chnong ka shnong Jowai, ula ïaroh ïa ka jingbun jait jong ki jingbam bad kumjuh ruh ka jingbang jong ka jingbam kaba la wan pyninam da ki nongshet.
Ka kong Pasqualina kaba long kum ka Associate jong kane ka project haba kren shaphang ka jingbun jait jong ki jingbam kala ong ba kane ka pynpaw ba ki nongshet kila sngewthuh shaphang ka jingdonkam ban bam ïaki jingbam bateimet kiba ngi lah ban ïoh tang nala ki jingong ki kper ki prah.
Ka kong Aitilut Kyndait kaba long kawei na kiba wan ban mad ïa kane ka jingbam kala ong bad ymtang ba ki jingbam ki long kiba bam, hynrei ki long itynnad ban peit bad ym artatien bad ki dei ki jingbam kiba biang ruh ki bor tei met.
Ha kane ka jingiakop ïaka nam banyngkong la ïohrah da ka kong Ieidasper Niang bad ka kong Theijheimon Niang kiba naka shnong Mukhap.
Ïa ka nam ba ar la ïohrad da ka kong Lenis Lipon bad ka kong Phida Dkhar  kiba na ka shnong Pynthor Langteñ bad ïa ka kyrdan balai la ïoh da ka kong Mil Dkhar bad kong Yoona Dkhar kiba naka shnong Cham Cham, katba ka kong Cathleen Khyriem bad ka kong Enrichetta Liting naka shnong Khonglah kila ïoh ïaka consolation prize.
Ha kane ka juh ka sngi nalor ka jingïakop shet jingbam tynrai ka SURE kala pynlong ruh ïaka jingpyndonburom Advance Christmas bad Snem Thymmai ïaki nongtrei jong ka seng bad ïa ka jingïalang la pynïaid da u Rev H.H.Mohrmen.
U ma Lakiang ula ïaroh ruh ïaka SURE na ka bynta ki kam shakri paidbah jong ka bad u kular ban ai ka kti ka jingïarap ïa ka seng lada ka donkam ïa ka jingïarap jong u.
Ha kane sngi ka Pasqualina Lamare kala batai shaphang ka projek “No one shall be left behind initiative, ka kong ka Aitilut Kyndait kala kren shaphang ka Prime Hub bad ka kong Dakaipaia Bareh kala kren shaphang ka Behaviour Change Management on COVID-19.
U MDC jong ka Jowai Central, Awhai Andrew Shullai haka sngi Palei ula hiar dalade sha ka dam kaba pynlang um ban tan um iaka sor Jowai kaba don ha Mupiah, ka bynta jong ka Wah Myntdu bad lap iaka jingorpait ka dam bad duna um ha ka jaka tan um (Sumpwell) ban tan sha treatment plant kaba don ha Urkhla.
U Ma Andrew ula hiar sha kane ka jaka hadien ba la ioh iaka jingujor na kiba bun kiba balang halor ka jingtorti ka jingmaramot ia katei ka dam kaba la julor noh tang hadien katto katne por.
“Nga wan jurip hi da lade khnang ba ngan lap la kadei shisha ne em kumba la ujor da ki nongshong shnong ba la julor kane ka jaka pynlang um bad kane ka jingujor ka long kaba shisha", ong u Andrew Shullai haba ïakren bad ki lad pathai khubor.
Ula ong “Mynshwa wat la kadei ka por tlang ruh ka um kam juh hiar ne duna haduh katne katne hynrei mynta da ka jingjulor jong ka dam, ka um ka lait noh sharud bad kane ka wanrah ka jingthud haka rukom sam um hapoh ka Shnong Jowai.
" Ula ïathuh ba mynshem snem ïa kane ka dam la dep ban maramot (Repair) hynrei kaba sngewsih ka long ba la shu maramot tang dep rukom namar la ïohi ba iaki jaka ba kane ka dam ka pait ka dei na ka jingtorti ka rukom trei bad duna bha ka dewbilat bad khlem nar rod bad mawria.
“Ka jingduna um haka Sumpwell ruh la shu hap ban tih ne khlong ïaki maw ban pyntuid iaka um ne ba ka um kan rung sha Sumpwell bad ban pump pat sha Treatment Plant kaba don ha Urkhla," ula ong u ma Andrew.
U Ma Andrew da ka jingsngewkhia ula kyntu ïaki bor ba dei peit kumjuh ka bor sorkar ba kan shimkhia kloi ban pynshna bha noh ïa kane ka jaka pynlang um mynta hi u bnai Nohprah khnang ba kan nym wanrah jingthud haka rukom sam umbam hapoh ka Shnong Jowai.
Ha kaba iadei bad ka Umngot Water Supply ula ong ba kan khambha shibun ban pynbha shuwa ia kane ka dam Mupiah ban pynlang iaka um namar ka Umngot Water Supply ym lah ban tip lano kan sdang ban treikam.
Ka KSU Shangpung Unit ka pyntip sha ki samla pule bad ki riew paidbah ba iaka tarik ban sam iak 1 st Maitshaphrang Academic Award ba la thmu ban pynlong haka 19 tarik Nohphrah 2020 ha shnong Shangpung Auditorium Hall Pohshnong la pynkynriah noh sha u snem thymmai.
Ka KSU Shangpung kala pynbeit ban sam ia kane ka khusnam haka 5 tarik Kyllalyngkot 2021 ha ka juh ka jaka bad haka por 11:30 Am.
“Ka KSU Shangpung unit ka pan map na baroh ki nong ia shim bynta bad ka kyrpad ia baroh ban ia wan ha katei ka tarik bala pynbeit thymmai," ong u General Secretary KSU Shangpung unit u Lutmon Sungoh.
Kawei ka khynnah skul kala shah pyniap bad suba shah lehbeijot ha ki runar kiba ym lah satia ban ithuh ha kawei ka shnong kaba hap ha Ladrymbai Out Post, East Jaintia Hills District.
Kane ka jingjia kala jia hadien ba kane ka khynnah kala wan thoh eksamin haka kyrdan klas IX haka sngi Balang.
Kane ka khynnah kaba dei ka khunswet ka sah ha kawei ka shnong kaba don khampajih na ki jaka ba bun ki iing briew bad ka meiduh jong ka.
Ka iing kaba ka sah ka kham pajih na pdeng shnong bad ka hap ban iaid kjat bad la suba jur ba ki runar kiba la don jingthmu sniew kila ap iaka ban ioh leh ia kane ka kam sniew.
Hadien kane kila pyniap iaka bad bret iaka met ha lynti bad la lap iaka met jong ka mynta ka step da ki paidbah ba iaid lynti.
La iathuh ba hynnin ka miet hadien ba kane ka khynnah kam shym la poi iing bad kiba haiing bad ki paidbah nongshong shnong kila wad paidbah iaka, hynrei kim lap satia iaka bad la lap pynban da ka metiap jong ka hynne ka step.
Ki Pulit jong ka Ladrymbai OP kaba hap hapoh ka Khliehriat Police Station kila shimti iaka met jong kane ka khynnah ban pyndep iaki jingdonkam jong ka aiñ.
Ka Khasi Student Union Laskein Circle haka 14 tarik une u bnai kala leit ia kynduh ia u Additional Deputy Commissioner, West Jaintia Hills ban ujor pyrshah halor ka jingwan ki pulit Assam ban pynsangeh iaka jingtei iaka skul RMSA kaba don ha Psiar.
Kane ka jingwan khang ki Pulit Assam na Mokoilum kala jia haka 9 tarik une bnai.
Kane ka kynhun Pulit na Assam kaba ialam da u ophisar incharge ka Mokoilum kila pynsangeh iaka jingtei ia katei ka skul bad kila shim kyrteng ruh iaki nongshong shnong kiba ieng haka nongrim ban ong ba ka Psiar ka hap ha Meghalaya.
Ka bor shnong jong ka Psiar kam shym la pyndem ha khmat kitei ki pulit Assam bad kila iai bteng ban tei ia katei ka skul haka sngi kaba bud.
Ha kane ka jingwan pynsangeh ki pulit Assam la sakhi da u waheh shnong ka Psiar u Menita Synnah, Roimon Biam, Sambha Biam secretary skim bylla 100 sngi bad kiwei kiwei ki riew rangbah ka shnong Psiar.
Ka KSU haka dorkhat kaba la ujor da u President ka KSU Laskein Circle Balawan Suchiang kala ong “Ka nud ban pyntikna ba ka Psiar ka dei ka jaka kaba dang hap pura hapoh u pud u sam ka Jylla Meghalaya, hynrei naka daw ka jingailad bad ka jingshahjem ka jong ngi bad ki bor pyniaid District kumta ka Assam kala shlur bad iohlad ban wan tuklar shapoh u pud u sam jong ngi.
" Ka jingtei ia kane skul Rashtriya Madhyamik Shiksha Abhiyan (RMSA kalong na ka bynta ban pynbha iaka pule puthi haka kyrdan secondary haka shnong Psiar bad ki shnong kiba marjan ha khappud.
Ka RMSA ka dei kaba la bei pisa da ka Ministry of Human Resource Development, Government of India.
Halor kane ka jingwan pynsangeh ki Pulit Assam iaka jingtei ia kane ka skul,  naka liang ka KSU Laskein Circle ka kyrpad jur ia ki bor Sorkar ba kin tuklar halor katei ka kam mar mar khnang ba kan nym ktah iaka jingthmu ban pyntrei iakatei ka Iingskul.
Kane ka long katkum ka kyrwoh ba la pyllait da u President ka KSU Laskein Circle u samla Balawan Suchiang bad u samla Javeline Shadap Manner Organising Secy KSU Laskein Circle.
“Ki nongshong shnong ka Jylla kila jied ia phi ban leit sha Delhi ban kren da ka jingshlur ha khmat ka sorkar u Narendra Modi, ym ban leit kum ka khnai hakhmat ka miaw ban shu pyndem ba tieng ioh shah bam doh," la ong u Forwardman Nongrem iaki nongmihkhmat ka Jylla.
U Forwardman ula ong shuh shuh ba “Ka Jylla kala khihwin biang sa shisien na ka jingdawa ban pyntreikam ïaka Inner Line Permit (ILP), hynrei ka sorkar kmie kala wanrah pynban da ka CAA ka ban khot sngewbha iaki 17 million ngut ki Bangladeshi kiba dei Hindu ban wan sah ha kane ka Jylla bad ban ailad iaki ban long ki nongshong shnong ka Ri India, hynrei kynmaw ba ka Jylla Meghalaya kam pat don ia kita ki ain kiba khlain ban teh lakam iaka jingwan rung jubor ki briew ba nabar hapoh kane ka dong ki thain jong ngi.
" U Forwardman ula kren ia kane haka jingialang dawa ILP bad pyrshah CAA kaba long ha Iawmusiang, Jowai haka sngi Balang.
Une u nongialam ula ong “Ngin ieng haka nongrim ban dawa pyndam iaka jingtreikam ka CAA ha Jylla bad lada ka sorkar kam lah ban weng iaka CAA ngin shim hi iaka rai ban buh la ki jong ki ain ban pynthikna ba ka jait bynriew kan im.
" Ka jingpyrta ILP ka la sdang naduh u snem 1985-87 hynrei haduh mynta ym pat ioh iaka ILP watla ki 60 ngut ki MLA kila rah da Resolution ha u snem 2019 sha ka sorkar pdeng.
Ia kane ka jingialang paidbah la pynlong da ka Khasi Student Union (KSU), Federation of Khasi Jaintia and Garo People (FKJGP), Hynniewtrep National Youth Front (HNYF) bad ka Jaintia Student Union (JSU).
Kiwei de kiba la ai jingkren ki kynthup ia Assistant Education Secretary KSU central body u Shining Kharbihkhiew, President ka KSU-JHD u Ohibait Dkhar, u DS War Organising Secretary FKJGP-JHZ, u Treiborlang Suchen General Secretary JSU haka jingialang kaba la pyniaid da u Leningard Tariang Organising Secretary KSU-JHD.Hadien kane la thang iaka dur tynshop jong u Myntri rangbah ka ri u Narendra Modi bad u Myntri ka tnad kam Pohing u Amit Shah.
Ki Pulit Infiltration bad ka bor shnong Loomsooiung Newhill Jowai kila pynlong iaka jingkhyra iaki bar jylla kia shong buhai shnong, trei bylla bad khaii pateng khlem kot khlem sla haka 14 tarik une u bnai.
Ha kane ka jingkhynra la iadonlang u waheh shnong Loomsooiung, Newhill u ma Marsan Pakma, ki dkhot executive committee jong ka Loomsooiung Newhill, ki Pulit Infiltration ka District.
Ha kane ka jingkhynra la sdang shuwa iaki bar jylla ba trei bylla ha ki dukan bad iaki dukan ba pyniaid da ki bar jylla.
U Ma Marsan ula ong ba kane kane ka jingkhynra kan bteng shuh shuh ha ki longiing ba shongwai ki bar jylla khnang ban ioh buh jingthoh iaki bar jylla ba shongwai hapoh u pud u sam ka shnong.
Ka KSU Shangpung unit kala synñiang da ka pisa sha ka longïing jong ka khynnah 14 snem kaba shah pyniap haka 12 tarik une u bnai ha kawei ka shnong kaba hap hapoh ka Phramer Traffic Cell, West Jaiñtia Hills District.
Ka KSU Shangpung Unit haka jingialam u Phrangki Papang president ryngkat bad ki dkhot ka KSU haka 16 tarik kila leit jngoh ia katei ka longiing katei ka khynnah bad synñiang da ka pisa haka kmie jong kane ka khynnah kaba la duh ei iaka jingim ba lui lui jong ka.
Ka KSU Shangpung Unit kala kyntu iaka bor jong ka aiñ ban pynshitom da kaba tyngeh ia u Ngaitlang Suchiang, u mama kane ka khynnah uba la shah kem ha ki Pulit haka 14 tarik une u bnai da kaba set phatok shi jingim.
Kum shibynta ka jingïarap ïa kiba duk ba suk khamtam kiba la shah ktah haka khlam COVID-19 bad hakajuh ka por ban lehkmen Christmas, ka Dy SP (Crime) ka Kong Crescency ha ryngkat u OC Nartiang PS inspector H Kharnaior bad ka President ka Seng Manbei Jowai ka Kong R Mylliempdah kila synniang da ki jain blanket sha ki nongshong shnong ka Iongkwang, West Jaintia Hills.
Ia kine ki jain blanket la ai sngewbha haka 14 tarik une u bnai sha ki 70 ngut ki nongshong shnong ka Iongkwang.
Ka Khasi Students’ Union (KSU) San Shnong Unit kan pynlong ïaka jingïalang sam khusnam ïaki samla pule kiba wan shakhmat haki kyrdan pule bapher bapher.
Ka KSU San Shnong Unit ki kynthup ïaka shnong Pynthorsale, Mukhaïalong, Mutong, Cham Cham bad Lumshyrmit.
Ïa kane ka khusnam yn sam sha ki samla kiba ïoh marks haka SSLC-65%, HSSLC-60%, Degree-60% bad Master degree- 60%.
Ïa ki jingtip ba kham bniah lah ban Phone ha u 9862665748 bad 8787459778.
Saw ngut ki thei ialehkai Kriket jong ka Jylla ki la shah jied ban mihkhmat ia kawei ka kynhun ialehkai ba la tip kyrteng kum ka Pathbreakers ka ban long ha United Arab Emirates ne UAE.Kine ki saw ngut ki thei ïalehkai ki kynthup ia ka Daiaka Emigale Warjri, Debasmita Dutta, Neha Hajong bad Deiphibapynshngain L Mawnai ryngkat bad ki katto katne ngut ki thei ialehkai ba la paw ka ri.
Ïa kane ka kynhun yn ialam bad Coach da ka Saranya RS kaba dei kawei na ki thei ialehkai barim ka Kerela bad Karnataka bad ban pyntbit artad ialade kum National Cricket Academy Coach tad haduh ba ka la long teng ka Coach jong ki kynhun ki thei ialehkai kriket jong ka ri.
Ïa kane ka kynhun ialehkai ban leit sha UAE mynta ka kynti la iarap ban bei pisa da ka Play True kaba dei ka Player-Management and Sports Marketing Company napoh ka sobar Trivandrum ryngkat ka jingiasnoh kti lang jong ka G-Force Academy, kaba dei kawei na ki shlem ai jinghikai kriket ba la im bha hapoh ka ri UAE.Ka Daiaka Emigale Warjri, ka dei napoh ka shnong Mairang bad ba pule ia ka 2nd Semester ha Synod College.
Ka Deiphibapynshngain L Mawnai ka pule ha Shillong College bad ba shong ba sah hapoh ka Shnong Mairang.
Ka Debasmita kadei kaba shong ba sah ha Rynjah bad kaba la pyndep ia ka MBA graduate bad ba ka la mihkhmat teng ia ka kynhun ki thei ialehkai ka Karnataka Junior team bad hadien ba ka MCA ka la ioh ia ka Affiliation na ka BCCI ka sa wan ban ialehkai noh napoh ka jylla Meghalaya bad ka Neha ka pule ia ka B.Com ha St Anthony’s College.
Baroh kine ki thei ialehkai ki pynpaw ia ka mynsiem kaba kmen ban ioh ia kat kane ka kabu ksiar ba kin shah jied naka bynta ban leit ban ialehkai sha UAE bad ban don ha kiwei pat ki prokram ialehkai ki ban neh shiphew sngi kynthih.
Ka Darrang Tourism Promotion and Development Society ha u kyrwoh bala phah da u Reachingson Kongwang ula iathuh baka Darrang kala plie biang iaka jaka jngohkai bad la shah ia baroh ban wankai sha Darrang.
Ka committee shnong bad u Dalloi ka elaka haka 11 tarik une u bnai kila rai bad pynbna paidbah ba la shah biang ban wankai ha Darrang Tourist Spot tang ia ki briew kiba napoh ka state, halor ka jingbud ryntih ia ki kyndon ba la pynkhreh da ka Society lyngba ki SOPs.
“Ka jingkhangdam kala ktah jur ia ka kamai kajih jong ki parashnong parathaw khamtam ki khun samla kiba ju mlien ban trei ha kane ka kam bad ka bor shnong hadien ka jingiatai sani bha ka la shah bad ai lad biang ia ka Society ban pyniaid ia kane ka kam na ka bynta ban pynim biang ka kamai kajih ki paitbah na ka kam jngohkai," la ong u Reachingson U Reachingson u la kyntu jur ia ki paidbah ba kin ai ka jingiatreilang bad ki nongpyniaid ia kane ka kam khnang ba yn lah ban lait na ka kynrum kynram hadien.
U Acting Syiem ka Hima Mylliem, Paiem Ainam Manik Syiem u la hiar dalade hi sha ka Shnong Lawmei, Raid Shiliangum- Nongbsap, Hima Mylliem ban aiti ia ka ‘Sanad Rangbah Shnong’ sha u Bah C Bhaboklang Ryntathiang hadien ba ki nongshong shnong na ar tylli ki shnong (Lawmei Pyllun bad Lawmei Pdengshnong) ki la poi sha ka jingiatylli bad sngewthuh jingmut ban ia donlang noh tang ha kawei ka Dorbar Shnong kata ha ka Dorbar Shnong Lawmei.
Kane ka jinghiar u Paiem Ainam sha kane ka shnong ka long kum ka jingsngew kmen palat ia ka nuksa jingiatylli kiba ki nongshong shnong ki la pyni.
“Ka dei ka sien ba nyngkong ka ban jia ha ka histori ka Hima Mylliem ba ki ar shnong kin wan ban ia tylli ban don hapoh ka jingialam uwei u Rangbah Shnong", la ong u Paiem Ainam haba kren ha ka jingialang ha madan ka Shnong Lawmei uba la pynpaw ia ka jingkmen bad kyrmen ba kan long ka nuksa ia kiwei pat.
Ka dei naduh ki snem 1984-85 ter ter ba ka la don ka jingiapait shnong bad ka dei ha u 2017 ba ki riewrangbah ki la ia mir jingmut ban wanrah noh tang kawei ka Dorbar Shnong.
“Ki mih ki jingiakynad ki mih ki jingbym sngewthuh jingmut hapdeng ki nongshong shnong bad khamtam ha ka jingthmu ban leh ia ki kam ban pynroi ia shnong ka thaw", ong ki riewrangbah na ka Shnong haba kren ha kane ka jingialang Ka ophis u Syiem ka Hima Mylliem ka la thaw da ka Joint Action Committee ban iit bniah ia ki lad ki lynti ha ryngkat ki riewrangbah ka Shnong Lawmei (kaba don mynta lai tylli ki dong) ban pyniatylli ia ka ha u snem 2017 bad dei ha kane ka sngi Nyngkong ba ki lah ban pynurlong ia kane ka jingangnud.
U Bah Samlin Malngiang, MLA ka Sohïong u la wan ban ia donlang ha kaba u la pynpaw ia ka jingsngewkmen kaba shi katdei eh ha kaba ia dei bad kane ka jingiatylli hapdeng ki nongshong shnong.
“Ngi don hapdeng ka jingïaleh ban ïoh pyntreikam ia ka ILP bad khlem ka jingiatylli kan long kaba eh bha bad kane ka dei ka nuksa ia ka jingiatylli hapdeng ki nongshong shnong ban kyntiew iwei ia iwei pat da ka jingiasngewthuh jingmut lang", la ong u Bah Samlin Malngiang.
Kumta da kane ka jingiatylli kan wanrah ia ka jingkiew ha ka roi ka par bad ka ïoh ka kot ki nongshong shnong baroh kawei.
“Nangne sha khmat ngin ia treilang ban kyntiew ia ka Shnong Lawmei sha ki kyrdan ba kham shalor ryngkat ka nuksa jong ka jingiatylli bad jingïatreilang ha bun ki liang", la ong u Bah Samlin uba la aiti ia ki tiar Public Address System sha ka Dorbar Shnong Lawmei ha kane ka sngi.
Na ka liang u Rangbah Shnong ba thymmai ka Dorbar Shnong Lawmei, Bah C Bhaboklang Ryntathiang u la pynpaw ba kumba ki paidbah nongshong ki la bynshet ia ka lyngkor ban kit ia ka kam u long la kloi ban trei na ka bynta ka bit ka biang jong ka Shnong hi baroh kawei.
“Ha ka 30 tarik u Naiwieng phi la jied ia nga kum u Rangbah Shnong hynrei marwei ngan nym lah ban leh eiei khlem ka jingïatreilang ki riewrangbah, ki samla, ki longkmie longkpa ban pyniaid beit ia ka Shnong", u la ong.
U la ong ba u buh ha khmat ban iatreilang bad ki samla ban kyntiew ia ka imlang sahlang sha ka jingkham bha jingkham miat.
Kiwei kiba la donlang ha kane ka sngi ki kynthup ia u Bah Sherbor Mawlong, MDC ka Sohïong, Bah B Sungoh, BDO ka Sohïong C &RD Block, ki Myntri na ka Hima Mylliem, U Lyngdoh bad Myntri na ka Raid Shiliangum Nongbsap, ki riewrangbah na ka Shnong lem bad kiwei kiwei pat.
Mynta ka nohphaisngi ki Pulit jong ka Phramer Traffic Cell kila ïohkem noh ia u briew uba suba donkti ban pyniap ïala ka jong ka pyrsa kaba dang 14 snem ka rta.
Ka tyllong khubor kaba iohlum la iathuh ba ki Pulit jong ka Phramer kila iohkem ïa une u briew uba kyrteng u Ngaitlang Suchiang, uba la phetrieh hadien bala shah kynnoh pyniap iala ka pyrsa ha kawei ka shnong kaba hap ha Phramer traffic cell na Tuberkmaishnong, East Jaintia Hills.
La ioh kem ia u Ngaitlang da ka jingiarap jong ki shipai shnong ne ki VDP jong ka Tuberkmaishnong.
Ki Pulit jong ka Phramer marsien kem ïa une u Ngaitlang la rah ia u mar mar sha Jowai ban phah medical bad kumjuh la set ia u hapoh along bad lashai ka sngi yn leit rah ia u sha iingbishar.
Kumban shu pynkynmaw ba kane ka jingjia shah pyniap kane ka khynnah 14 snem kala jia haka 12 tarik une u bnai haka por ba ka dang leit saitjain.
Iaka metiap jong ka la lap da u kpa jong ka.
Katkum ka jingujor kiba haiing kane ka khynnah la kynnoh ba ia kane ka kam la suba jur ba donkti u Ngaitlang uba dei u mama trai kane ka khynnah namar ula don jingthmu sniew ia kane ka khynnah bad thmu ban bat bor iaka haduh lai sien kynthih.
Ka Federation of Khasi Jaintia and Garo People (FKJGP) haka sngi Saitjaiñ kala pdiang iaki 35 ngut ki samla kiba la wan ban pynïasoh ialade bad ka FKJGP.Ia kane ka jingpdiang ia kine i dkhot thymmai la pynlong ha u Lumtiniang, Mowtyrshiah.
Ha kane ka kajuh sngi la pynthymmai ïaki dkhot nongkitkam jong ka Laskeiñ Circle.
Hashwa ka jingpynbam smai ka la don shwa ka jingïalang ba la pynïaid da u Wympher Wann Secretary FKJGP West Jaintia Hills bad ka jingkren pdiang burom na u Danny Shadap Vice President FKJGP.U Bah Jeo Marweiñ President barim jong ka FKJGP ula pashat ki kyntien sneng kyntien kraw ïaki dkhot nongkitkam thymmai.
Ula ka FKJGP ka don ïaka nongrim kaba skhem bad ka la leh shibun ki kam kiba bha naka bynta ka jaitbynriew bad ïaka Jylla baroh kawei.
Kiwei de kiba la ai jingkren ki long ka Ibawanpyntngen Law President women’s Wing, u Tuesday Lytep President FKJGP Jaintia Hills Zone, u DS War Chief Organising Secretary FKJGP Jaintia Hills Zone.
Baroh ki nongkren ki pynpaw ka jingsngew kmen kaba khraw namar ka jingwan pynïasoh ki rangbah bad ki samla bad ka seng.
Ïa ki nongkitkam ba thymmai jong ka Laskeiñ Circle la pyntian smai da u Dondy C.Khongsit General Secretary seng kmie.
Ki Nongkitkam jong ka FKJGP Laskieñ circle President: Melamlynti Sumer Vice president: Pynshaitbor Syngkon.
General Secretary: Kyntumiki Manar.
Asst secretary: Victorson Lamare.
Organising secretary: Peter Ram Sutnga.
Information secretary: Kermiki S.Passah.
Education secretary: Chiborlang Passah Agriculture secretary: Pyndapbor Sumer.
Disciplinary secretary: Miky John Sayoo.
Sport secretary: Wimisonroy Lyngdoh.
Asst.Sports secretary: Roiwanki Evan Rabon.24 ngut pat kum ki dkhot.
Ka Dorbar Soo Langdoh kaba long haka Sngi U Blei ha Madan Lariang, Madan Soo Langdoh, Ialong kala pynbna iaka tarik Behdieَñkhlam jong ka Raij Chyrmang, Jowai, Tuber bad ka Ialong.
Ha kane ka Dorbar ka nakaliang ki Soo Langdoh ba kynthup ia u Kongwasan Langdoh Chyrmang, Langdoh Jowai, Langdoh Tuber bad Langdoh Ialong kila pynbna iaki tarik Shad Niam Behdieñkhlam jong u snem 2021.
Ka Raij Chyrmang u Kongwasan ula iathuh baka sngi pynkut iaka Behdieñkhlam kanlong haka 28 Iaiong (April), ha Raij Jowai ha u bnai Naitung (July) 8 tarik haduh 11 tarik, ka Raij Tuber pat haka 19 tarik u Naitung (July) bad ka Raij Ialong 12 tarik u Nailar (August).
U Pator ka Raij Jowai waheh Raymon Nartiang  ula pyniaid iaka jingialang bad la ioh iaki kyntien sneng kraw na u Daloi ka Elaka Jowai Wh.
Puramon Kynjing nalor ki nongialam jong ki seinraij Jowai, Tuber, Ialong  bad Chyrmang bad ki Langdoh.
Hadien ka dorbar kala don ka jingainguh aidem iaki blei ki Syiem bad ka suit ka shor ha madan Lariang.
Ka Khasi Students’ Union Nangbah unit kala pynkup burom iaki khynnah pule kiba pass bha daka Maitshaphrang Academic Award haka sngi Saitjain ka taiew kaba la dep.
Ki don haduh 16 ngut ki khynnah kiba pass SSLC bad HSSLC kiba la shah pynkup burom da ka 1 st Maitshaphrang Academic Award.
Ia kane ka program la pynlong ha Iawmusiang L.P School Nangbah.
La pyniaid iaid ia kane ka program da u president ka KSU Nangbah Unit u Morning Star Pasi haka jingiadonlang Pynshai Rani, publicity secretary CEC KSU kum u kongsan, u Shinningstar Kharbihkhiew, asst.
education secretary CEC KSU, Ohibait Dkhar president KSU Jaintia Hills, Leningard Tariang organising secy, KSU Jaintia Hills, Dr.D.Hinge u doktor ba incharge ha Nangbah PHC bad kiwei kiwei ki riew rangbah na ka shnong Nangbah.
U Mebanker Shullai ula rah nam lahduh haka lympung ïalehkai Badminton kaba la tip kum ka “11th District Open Badminton Championship" kaba la pynlong da ka West Jaintia District Badminton Championship (WJDBA) ha Indoor Hall jong ka Seinraij Jowai haka miet sngi Saitjain.
Kane kala wan hadien ba ula pynliem ïa u Hrisami Passah da 21/17-21/13 haka jingiakhun phainal Men’s Single.
Da kane ka namjop, kan dei ka sien kaba lai ia u Mebanker Shullai ban rah iaka nam lahduh hapoh ka district.
Kane ka lympung kaba la sdang naduh ka 7 tarik une u bnai bad kaba la sha kaba kut haka miet sngi Saitjain la shimbynta da ki phew ngut ki samla kynthei bad shynrang bad ki rangbah.
La pynlong ia kane ka lympung da kaba bud ryntih katba lah iaka kyndon bala bthah ka sorkar ban iakhun pyrshah iaka khlam COVID-19.
Ha kane ka miet, ka WJDBA kala pynkup burom ruh ïa u Ma Sunday Morning Tariang uba long u nuksa ia baroh ki nongialehkai ban ialehkai wat haka rta kaba iaw bha.
Dangshen ula shah pynkup burom ruh haka tnad Sports Jylla  da ka Chief Ministers’ Sports Person of the Month Award.
Haka Women’s Singles, ka Wandakahi Passah kala jop iaka Josefina Passah da 21/15-21/17.
Haka Mixed Double, ki shikmie shikhun u Hrisami Passah & Ribhalang Passah kila jop ia u Mebanker Shullai & Balashembha Passah 21/14-21/14.
Haka Men’s Singles 35+, u Dr Peterson L Lamare ula jop ia u Dauru Laloo 21/14, 21/18, 23/21.
Mixed Double 50+, u Teddy Laloo & Salan Paswet kila pynliem ia u Dawanroi Pyrbot & Kiroi S Bareh da 21/18-21/11 Men’s Double 35+, u Dauru Laloo & Rimilan Passah kila pynliem ia u Arkiyoo Passah & Dameki Kyndiah da 21/18-21/16 Men’s Double, u Rimilan Passah & Mebanker Shullai kila jop ia u Dauru Laloo & Deilang Nongpluh 21/19-21/18 Haka Men’s 50+, u Sunday Morning Tariang ula shah pynliem ha u Shibom Pohleng da 14/21-24/22, 15/21 Haka Women’s Double, ka Ribhalang Passah & Wandakihi Passah kila jop iaka Balashembha Passah & Emilanadara Chyrmang da 21/17, 21/18.
La wan ban pynhap pyrda ia kane ka lympung da u Superintendent of Police, West Jaintia Hills Disticrt u Bikram D Marak kum u kongsan bad ula sam ruh iaki khusnam sha ki nongjop haka jingiadonlang u President bad Secretary ka WJDBA u ma James Pohsngap, Mewothi Nongpluh nalor kiwei kiwei.
Ka jingiakop shet jingbam kaba la pynlong da ka Society for Urban & Rural Empowerment (SURE) ha ryngkat ka jingiatreilang bad ka Northeast Slow food and Agrobiodiversity (NESFAS) kala pynpaw pyrthei biang ïaki jingbam tynrai u Khasi-Pnar, kiba pyndonkam myn haka por u barim bajah khamtam haka por ba lyngshop ka khlam bad ka bor mariang ba duna ka bam ka dih,.
Kine ki jingbam tynrai kiba la paw pyrthei biang ki kynthup ïaka Ja Shriew bad ka Ja Krai haka jingiakop shet jingbam kaba long haka shnong Cham Cham, East Jaintia Hills District haka sngi Thohdieng ka taiew kaba ladep.
Kane ka jingiakop shet  jingbam ka SURE bad ka NESFAS kadei kum shibynta ka project “No one shall be left behind initiative" kaba ki la hikai ha kylleng ki shnong naka bynta ban hikai iaki nongshong shnong ban bam iaki jingbam tynrai ne ki jingbam kiba lah ban ioh bad mih na kane hi ka thain, kiba long ruh ki jingbam kiba tei bad kiba don ha rukom ki vitamin.
Ka jaidbynriew Khasi Pnar ki dei kiba nang bha ban shet iaki jingbam kiba har rukom bad kine ki jingbam kiba la paw bad kiba bang bha ban bam ki kynthup iaki putharo, pulum, pusaw, pumaloi, jashulia, jakrai j,a riewhadem, jashriew, japhan bad kiwei kiwei ki jingbam.
Haba phai sha kane ka jingiakop shet jingbam ki don haduh 10 ngut kiba iashimbynta.
Shuwa ban sdang ka jingshet bam la don ka jingialang kaba lyngkot kaba ka kong Pasqualina Lamare, Project Coordinator SURE ka la ai ka jingbatai shaphang kane ka project bad shaphang ka thong jong kane ka jingiakop.
Ki nongjop ha kane ka sngi ki kynthup iaka Kong Yona Dkhar bad Kong Mil Dkhar ha kaba ki la shet Ja Shriew.
Ka Ja Shriew kadei kaba kongsan namar ba ka don ka vitamin Calcium kaba bha ban bam n aka bynta ki khynnah kumjuh ki longkmie kiba pun ba kha.
Ka Kong Shim Phawa bad Rily Phawa kila wan ba ar ha kaba ki la chet ia ka Ja Krai, kine ki longkmie kila iathuh b aka Ja Krai kadei ka jingbam kaba ki bam haka por mynshuwa khamtam haka por ba duna u khaw u kba ban pyndap iaka jingbam.
Nalor kata iaka Jakrai bunsien la bam ruh haka por ka khlam bad ba lyngshop ka bor mariang ba duna bam.
Ka kong Arti Kyndiah bad ka kong Jan Phawa kila wan balai  bad kila shet iaka jajew, pachor bad ka shriew.
La pynbang pynthiang shuh shuh ia kine ki jingbam da ki phang dieng, ktung, dohthli, ki soh, muli, bad ki shyieng toh bad kiwei kiwei.
Kawei ka khynnah 14 snem ka rta kala shah pyniap dusmon ha kawei ka shnong kaba hap hapoh ka Jowai Police Station.
Kane ka jingjia shah pyniap kane ka khynnah kala jia haka 12 tarik une u bnai haka por ba ka leit saitjain ha kawei ka wahduid bad iaka metiap jong ka la lap da la u jong u kpa.
La suba jur ba la pyniap ia kane ka khynnah dala u mama trai jong ka uba la thmu ban bat bor iaka la lai sien, iathuh ka tyllong khubor pulit kaba iohlum.
Halor kane ka jingjia ka kmie jong kane ka khynnah kala mudui ka jingujor ejahar.
Hadien kane ka jingjia u mama jong kane ka khynnah ula phet rieh naka bor jong ka aiñ bad ka jingthwet ia u da ki pulit kala iaid shakhmat.
Uwei u rangbah na Lumpariat Jowai, u ma Joseph Khonglah ula ong “Ka Jowai kam dei ka sor lymne ka nongkyndong namar ba ka ioh tang ka nam sor, hynrei ka duh noh pat bun ki lad ban wanrah iaka roi ka par.
" “Ki shnong ha nongkyndong ki myntoi bun shah iaka Jowai namar ba tyllun ki skim sorkar bad bun ki longïing kiba duk ki ioh myntoi na ki skim sorkar bad ki bor shnong ki ioh ruh ka lad ban pynphet pynpar iaki lad pynroi pynpar na ki skhim sorkar kaba kynthup ki skim ka na ka sorkar jylla bad sorkar kmie," la ong u ma Joseph haba kren haka jingïalang ïathir jingmut jong ka Synjuk Ki Waheh Shnong Jowai kaba long haka Sngi Saitjain ha Dulong.
Ha kane ka sngi ka Synjuk Ki Waheh Shnong Jowai kala pyllait paidbah ruh iaka riti treikam jong ka.
Ïa kane ka riti treikam la pyllait paidbah da u Wh.
SQ Sumer, u nongthoh khubor barim ka sor Jowai kum u kongsan.
La iadonlang u ma Alan Niangti bad u LD Lakiang kiba long ki president bad secretary ka Synjuk Ki Waheh Shnong Jowai.
“Pynduh  noh iaka jingsngewpher jingmut bad ai ba naduh mynta ka sngi kaba phi la ioh iaka constitution phin treikam katkum ka mat treikam jong ka da ka mynsiem iatylli kawei ban wanrah iaka roi ka par ka Jowai bad ka District baroh kawei," la ong u Wh SQ Sumer.
Shuh shuh u ma Jospeh ula ong “Ka Synjuk Ki Waheh Shnong ka dei ban khot iaki jingialang naka por sha ka por ban iathir jingmut shuh shuh ha kaba iadei bad ki kam pynroi ka Jowai kaba kynthup iaka khuid ka suba ka shnong ka thaw.
" U Ma Bishar Plain, u wei na ki nongshong shnong ka Jowai ula ai jingmut ban thaw iaka Grievance Committee bad ki Task Force Committee ban iakren sani bha halor ki kam pynroi ka Jowai.
U Ma HH Mohrmen ula ong “Ki Waheh Shnong ki dei kiba la shah jied ha u paidbah jong ka shnong bad ki don ka bor ka iktiar ban iasaid na ka bynta ka eh ka shon ki shnong ki thaw.
Ki Waheh Shnong ne ka Synjuk Waheh Shnong kim dei ban trei tang kum ki sengbhalang, hynrei ki don ka bor kaba kham halor kaba ka sorkar ka dei ban ithuh ia phi.
" Ula ong shuh shuh ba kane ka synjuk kadei ban long kum ka council ne kata ka bor kaba mih shakhmat ban rah iaka sur u paidbah sha ka sorkar.
Uwei pat u rangbah u ma R Lamar ula ong “Ka Politic ka don beit hangno hangno ruh, hynrei dei ban pynduh pyndam iaka party politic ha kane ka synjuk khnang ba kano kano ka rai ne ka sur kaba mih na kane ka synjuk kanlong ka sur jong u paidbah.
" Ha kane ka jingiathir jingmut bun kila pynpaw ka jingbynniaw iaka jingrah jong ka Sorkar iaka PWD North Division sha Shangpung bad kila ong ba kane kadei ka jinghikai bad kam dei shuh ban jia nangne shakhmat khnang ba kiei kiei  kiba la don lypa kin neh ha Jowai bad ia kaba ka sorkar ka kwah ban kyntiew kyrdan iaki nongkyndong ka dei ban wanrah da kiba thymmai.
U ma Alan Niangti, ula ong ba kane ka synjuk kan buddien ia baroh ki skim bad ki project ba sahteng naduh ka Umngot Water Supply Project, Iawmusiang, MCH Hospital, ka khuid ka suba, ka surok shnong bad kiwei kiwei ki lad pynroi ban pynbha pynmiat iaka sor Jowai bad ki khap sor.
U Deputy Commissioner (Supply), East Jaintia Hills District u pynbna paidbah ba la pyllait ia u Khaw Rashon na ka bynta u bnai December (Nohprah) 2020 ha East Jaintia Hills District, Khliehriat.
Ia u Khaw AAY yn sam 35 kilo shi ing shibnai ha ka dor Rs.3.00 tyngka shi kilo, ia u Khaw PHH yn sam 5 kilo shi khlieh shi bnai ha ka dor Rs.3.00 tyngka shi kilo, katba ia u Khaw Non- NFSA pat yn sam 7.215 kilo shi ing shi bnai haka ka dor die lang ka ba long Rs.11.77 tyngka shi kilo bad ha ka dor die khutia ka ba long Rs.12.34 tyngka shi kilo.
La kyrpad ia ki paidbah ba lada shem ba ki Dealer kim die kat kum ka dor lane kg kumba la bthah ne kdew haneng, ki dei ban ujor sha u Deputy Commissioner (Supply), ka East Jaintia Hills District lane phone sha u Toll free No.1697, lane sha u District Grievances Officer ka East Jaintia Hills District.
U Bah Gavin M Mylliem, MLA ka Sohra Constituency uba dei ruh u Chairman ka Khadi and Village Industries Commission (KVIC) jong ka Sorkar Jylla u la iathuh ba ka jingthmu pynbha ia ka surok na Umtyngngar shaduh Sohra ka dang haka lynti ban ïoh mang tyngka ban pyntrei.
Ia kane une u nongthawaiñ ka PDF na Sohra, u la iathuh haba kren ha ka jingialang plie ia u mawnongrim kum ka dak ban sdang trei pynbha bad siang rong noh ia ki surok shnong (3.357 KM ka lynter) ha Elaka Laitlyngkot ia kiba la mang tyngka kumba 2 klur 70 lak tyngka na ka State Plan myn ha ka Sngi Thohdieng.
Ha kaba ia dei bad katei ka surok na Umtyngngar sha Sohra u la ong, “Nga ïohi ha ki lad pathai khubor ba u MDC ka Sohra (Bah Titos W Chyne uba dei ruh u CEM ka KHADC) u la ong ba katei ka surok na Umtyngngar sha Sohra la dep ïoh mang tyngka hynrei kam long kumta bad ka file ka dang sahkut bad ngim pat ioh ia ka mang tyngka ban pyntrei".
Da kaba iathuh ba ia ka surok na Umtyngngar sha Sohra la siang rong pynbha naduh u 2012, u la ong, “Ïa kane nga la rah ha ka Ïing Dorbar Thawain ka Jylla bad nga la phah jingthoh sha u Myntri Rangbah halor ka jingdonkam ban pynbha noh ia kane ka surok.
Ngi la ia mir jingmut ban pynioh mang tyngka na ka Systematic Maintenance Programme bad pyrshang ban ïoh 12 klur tyngka ban pynbha ia kane ka surok".
U la ong ba ia mynta hi ka dang sahkut bad kam pat poi ka mang tyngka na ka tnad PWD (Roads) kaba mang ban pynbha ia ki surok khamtam kane ka surok kaba la ktah ia ka leit ka wan khamtam kiba wan jngohkai ia ka jingitynnad ka Sohra.
U la ong ba kum u nongmihkhmat um kwah ba ka ktien kan jam ia ka kam.
“Ngam ju kular shwa ka por bad ngan trei na ka bynta ka biang ka bit ki nongshong shnong", u la ong.
Ha kaba ia dei bad ki surok shnong ha Laitlyngkot da kaba ai khublei ia ki ophisar, ia u Myntri Rangbah bad Symbud Myntri Rangbah, u la ong, “Ngi donkam ka jingïatreilang ban kyntiew ia ka roi ka par ha ka Constituency bad kum ka Sorkar ngi shim kongsan ia ka koit ka khiah, ka pule puthi, ki surok bad ki lynti syngkien, ka um bam um dih bad kiwei kiwei pat".
Kiwei kiba la donlang ha kane jingïalang kaba la pynlong ha Ïing Dorbar Shnong ka Dong Nongthymmai-Lumthangding, Elaka Laitlyngkot ki kynthup ia u Bah David Pyngrope, Executive Engineer PWD (Roads), NH Shillong Bye-Pass Division, u Bah Allenson Shabong, Sordar, Bah R Majaw, Rangbah Shnong, Bah T Dkhar, Rangbah Shnong, ki riewrangbah lem kiwei pat.
U Ma Andrew Shullai, MDC jong ka Jowai Central ula pyllait paidbah iaka kali SUV thymmai kaba la tip kum ka Nissan Magnite ha showroom jong ka Orange Nissan, Jowai kaba don ha Loomsooiung Newhill, Jowai haka sngi Thohdieng.
Ha kane ka jingpyllait paidbah ia kane ka kali la iadonlang ruh u Phadar Hilarius Lamare, U Managing Director jong ka Orange Nissan u Bah Shemphang Lyngdoh, u General Manager ka Orange Nissan, Shillong Bah Kyrshan Khongwir nalor u Manager ka Jowai u ma Knowingly Litting bad kiba shah khot sngewbha bad kiwei kiwei.
U Ma Andrew Shullai haba kren ula ong “Kane ka kali Nissan Magnite ka khampher ban ia kiwei ki kali bad ka iahap bha bad ka juk kaba mynta namar ba la shna iaka ha kata ka dur kaba iadei bad ka juk mynta kaba u trai kali u sngewshngain haba pyndonkam bad niah ia kane ka kali.
" Ula kitbok kitrwiang ia ka Orange Nissan ba kan lah ban pyniaid iew bha ia kane ka kali bad khot wer iaki paidbah kiba kwah thied kali ban wan sha ka showroom kaba jan ha rilum Jaintia kaba don ha Jowai jong ka Nissan ban test ia kane ka kali.
U General Manager ka Orange Nissan u Bah Khongwir ula iathuh ba haduh mynta ki don haduh 128 ngut kiba la book iaka kali ha Jylla.
“Ka tarik ban book kaba la tip kum Special introductory ia kane ka kali ka long haduh 31 st Nohprah 2020 bad ka dor jong kane ka kali ka dei naduh ka model 1.0L B4D Petrol MT.XE kaba shongdor T.4.99 lak bad ka model 1.0L HRA0 Turbo Petrol MT.XV Premium ka long T.8.45 lak," la ong u bah Khongwir.
Kino kino kiba kwah ban thied ia kane ka kali ha jylla ki lah wad jingtip da kaba phone ha kine ki number 9089173893/9402546444.
Ka Dorbar Shnong Bakur, Amlarem Sub Division, West Jaintia Hills District kala pynbna ba kan pynlong ïaka jingpynkhuid shnong haka 12 tarik Nohprah naduh ka por 9.00 baje mynstep.
u Daniel Khongsit, waheh shnong Bakur ula kyntu ïa baroh ki dukan ban khang khyrdep, ki kali kamai ban sangeh kamai ha katei ka sngi tad ha duh bala dep ka jingpynkhuid shnong.
La kyntu ruh ïa baroh ki nongshim bynta ba kin deng ïaki mask bad pyndonkam sanitizer bad ban bud iaki kyndon bala bthah ka tnad koit ka khiah jong ka sorkar jylla.
Ka jingdheng kali haka surok bah National Highway 6, naduh na ka shnong Phramer kala ktah jur bha naka jingbun ki trok kiba ieng ha surok.
Kane ka jingdheng kali kala sdang naduh hynnin ka miet bad kala nang pynban mynta ka sngi naduh ka por 8 baje mynstep hadien ba iatur ki kali rit ban ia leit ia wan.
Ka khubor pulit ka iathuh ba kiba bun ki trok naduh ki trok dewbilat, dewiong, clinker bad kiwei kiwei ka dei na ka daw ba ki sangeh sha ki thain Phramer ter ter bad kane kala wanrah iaka jingsahkut kali namar ka jingpyrkhing iaka rukom iaid ki trok na sor Shillong ban kam iaka jingkieng Umiam.
Kumban shu pynkynmaw ba namar ka jingsynjor ka jingkieng Dwar Ksuid lyngba ka surok Shillong Bypass la pyniaid iaki trok na sor Shilong, hynrei ka don pat ka jingpyrkhing ha ka rukom kit mar ba ym bit ban kit palat iaka 40 MT namar bala rim ka jingkieng Umiam.
Ka bor synshar district kala pynjari da ka kyndon aiñ Section 144 jong ka CrPC ban khang pyrshah iaka jingkit mar haka jingkhia kaba palat iaka 40 MT.Kane kala ktah jur iaka iaid ka ieng ki trok khamtam ki trok kit dewbilat, clinker dewiong bad kiwei kiwei ki trok kit mar kiba Assam, Manipur, Mizoram bad Tripura.
Ka jingiakhih ‘black day’ jong ka North East Students’ Organization (NESO) mynta ka sngi ban pyrshah iaka jingpynlong aiñ iaka Citizenship (Amendment) Act, 2019 kala long kaba iaid beit iaid ryntih.
La sakhi ia kane ha Jowai ruh ha kaba la wah iaki banner ha kylleng ki jaka paidbah kynthup ha Deputy Commissioner, Jowai.
Kane ka jingwah banner ha Jowai la pynlong da ki dkhot jong ka Khasi Students’ Union (KSU).
La wah ia kine ki banner ha surok Iawmusiang, Kiang Nangbah College, Ladthadlaboh, Dc Ophis Jowai bad kiwei kiwei ki jaka paidbah.
Sha kiwei kiwei ki district ruh la sakhi ba ki sengbhalang kila shimbynta shitrhem ban wah ia ki banner ban pynpaw iaka jingpyrshah kaba jur iaka aiñ CAA.Ha Ri Bhoi la wah iaki banner ha shilynter ka surok bah ha Nongpoh.
Ka NESO kala pynlong ia kane ka black day ha kylleng ki jylla jong ka thain Shatei Lam Mihngi ban pyrshah iaka sorkar kmie kaba mynjur iaka CAA.U Chief Forest Officer (CFO), jong ka Jaintia Hills Autonomous District Council (JHADC) FW Blah, ula ong ba ki nongrep jong ka Mooshrot kim bit satia ban pynheh iaka jaka rep haka khlaw kaba iaknieh hapdeng ki nongshong shnong ka Saba bad ki nongrep na ka shnong Mooshrot tad haduh bala dep sorjamin biang iaka khlaw.
Ia kane la rai la rai haka jinghiar jurip jong u CFO sha Saba haka sngi Palei haka jingiadonlang u Dolloi ka Elaka Raliang u Ma Chawas Lyngdoh bad u Dolloi ka Elaka Shilliangmyntang u ma K Sariang kumjuh ki nongïalam shnong ka Saba bad ki nongrep ka Shnong Mooshrot.
Khnang ban wanrah noh ïaka jingïasuk bad jingïasngewthuh jingmut hapdeng ka Shnong Saba kaba hap hapoh ka Elaka Shiliangmyntang bad ki nongrep jong ka Shnong Mooshrot ba hap hapoh ka Elaka Raliang, ki ophisar jong ka Jaintia Hills Autonomous District Council (JHADC) kila hiar sha Saba ban pynbeit ia kane ka kam.
Ki nongrep jong ka Mooshrot ki kynnoh ba ka shnong Saba ka pynjot pynpra ïaki jaka rep jaka riang ba ki la rep bad na ka liang ka shnong Saba pat ka kynnoh ba ki nongrep jong ka Mooshrot ki rep khlem da ïoh jingbit na ka Shnong Saba ki iai pynheh iaka jaka rep da kaba khyllem iaki dieng ki siej.
Katkum ka jingïathuh jong ki nongrep ka Shnong Mooshrot la ong ba ka jingpynjot ïaki jaka rep ka la jia mynta la shi taïew bad la jan man ka sngi ki jaka rep jong ki kila shah pynjulor.
U CFO ula ong ba ka jingwan jong ki kadei ban pynïasuk ïaki arliang namar ba mih ka jingbym sngewthuh bad jingklumar ha kaba ïadei bad ki jaka rep.
Ula iathuh ba ia mynta shipor la bthah iaki nongrep na Mooshrot ban sangeh shuwa ban pynheh iaka jaka rep khnang ban pynsuk ïaki briew jong ophis ban sorjamin biang ïa kane ka khlaw bad katba ym pat dep ban ai iaka rai na kane ka ophis ki nongrep ka Mooshrot kim lah ban pynheh jaka rep ne pom dieng ha kane ka khlaw kaba don Saba.
Haba ïakren bad u Waheh Shnong barim ka Saba u Roming Suchiang ula ong, “Haka jingïaid lynti jong ngi kum ki nongshong shnong ngi lap ba ki nongrep jong ka Mooshrot ki wan rep jubor ha kane ka khlaw khlem ka jingioh jingbit na ka shnong Saba".
Ula ïathuh ba mynshwa ïaka shnong Saba la peit bad sumar da ka Mukroh bad da ka jingsngewthuh jingmut jong ki nongïalam shnong ka Mukroh bad u Dolloi ki la ailad ïaka shnong Saba ba kan synshar dalade ïa u pud u sam naduh u 2001.
“Ban pynskhem shuh shuh ïaki jaka jong ka Shnong, ki nongïalam Shnong jong ka Saba ki la leit ban ïakynduh bad ka District Council bad ha u 2013 ka District council ka la ai Registration Certificate ryngkat ka map iaka Saba.
Hynrei ki nongrep ka Mooshrot kila pynheh shuh shuh iaki jaka rep sha ka khlaw shnong jong ka Saba kaba ka bor shnong kala pyrshah jur.
Ki mar rep ba ki rep ki kynthup ia u sohniamtra, sohtrun, synsar bad kiwei kiwei," la iathuh ma Suchiang bad ula ong ba kane ka jaka rep ka dei ka hok nongkynti ka shnong Saba.
“Kane ka jingïa khajia kadei kaba la neh slem bha kaba la sdang naduh u snem 2014-15 ter ter bad bun na ki jaka rep kiba la rep da ki nongshong shnong jong ka Mooshrot kidei ki jaka rep ba la ïoh kynti naduh ki por mynbarim mymbajah", ïathuh u S.Tang nongrep Mooshrot.
Shuh shuh ula ïathuh mynshwa kam juh don kano kano ka jingpynthud pynwit haba rep ba riang hynrei tad hadien ba ka shnong Saba ka la ioh iaka registration Certificate ka la mih kane ka jingïa khajia jaka rep.
Baroh arliang mamla ki la kyntu ïaka District Council ba kan pynbeit kloi ïa kane ka kam khlem da ñiew shilliang ïano ïano khnang ba lait na kano kano ka jinghuri hura.
U Ibanjop Lamin ba ju khot ieid u Hep Lamin u lok jong ka kong Mimi Kyndiah kiba shong ba sah ha Riatsasim, Iawmusiang, Jowai ula khlad na kane ka pyrthei haka miet 10.12.2020.
Ka jingleit on tep ia u kan long haka 12.12.2020 haka por 1:00 pm ha u lum jingtep ka Balang Unitarian Jowai.
U Ma Sunday Morning Tariang, u wei na ki nongialehkai football barim ka Jylla, uba la ialam ruh iaka kynhun ialehkai football kum u captain un shah pynkup burom da ka Chief Ministers’ Sports Person of the Month Award.
Kane ka jingpynkup burom ia u ma Sunday da kane ka award kan long haka 11 tarik une u bnai ha State Convention Centre, Shillong.
U Ma Sunday nalor ka jingialehkai football, u dei ruh u nongialehkai Badminton, Table Tennis.
Ula bteng ban ialehkai haduh bala ula shongthait na ka kam shakri sorkar.
Ka jingjied ia u ma Sunday kalong halor ka jingjop jong u haka jingim ialehkai bad u dei ruh u nuksa ia kiwei ki nongialehkai haka Jylla bad ka District West Jaintia Hills.
Ka Khasi Students’ Union (KSU) Laskeiñ Circle kan pynkup burom da ka Maitshaphrang Academic Award iaki samla pule ba pass bha haki kyrdan bapher bapher.
Ka KSU kala pyntip ba ia kane ka jingpynkup burom kan pynlong haka 22/12/2020.
Kino kino ki samla pule kiba ioh 75% shaneng haka eksamin SSLC lane matrik, 70% haka HSSLC bad 60% haka Degree kin pynpoi iaki kot ki sla ha u education secretary KSU Laskein.
Ka KSU kala kyntu iaki samla pule ban pynpoi iaki mark sheet hashuwa 13 tarik u Nohprah (December) 2020 lane phone ha Education Secretary-7005248005.
Haka juh ka por k KSU kala kyntu iaki samla pule kiba la dep phah iaki  marksheet jong ki naka bynta u snem 2019 kin wan shim lang iaka khusnam jong ki haka 22 tarik Nohprah.
U Heimon Lathong (37 snem ka rta), u khun jong ka Ribha Lathong ba na ka shnong Saphai, West Jaintia Hills District ula khlad noh haka 09/12/2020.
U Heimon, u dei u mechanic shna kali uba don ka kharkhana shna kali ha Mihmyntdu.
Ka jingleit on tep ia u kan long haka 11/12/2020 haka por 12 mynsngi ha u lum jingtep ka Balang Presbyterian Kynhun Saphai Pohritiang.
Ki khynnah skul, ki riew paidbah kynthup iaki longkmie longkpa bad ka kynhun jong ka FKJGP Nongjngi Unit kila mih paidbah ban iaid paidbah ha Nongjngi bad rah iaki jingthoh pynrem ia u dolloi ka Nartiang, u Hepsing Dhar uba shah kynnoh ban lehbeijot ia kawei ka longkmie mynta ka sngi.
Ha kane ka jingiaid paidbah jong ki khynnah skul, ki paidbah bad ka FKJGP kila rah da ki jingthoh ban dawa naka aiñ ban ai ka jingbishar kaba hok iaka longkmie kaba shah lehbeijot bad ban kem mardor ia u Dolloi ka Nartiang.
Kumban shu pynkynmaw kawei ka longkmie haka 3 tarik une u bnai mudui da ka ejahar ha khmat ki Pulit Nartiang pyrshah ia u Dolloi Nartiang u Hepsing Dhar uba dei u kobiraij ula leh beijot iaka haka 30 tarik u Naiwieng haka por ba u wan ai ‘nasip’ iaka longiing jong ki.
U dolloi Nartiang, u Hepsing Dhar ula shah set phatok teng halor ka jingshah kynnoh ban leh beijot iaka longkmie kaba wan shim dawai na u na Mukhla ha u snem 2018.
Nalor kane kawei pat ka mukotduma ka dei halor ka jrong kti jong u ia kawei pat ka khynnah kaba ki Pulit jong ka Jowai PS kila pyngngat ia u haka POCSO Act.
Haduh bala thoh iaka khubor ki Pulit jong ka West Jaintia Hills kim pat ioh kem satia ia une u dolloi.
Ka kynhun jong ki Pulit Assam na Mokoilum kila wan ban pyndik biang iaki nongshong shnong ka Psiar bad kila pynsangeh iaka jingtei iaka skul Rashtriya Madhyamik Shiksha Abhiyan (RMSA), ka bei pisa da ka Ministry of Human Resource Development, Government of India naka bynta ban pynbha iaka skul haki kyrdan secondary haka sngi Balang.
Kane ka kynhun Pulit na Assam kaba ialam da u ophisar incharge ka Mokoilum kila pynsangeh iaka jingtei ia katei ka skul bad kila shim kyrteng ruh iaki nongshong shnong kiba ieng haka nongrim ban ong ba ka Psiar ka hap ha Meghalaya.
Ha kane ka jingwan pynsangeh ki pulit Assam la iadonlang naduh u waheh shnong ka Psiar u Menita Synnah, Roimon Biam, Sambha Biam secretary skim bylla 100 sngi bad kiwei kiwei ki riew rangbah ka shnong Psiar.
La iathuh ba ia kane ka skul, ka dei kaba dang shu sdang tei mynta shi bnai eiei bad la dep ban pynieng iaki katto katne ki post, hynrei ki pulit Assam na ka por sha ka por ki la wan swait bad mynta ka sngi kila pynsngeh noh syndon iaka jingtei ia kane ka skul.
U Ma Monbait Tyngkan 46 snem ka rta ba shong ba sah ha Iooksi ula khlad noh haka 9/12/2020.
U Ma Monbait, u dei u hymmen jong u Nehamayah Tyngkan.
U ma Monbait ula iehnoh shadien iaka kurim bad 4 ngut ki khun.
Ka jingleit on tep ia u kan long haka 10 tarik haka por 1 baje nohphaisngi ha u lum jingtep ka balang Presbyterian Iooksi.
Ka kynhun jong ki sengbhalang kaba kynthup iaka FKJGP, KSU, HNYF, JSU bad kiwei kiwei kila tyngshop bad byrthen ban pynjur iaka jingiakhih ban dawa pyntreikam iaka ILP haka sngi Balang ha Khliehriat.
Hashwa ka jingïalang paidbah kaba long ha u mot u Kiang Nangbah, Khliehriat ka la don ka jingïaid paidbah kaba sdang na madan phutbol jong ka skul Khliehriat HS School bad ïaid lyngba ïaka sor Khliehriat ryngkat ka jingrah ïa ki banner ki placard bad ka jingpyrta ‘No ILP No Rest’, ‘MDA down down, Modi down down’ bad dawa ruh ban pyndam iaka jingtreikam ka CAA ha Jylla.
Haba kren haka jingialang paidbah u Publicity Secretary KSU u Pynshaiborlang Rani ula ong “Ka jingdawa ia ka ILP kam dei ba dang kha thymmai hynrei ka la dei ka jingdawa kaba la shong la mih la kha naduh u snem 1985.
" “Naduh une u snem kane ka juh ka jingdawa ka dang ïai neh sah na kane ka Jylla bad ha kane ka kynti ka sorkar India kadei ban sngap ïa kane ka jingud jingnam jong ki paidbah kane ka Jylla baroh kawei namar ngi khlem dawa ïaka Inner Law Permit ngi dawa iaka Inner Line Permit bad ka sorkar kadei ban sngewthuh iaka hok nongkynti jong ngi," la ong u Pynshaiborlang Ula ong haka por ka jingsynshar ki phareng iaka India baroh kawei la pyntreikam ia kata ka inner line permit kaba ngi tip kum ka Bengal Eastern Frontier Regulation Act 1873 bad ka jingthmu jong kane ka ka long ban ai ka jingiada kaba kyrpang na ka bynta ki paid riewlum haka Jylla baroh kawei, hynrei kaba sngew lyngngoh ka long ka sorkar ka dang iai kuman shi kuman bad mynta ka shong ha ka ksangti jong ka jaidbynriew kumno ban rai kumno ban leh nangne sha khmat.
“Ha u 2019 dei lyngba ka jingpynbor jong ki sengbhalang la pynlong iaka sorkar bad iaki MLA ban khot kyrkieh iaka dorbar hynrei mynta ka kynti ruh ka la dei biang ka por ba ngin leit shaw iaki MLA ban pynbuk noh iaki da ka traiñ ba kin leit shapoh nongbah Delhi ban pynlong ka jingiakhih bad ban pynkonguh iaka sorkar MDA ban ai noh iaka ILP hapoh ka Jylla.
Ka sorkar pdeng ka lah ban ai ILP ia ka Jylla Manipur balei kam lah ban ai ia ka Jylla Meghalaya “Imat ba dang khlain ki lehnoh ha Manipur kumta ka Sorkar Kmie ka tieng bad pynsted noh ia ka jingai ILP ha Manipur," ula ong u Pynshaiborlang bad ula dawa na ka sorkar ban pyntreikam mardor iaka ILP haka jylla ban tehsong bad iada iaka jaidbynriew.
Kiwei kiba la ai jingkren ki long u President Synjuk Ki Waheh Shnong East Jaiñtia Hills District u Bah Satly S.Ryngkhlem, Publicity Secretary JSU Khliehriat Circle Edmund Sumer, u President HNYF Eastern Region Lamsuk Lyngstang ha ka juh ka por uba dei ruh u Waheh Shnong jong ka Narwan, Organising Secretary KSU Jaintia Hills District Unit Lenigard Tariang, President FKJGP East Jaintia Hills District Unit Meral Suting bad ïaka jingialang la pyniaid da u SS.Niangti President KSU Khliehriat Circle.
Baroh ki nongkren ki la pynrem ia ka Sorkar Kmie kaba ym shym la pyntreikam ia ka Inner Line Permit ha ka Jylla Meghalaya bad pynrem ruh ia ka Sorkar Meghalaya Democratic Alliance kiba ym shym la shimkhia ban leit dawa na ka Sorkar Kmie ban dawa pyntreikam Inner Line Permit.
Shuh shuh ki nongkren ki la byrngem ba lada ka Sorkar ka shim por palat ban pyntreikam ia ka Inner Line Permit ha Meghalaya kam pher wat lada kan poi haduh uno uno u pud ruh kin pynkhlaiñ ïaka jingïakhih.
Shuwa ban pynwai ïa ka jingïalang, ki la thang ïa ki dur tyngshop ba thoh NDA bad CAA.Kane ka jingiaid paidbah ka long kaba iaid beit iaid ryntih bad kam don kano kano ka jingjia bad la sakhi ruh iaka jingpahara jur jong ki pulit ha sor Khliehriat.
Hadien ba u la ioh ia ka jingujor na ki riewrangbah ba ka jingpyntrei ia ka surok PMGSY ha ka shnong Umphyrnai ka ban pyniasoh sha ka shnong Jyntah, kam da long kaba janai, u Bah Lambor Malngiang, MLA/MDC ka Nongkrem, uba dei ruh u Chairman ka State Planning Board ka Sorkar Jylla haka sngi  ba Ar u la hiar dalade ban jurip ia ka jingpyntrei ia kane ka surok.
Kane ka surok PMGSY kaba pyntrei ha Umphyrnai ka don 4.552 KM ka jingjngai ha ka jinglut ba la mang T.2 klur tam bad la khmih lynti ba shen ia kane ka surok yn sa lah ban pyndep noh kloi.
Ha kane ka jingjurip u MLA ia kane ka surok PMGSY la ia synran lang ruh da u Rangbah Shnong, Bah John Kharkongngor lem bad ki dkhot jong ka Executive Committee ka Dorbar Shnong Umphyrnai.
Naduh ba wan ka jingkhang dam ym shym la lah shuh ban bteng ia ka jingtrei bad mynta la sdang biang ia kane ka surok bad ka long shisha ka jingkyrkhu ia ki paidbah.
Hynrei hadien ka jingkhang dam ka surok kala jot ka la pra bad dap tang da ka pum pum suda.
Hadien ba la iaid shakhmat ia ka jingtrei na ka liang jong ki bor shnong kila pyntip sha u ba ka rukom trei kam da ibiang bad ynda u MLA u la wan hi ban jurip la sakhi ia ka jingdonkam ban maramot biang ia ka surok ba la dep siang rong.
“Nga la bthah ia ki nongtrei ban siang biang sa shisien ba kan ia wan dur lang kumjuh bad bun ki projek ha shnong Umphyrnai kiba bun kila jan dep lut bad ki kam ba dang sah ka long stang kumba shi kilometer" ong u Bah Lambor.
“Nga kwah ban pyntikna ba ki surok kiba dang sah hapoh ka shnong hi baroh kawei ba ngin ialeh ban pyndep kloi ia ki bad ruh ban ioh siang rong ia ka lynti ban leit sha ïing Dorbar bad ruh ban pyntikna ba ha ka shnong Umphyrnai baroh ki surok yn siang noh da ka rong" u la ong.
Na ka liang u Rangbah Shnong u la ong ba kane ka dei ka sien ba nyngkong ba yn iohi ia ka rong um ba kin siang rong.
“Ngi la ia peit lang na ka bynta ka jingiaid beit jong ka kam bad sngewburom ia u MLA bad ia ki Engineer halor ka jingioh ia kane ka surok bad ka shnong kan ia trei lang ryngkat ryngkat bad ruh ban ia bud dien lang na ka bynta ka jingmyntoi jong ka shnong hi baroh kawei," ula ong u Rangbah Shnong.
U Deputy Commissioner, Supply jong ka West Jaintia Hills u la pynbna paidbah ba la pyllait ia u khaw AAY, NFSA (PHH) bad Non- NFSA na ka bynta u bnai December, 2020.
Nalor u khaw la pyllait ruh ia u shana AAY & PHH hapoh ka PMGKAY na ka bynta u bnai November, 2020 sha baroh ki Wholesaler naka bynta ban pynpoi sha ki FPS centre naduh 4 th December- 11 th December, 2020.
Ka Hill Farmers’ Union (HFU) West Jaintia Hills Unit haka 4 tarik kala rakhe pyndon burom iaka sngi kyrpang ki nongrep kaba tip kum ka 1st Farmer’s Day ha Community Hall Ummulong West Jaintia Hills.
Ha kane ka sngi kyrpang ki nongrep la wan ban ïa shim bynta da ki nongïalam jong ka HFU na ki Unit bapher bapher ki ba don hapoh ka Thadlaskeiñ Block, ka Laskeiñ Block bad ki officer sorkar naka tnad Agriculture, Horticulture bad Meghalaya Basin Development Authority West Jaintia Hills.
Ïaka jingialang la pynïaid da u Mutshwa Thabah President HFU bad la ïoh ki kyntien pdiang sngewbha na u Fourly Dhar Vice-President.
La ïoh ruh ki jingkren na u Marbiang Phyllei Adviser HFU Jaintia Hills uba la batai shaphang ka jingïaid lynti jong ka seng ha Jaintia Hills bad ki jingeh ba ki nongrep ki ïakynduh.
Ki ophisar sorkar kynthup ïa u Sywel Lyngdoh District Project Manager MBDA West Jaintia Hills, u M Lamare Assistant District Agriculture Officer bad u Bah C Najiar Assistant District Horticulture Officer ki la batai pynshai halor ki lad jingïarap ïaki nongrep bad kumno ban kyntiew ïa ka rep ka riang bad kiwei de ki kam ba ïadei bad ki nongrep.
Ha katei ka sngi la pynskem ïaki 10 tylli ki Unit thymmai jong ka seng ki ba hap hapoh ka Thadlaskeiñ block bad ruh la sam ïa ki khusnam sha ki nongrep ki ba trei shitom bad ki ba ïaid bha shakhmat wat hapdeng ka jingpynthud jong ka khlam Covid-19.
La ïoh ruh ka jingkren ai mynsien na ka Kong Trinity Sayoo ka nongrep ba la ïaid bha shakhmat khamtam ha ka kam rep synrai ha ka thain Laskeiñ Block.
Ha ka bynta ba ar jong katei ka sngi, ka la don ka jingïalang phylliew jingmut hapdeng ki nongïalam jong ki nongrep na ki Unit bapher bapher bad la ïatai halor kiba bun ki phang ki ba ktah ïaki nongrep naduh ka dor ka mur, ki ïew ki hat, ka jingshah khñiot beit ha ki nongkhaïi, ka jingshah pynjot ha ka mariang, ki sboh, ki symbai bad kiwei kiwei de.
Ka HFU ka la shim ruh ïaka sienjam ban dawa naka sorkar lyngba ka tnat ba dei peit ïaki ïew ki hat jong ka Jaintia Hills Autonomous Dictrict Council Jowai ban khang bad ban pynduh noh ïaka jingah kilo ïa baroh ki mar rep ba die ha ki ïew ki hat hapoh ka District.
Ka jingiakhih ban dawa pyntreikam iaka Inner Line Permit (ILP) haka jylla kan bteng da kaba jai jai namar ka jingsar ka khlam COVID-19 ong u Lambokstar Marngar, president jong ka Khasi Students’ Union (KSU).
U Lambokstar Marngar ula ong ia kane haba kren haka jingialang pynskhem iaki unit bad ki dkhot kiba thymmai jong ka KSU Khliehriat Circle, kiba kynthup iaka KSU San Shnong Unit, Ladrymbai Unit bad Khliehriat Town Unit haka jingialang kaba long ha madan Teilang Phawa Stadium, Dkhiah haka sngi Saitjain ka taiew kaba la dep.
Ula ong ki samla ka jaitbynriew ki la tyrha bad dukha mynsiem namar ka jingthombor jubor jong ka sorkar Jylla ha kaba bun ki samla ki la rung along haba ki pyrshang ban kren ïaka hok bad ka jingshisha na ka bynta ban ïada ïaka jaitbynriew bad haduh mynta ki dang rynjaiñ ki case ba ki kit na ka bynta ka dawbah dawsan jong ka ri bad ka jaitbynriew baroh kawei.
“Kane ka skul bah jong ka sorkar nangne shakhmat kan nang pynrhem ïaka mynsiem ïeid ri ka jong phi ki samla bad ngam juh ong ba kadei ka ïing Byndi ne Phatok hynrei kadei ka skul bah jong ka sorkar na bynta kito ki samla kiba shlur kiba la aiti bad len lade na ka bynta ka dawbah jong ri bad ka jaitbynriew", ong u Lambokstar.
Ha kaba ïadei bad ka jingong jong ki nongwei ba ka KSU kadei ka seng lehnoh ula ong “Ngim dei ki lehnoh ngim dei ki sengkieng atiar hynrei ngi long ki lehnoh halor ka sur ki nongrim ka jingshisha kiba don ïa ka mynsiem ïaleh ka bym tieng bym smiej bad ki bym ju pyndem lano lano ruh bad ka atiar ba ngi kieng kadei la snam bad ka jingim kaba tang shisien".
Ha kaba ïadei bad ka jingdawa ban pyntreikam ïaka ILP hapoh ka Jylla ula ong wat hapdeng kane ka jinglong jingman jong kane ka pyrthei na kadaw ka khlam COVID 19 ka KSU kan ïai pyrshang ban bteng ïaka jingïakhih ba jai jai nangne shakhmat ter ter tad haduh bala urlong ka jingdawa ILP.Ula pynbna ba ka jingïakhih halor ki mat jingdawa khamtam ban pyntreikam ïaka ILP hapoh ka Jylla bad ban pynrung ïaka ktien Khasi haka khyrnit kaba phra jong ka riti synshar ka ri bad ka jingpynbeit ïa u pud u sam hapdeng ka Jylla Meghalaya bad Assam kan ïai bteng ha man ki District bad ha East Jaiñtia Hills kan long haka 9 tarik ha Khliehriat bad ha West Jaiñtia Hills kan long haka 16 tarik mynta u bnai.
Utei u nongïalam ula kyntu ïaki dkhot ba thymmai jong ka KSU Khliehriat ba kin shim ïaka lyngkor kum ki nongïalam ban bah na ka bynta ban ïada ïaka ri bad ka jaitbynriew bad ki dei ruh ban pynkhreh la ka long ha kano kano ka bynta jong ka jingïaleh bad khatduh ula kyntu ba kim dei ban klet ïaki saw tylli ki mat treikam jong ka seng kita ki long ka jingsngewrit, jingkitkhlieh, ka jingtreihok bad ka jinglenlade.
Ha katei ka sngi la don 137 ngut ki samla kiba shah pynbam smai haka jingïalang la pynïaid da u Steamly Ñiangti President KSU Khliehriat.
Nalor u President ka KSU, la ïoh ruh ki kyntien pdiang burom na u C Suja General Secretary KSU Khliehriat, na u Leningard Tariang Orgainising Secretary KSU JHDU, na u Jesper Bareh Secretary Synjuk Waheh Shnong East Jaintia Hills, u Sonstar Nongkhlaw Assistant Finance Secretary KSU sengkmie bad na u SS Ryngkhlem President Synjuk Waheh Shnong East Jaintia Hills.
Ka Seiñ Kynjei kawei na ki seng treimon sngewbha jong ki katto katne ki samla na Jowai kila wer iaki paidbah ban shangkai pyngngad bad bam khana ban pynneh pynsah iaka jingkhuid ka sawdong sawkun ka Syntu Ksiar.
Haka sngi U Blei Ka Seiñ Kynjei ka la pynlong ïaka jingpynkhuid ïaka Syntu Ksiar ryngkat ka jingïatreilang bad ka Dorbar Shnong Panaliar Jowai halor ka phang “Nature take care of us, lets return the favor".
Hashwa ban sdang ïaka jingpynkhuid ka la don ka jingïalang lyngkot ba la pynïaid da u Arwanki Laloo Secretary Seiñkynjei bad ki kyntien lyngkot na u Kaida Thma dkhot Seiñkynjei kumjuh na u Waheh Shnong Panaliar u Riquoma Rq Laloo.
Baroh ki nongkren ki la kyntu ïaki paidbah khamtam ki nongïaid kai pyngngad bad nongwan bam khana ha kane ka jaka ban ïatreilang ban pynkhuid ia kane ka jaka, khnang ban neh ka jingitynnad ka jong ka.
Na ka liang ka Seiñ Kynjei ka la ai khublei ïaka Shnong Panaliar kaba la ïatreilang kumjuh ki riew shimet kiba la iadon bynta ban pynkhuid.
Ka Lumpyngngad Sports Club ka la pynkut noh ia ka Inter Group Football Tournament 2020 haka sngi Saitjain ka taiew bala dep.
Ha kane ka jingiakhun phainal ka long hapdeng ka Group A pyrshah ia ka Group D  haka madan ialehkai ka shnong Lumpyngngad bad iaka nam lahduh la rah da ka Group D da shikol lyngba ka kol kaba la thep Fernando Pohkyrnu.
U General Secretary Jaintia Students’ Union (JSU) Central Body u Treiborlang R Suchen u la sakhi ia kane ka jingiakhun kum u kongsan haka jingiadonlang General secretary ka War Jaintia circle u Kerrydiam Lamin kum u symbud kongsan.
La iadonlang u Waheh chnong Lumpyngngad u Ma Sukmon Swer bad u Sports secretary ka club u Bah Royalty Rymbai.
Ha kane ka jingiakhun la sam ruh iaki khusnam nam Top scorer kaba la ioh da u Sevarious Rymbai, ia ka nam Best defender la rah da u Rymphang Pohkyrnu bad ia ka nam best Goalkeeper la rah da u Dibormi Amrynsong bad ka khusnam kyrpang sha u Ebenezer Pohshna kum rangialehkai ba khynnah tam.
U Treiborlang R Suchen haba kren ula kyntu kympham iaki rangialeh kai ba kin iaineh ban iai ieid ia ka jinglehkai phutbol bad kin nang kilan shuh shuh ban nangkiew shakhmat namar ka thaiñ War Jaintia ka la sei bun ki player kum u Phrangki Buam u ba lah poi sha duh ka lympung ISL ka lympung ialehkai baheh duh ha ka ri India.
U kongsan u lah kyntu ia ka Lumpynngad Sports Club ba ka dei ban pynlong man ka aiom ia kum kane lympung jingialehkai khnang ba ki kynnah samla ka shnong kin nang ioh ban pyntbit shuh shuh bad kin lait na ki jingdih ba sniew kaba lah ban pynjot ia ka imlang ka sahlang bad ban ioh ka met kaba koit kaba khiah.
Ka Federation of Khasi Jaintia and Garo People (FKJGP), Nartiang Area Unit kala pynrem jur ia u Dolloi ka Nartiang uba shah kynnoh lehbeijot ha kawei ka longkmie na kawei ka shnong kaba hap ha Nartiang Police Station.
Na kaliang ka FKGJP lyngba u kyrwoh u Pynshngain Nongjied, Information Secretary ula kyntu iaka bor jong ka aiñ ban kem mardor ia u ne u dolloi Hepsing Dhar , uba la iap ka jingtip lem bad lehbein iaki kynthei khynnah da kaba leh ia kane ka kam poh jait poh rati kiba ktah iaka jaidbynriew bad ka imlang ka sahlang baroh kawei.
Une u dolloi ula shah kynnoh ba ula leh beijot ia kawei ka longkmie haka 30 tarik u bnai Naiwieng 2020.
Halor kane kiba haiing kila dep ujor ejahar ha Nartiang Police Station.
Kumban shu pynkynmaw une u dolloi Nartiang ula shah set phatok teng halor ka jingshah kynnoh ban leh beijot iaka longkmie kaba wan shim dawai na u na Mukhla ha u snem 2018.
Nalor kane kawei pat ka mukotduma ka dei halor ka jrong kti jong u ia kawei pat ka khynnah kaba ki Pulit jong ka Jowai PS kila pyngngat ia u haka POCSO Act.
U Dolloi jong ka Nartiang u Hepsing Dhar ula shah kynnoh ba ula lehbeijot ia kawei ka longkmie ha kawei ka shnong kaba hap ha Nartiang Police Station, West Jaintia Hills District.
Kane longkmie kaba shah lehbeijot kala kynnoh ba u Dolloi Nartiang, u Hepsing Dhar, uba dei u kobiraij ne u nongai dawai ula leh ia kane ka kam sang haka iing jong ka meiheh jong ka.
Kane ka jingjia kala jia haka 30 tarik u bnai Naiwieng 2020 haka por 3 baje nohphaisngi.
La kynnoh ba une u dolloi ula wan ha katei ka longiing ban ai ‘nasib’ katkum ka jingngeit jong ki ban beh iaka sniew ka smeh naka iing ka sem jong ki, phewse ula shah kynnoh ba u leh pynban da katei ka kam sang pyrshah iaki kynthei ki khynnah.
“Shuwa ban leh ia kane ka kam ula khot ia ki shynrang jong katei ka longïing baroh ha katei ka iing, hadien pat iaki kynthei ban ai kata ka ‘nasib’.
Hynrei haba la poi ka pali jong nga ula shim por bha bad ula kren ki kyntien ki bym sngew tynnad bad ula phah law iaki jain ki sopti jong nga kiba nga la kyntait ban leh ia kaba u bthah," la ong ka longkmie.
“Une Hepsing Dhar ula ong ba ‘nasib’ jong nga ka kham eh bad ula ai ia nga ia ki kynja murit (pepper) hadien ba nga la bam ngam tip briew shuh.
Nga la mut ban pyrta jingiarap, u ryndang jong nga ula set, ki kti ki kjat jong nga ki la tlot bad une u Hepsing ula lehbeijot ia nga hapoh katei ka kamra," ong shuh shuh kane ka longkmie.
“Nga sngewthuh lut ia kaba u ktah iaka met jong nga, hynrei ngam lait kren bad ngam lah ban pynkhih iaki kti ki kjat jong nga," ong ka longkmie.
Halor kane ka kmie jong kane ka longkmie kila dep ujor ejahar ha khmat ki Pulit Nartiang haka 3 tarik une u bnai Nohprah 2020 U Superintendent of Police, West Jaintia Hills u Bikram D Marak ula iathuh ba kila ioh pdiang iaka ejahar bad ka jingtohkit kala iaid shakhmat.
Kumban shu pynkynmaw une u dolloi Nartiang ula shah set phatok teng halor ka jingshah kynnoh ban leh beijot iaka longkmie kaba wan shim dawai na u na Mukhla ha u snem 2018.
Nalor kane kawei pat ka mukotduma ka dei halor ka jrong kti jong u ia kawei pat ka khynnah kaba ki Pulit jong ka Jowai PS kila pyngngat ia u haka POCSO Act.
Ka 6th MLP Battalion hapoh ka jingialam khmat u Bah Lakador Syiem, Commandant kum shi bynta jong ka thong “Reaching Out-Beyond the Call of Duty" ka prokram ban iarap ia ki ba duk ba suk haka imlang ka sahlang kala sam blanket sa haka shnong Umran Dairy, Ri Bhoi District haka sngi Thohdieng.
Kane ka jingsam blanket ka 6th MLP Bn ka dei ka sngi kaba saw kaba la sdang naduh 1 tarik une u bnai Nohprah.
Ka Dorbar Shnong hapoh ka jingialam u Ranghah Shnong Bah Lambor Mukhim Bina ha ryngkat u secretary shnong bad ki dkhot Dorbar Shnong kila snohktilang bad shim bynta shitrhem ha kane ka jingai sngewbha da ki blanket sha ki paidbah.
Ka Bor shnong kaba la ioh mynsiem da ka jingsynniang jong ka 6th MLP BN ha ki lai tylli ki shnong, kala sam nakaliang jong ka ruh sha ki nongshong shnong.
Ka 6th MLP BN kala sam 50 tylli sha ki rangbah bad 100 tylli la sam da ka shnong sha ki longkmie jong ka shnong Umran Dairy.
Ha kane ka jingsam blanket uwei u khynnah rit uba la tip kyrteng kum Alden Kurbah kum ka dak ban burom iaki pulit ula phong da ki sopti pulit jong u hi.
Shuh shuh kum ka dak ban ai burom iaki briew kiba mih hakhmat ban iakhun iaka khlam COVID-19 hapoh shnong, la pynkup burom ia ki 5 ngut kiba trei kum ki  Anganwadi bad Asha bad la ai sngewbha ruh iaki da ki blanket.
Namar baka shnong Umran Dairy kalong kaba heh kaba don 3 tylli ki kyntoit/dong kiba la kot kumba 400 iing, ki Pulit 6th MLP BN kila aiti sa 20 tylli ki blanket sha u Rangbah Shnong ban sam sha kino kino kiba donkam ia kine blanket.
La ioh ka jingkren lyngkot na u Rangbah Shnong bad Secretary, katba na kaliang ki 6th MLP BN la kren da u Bah R Rapsang Head Assistant jong ka ophis u Commandant 6 MLP BN.U Ma Lahkmen Rymbui, Myntri ka tnad pule puthi jong ka sorkar Jylla haka sngi Thohdieng ula buh ia u maw nongrim ban tei iaka building kaba thymmai naka bynta ka Science Block jong ka Sohkha Government Higher Secondary School, Amlarem Sub Division, West Jaintia Hills District.
Ha kane ka jingbuh mawnongrim u Ma Lahkmen uba long ruh u MLA ka thain la iadonlang u Bah DP Wahlang IAS, Principal Secretary Education, SDO Amlarem Civil Sub division ka kong JU Kharpuri nalor ki bor pyniaid ka skul bad kiwei kiwei.
U Ma Lahkmen haba kren ula ong ba ka sorkar kala tei iaki iingskul ha kylleng ki jaka ban pynbha iaka pule ka puthi haka jylla.
“Ban pynsuk shuh shuh iaki khynnah skul ban iakhun eksamin na Sohkha bad ki shnong ba marjan ha snem 2022 ka Sohkha yn pynlong iaka kum ka MBOSE Examination Centre," la ong u ma Lahkmen.
Shuh shuh ha kane ka juh ka sngi ka All Sohkha Development Committee kala pynkup burom iaki 32 ngut ki khynnah kiba pass bha ha ki eksamin bapher bapher.
Ka Kong S.Bareh, Incharge Principal Sohkha Govt.
Higher Secondary School, Sohkha kala iathuh iaka jingjop jong ka skul Sohkha Govt HSS haka SSLC bad HSSLC Examination 2020 kaba pyniaid da ka  MBOSE.“Haka SSLC Examination ki khynnah ba pass ki long 91.33%, ha ka HSSLC Arts 100% bad haka HSSLC Science 60%.
Haka SSLC Examination u Lakhon Larry Brown Khonglah ula wan haka kyrdan kaba 9 haka First Twenty," la ong ka Kong Bareh.
Ka Khasi Students’ Union (KSU) Shangpung Unit kala pynbna ban kan pynkup burom iaki khynnah kiba pass bha da ka Maitshaphrang Award 2020 ha Shangpung Pohshnong Auditorium Hall ha ka 19/12/2020.
Kane ka jingpynkup burom ka KSU Shangpung Unit ka long iaki khynnah ba pass matrik kiba ioh marks 70 percent shaneng, HSSLC 60 percent shaneng bad ki degree 50 percent shaneng.
Kiba pass ha kiwei kiwei pat ki kyrdan kila lah ban pyntip sha ki nongialam ka KSU Shangpung.
Kane ka jingpynkup burom kalong kum ki shi bynta ban ai mynsiem, ban kyntiew bad ban ithuh ia ki samla pule kiba lah pass bha ia ki eksamin jong ka academic session 2019-2020.
Ka KSU Shangpung kala kyntu iaki samla ban pynpoi ia ki marksheet shuwa ka 11 tarik une u bnai lane phone ha u education secretary Tennyson Suchiang-7085851772.
U Ma Johnwyne Lyngdoh uba trei kum u SSR jong ka tnad Revenue ha JHADC ula khlad noh kyndit haka 3 tarik une u bnai.
U Ma Johnwyne Lyngdoh u bat ruh u General Secretary, Jaintia Hills Autonomous District Council Staff Association (JHADCSA).
Ki nongtrei jong ka JHADC lyngba u kyrwoh ba la phah da u President JHADCSA U Ma Johnson Pohrmen ka la pynpaw ka jingsngewsih kaba jur halor ka jingkhlad kyndit U Ma Johnwyne Lyngdoh.
Ki Staff jong ka Council ki pynpaw ïaka jingsngew duh nong kaba khraw halor ka jingkhlad Johnwyne Lyngdoh namar u long uwei na ki rishot kum u nongialam jong ka JHADCSA.Ka JHADCSA kala pynpaw ba kan ïai pyrto ïa ki kam ba bha bad ki jingnoh synñiang jong u Johnwyne sha ka JHADCSA bad ki nongtrei ka konsil.
Ki Staff ka Council ki la phah ka jingsngewlem sha ka ïing ka sem ka jong u Johnwyne Lyngdoh bad kan buh haka jingduwai ba U Blei nongbuh nongthaw un pyntngen iaka iing ka sem jong ki ha kum kane ka por ba wan kah dum u lyoh.
Ka jingleit on tep ïa i kan long haka 5 tarik mynta u bnai haka por 1.00 baje nohphai sngi ha u Lumjingtep ka Balang Katholik Mowkyndeng Madankynsaw.
Ka Kong Isawanda Laloo, IAS, Deputy Commissioner, East Khasi Hills kala plie paidbah ia ar tylli ki projek – ka jaka pynlang um ba la pyntrei da Pdengshnong VEC bad ka kpep thang metiap briew da ka Pynshongkhla VEC- ha ka Shnong Umphrup, Khyrim Syiemship haka sngi Thohdieng.
Ha kane ka sngi la sakhi lang ia ka jingplie ia kine ki ar tylli ki projek da u Paiem Dr Balajiedsing Syiem, Syiem ka Hima Khyrim, u Bah Ronnie Wahlang, BDO ka Mawryngkneng C&RD Block, ki nongialam na kitei ki ar tylli ki VEC, ki nongialam shnong bad ki nongtrei bylla na katei ka skhim ryngkat ki nongshong shnong.
Ka Kong Isawanda Laloo kala ai jingīaroh ia ka Dorbar Shnong Umphrup bad kumjuh ia ka Mawryngkneng C&RD Block.
“Ki kam ki pyni ia ka jinglah bad jingïatreilang ban saindur thymmai ia ka jaitbynriew bad ia ka imlang ka sahlang lyngba ki projek na kane ka skhim," la ong ka Kong Isawanda.
Ka Kong Laloo, haba plie ia ka jaka pynlang um ka la ai ka jingiaroh shikatdei eh ia ka Pdengshong VEC kaba ym tang ba ka la lah ban pyntrei ia ka skhim pynlang um ha ka rukom kaba dei, ka la ong, “Ki don ka jingiohi jngai bad jingkitkhlieh na ka bynta ka pateng ka ban wan".
Haba plie ia ka kpep thang metiap briew- kaba nyngkong eh ha Rilum Khasi bad Jaintia ban pyntreikam lyngba ka skhim MGNREGS- ba la pyntrei da ka Pynshongkhla VEC, ka DC ka la pynpaw ia ka jinglyngngoh ba ka VEC kaba don tang 72 tylli ki Job Card ki la lah bam saindur bad shna ia kane ka kpep.
Ka la pynpaw ruh ka jingkmen kaba khraw ba ka VEC ka la shna ia katei ka kpep kaba la pynwandur itynnad bad ia kaba yn aiti ha ka shnong ba kan pyniaid ia ka.
“Kaba kham sngewtynnad shuh ka long ba ia kane ka kpep yn pyndonkam da baroh ki nongshong shnong khlem Kheiñ ia ka jingngeit kaba ki don", ka la ong.
Na ka liang u Bah Ronnie Wahlang u la pynpaw ia ka jingsngew sarong ia ka shnong Umphrup kaba la lam khmat ia ka Ri Khasi Jaintia baroh kawei ha kaba ka VEC Pynshongkhla ka la shim ia ka sienjam ban tei da ka kpep naka bynta ban pyndonkam da ka Shnong.
“Ha kane ka juk ha kaba ki jaka ki la nang duna bad khapngiah, ka jingleh jong ka Pynshongkhla VEC ka long ka nuksa kaba khraw ia kiwei pat", u la ong bad bynrap, " Ka shnong Umphrup ka long ka shnong kaba iohi jngai ha kaba ki nongkitkam ki don ka jingiatreilang ban wanrah ka roi ka par bad ka bha ka miat jong ki nongshong shnong".
Ha ka jingplie ia ki jaka pynlang um ha Pdengshnong, u BDO u la ai jingiaroh ia ka VEC ba ka long kaba don ka jingkitkhlieh ia ka pateng ka ban wan da kaba hikai ban tyngkai bad sumar ia ka um bad tyllong um.
“Ka dei ka kamram jong uwei pa uwei ban ban tyngkai bad ban pyn neh pynsah ia ki tyllong um kiba don ha ki shnong bapher bapher ka Ri Khasi," la ong u BDO.U Paiem Balajied Syiem da kaba ai ki kyntien kyrkhu kyrdoh ia ki khun ka Hima, u la ai jingiaroh ia ka Mawryngkneng C&RD Block bad ki VEC hapoh ka shnong Umphrup.
“Ka long ka jingkmen ban ïohi ba ki shnong ki thaw bad ki khun ki hajar ki la nang kiew ha ka kam ka jam ban saindur ia ka imlang sahlang da ka jingïatreilang", la ong u Paiem.
Ban pynshongkun shuh shuh ia kane ka sngi ban sah kynmaw ha kine ar tylli ki shnong, la sakhi ia ka jingrwai na ki rangbah jong ka Shnong Umphrup kiba la rwai shem mynsiem ha kaba iadei bad ka umbam umdih.
Ki samla na Pynshongkhla ki la pynpaw ka jingpynneh ia ka riti dustur da kaba pyni ia ka shad mastieh kaba ju don naduh u mynbarim.
Kiba haiing hasem jong I Kong Lemtina Pyrbot kaba shong ba sah ha Lama Villa, Shillong kila pyntip ba ila khlad noh na kane ka pyrthei haka 03.12.2020 ha Super Care Hospital Shillong.
I Kong Lemtina iba la kot 78 snem ka rta I dei I kmie jong u Rishottre Pyrbot, ka Lornawaka Pyrbot, ka Rafima Pyrbot bad u Sauniwan Pyrbot.
Iaka lehniam kaba khatduh yn pyndep ka Lumjingthang, Jaiaw ha ka 5 tarik une u bnai haka 10:30 Am.
Haka jingthwet kaba jur iaki nongshalan beaiñ iaki tiar pynbthei, ki Pulit jong ka East Jaintia Hills District kila ioh kurup haduh 1525 KG ki tiar pynbthei bad kem haduh 6 ngut ki briew.
Ki Pulit kiba la pynlong ka jingthwet ia ki runar kiba shalan beaiñ iaki tiar pynbthei haka 2 tarik une u bnai haka por 7 baje mynmiet hadien bala ioh jingtip ba thikna ba don ka kali bolero kaba don u registration number Assam ka kit tiar pynbthei na Sookilo sha Kongong, East Jaintia Hills.
Mar mar ki pulit kila pyntip sha ki para pulit bad la pakhang lynti ia kane ka kali ha Kongong kaba hap ha Lad Rymbai OP.Haba ki pulit kila khynra ia kane ka kali la lap 10 synduk ki tiar pynbthei ba kynthup iaki bakhor dynamite (gelatin sticks) 2000 tylli bad 1000 tylli ki tikli (detonator) kiba khia haduh 250 Kilo.
Ka kynhun Pulit kaba kynthup ia u DSP (HQ), DSP (crime) bad kiwei kiwei ki pulit ophisar kila kem ia ki ar ngut kiba don haka kali bad da ka jingphla jong kine kiba shahkem, la iohkem sa saw ngut ki briew na Umpleng, Mokympad bad 5 Kilo kiba suba donkti ban shalan beaiñ ia kine ki tiar pynbthei sha kine arngut kiba shah kem haka bolero.
Kine kiba shah kem kila ialam ia ki pulit sha 5 Kilo kaba hap ha Khliehriat Police Station ka jaka ba buhrieh iaki tiar pynbthei kaba suba jur ba kane ka bolero ka kit ia kine ki mar na kane ka jaka.
Ki Pulit kila pynlong ka jingkhynra haka jingiadonlang ki nongsakhi ba laitluid bad kila ioh kurup sa 51 synduk ki tiar pynbthei kaba khia kumba 1275Kgs.
Kine ki kynthup iaki bakhor dynamite (Gelatine Sticks)- 10200 , 5000 tylli ki tikli (Live Denators) bad 8 Roll ki Cordtex (Fuse) kiba suba jur kiba dei ki juh ki tiar ba pynbthei ha 4 Kilo dangshen.
Ki Pulit jong ka East Jaintia Hills kila register case bad pyngngat hapoh ka kyndon Explosives Act bad kiwei kiwei ki aiñ bad ka jingtohkit kala iaid shakhmat ban wad bniah la ka don jingiadei ne em bad ka jingpynbthei kaba la jia dangshen ha 4 kilo namar ba ki tiar kiba pyndonkam la suba jur ba ki dei ki juh.
Kum shi bynta ka thong “Restart Meghalaya", ka song ïarap ba la tip kyrteng ïa ka kum “Covid Relief for Small Businesses", la sdang ban pyntreikam da ka sorkar jylla.
Kane ka song iarap lah ban ioh ïa ka ha ki ar bynta, ba nyngkong ka dei ïa kito ki nongshim ram na ki bank bad ïa kiwei pat ka dei naka bynta kiba thmu ban sdang ban shim ram nyngkong.
Naka bynta kiba dang thmu ban shim ram nyngkong: Kan don ka song ïarap kaba long ha ka dur jong ka grant kaba long haduh 20% naka bynta ka ram kaba long haduh T.50,000, kaba hap lyngba ka Mudra scheme.
Naka bynta kito pat kiba la shim ram lypa: Kan don ka grant kaban ai tang shisien kaba long haduh 10%  ïa uno uno u riew shimet uba la don lypa ka ram kaba u la shim ym duna ïa T.1,00,000 na kino kino ki bank kaba hap ha ka MSME ne Mudra Kiba kwah ban ïoh jingmyntoi na kane ka song iarap pisa ka sorkar jylla lah ban apply online ne da kaba logging into:  ne lah ruh ban ioh ïa ka jingtip ba kham bniah na ki common service centre.
Ka Society for Urban and Rural Empowerment (SURE) kala lah ban plie sa kawei pat ka dukan die jingbam tynrai ka ba ar ka ba la tip kum ka Meiramew Cafe lane Mother  Earth Cafe ha ka shnong Cham Cham, East jaintia Hills District.
Ia kane ka Meiramew Cafe la plie haka 30 tarik Naiwieng haka jingialang kaba iadonlang u waheh shnong Cham Cham ma Luh Dkhar bad ki nongtrei jong ka SURE, ki ASHA  bad ki to kiba iadonbynta ha ka ban pynbha pynmmiet ia ka dukan.
Ka jingplie ia kane ka  Meiramew cafe ka long  shibynta na kawei na ki project jong  ka “No one shall be left behind initiative" ha ryngkat ka jingiatreilang bad ka North East Slow Food  and Agro biodiversity  Society (NESFAS)   kaba  la bei jingiarap  da ka  Rural Electrification  Commission (REC).
Ka shnong   Cham Cham ka jngai kumba 33 Km na Jowai na Khleihriat pat kumba 24 km.
Kane ka thain don shibun ki  jaka jngoh kai kynthup ia ka Moopun waterfalls –Mutong  village, Rynji Falls, Sahksaw –Cham Cham, Latang falls –Lumchyrmit, Umbyrlein waterfalls –Rangad  village bad kiwei kiwei.
U Waheh Shnong ka shnong Chamcham Ma Luh Dkhar haba ai jingkren u iathuh ba kane ka dukan ka long ka ba la rim bha bad ka long ruh ka ba nyngkong eh ha shnong, u ai khublei  ruh ia ka SURE kaba la lah shisha ban pynurlong iaka jingthmu da kaba la lah ban plie ia kane  ka Mei Ramew Café.
Na ka liang ka shnong kala rai ban  sdang noh ban buh noh ia ki tiar tynrai kiba ki thain ki thaw ha kane ka dukan meiramew  khnang ba ki tourist kin dup tip kiei ki tiar ki  tar ba ki briew  ki pyndonkam ha ka rep ka riang sha kane ka thain.
Na ka liang ka kong Roly Phawa ka ba long ka trai jong ka dukan Mei-ramew café, kala ong ba kan treishitom ban pynbha pynmiat ia kane ka dukan bad kala pynpaw ka jingsngewuh iaka jinghikai kaba la ioh naka SURE bad NESFAS.Ka kong Pasqualina Lamare  kaba long kum ka associate jong ka  SURE ka ong ba kane  ka dei  sein ba ar  ba ki  la lah  ban plie ia ka Meiramew café.
Na ka liang SURE ka thong jong ka long ba kumno  ban pynneh pynsah  ia ka bam tynrai, rep tynrai  ki ba mynshwa longshwa ki hikai namar mynta pyrthei  bunsein  hi ki khynnah  mynta kim tip  shuh  ia ki  jing bam  tynrai.
“Lyngba  kane ka  Meiramew cafe  kan iarap ruh ia ka ioh  ka kot bad kumjuh ruh  ka ong  ba bun sein hi ki tourist ki  sngewtynnad  ban   bam  ia kine ki  jingbam  jong ngi," la ong ka Pasqualina bad kyntu ruh ia ka kong Roly ba in leh khuid  bha um tang mynta ka sngi   lane kat ba dang don ka project, hynrei man la ka sngi khnang ba ka jingmlien jong ka kan  iarap ban pynbha ia ki dukan jong ka.
U Deputy Commissioner (Supply), East Jaintia Hills District u pynbna paidbah ba la pyllait ia u Khaw bad Shana u bym donkam ban siew eiei naka skim PMGKAY na ka bynta u bnai November, 2020 ha East Jaintia Hills District, Khliehriat.
Ka rukom sam ia u Khaw ka long kumne,  ia u AAY yn sam 5 kg shi khlieh tang ia kito ki ba don ka Card Rashon AAY bad ia u PHH yn sam 5 kg shi khlieh tang ia kito ki ba don Card Rashon PHH.Ka jingsam ia u Shana ka long kumne, ia u AAY yn sam 1 kg shi card shi bnai tang ia kito kiba don ka Card Rashon AAY.Ia u PHH yn sam 1 kg shi card shi bnai tang ia kito kiba don ka Card Rashon PHH.Chief Minister Conrad K Sangma today inaugurated the first rural PRIME Hub at Songsak in East Garo Hills in presence of Advisor to Chief Minister Thomas A Sangma, Govt Chief Whip Marcuise Marak, Siju – Rongara MLA Rakkam Sangma and Rongjeng MLA  Jim Sangma.
Inaugurating the PRIME Hub at Fables Spark Hills, a skill training organization managed by Bakdil, a missionary social organization, Chief Minister Conrad K.Sangma said that PRIME Hub is an initiative of the government to ensure skill based learning to the youth of the State.
He informed that in the next few years 50 such PRIME Hubs will be launched across the State that would cater to the needs of skill based education.
The objective of Promotion and Incubation of Market Driven Enterprise or PRIME  is to make entrepreneurship a preferred career choice for the youth of the State through creation of a dynamic and collaborative ecosystem that enables easy availability of credit, relevant technology, skilling and mentoring support and access to high leverage markets.
Lauding the efforts of Bakdil for empowering SHGs and creating livelihood opportunities in over 2500 villages of Garo Hills, the Chief Minister expressed that a collaborative approach with social organization and government will go a long way in enhancing the livelihood and income generating activities for the people.
He expressed confidence that PRIME Hub under the able leadership of Fr.Sunny Mavelil will cater to the local youth of Garo Hills in skilling them and ensuring them access to different job opportunities.
Informing that 25 lakh people in Meghalaya is below the age of 20 years, the Chief Minister said, “It is a challenge for the government to create educational facilities, skilling institutes linked to job opportunities, however, we have prioritise this sector and PRIME Hub is one such initiative of the government to enable our youth to access to different income generating opportunities.
" He also said that through PRIME Hub, the government will accord thrust on promoting entrepreneurship and act as a facilitator to ensure that different activities are linked to opportunities as access to market and credit facilities are provided for setting up of enterprises.
Ka Khasi Students’ Union, Jowai Unit kala synniang da ki jain kup sha ki longiing kiba duk haka sngi Saitjain ka taiew kaba la dep.
Ïa kane ka prokram synniang jain kup ka KSU la pynlong ha Bosco Pnar Jowai kaba iadonlang u Ewanmi Phawa, u Leningrad Tariang, organising secretary nalor kiwei kiwei.
U Ewanmi Phawa ula ong ba ka KSU kala rai ban ai sngewbha da ki jainkup sha ki katto katne ki longiing hadien ba la iohi iaka jingeh jingkyrduh ba iakynduh kine ki longiing.
“Ka KSU kan ym shong kli kti bad kan wad ki lad ki lynti ba kumno ba kan nang lah shuh shuh ban iarap ia kino kino ki para doh para snam jong ngi kiba shem jingeh lane jingjar," ong u Ewanmi.
Ka jingbiej ne ka jingbakla!!! Kum kane ka kyrdan Meghalaya Executive Member, JHADC kam don satia.
Kaba phylla pat U MDC jong ka Jaintia Hills Autonomous District Council (JHADC) ula teh hakhmat ka kali jong u, ne ha jan ka number plate ia kane ka kyrdan Meghalaya Executive Member, JHADC.Ka Khasi Students’ Union (KSU), Wapung Unit kala pynkup burom haduh 19 ngut ki samla pule da ka 1st Maitshaphrang Academic Award.
Ïa kane ka jingpynkup burom la pynlong ha Wering Memorial DCLP School, Wapung haka 27 tarik une u bnai.
Kane ka jingpynkup burom kadei ban pynshlur ïaki khun samla ka shnong Wapung baroh kawei ba kin trei minot haka jingim pule puthi jong ki ban jop hakajingim.
U Bah Daniel Khyrïem president barim ka KSU ula long kum u kongsan haka jingiadonlang u Donald V Thabah u ba long u General Secretary ka KSU central body nalor ki nongialam ka KSU Jaintia Hills u SS Niangti, Ohibait Dkhar bad ki dkhot bad kiwei kiwei.
Ka KSU Wapung Unit  kala pynkup burom haduh 18 ngut ki khynnah kiba pass haka SSLC (Matriculation) bad iwei na ka HSSLC.La ïoh ruh ban pynkup burom ïa u Ma Sikari Dkhar u ba dei u Nongñiah ïaka Ambulance ka seng la bun snem kum shi bynta jong ka jingshakri ïaka shnong ka thaw lyngba ka KSU.La pyniaid iaka jingialang pynkup burom da u Pynshai Kupar Dkhar uba dei u dkhot EC jong ka KSU Wapung Unit, la ïoh ka jingkren pdiang na u Deiniwan Lyngdoh uba dei u President ka KSU Wapung Unit.
Ki samla pule kiba la ioh pdiang iaka khusnam: Sturisha Ryngkhlem, MBOSE- 77.50%, Step by Step Sec.
School  Wapung.
Ibakordor Dkhar, MBOSE-75.50%, R.K.Mission Hr.
Sec.
School, Sohra.
Seibormi Dkhar, ICSE-72%, Jowai Govt.
Public School, Jowai.
Da I Monmi Dkhar, MBOSE-71.33% R.K Mission Hr.
Sec.
School, Sohra.
Neski Dkhar, MBOSE-69.16%, R.K.Mission Hr.
Sec.
School, Sohra.
Happy Dkhar, MBOSE- 68.16%, St.Francis Sec.
School, Smit.
Wandashisha Rymbai, MBOSE-67.16%, Little Flower School, Shillong.
Amazing Grace Dkhar, MBOSE- 65.83%, Wapung Secondary School, Wapung.
Larikynti M Dkhar, MBOSE-64.16%, North Liberty Hr.
Sec.
School, Jowai.
Carlos Rymbai, MBOSE- 62.66%, Sein Jait Tuber Govt.
Aided Sec.
School, Tuberkmai Shnong.
Mar Phawa, MBOSE-62.66%, Wapung Secondary School, Wapung.
Barisha Dkhar, MBOSE-62.16%, K.B Memorial Sec.
School, Wapung.
Tyrshainbha Dkhar, MBOSE- 61.50%, Govt.
Boy’s Hr.
Sec.
School, Jowai.
Hunlang Rymbai, MBOSE-60.66%, Sein Jait Tuber Govt.
Aided Sec.
School, Tuberkmai Shnong.
Thanlang Phawa, MBOSE-60.50%, Wapung Secondary School, Wapung.
Specialist Dkhar, MBOSE-60.33%, Wapung Secondary School Wapung.
Evanki Shylla MBOSE- 60.00%, K.B Memorial Sec.
School, Wapung.
Sowaka Dkhar, CBSE- 82%, JNV Mukhla.
Me U Ioo Dkhar (HSSLC) CBSE- 72.2%, Vikas Vidyaniketan Visakhapatnam AP.Ka lehniam Kopati Puja ka dei kawei na ki lehniam ba la pyndep shisein shisnem hapoh ka Raij Raliang hadien ba la dep ka samoi ot bad wanrah ia u khaw u kba sha la ki iing ki sem jong ki khun ka raij Raliang kala poi sha kaba kut haka 28 tarik une u bnai.
Mynta u snem ia kane ka jinglehniam la sdang naduh ka 25 tarik Naiwieng bad la pynkut haka 28 tarik Naiwieng.
Kumba julong ka rukom ia kane ka jinglehniam la pynlong shuwa iaka jingknia ainguh ha Law Kyntang da u Wamon bad hadien nangta bud pat sa ka jingshad Pastieh ba la shimbynta da u Wamon, u Doloi, ki Langdoh, ki rangbah Kur bad kiwei kiwei ki shakri niam ka raij ha ryngkat ka jingud jong ki ksing ki dhah.
Ha ka por mynsngi pat ka jinglehniam ba bud kadei ka jingleit buh ia u Syntiew Puja da u Wamon sha ka wah Umiurem ha kaba la synranlang da ki khun samla bad katto katne ki shakri niam ka raij bad ha ka por janmiet pat ka ladon ka jingshad Pastieh Niam ha iing u Wamon hapdeng ka jingwan sakhilang ki khun ka Raij ryngkat ki riam ki beit ba iphuh iphieng.
U Doloi ka Elaka Raliang Rangbah Chawas Lyngdoh haba iakren ha ka jingiadei bad kane ka lehniam Kopati Puja, u la ong ba phai na kawei ka liang u dap da ka jingsngewkhia  namar ki khun ka raij kim ioh shuh ban iashimbynta kumba ju long ha ki snem ba la leit hynrei wat la katta ruh u khmih lynti ba da ka jinglah jong ka Raij ban pyndep ia kane ka lehniam Kopati Puja ka jingkyrkhu kan long ia baroh ki khun ka Raij, ka Elaka, ka ri bad ka jaitbynriew.
Ula ong ruh ba ia kane ka lehniam la pyndep katkum ka dustur ba hikai uba rim ban ainguh aidem ia U Trai nongbuh nongthaw bad ki ryngkew ki basa na ka bynta ki jingkyrkhu ba la ioh hapoh ka shnong ka raij.
Ka Meghalaya Management Basin Agency ka wer bad ka khot sngewbha  ïa paidbah ba kin ïatrei lang kum shi bynta ban lah ban ai ïa ka jingïarap kum ka ram bad kiwei kiwei kum shi bynta ban kyrshan naka bynta ka kam ban nang bad ban tip shaphang ka lad ban song bad ban pynneh ïa ki jingbam haka jylla.
Naka bynta ka rukom ban song bad ban pynneh ïa ki jingbam ne phi don ia ka jingthrang ban pyniar shuh shuh ïa la ka jong ka kam ka jingïarap naka bynta ka ka rukom ban song bad pynneh ïa ki marbam ha baroh kawei ka bynta ka jylla Meghalaya.
Mano kiba lah ban apply? Kano kano ka kynhun kiba hap ha ka thup jong ka medium bad  small scale enterprise, ki shnong ba don ïa ki SHG, ki Cooperative Society ne ki riew shimet kiba la don lypa ha ki ïa ka jingnang jingtip bad ba la shemphang ha kane ka jait kam hangne hapoh ka jylla Meghalaya.
Kumno ban apply: Log on www.
mbda.
gov.
in  Ne lah ruh ban leit wad jingtipna ki jaka ai jingpynshai bad ka tarik ba khatduh  5 tarik Nohprah 2020.
Nangai Sutnga November 28, 2020 Haka 21 tarik U Naiwieng 2020 ngi la sakhi iaka jingiakhih bad jingiakulmar kaba shyrkhei kaba mih naka jingthmu jong ka Meghalaya State Pollution Control Board (MSPCB) ban pyllong iaka Public Hearing ne ka jingpynsngew paidbah naka bynta ka jingthmu ka  Company Star Cement ban pynheh iaka Par Mawshun bad khlong mawshun haduh 2.507 million ton na ka jaka kaba heh 42.051 Hectares haka shnong Brishyrnot.
Kumba long mynta kane ka jingthmu pyllong jingpynsngew Paidbah ka Star Cement ka la pulom la lai sien kynthih mynta.
Iaka Public Hearing ba nyngkong la thmu pyllong ha ka Shnong Brishyrnot haka 19 Tarik, Risaw 2019 , hynrei ka ne ka la pulom noh naka jingshah khanglynti U DC ka East Jaintia lem bad Ki Ophisar ka MSPCB ha ki Sengbhalang kiba la lam khmat daka 6 Shnong Wah Lukha Association, ka Khasi Student Union, Jaintia Student Union, Jaintia Student Movement, STIEH, bad kiwei kiwei ki sengbhalang.
Iaka Public Hearing kaba ar pat la thmu ban pynlong biang haka 30 tarik Kyllalyngkot 2020 haka shnong Lumshnong.
lakane ruh la lah ban pynpulom biang da ki Sengbhalang kiba kynthup iaka KSU, JSU, JSM, STIEH ha ryngkat ka Dorbar Shnong Lumshnong kaba la ieng pyrshah halor ka nongrim ba ki Bor District kim pat ioh iaka No Objection Certificate naka Dorbar Shnong Lumshnong ban pyllong iaka Public Hearimg haka jaka kaba hap hapoh ka shnong.
Katba haka sien kaba lai pat kaba dang shu dep dang shen haka 21 tarik mynta u bnai iakaba la thmu ban pyllong biang ha khmat ka  DC Ophis barim ha Khliehriat.
Hynrei iakane ruh la lah ban pynpulom noh da ka jingiatylli mlon ki Sengbhalang ka Ri Lum Jaintia kiba la ieng pyrshah jur iakatei ka jingthmu pyllong Public Hearing.
Ka Public Hearing kaba la thmu pynlong ha Khliehriat kadei kaba khampher na kiwei pat ki Public Hearing namar ki bor pyniaid District ki la buh kyndon ba tang 100 ngut ki ba lah ban ai jingkren haka jingialang pynsngew paidbah da kaba aidaw ba ka jingbymshah briew bun dei namar ka jingdon ka Khlam Covid19.
Lehse lada yn nym khlain ka jingpyrshah jur na ka liang ki Sengbhalang ha katei ka sngi khlempep kan long ka kabu bah iaka Star Cement ban jop ia katei ka Public Hearing.
Hooid ha kaba sdang la iohi ba kiwei kiwei ki Sengbhalang kiba la poi ha shwa ka jingialang kila pdiang iaka jingbthah ki bor pyniaid District ban ai jingkren tang kumba 20 ngut na kawei kawei ka Seng bad kumba lah iohi ba lahdon ki Sengbhalang kiba la dep rung shapoh ka jaka jingialang ruh.
Hynrei katba ka jingialang pynsngew paidbah ka dang iaid shakhmat ha kaba la don ruh uwei ar ngut kiba la ai jingkren, kynsan kynsan ki dkhot bad nongialam ka KSU ha ryngkat ki paidbah kiba wan kham dier por ki la thom daka bor haduh ba ki pulit kiba la ap shrip khnang ha surok kim lah shuh ban tehlakam bad hakata hi ka por la iohi da ki hajar ngut ki dkhot jong ki Sengbhalang bapher bapher ki la tur beit puk sha ka ïing dara ba la shna khnang naka bynta ban pyllong ia katei ka Public Hearing bad mar kumta hi la iohi ruh ba ki dkhot Sengbhalang baroh ki pyrta jam ia ka Slogan Pyrshah ia ka Star Cement bad ki la thom beit da ka bor bad kila pynjot pynpra ruh iaka ïing dara bad tar lyngkhot lyngkhai iaki jain ker, ki placard jong ki nongkyrshan ka Star Cement, iaki Banner bad kiwei kiwei pat.
Hadien ka jingtur ki Sengbhalang, naka liang u DC ka East Jaintia ruh mar mar ula pynbna ba la pynsangeh iaka Public Hearing kaba la thmu ban pyllong bad mar kumta hi la sakhi ba ki Sengbhalang baroh ki la shad la kmen bad ki ia risa ia kynoi ha ryngkat ki Lama  jong ki Seng bapher bapher ha ryngkat ka jingtem iaka sur jingrwai ieid Ri jong ka Seng KSU.Kane ka jingshad kmen jong ki Sengbhalang ka pynjawdud bad pynbitar iaki nongkyrshan ka Star Cement haduh ba don katto katne ki Longkmie naka shnong Brishyrnot kiba la thmu ban thaw jingkulmar bad thaw kynroi iaki dkhot Sengbhalang, hynrei la lah pat ban pynthynda da ki pulit bad ki nongialam Sengbhalang.
Kawei kaba sngewtynnad eh ka long ba lyngba kane ka Public Hearing ka Star Cement, la sakhi ba ki Sengbhalang ha Ri Lum Jaintia baroh ki ia tylli lang kawei naka bynta ban pyrshah jur iaka jingthmu pynheh par mawshun ka Star Cement.
Lymda dei ka jingiatylli ki Sengbhalang khlempep ka Star Cement kan sa jop beit haka Public Hearing, hynrei imat U Blei u dang ieid iaka Jaitbynriew ka jong ngi bad u dang kwah ba ki paradoh parasnam jong ngi ba kin dang ioh ban ring mynsiem iaka lyer kaba khuid, ban dih iaka um kaba sngur khlir khlir, bad ban neh ban sah ki khlaw ki btap ki mrad ki mreng kumba ki juh long nakata ka daw ula pasiaw haki nongialam Sengbhalang baroh ban nym shah pyngngop haki Sbai Rupa bymhok kiba la pynbiej da ki Company.
Hooid ym lah ban len ba don ki Sengbhalang kiba juh pyrshah Public Hearing baroh shi katta hynrei ki shu jah noh khlem sngewthuh kum ka Seng JSM, 6 Shnong Wah Lukha Association bad kiwei kiwei pat.
Hynrei wat la kidon ki Sengbhalang kiba jah rngai ruh tangba ym lah khlem da ai khublei kyrpang ruh ia baroh kito ki Sengbhalang kiba ieng rangbah ban pyrshah iaka Public Hearing.
Lada kane ka jingiatylli ki Sengbhalang kan iai bteng nangne shakhmat ha baroh ki mat kiba ktah iaka Jaitbynriew  la tikna yn nym don jingeh eiei ruh ban jop iakino kino ki jingialeh la ka long pyrshah iaka sorkar ne pyrshah iaki Company bad wat iaki Mynder Ri ruh.
Balei ki Cement Factort Company  ki khñiot iaki samla wad kam jong ngi bad la ailad pynban tang iaki bar jylla? Ka daw kadei ba ngim iatylli.
Balei ki Nongkhaii Dewiong ki jong ngi ki shah khniot dor bad nalor kata sa ka jingpynslem ban siew ne pyllait iaka pisa kaba dei ka umsyep ka jong ki? Ka daw kadei ba ngim ia tylli.
Kiba khambiang ne kiba kham don jingiajan bad ki Company ki ioh Bill thik thik man u bnai katba kiba rit baria pat da ki snem ruh ymioh.
Balei ka dor u Mawshun ruh la shim tad na ki trai shnong kiba Challan mawshun sha ki Company? Ka daw kadei ba ngim iatylli.
Balei ki Company ki pynheh iaka dor Khyndewbilat (Cement) katba ki mon hapoh ka Jylla katba sha bar jylla pat ka dor ka rit? Kadaw kadei ba ngi kum ka Jaitbynriew ngim ia tylli.
Ka por mynta ka ladei eh iangi kum ki Paradoh parasnam ban ia tylli lang kawei ha baroh ki liang khamtam iakane ka jingshah khñiot haki Company ba kin nymioh ban shimkabu palat pud iaki paradoh parasnam ki jong ngi.
Ki Sengbhalang jong ngi kila dei ban ieng rangbah biang sa shisien ban pyrshah jur iaka jingshah khniot ki samla wadkam jong ngi kiba la shah khanglad ha ki Company Cement da kaba dawa ban thung shwa iski trai Jylla.
Nangta ladei ruh ban pyrshah haba paw iaka jingpynkiew dor katba mon ki Company iaka khyndewbilat hapoh ka Jylla.
Tangba kynmaw khlempep hakano kano ka jingialeh jong phi pyrshah iaki Company kin don beit ki nongpynbiej bad nongtyrwa iaki Sbai Rupa ban theh umpjah iaka jingialeh ka jong phi, hynrei haba don kum kine, ha shwa ba phin tamti tamkjat , phi dei ban ieng rangbah beit triang dakaba kynmaw shwa iaka lawei ka Ri bad ka Jaitbynriew bad khamtam ia la ki khun ki kti lajong da kaba shim nuksa ruh iaki kyntien jong kawei ka longkmie jong ngi kaba la shah tyrwa daki spah klur tyngka tang ban iohtih ia u Uranium napoh ka Bri U Hynñiewtrep kata kadei ka (L) Spelity Lyngdoh Langrin naka shnong Domiasiat.
Kane ka longkmie tad haduh ka sngi jingiap jong ka ruh ka khlem ngop ha ki sbai rupa jong ka UCIL bad ka ieng beit haka nongrim kaba ka ieng baroh shi katta dakaba ka ong iakine ki kyntien , " Ka Spah Kamlah Ban Thied Iaka Jinglaitluid Jong Nga".
Tylli kawei ko khun ka Ri, Ban neh ban sah ka Ri jong ngi, Ki Sbai bymhok wat juh ia ngop, Namar tikna kan long ka pop.
U Commissioner and Secretary, Tourism Department, Government of Meghalaya ula pynmih ka jingpynbna paidbah ban khot pynrung kyrteng ne rejister iaki Tourist Taxi hapoh ka tnad tourism ban pynsuk iaki tourist haka leit ka wan.
Haka jingpynbna kaba la pynmih haka 17 tarik u Naiwieng 2020, u Commissioner and Secretary ka tnad Tourism, ula ong ba ka tnad tourism jong ka sorkar Meghalaya ka la trei shitom naka bynta ban thaw ia kawei ka rynsan kaba paka kaban lah ban plie lad ia ki nongwan jngoh kai pyrthei (tourist) ba kin lah ban bat lypa ia ki iing basa, ki kali, bad ki song ban ioh leit jngoh kai sha ki jaka kiba itynnad.
