Haba kren bad ki lad pathai khubor u General Secretary ka KSU u Bah Donald V Thabah, u la ïathuh ba na ka liang jong ka seng ki la ïoh ïa ka jingtip ba ka tnat ïalehkai kan maramot noh ïa ka Tirot Sing Indoor Statdium.
Ka seng ka sngewkhia namar ba u don u mot dur jong u Syiem Tirot Sing u ba la tei da ka KSU Jaïaw circle ha u snem 2003, bad ka seng ka la ïoh jingtip ba ka tnat ka la weng noh ïa une u mot.
Ka seng ka la wad ka lad ka lynti namar ba la suit la shor ïa u mot bad ka kwah ba un neh bad ha ka jingïakynduh bad u Myntri ka tnat ïalehkai jong ka sorkar jylla, u la kular ban tei noh da u mot ba shirynïeng jong u Tirot Sing ha kane ka jaka.
“Ha khmat jong ngi hi u la phone ïa u Chief Engineer ban pynlait jaka noh ban ym buh shuh ïa u mot hapoh stadium hynrei kin shna noh habar jong ka ophis da u mot ba shirynïeng jong u Tirot Sing," u la ong.
Ka seng ka la kyrpad ruh ïa u Myntri ka tnat ban pyndep ïa kane ka kam ha shwa ka sngi kynmaw ïa ka jingkhlad u Tirot Sing, kata ha ka 17 tarik Naitung ban ïoh ban kynmaw burom ïa ka sngi ïap une u riew khraw.
Haba ïakren bad u Myntri ka tnat ïalehkai jong ka sorkar jylla u Bah Banteidor Lyngdoh u la ong ba kum ba phi la ïohi ïa ka Tirot Sing Indoor Stadium la dep ban pynpra ban ïoh ban shna noh da kaba thymmai.
“Ïa ka jinglut yn bei da ka tnat ïalehkai, bad ka jingsdang ban tei ïa une u mot kan long lang bad ka jingshna ryngkat ryngkat bad ka building bad ka tnat kan ïaleh ban pyndep ha ka por ba kloi," u la bynrap.
Ka Khasi Student Union Sawsymper Circle ha ryngkat bad ka KSU Laitmawsiang unit ka la ioh ban pynkup burom bad ai mynsiem ia u Samla Banskhemlang Mawlong uba na ka shnong Laitmawsiang East Khasi Hillls District.
Une u samla uba la ioh ban leit iashim bynta bad ka kynhun ialehkai kynjatbol jong ka Jylla Meghalaya na ka bynta ka Santosh Trophy kaba la long ha ka Saudi Arabia ha kane ki taiew ba la dep.
Na ka liang ka seng KSU lyngba u Belingstar Lyngkhoi President KSU Sawsymper Circle bad u Bah Macdonald Marbaniang General Secretary ki la kit bok kit rwiang ia une u samla Batskhemlang Mawlong ba un nang iai kiew shaphrang ha ka kam ialehkai jong u.
Ki la ai khublei ruh ba un nang lah ban wanrah ka nam ka burom kaba khraw ia ka ri bad ia ka jaidbynriew, kumjuh ruh la buh ia ka jingkyrkhu kyrdoh ia ki kmei ki kpa ba kin nang ioh ka met kaba koit ba khiah ba kin nang lah shuh shuh ban ai ka jingkyrshan ba pura ia la u jong u khun ba un nang ioh lad shuh shuh ban ioh ia ialehkai bha ban un nangkiew shaphrang ha ka sap kaba u don, namar ba ngi sngewthuh khlem ka jing pynshlur bad ai mynsiem na ka iing ka sem baroh ki sap ki phong ki jong u kin long lehnohei.
Namarkata ngi donkam ban ai mynsiem kum ia kine ki samla kiba don sap ym tang na ki seng bhalang hynrei ka ba kongsan ka dei ka jing kit khlieh hi naka iing ka sem bad na u shimet.
Ka Meghalaya Trinamool Congress (TMC), ha ka 6 tarik Kyllalyngkot ka la pynbna ïa 52 ngut ki kyrtong ha ka wat ba nyngkong kiban ïakhun ha ka elekshon 2023.
Ha kane ka thup kyrteng ki kyrtong ban ïakhun ki don 15 ngut ki MLA, 15 ngut ki MDC bad 5 ngut ki riew kynthei ki ban ïakhun ha kane ka elekshon ban wan.
Ïa kane ka thup kyrteng ba nyngkong la pynbna da u State President ka Meghalaya TMC u Bah Charles Pyngrope.
Haba kren sha ki lad pathai khubor u Bah Charles Pyngrope u la ong ba u Dr.Mukul Sangma un ïakhun na Songsak bad Tikrikilla konstitwensi.
Lah ban pynkynmaw ba ha ka elekshon 2018 u Dr.Mukul u la jop na artylli ki seat na Songsak bad Ampati bad u la iehnoh bad la bujli da ka khun ba heh jong u ka Miani D.Shira kum ka MLA jong ka Ampati.
Ki MLA ki ban ïakhun ha kane ka elekshon kynthup u MLA ka Umroi konstitwensi u Bah George B.Lyngdoh, u MLA ka Nongthymmai u Bah Charles Pyngrope, u MLA ka Phulbari u SG Esmatur Mominin, u MLA ka Rangsakona u Zenith M.Sangma, ka MLA ka Ampati konstitwensi ka Miani Dalbot Shira, ka MLA ka Mahendraganj konstitwensi ka Dikkanchi Dalbot Shira, u MLA ka Salmanpara u Winnerson D.Sangma bad u MLA ka Chokpot u Lazarus M.Sangma.
Ki 7 ngut ki MDC ki ban ïakhun ha ka elekshon kynthup u MDC ka Jowai u A.Andrew Shullai, u MDC ka Khakutta u Cherak W.Momin, u MDC ka Mendipathar u Pardinand D.Shira, u MDC ka Resubelpara u Rinaldo K.Sangma, u MDC ka Williamnagar u Alphonsush R.Marak, u MDC ka Selsella u Agassi R.Marak bad u MDC ka Gambegre u Sadhiarani M.Sangma.
Na ka liang ki kynthei kiban ïakhun ha kane ka elekshon kynthup ïa ki MLA bad MDC ka Dr.Saralin Dorphang na Mawhati konstitwensi, bad ka Kong Elgiva Gwyneth Rynjah na North Shillong.
Kiwei kiwei ki kyrtong ban ïakhun ha kane ka elekshon kynthup u kyrtong na Khliehriat konstitwensi u Sunida Bareh, na Mokaiaw u Bah Lasting Suchiang, na Amlarem u Bah Alban K.Gashnga, na Jirang u Sunmoon D.Marak, na Umsning u Bah Gilbirth Nongrum, na Mawryngkneng u Bah Banshanlang Lawai, na Pynthorumkhrah u Bah Samborlang Diengdoh, na West Shillong u Bah Iwan Maria, na South Shillong u Bah Ian A.Lyngdoh Nongkynrih, na Mylliem u Bah Gilbirth G Laloo, na Nongkrem u Bah Joannes J.Tyler Lamphrang Lamare, na Sohiong  u Bah Stodingstar Thabah, na Mawphlang u Bah Mawkordor Rynjah, na Mawsynram u Bah Vincent T.Sangma, na Shella u Bah Playness Khiewtam, na Mawkynrew u Bah Dondor Marbaniang Mawkynrew, na Nongstoiñ u Bah Macmillan Kharbani, na Rambrai u Bah Fernandez S Dkhar, na Pynursla u Bah Edmund Khongngai, na Sohra u Bah Harold Firming Khongsit, na Mawshynrut u Justine G Momin, na Ranikor u Savio Phrangsngi Dkhar, na Mawkyrwat u Bah Sounder S Cajee, na Bajengdoba u Tengrak R Marak, na Rongjeng u Sengnam R.Marak, na Raksamgre Dr Prabir D Sangma, na Rajabala u Dr Mohammed Miznur Rahamankazi, na Dadengre u Rupa M Marak, na South Tura u Richard Mrong Marak, na Dalu u Sengkal A Sangma, na Rongra-Siju u Dr Rajesh M Marak bad na Baghmara u Dr Saljangringrang R Marak.
Haba kylli lada u Dr.Mukul Sangma un long u myntri rangbah ka jylla lada ka TMC kan wan ha ka bor, u Bah Charles u la kyntait ban jubab ïa kane ka jingkylli bad u la ong, “La slem phi la ap ïa kane ka jubab bad nga kyrpad ïa phi ban ïai ap shitom biang".
U Bah Charles u la ong ba kumba ju long ha kano kano ka saiñ hima sima hadien ba la dep ka elekshon bad ki dkhot kiba la shah jied sha ka Ïing Dorbar Thawaiñ kin sa rai ma ki ïa kata.
Ki nongïalehkai phutbol hapoh jong ka jylla ki la dap da ka jingkmen hadien ba ki la ïohsngew ïa ka khubor kaba sngewtynnad bha bad kata ka long ïa ka kabu ba la ïoh ban plie pyrda ïa ka madan FIFA futsal turf kaba nyngkong eh hapoh nongbah Shillong.
Ka shi kynhun kaba ieid ïa ka jingïalehkai phutbol hynnin ka sngi ki la ïoh ban plie pyrda ïa ka madan ïalehkai Futsal kaba nyngkong eh hapoh ka jylla kaba long ruh kaba la ïoh ïa ka jingithuh (certified) da ka FIFA bad kaba la biang ruh ki floodlights na bynta ki jingïalehkai ha ka por mynmiet.
Kane ka madan ïalehkai Futsal la ai kyrteng da ka ka “4 For All," kaba don hapoh Maw-diangdiang, Shillong.
Ki trai jong kane ka madan ïalehkai Futsal ki kynthup ïa u Bah Dawanshan Kharbudon, Bah Nathaniel Kharbudon, Bah Mebanshan Khar-budon, bad ïa u Bah Ardentson Syngkon.
Ka thong jong kane ka kynhun ban plie ïa kane ka madan ïalehkai Futsal ka long ban plie ka lad ïa ki khynnah ïalehkai jong ka jylla ban ïoh ban ïalehkai ban kyntiew ïa kane ka jingïalehkai phutbol Futsal hapoh ki madan kiba biang kiba paka katkum kane ka juk kaba mynta.
Ka jingïalehkai Futsal ka long ka jingïalehkai kaba ïalehkai ha kylleng satlak jong ka pyrthei bad kaba la ithuh ruh da ka FIFA bad ka Asian Football Confederation (AFC).
Kane ka jingïalehkai kaba kynthup san ngut (5-A-side match) ki rangïalehkai ha kawei ka kynhun bad lai ngut ki pynmih bujli (substitute).
Kino kino ki kynhun kiba kwah ban ïalehkai hapoh kane ka madan ki lah ban book lupa ïa ki slots naduh ka por 6baje mynstep haduh 9baje mynmiet bad ki lah ban phone ha kine ki nombar 9615530912, 9612290000.
Ka Khasi Students Union (KSU) Mawlai Kyntonmassar Unit kan sa pynlong ïa ka jingïalehkai kriket tang na ka bynta ki Khasi kaba la tip kum ka  3rd Lurshai Hynniewta Memorial Cricket Tournament Open To All (11 A-side) hapoh nongbah Shillong.
Ka seng ka la buh ban pynlong ïa kane k jingïalehkai kriket hapoh Mawlai Kynton Massar ha Madan Umsohlang.
Kino kino ki kynhun ïalehkai kiba kwah ban ïa shim bynta ha kane ka lympung ïalehkai kriket kin lah ban wan shim ïa ka phom kaba long T.100/- bad ka bai rung  na ka bynta kawei ka kynhun hapoh kane lympung ïalehkai kriket  ka long 1500/- tyngka.
Ka kynhun ïalehkai ka ban rah ïa ka nam lahduh ha kane ka lympung ïalehkai kriket kan khur ïa ka song pisa kaba long 20,000/- tyngka bad ka kynhun ïalehkai kaba long ka runners up kan rah ïa ka song pisa kaba long 10,000/- tyngka.
Ïa ki phom lah ban ïoh na dukan Image Banpynbiang, Lad Nongpdeng, Dukan Bah Ricky Nelson Syiem Pyrshah Atm Mawlai Kyntonmassar bad na dukan M.M.Sweet Restaurant, Mawlai Petrol Pump.
Ka tarik kaba khatduh na bynta ban pynpoi ïa ki phom kan long ha ka 16 tarik Lber  bad ba kin pynpoi ruh ïa ki phorm ha kitei ki dukan ba lah buh halor.
Na bynta kino kino ki jingtip ba kham bniah bad kham shai lah ban phone lane ban whatsapp ha kine ki nombar +91-8787463302, +91-8837468426.
Ka tnat Sports bad Youth Affairs jong ka sorkar jylla kan sa pynkup burom ïa ki khynnah ïalehkai phutbol jong ka jylla kiba la ïoh ïa ka kyrdan ba-ar na ka jingïakhun phainal ha ka lympung Santosh Trophy, ïa kane ka program yn sa pynlong mynta ka sngi ka 10 tarik Lber 2023.
Kum ban shu pynkynmaw khyndïat ka kynhun ïalehkai jong ka Meghalaya ha ka sien kaba nyngkong eh ki la thaw ïa ka khana pateng (history) na ka bynta ka jingïalehkai phutbol ha ka jylla kaba la rung phainal sha ka lympung ïalehkai jong ka 76th Mens National Football Championship na bynta ka Santosh Trophy bad ha kane ka jingïakhun ka Meghalaya ka la shah pynliem noh ha ka Karnataka da 3 la 2, kaba la long ha King Fahd Stadium ha Riyadh, Saudi Arabia mynta ka miet ka 4 tarik LberKa tnat sports jong ka sorkar jylla kan pynlong da ka jingïaid paidbah (open road show) ka ban sdang naduh ka por 2:30 janmiet ban ïaid rally na Madan heh mawlai Phudmuri – Jaïaw jingthrang briew – Jaïaw St.Joseph – Jaïaw Pdeng – Mawkhar main road – Motphran – Police Bazar – AG Office – Additional Secretariat – Barik – Malki Point – Dhankheti – Don Bosco Square – Laitumkhrah Beat House  bad yn pynkut pat hapoh madan Iewrynghep Laitumkhrah.
Hadien ba kane ka kynhun ïalehkai phutbol ka lah poi hapoh madan Iewrynghep ground Laitumkhrah yn bud pat sa ka jingpynkup burom ïa kane ka kynhun ïalehkai phutbol jong ka jylla ka ban sdang ha ka por 4:30 janmiet.
Ka kynhun myntri hapoh ka sorkar Meghalaya Democratic Alliance (MDA) 2.0 ka la pynlong ïa ka jingïalang ba nyngkong ha ka 9 tarik Lber hapoh ka jingpynïaid u Myntri Rangbah ka jylla, u Conrad K Sangma.
Haba kren sha ki lad pathai khubor, u Sangma u la ong ba la shim ïa ka rai ha ka jingïalang ba nyngkong ka kynhun Myntri ban pdiang ïa ka jingphah pynduh noh ïa ka Meghalaya Regulation of Gaming Act 2021.
“Ha kaba ïadei bad kane, ngin sa wanrah da ka bill katba ka samoi ka dang ïaid", la bynrap u Sangma.
Hadien kane ka jingïalang, u Conrad K Sangma u la pyntip ba la rai ban thung ïa ki nongai ktien jong ka kynhun Myntri, kaba kynthup ïa ka Dr M Ampareen Lyngdoh, u Marcuise Marak bad u Bah Paul Lyngdoh nalor jong u Myntri Rangbah u Conrad Sangma bad u Symbud Myntri Rangbah u Prestone Tynsong.
Ha kawei pat ka liang, u Conrad K Sangma u la ïathuh ba ka samoi mang tyngka jong ka jylla kan sdang ha ka 20 tarik Lber bad ka tnad finance ka la pynkhreh ïa ka mang tyngka kaba pura.
U Sangma u la ong ruh ba ka long kaba bha ban pyndep noh ïa ka mang tyngka hashwa ka 31 tarik Lber, khnang ba ka sorkar kan lah ban sdang noh ïa ki kam bad ban pynïaid kloi ïa kiei kiei baroh.
Halor ka jingkylli la kan long ka Vote on Account Budget, u Sangma u la ong, “Lada ngi leit da ka Vote on Account Budget, kan long tang na ka bynta ka kylla kaba nyngkong, bad hadien ngin hap ban ïakynduh biang lada ym lah ban pynmih ïa ka mang tyngka ba pura.
Kumta ka kynhun ka la trei shitom ha ki katto katne bnai ba la dep ban pyndep ïa ki kam kiba ïadei bad ka mang tyngka, kaba la sdang la kham slem hashwa ban pynbna ïa ka elekshon.
Kumta ka tnad finance ka la long kaba la pynkhreh ryngkat ka mang tyngka kaba pura.
"Shuh shuh, u Sangma u la ïathuh ba ki thup halor ka jingpynbiang ïa ki portfolio na bynta ki Myntri kan sa mih ha ka janmiet jong ka 9 tarik Lber.
U Myntri rangbah ka jylla u Conrad K Sangma, ha ka 9 tarik Lber u la ïathuh ba ka kynhun myntri ka la rai ban aiti ïa ka kam nongaiktien jong ka sorkar MDA –II sha ki lai ngut ki myntri sorkar.
Haba kren sha ki lad pathai khubor, u Conrad K Sangma u la ong ha kane ka jingïalang la shim ïa ka rai ban thung ïa ki lai ngut ki Myntri sorkar kiba kynthup ïa ka Kong Ampareen Lyngdoh, u Bah Paul Lyngdoh bad u Marcuise N Marak ban long kum ki nongaiktien ka sorkar MDA 2.0.
“La thung ïa ki lai ngut ki myntri sorkar ha ryngkat ma nga u Myntri rangbah bad ki Symbud Myntri rangbah ban long kum ki nongaiktien ka sorkar MDA II", la ong u Conrad.
U Myntri rangbah ka jylla u la pyntip ruh ba ka sorkar ka la thung ïa u Bah Metbah Lyngdoh, u ba long u Lamphang barim ka ïingdorbar thawaiñ bad u President ka UDP kum u Chairman ka Meghalaya State Palaning Board (MSPB).
U Myntri rangbah u la ong ba ïa ka jingpynbna yn sa pynmih shen ha ka ba ïa dei bad kane ka bynta.
Ha kaba ïadei bad ka jingbujli Myntri hadien ka 2 snem shiteng u Myntri Rangbah u la ong ba haduh mynta tang ka Bharatiya Janata Party (BJP) bad HSPDP ki ba la dep ban ïa pynbeit lupa halor kane ka bynta.
“Ki nongïalam ka BJP ki la phah da ka shithi, katba ka HSPDP kala ïakren ha ka por ba ngi ïakynduh nyngkong ban don ka jingïabujli myntri hadien ka 2 snem shiteng", u la ong.
Haba kylli halor ka UDP , u la ong ba halor kane ki nongïalam ka UDP kim pat ong eiei bad kane ka dei ka kam pohïing jongki, hynrei haduh mynta tang ka BJP bad ka HSPDP ki ba la mynjur ïa kane.
Halor ka jingsam shuki, u Myntri Rangbah ka jylla u la ong  ba ka jingdon ki Myntri ka NPP hapoh ka sorkar ka lah ban ym long katkum ka jingkwah namar ba bun ki MLA hynrei kaei kaba la shim rai ka long ban pynïabiang lang ai baroh.
“Ngi la ai 4 tylli ki shuki ïa ki MLA na Garo bad 8 tylli ïa ki MLA na Khasi Jaiñtia, bad ïa kane la leh ban don ka jingïabiang lang ïa baroh, ka dei ba baroh ki kwah ban ïoh ka lad ban long ki nongmihkhmat na ka bynta ka thaiñ jong ki hynrei ngim lah namar ngin hap leh katkum u pud", u la bynrap.
Ka Ïing Dorbar Thaw Aiñ jong ka jylla Meghalaya, ha ka 9 tarik Lber, 2023 ka la jied  ïa u Lamphang bathymmai, u Thomas Ampang.
Sangma, ban pynskhem  ïa ka sorkar bathymmai bad ka la pynlong ka jingkynmaw ruh  ïa arngut ki dkhot barim jong ka Ïing Dorbar Thawaiñ kiba la khlad noh kum u Bah A.H.Scott Lyngdoh bad u Bah H.D.R.Lyngdoh.
U nongmihkhmat bathymmai jong ka Ïing Dorbar Thaw Aiñ, u Thomas A.Sangma u la shah jied kum u Lamphang jong ka Ïing Dorbar Thaw Aiñ khlem da don mano mano ban ïaleh pyrshah ïa u.
U Thomas A.Sangma, uba la long mynshuwa u dkhot jong ka Ïing Dorbar Thaw Aiñ jong ka Rajya Sabha bad jong ka seng National People’s Party na North Tura Assembly Konstitwensi, u la shah jied khlem kano kano ka jingïa aireng pyrshah ïa u, namarba ka liang pyrshah kam shym la pynïeng kyrtong.
Haba kren ha ki dkhot ka Ïing Dorbar Thaw Aiñ, u Lamphang, u Thomas A.Sangma u la kyntu ïa ki dkhot  ka Ïing Dorbar ban ïa shim bynta da ka jingshit rhem ha ki jingïatai nia bad ha kajuh ka por ban burom iwei ïa iwei pat.
U la ong ba na ka liang jong u, un peit ïa baroh ki dkhot mar kumjuh.
U Myntri Rangbah jong ka Sorkar Meghalaya bathymmai, kaba kynthup ïa ki 26 ngut ki dkhot ka NPP, 11 ngut ki dkhot ka UDP, 2 ngut ki dkhot ka BJP, 2 ki dkhot ka PDF, 2 ngut na ka HSPDP bad 2 ngut ki Independent, haba la kren hadien ka jingjied ïa u Lamphang, u la ong ba ka Ïing Dorbar ka long kaba donbok ban ïoh u Thomas A.Sangma kum u Lamphang, namarba u la don lypa ïa ka jingnang jingtip ha kaba ïa dei bad ka jingpynïaid ïa ka Ïing Dorbar, namarba mynshuwa ula long u dkhot jong ka Ïing Dorbar Thaw Aiñ Rajya Sabha.
U Conrad K.Sangma ula ïathuh ruh ba u Thomas A.Sangma u la long u nongbud ba ha kti ha kjat ba ïajan duh bad u kpa jong u, u Purno A.Sangma.
U la ïathuh ruh ba u Lamphang jong ka Ïing Dorbar u la don lypa ha ka jingmut jong u ban ai ïa ki kynja jinghikai ïa ki dkhot ka Ïing Dorbar kiba ïa dei bad ki kam jong ka Ïing Dorbar.
Ha kawei pat ka liang, u Bah Charles Pyngrope jong ka Trinamool Congress (TMC) Meghalaya u la kyntu ïa u Lamphang ban peit ba ka Ïing Dorbar kan ïaid beit ïaid ryntih khlem ka jingpeit shiliang khmat ïano ïano.
Shuh shuh u dkhot ka Ïing Dorbar, u Bah Paul Lyngdoh uba la kren ha katei ka sngi, u la pynkynmaw ïa ka Ïing Dorbar bathymmai, ba ha ka Bible la don uwei u synran jong u Jisu uba kyrteng u Thomas uba dap sa tang ka jingartatien, hynrei u Lamphang jong ka Ïing Dorbar, u Thomas A.Sangma um artatien ban ïoh ban shimti ïa ka shuki badon burom jong ka Ïing Dorbar namarba ka kynhun jong u, ka la don lypa ka jingbun briew.
U Bah Paul ula ong ruh ba shisien u nongmihkhmat u la shim ïa ka kyrdan kum u Lamphang jong ka Ïing Dorbar, um dei ban long shuh u briew jong ka seng saiñ hima sima jong u, hynrei u kylla long noh u ‘riew pdeng, uba peit ïa ka bha ka miat jong ka Liang Synshar bad ïa ka Liang Pyrshah mar kum juh, khlem da peit shiliang khmat ïano ïano.
U Bah Paul Lyngdoh u la kren ruh da ka jingsngewkhia mynsiew ha kaba u la ong, “Kynmaw ba phi rung ha ka jaka jong ka jingnang jingtip bad ym ha ka jaka ban kamai spah harieh".
Kiwei kiba la ai ïa ki kyntien kitbok kitrwiang ïa u Lamphang ki kynthup ïa u Alexander Laloo Hek (BJP), u Dr.Mukul Sangma (TMC), u Bah Renikton Lyngdoh Tongkhar (UDP), u Bah Ronnie Lyngdoh (Congress) bad kiwei.
Ha kane ka sngi, ka Ïing Dorbar Thaw Aiñ ka Meghalaya ka la pynskhem ruh ïa ka Sorkar Meghalaya Democratic Alliance, MDA 2.0.
Ka Ïing Dorbar ka la pynlong ruh ka jingkynmaw ïa ki arngut ki dkhot barim jong ka, kiba la khlad noh dang shen, kata u Bah H.D.R.Lyngdoh bad u Bah A.H.Scott Lyngdoh.
Haba ai ïa ki kyntien sngewlem, u Myntri Rangbah ka jylla u Conrad K.Sangma ula ïathuh ba u Bah H.D.R.Lyngdoh ula long mynshuwa u Myntri jong ka Sorkar Meghalaya bad u la noh ïa u synñiang u bynhei baradbah sha ka jylla Meghalaya bad ruh ïa ka Sohïong konstitwensi kaba u la mihkhmat.
U Conrad K.Sangma u la ïaroh ruh u Bah A.H.Scott Lyngdoh uba la long u Myntri ba dei peit ïa ki kam pisa tyngka jong ka Meghalaya bad u la ong ruh ba une u nongmihkhmat ula ïarap ïa u shimet ha ka jingtrei kam jong u.
La don ruh kiwei ki dkhot ka Ïing Dorbar kiba la ai jingkren halor kane ka jingkhlad noh jong kine ki arngut ki myntri barim jong ka Meghalaya.
Ha kane ka sngi, ka Ïing Dorbar ka la pyllong ïa ka jingsngap jar ba katto katne minit kum ka dak jong ka jingsngewlem ïa ka jingkhlad noh jong kine ki nongmihkhmat.
Ka Akor ka dei ka sap tynrai kaba ithuh ïa la u para briew bad ban nang ban ïa burom mar kylliang.
Ka Akor ka don ha man la uwei pa uwei u briew la ka long ka akor kaba bha ne kaba sniew.
Lah ruh ban ong ba ka akor ka dei ka sap tip briew tip Blei bad la kha ïa u briew ryngkat bad ka sap jong ka buit ka akor.
Dei kane ka sap kaba pynïapher ïa u briew na u mrad, lane, na ka longbriew sha ka longmrad, kaba kyntiew sha ka kyrdan kaba ha jrong, halor ïa ki jingthaw bad ka jingpynlong baroh.
Ka sap jong ka jingtip ïa u Blei bad ïa u briew ka wanrah ïa ka jingsngewthuh bynriew ban nang ban ïa burom para briew, ha kata ka rukom ban ym ïa pynmong iwei ïa iwei pat, la ha ki ktien ne wat ha ki kam ruh.
Ki briew kiba la kiew kham shajrong ha ka pyrkhat ka pyrdaiñ, ha ka bor sngewthuh bad ha ka longbriew man briew, ki nang ban ñiewkor ïa ka burom ka akor.
Ki ïaroh bad ai burom ïa ki riewdonakor hynrei ki kynshi, kyni bad kyniw ïa ki riew khlem akor.
Ka jaidbynriew Khasi ka dei ka jaid bynriew riewshai ha ka buit ka akor.
Kum ka jaid bynriew ka don la ka jingstad bad la ka jong ka jingshai tynrai, kaba lah ban sngewthuh shai ïa ka kyrdan longbriew man briew ha ka pyrthei.
Ka nang ban buh dor ïa ka akor ka burom bad ban ñiewkor ïa kiwei de ki jinglong babha.
Kumta, ngi shem ba don shibun ki ktien sneng bad ki jinghikai kiba ïa dei bad kane ka phang, ïa kiba ngi lah ban kdew hangne, u Khasi u hikai:Ba ngi dei ban ieid ïalade bad ban burom ïa kiwei, ban im bad ban long kiba tip briew tip Blei.
nangta u ong ruh “Ka akor kaba tam" bad u hikai ban kren da thew, leh da thew, iaid ieng da thew, wat ha ka bam ka dih ne ka sait ka khlieng bad ka kup ka sem baroh.
U Khasi u hikai ba dei ban da leh donakor.
Khlem da ïa kren ïa kiba bun bah ki jinghikai babha shaphang ka akor, hynrei tang na kitei khyndiat ba la ong haneng, lah ban sngewthuh ba ka jaitbynriew khasi ka long kaba don shisha la ka jingshai bad ka bor sngewthuh kaba biang shaphang ka longbriew manbriew, ban tip ïa ka burom bad ban don ka akor.
Ïa ka akor Khasi lane ïa ka jingdonakor u Khasi lah ban sngewthuh da ka jingïohi bad ka jingpeit thuh jong kiwei pat ki jaitbynriew.
U Phareng, kum u jaidbynriew riewshai, u ïaroh shibun bad u pyrto shibun ïa u khasi namar ki akor babha jong u.
U ieit bad burom ïa ki khasi haba u shem ba ki long kiba donakor, naduh ba u poi nyngkong hangne ha ri jong ngi.
Nalor u phareng, kiwei kiwei ki jaidbynriew kiba la shem bad iohi, ki ïaroh bad ai burom shibun ïa ka akor khasi.
Ka long kaei kaei kaba sngewjew bad sngewdiaw ban ong ba kumba ka paw mynta, ka akor khasi ka la hiar shibun na kaba ju long mynshuwa.
Kumban shu kdew khyndiat ïa ki kiba paw, lah ban ong ba ha kane ka juk, ki khynnah kim khein ne ñiewburom shuh ïa ki rangbah ha kiei kiei baroh.
Kumba ka dei ban long.
Ki khun kim da salia shuh ban burom bad kohnguh ïa la ki kmie ki kpa, wat lada kim da nud ban ieng mardor.
Ki khynnah skul kim shym da don shuh ka jingtieng burom ïa la ki nonghikai, kumba ka dei ban long.
Ha ka iaid ka ieng, ha ka leit ka wan, lah ban iohi ïa ki jingiaid bad jingleh ba khlemakor bad ïohsngew ïa ki ktien khlemakor, kine kiei kiei ki pynpaw ba ka akor jong ngi ka la hiar.
Ka jingphyrnai jong ka akor Khasi ha ki por ba la leit noh kaba syriem kum ka jingphyrnai u bnai ha sahit bneng ka la sdang ban lip rong noh, bad kylla jngut bad ban bam hynroh kane ka shat ïa ka syrngiew ka dum ha ka lawei jong ka akor Khasi.
Hooid, ka snap mynta bad ka hiar haduh ha ngi, hynrei ka jingbam hynroh kaba la pynjngut ïa ka, ka paw ha ki liang baroh jong ka um ka khih, ka shong ka sah jong ngi u khun khasi.
Ym lah ban len ba don ka jingud bad ka jingkren bynniaw shaphang kane ha kylleng ka ri Khasi.
Haba ka syrngiew kaba kum kane ka wan ban shat hakhmat, lehse, dei ban don ki daw.
Kumta hangne ngan wanrah katto katne ki mat kiba pynlong ïa ka akor khasi ba kan hiar dor noh, bad kita ki lah ban long ba lehse dei lyngba:: Ki rympei ïing ki dei ki tyllong bad ki tynrai bah jong ka jingsaiñdur ïa ka longbriew manbriew, kynthup ïa ka akor hi.
Wei ba la bakla nangne, la poi sha khlaw.
Kumta lah ban ong ba ka daw ba kongsan jong ki jingbam hynroh ka akor jong ngi, ka dei ka jingsynjor ki rympei ïing jong ngi, kata lyngba ka longkmie kumba ngi shem ha ka jingphawer u Babu Soso Tham ba u ong kumne:“Ei ba hikai ba ai thylliej,Ka ktien, ka sngi, u bnai ban ieid;Ban duwai ruh naduh dang bieit,I mei jong nga".
Lehse ki longkmie jong ngi ki la kum leh sting ban hikai ban ïalam ïa la ki khun ha ka lynti ka akor bad ban bsa ban pjiah ïa ki da ki jingmut jingpyrkhat babha.
Haba kiei kiei kiba bha kim ioh jaka ha ka dohnud briew naduh dang rit, khlem artatien kaba sniew ka ioh rung bad suhthied hangta.
Ki skul ki long kawei pat ka shlem jingsaiñdur ïa u briew ha ka jinglong jingim bad ha ka akor ka burom.
Hangne ruh imat la don ka jingleh klet ban hikai shaphang ka akor, bad la shu ïa beh tang ha ka liang jong ka jingpule ki bor ka sorkar.
Ki bor pyniaid ïa ki skul bapher bapher bad ki longkmie longkpa baroh ki ïa kren bad ïa beh tang ïa ka jingpule bad ka jingnang jingstad, hynrei ïa ka akor bad ïa kiwei ki jinglong babha ym shym la don shuh ka jingñiewkor,  pynban ka jingduna ha ka liang ka akor ka dei ka jingduna bakhraw ha ka jingnang jingstad.
: Ngi im ha ka juk ba ka jingstad saian ka la roi la kiew shibun.
Kane ka pynsted ban rah ïa ki jingtip bad jingiohi ha ki dur shaphang ki rukom im, rukom leh jong ki jaid bynriew bapher bapher ha ka pyrthei lyngba ki radio, television, kotkhubor, nobel, ki cinema ki video bapher bapher bad ruh lyngba ki internet.
Kine kiei kiei khamtam kito kiba na ri sepngi ki ktah shibun ban pynjngut ïa ka akor tynrai jong ngi.
Kum ka jaidbynriew, ngi im mynta ha ka juk jong ka jingnang jingstad, kumba la ong haneng bad imat kane ka ring ïa ngi ba ngin ïa beh tynneng ïa kiei kiei kiba ïa dei bad ki jong kiwei pat ki jaidbynriew, kynthup ïa ka akor.
Lehse ngi sngew ba ka long kaba stad ban ïa tynneng ïa kiwei bad ngi sngewbieij ban iai bat ïa la ka jong.
Dei hangne ba ngi hiar ha kiba bun ki liang, ym tang ha ka liang ka sap ka akor.
Kane ka phalang ïa ka jinglong ka jaid bynriew bad ka shat ïa ka dak jong ka jingjngut ha ka lawei jong ka.
Ban hiar na ka kyrdan ba ngi la kiew, ka long kaba sngewtohmet katta katta, u paid khasi u la nang kiew ha ka kyrdan ka jingnang jingstad.
Ha ka jingshisha u la dei ruh ban kiew ha ka liang ka buit ka akor, pynban kam shym long kumta.
Kane ka la dei ban pynkyndit bynriew ïa u paid khasi shi tyllup ka ri ban khyllie pat ïalade na kata ka jinghiar bad ban ïaleh ban kiew biang sha ka kyrdan jong ka akor kaba ngi la don mynshwa.
Kane ka shong shibun ha ka longïing ne rympei ïing, ki skul bad ki jaka hikai, ki seng bhalang, ki bor sorkar bad ha iwei pa iwei kiba hapoh jong ka imlang sahlang ha ki shnong, ki hima bad ka ri hi baroh kawei ban ïatreilang ha kaba hikai bad ïalam ïa ki ba rit ba kin san ha ka lynti jong ka akor babha.
Ngim dei ban shah ba ka akor jong ngi kan sep bad jah noh shapoh badum ha ka jingbam hynroh, hynrei sa shisien kan phyrnai bad tyngshaiñ biang khrek.
Ka Voice of the People Party (VPP) ka pynpaw ïa ka jingsngewnguh ba khraw ïa ki paidbah ba la kyrshan ïa ka seng ha baroh kawei ka jylla.
Ha ka kyrwoh kaba la pyllait ha ka 8 tarik Lber, ka VPP ka la ong ba ka jingkyrshan ba radbah u paidbah ka la kren briew ha ka kam saiñ hima jong ka jylla Meghalaya ha kaba saw ngut na ki kyrtong jong ka Party ki la ïoh ban long ki dkhot ka Ïing Dorbar Thawaiñ ka Jylla ban wanrah ïa ki mat ki jura jong ka jaidbynriew bad jong ka jylla hi baroh kawei.
Shuh shuh ka jingkyrshan jong u paidbah ïa ka seng kaba ïeng skhem halor ka nongrim jong ka saiñ hima bad ka synshar paidbah kaba khuid bad ba shisha ka ai ïa ka jingkyrmen ba ha kawei ka sngi ka Meghalaya kan long ka jylla ban ai nuksa ïa kiwei pat ha ka synshar ka khadar kaba bha ïa kaba lah ban sngew sarong.
“Na ka liang ka Party ngi khot ngi wer ïa phi ban ai ka jingkyrshan ïa ka Party ha kane ka elekshon MDC and MP ki ban sa long ha u snem 2024.
Ha kane ka bynta, nga kwah ban pynshai ba haduh mynta naka liang ka Party ngim pat shim ka rai ïa no ban pynieng kum ki kyrtong ha kine ki elekshon; ïa ki kyrtong yn sa rai bad pynbna ha ka por kaba biang", la ong ka kyrwoh na u Dr.Batskhem Myrboh, u Nongaiktien VPP.Ka ophis kaba peit ïa ka pule puthi ha ka jylla, ka Meghalaya Board of School Education (MBOSE), ka la pyntip ba ki khynnah pule jong baroh ki stream kiba ïakhun ïa ka HSSLC Exmination, 2023 kiba kwah ban bteng shuh shuh ïa ki jingpule jong ki ha ki University lane College hapoh ka ri ki donkam ban ïakhun ïa ka Central Universities Entrance Test khnang ba kin ïoh rung ha ki jaka pule na ka bynta ki kyrdan ba kham shalor jong ki.
Ki khynnah kiba kwah ban tip kham bniah shaphang ka CUET ki lah ban leit ha ka Public Notice jong ka National Testing Agency kaba tarik 9 Rymphang 2023 ha ka website jong ki, ka www.
nta.
ac.
in.
Ka tarik ba khatduh ban register kan long ha ka 12 tarik mynta u bnai Lber.
Kane ka ophis ka la bthah ruh ïa baroh ki jaka pule ba kin pyntip paidbah ïa ki khynnah pule jong ki khnang ba baroh kin ïoh ban ïashim bynta ha kane ka eksamin ba la kdew na ka bynta ki jingpule ba kham shalor jong ki.
Ïa kane ka jingpyntip paidbah lah ruh ban ïoh na mbose.
in.
Kane ka long katkum ka kyrwoh ba la ai da u T.R.Laloo, Controller of Examination, Meghalaya Board of School Education, Tura.
Ka sorkar thymmai ka Meghalaya Democratic Alliance (MDA) – 2 ka la shimti ïa ka bor synshar ha ka jylla ha ka sien kaba ar ha kaba u Myntri Rangbah u Conrad K Sangma u la bam smai ha kane ka sngi Baar.
Ka MDA ka dei ka kynhun ka sorkar kaba ïalam ka NPP ha ka san snem kaba la dep bad kumjuh ha kane ka kynti mynta, ryngkat ka jingdon lang ka UDP, BJP, HSPDP, bad PDF nalor ki MLA shimet.
Ka dei ka kynhun kaba heh 45 ngut ki MLA ha ka ïing dorbar kaba 59 ngut ki MLA lait noh ka Sohïong ka bym long ia ka elekshon.
Katba ka liangpyrshah ka don 14 ngut kynthup ka Congress bad ka TMC mar 5 bad ka VPP 4 ngut.
Ha kane ka san snem ba la leit, ka MDA ka la shah kynthah jur bha ba ka dei ka sorkar kaba bamsap hynrei kaba lyngngoh ka long ba ym don uwei ruh u myntri sorkar, ne u MLA uba don ha kane ka sorkar uban shah tohkit ne shah kem.
Kane ka paw ba ka jingkynnoh ka dei tang ha sla bad ka nia rkhiang ka bym shisha bad dei na kane ka daw imat, ba ka NPP kaba jop 19 ngut ki MLA ha ka MLA elekshon 2018, ha kane ka kynti ka la jop sha ka 26 ngut ki MLA kynthup 18 na Garo Hills bad 8 na Khasi-Jaiñtia Hills.
Hynrei ym pat lah ban shu pynkut ba ka jingjop ka NPP bun tam ki MLA kan pyni ba kam don ka bamsap.
Ka jingjop ïa ka elekshon kumba ka paw, kam dei ba ki paidbah ki jied ba ka leh bha ne ba ka bamsap hynrei ha ka por elekshon, ki briew ki jied namar ka bor jong ka pisa khamtam kiba sahdien ka bor pyrkhat.
Ka elekshon ka sakhi ïa ka jingkylla ka jingmut jingpyrkhat ki briew tang hapoh 48 kynta shwa ban thep vote bad kane ka dei na ka bor jong ka pisa.
Hynrei ki don ki jaka ne ki konstitwensi ha kaba ka bor jong ka pisa kam don bor eiei bad ki paidbah ki ai ïa ka rai da ka jingstad bad ka mon laitluid jong ki.
Ka sorkar MDA-2 ka don shibun ki kam ban bteng na kiba la dep sdang kum ka mat pynbeit ïa u pud u sam, ka jingtih dewïong, ka Them Ïewmawlong, ïa ka Ïew Shillong, ïa ka ïing dorbar, ka pule puthi, bad kiwei kiwei ki jingtei kiba la dep ban buh maw nongrim.
Kiba bun ki kam ki dei kiba dang sahteng lut suda bad kim pat treikam kumba ka dei naduh ki Civil Sub-Division, ki Block, ki District ruh kumjuh.
Ka koit ka khiah, ka pule puthi ka dei kaba dang sah kumjuh, bad kumba ka paw, kane ka sorkar ha kine ki san snem, kam don ka phang shano ban ïaid hynrei ka shu pyntyllun ïa ka kam kat shaba poi bad dei na kane ka daw, ka la wanrah shibun ki jyrwit jyrwat ha ka rukom treikam jong kine ki tnad kiba dei ki thied snam ïa ka jingim jong ki nongshong shnong ka jylla.
Ka jingthaw kam thaw jam ïa ki samla ruh ka dei sa kawei ka mat kaba kongsan haduh katta katta namar ba ki samla kiba la nang la stad, kiba la heh la san, ki kyrduh kam bad kiba kwah ban seng jam lajong ruh ka lad kam plie.
Nalor kine, ka ktien Khasi, Garo, ka ILP, ka Reservation Policy nalor kiwei kin dei ki mat kiban kham khluid bha hapoh ka ïing ha kine ki sngi hadien ba ka VPP kaba dang thymmai ka don 4 ngut ki MLA.Ka Kong Ampareen Lyngdoh ka MLA ka East Shillong konstitwensi kaba long ruh ka myntri sorkar, ka la kubur ba ka jingshah kynthoh ka National People Party (NPP) ha kane ka elekshon ka la buh bha ka jingeh na ka bynta ki kyrtong ba ïakhun ïa ka elekshon na kane ka party.
Haba kren sha uha ka 8 tarik Lber, halor ka jingïoh ka NPP tang 2 ngut ki MLA na East Khasi Hills, ka la ong, “Ka East Khasi Hills, mynta ka kynti ka don ka jingkulmar hapdeng ki paidbah ban jied ïa ki nongïalam bad kane ka jingkulmar ka la ktah haduh ba ka la pynpharia ïa ka jingkyrshan ïa ki party bapher bapher".
“Kum ka kyrtong ka NPP nga sngew ïa ka jingshah ban ka ba jur da ki khubor ba pynsngewthuh bakla lyngba ka Social Media ka ba ong ka ba NPP ka dei ka party ka ba sniew bha bad ka NPP kan hap ban trei shitom ban pynbeit ïa kane ka jingshah kynnoh kaba bakla", ka la bynrap.
Ka Kong Ampareen ka la kdew ruh ba Ka jingsngewthuh bakla ïa ka NPP ha Khasi Hill, ym lah ban sngewthuh namar ba wat ka UDP ka ba don lang bad ka NPP ha ka 5 snem ba la dep ruh ka la kiew.
“Hynrei ka jingkulmar ka saiñpyrthei ka lah ban long ruh ka wei na ki daw namar  ka jingjah syndet ka Congress, ki paidbah ki phetwir namar ba ka Shillong bad ka East ka dei ka ktem ka Congress", ka la ong.
“Kane ka election ka ba la dep ka don ka jingkulmar ki nongkyrshan bad ka percentage jong ki nongthep vote ha Khasi Hill ruh ka long ka ba duna bha kane ka lah ban long ba lehse ki kulmar bad kim lah ban pyrkhat ïano kin vote namar bun hi ki khlem lah ban thep ïa ka vote ruh", ka la bynrap.
Ka la ong “Nga kyrmen ba kane ka sorkar MDA 2.0 mynta kan lah ban trei bha khnang ban lah ban pyni ïa u paidbah ïa ka ei ka ba ki tip bad ka jingshisha ka long ar bynta bad ngi donkam ban trei shitom namar ha ka election ba la dep ruh ka jingïakhun na ka bynta ki kyrtong ka NPP ruh ka long ka ba eh bha".
Halor ka Congress ka Kong Ampareen ka la ong, ka resol jong ka East Khasi Hills ka la kylla, ha Jaiñtia Hills ka jingjied nongmihkhmat ka long hapdeng ka NPP bad UDP, ha Garo Hill ka NPP bad ka TMC hynrei ha Khasi Hills ka jingjah jong ka Congress ka la pharia bha.
“Ka Congress ka la eh ba kan neh ha ka jylla  namar ba wat u President ruh u la shah pynrem bad kine ki Congress ki ba dang don sa katno kin lah ban ïada ïa ka Congress ha ka jylla kane ngin sa ïohi hadien bad kan ym dei ka ba suk, namar ha Jaiñtia Hills ym don  Congress shuh bad kane ka jingjia kan dang jah shuh shuh ka Congress ha ki snem ban wan".
Ka Mass Media Department jong ka St Anthony’s College, Shillong, ha ryngkat ka jingïatreilang bad ka Department of Journalism and Mass Communication NEHU, ha ka 9 tarik Lber ki la shim ïa ka sien jam ban pynlong ïa ka jingïatai halor ka phang Meghalaya State Film Policy.
Haba kren ha kane ka sngi, u nonghikai jong ka skulbah NEHU, u Dr Kamaljit Chirom, u la ong ba ka sorkar India ka la ithuh ïa kiba shna phlim kum ka karkhana ha ryngkat bad ki kyndon kiba hap ban bud.
U la bynrap ruh da kaba ong ba da ka jingdon jong ka policy kan ïarap ban pynbiang ïa ki jingdonkam, ha kaba kin ïoh ruh ka lad ban ïarap ïa kito kiba shna phlim kiba dang thymmai bad ruh ïa kito kiba la don lupa, ban kyntiew ruh ïa ka ïoh ka kot.
Na ka liang u Prof B Panda uba dei u kongsan, u la ong ba ka long kaba donkam bha ban don da ka policy namar lyngba jong ka shibun kin lah ban pynbiang ïa shibun ki jingdonkam bad u la bynrap ruh da kaba ong ba ka karkhana shna phlim ha north east ka donkam shibun ki kam kiba hap ban pyndep.
Shuh shuh u Prof Panda u la ong ruh ba ka don kam ka jingïatreilang hapdeng ka karkhana shna phlim bad ka tnat jngohkai pyrthei namar kine ki artylli ki ïaid ryngkat ryngkat.
Ar-sngi hadien ba ki paidbah ki la lap ïa ka Khlieh u Rangbah kaba la per harud ka Pung Umiam, ha ka 8 tarik Lber ki paidbah ki la lap sa ïa ka Kti kaba la per ha sla um bad kumjuh ruh la lap sa ïa ka met, kaba la tep ha khyndew harud ka pung Umiam.
Hadien ba la lap ïa ka Met bad kti, ki pulit ka Ri Bhoi, ha ryngkat ka jingdon kiba haïing lem bad ki briew na ka shnong, ha ka 9 tarik Lber ki la leit ban shimti noh ïa ka met jong utei u rangbah bad ban leh ïa kaba donkam baroh kiba katkum ki kyndon Aiñ.
Ïa utei u rangbah, uba la shah pynïap dusmon ha ki riew thrang snam, la wan ban bret ha katei ka jaka, la tip kum u Bah Omeka Myrthong na ka shnong Mawlaingut, East Khasi Hills bad uba dei ruh u rangbah uba la don 5 ngut ki khun.
Ka rukom shah pynïap ïa utei u rangbah, ka la long kaba itriem haduh katta katta, ha kaba ki runar, ki la Khrai na Ryndang, nalor kata ki la khet ruh ïa ka kti, ha kaba ki runar ki sa leit ban bret hapoh katei ka pung Umiam.
Katkum ka jingïathuh da u Bah Saindor Nongbsap, Secretary Shnong Mawlaingut, u la ong ba katkum ka jingïathuh da kiba haïing jong utei u rangbah ba la shah pynïap, la ong ba u la jah na shnong naduh ka 26 tarik Rymphang, ha kaba ka shnong hadien ba ki la ïoh jingtip halor katei ka jingjah utei u rangbah, na ka liang ka shnong, ki la pyrshang ban wad ïa u, hynrei kim lap satia, tad haduh ba kiba haïing ki la lap ïa u na katei ka Pung Umiam.
Utei u nongïalam jong katei ka shnong, u la ong ruh ba utei u rangbah, u dei u briew uba bha bad ba um don kano kano ka dak sniew ha shnong ha thaw, namar u dei u briew uba kloi ban ïatreilang bad ki bor shnong bor thaw.
Namarkata, na ka liang ka shnong ka pynrem jur ïa ki runar, kiba la donkti ha ka ban pynïap dusmon ïa utei u rangbah bad kiba la dawa ruh ïa ka tnat pulit ba ki dei ban shimkhia, ha ka ban thwet ïa ki runar bad ban ai ïa ka jingpynsaja kaba tyngeh, khnang ba kiba kum kitei ki jingjia kin nym jia shuh nangne shakhmat.
U MLA ka Sohïong konstitwensi u Bah Samlin Malngiang u la ong ba ka jingiehnoh jong u ïa ka party HSPDP kam don kano kano kadaw hynrei kadei ba u ïohi ba bunsien ha jylla Meghalaya kadei ka sorkar khleh khawlang bad ka shem jingeh ban wanrah ïa ki kam pynroi.
Haba kren sha ki lad pathai khubor u Bah Samlin u la ong, “Bunsien hi ha jylla Meghalaya kadei ka sorkar khleh khawlang bad ka shem jingeh shikatdei ban wanrah ïa ka roi u paidbah, te khnang ban wanrah ïa ka sorkar kaba khlaiñ donkam ban ïoh tang kawei ka party ban ïalam ïa ka sorkar kaba biang ba khlaiñ kaba lah ban ai jingmyntoi ïa u paidbah.
Hadien ka jingïohi bad ka jingïamir jingmut lem bad ki nongkyrshan, ki nongïalam bad la sngewdei lang da kawei ka jingmut ban pynïasoh noh sha kawei ka party".
U Bah Samlin u la ong ba ka seng NPP ka don lut ha baroh kawei ka jylla, ki nongïalam ruh kiba biang bad la ïohi ba kane ka party ka don ka thong ban ïalam khambha shuh shuh ïa ka jylla ha kaba ïadei bad ka jingmyntoi u paidbah hi baroh kawei.
Haba kylli kaei kadaw ba u mih na ka HSPDP, u Bah Samlin u la ong, “Ka jingmih jong u na ka seng HSPDP kam don kano kano kadaw hynrei kum u nongïalam haba don ha ka sorkar khleh khawlang ki don shibun ki jingeh ban shim kino kino ki mat ha kaba ïadei bad ka jingmyntoi u paidbah".
U Bah Samlin u la ong ba ka jingthmu pynïasoh jong u sha ka party NPP kadei ba u thrang ban ïoh tang kawei ka party ban synshar ïa ka sorkar.
“Lada u paidbah u ïohi ba ka don jingthut u paidbah u lah ban kylliang da kawei bad lada ïohi ba ka biang kin nang ïai pynskhem ïa kane ka party".
U Bah Samlin u la ong ba ki paidbah bunsien ki peit ïa u briew ym ïa ka party lada ki i ba u ne ka ki biang ha ka kam hynrei ban ong da ka party ban ïalap elekshon ïa uno uno u kyrtong kamdei.
Hynrei ka long shimet shimet ban trei shitom ha la ki jong ki konstiwensi bad hadien kata ki paidbah ki ïohi uno uba sngap ïa ki paidbah bad uno uba lehbha bad wanrah ïa ka roi ka par, ka shongsuk shongsaiñ kumta ki paidbah ki jied ïa u.
U Bah Mayralborn Syiem, uba la shah jied biang kum u MLA ka Nongpoh ha ka sien ba-ar, u la ai ka jingkhublei kaba kyrpang eh na bynta ki paidbah ka Nongpoh konstitwensi hi baroh kawei, namar ba ki la ai biang ka jingkyrshan ïa u bad ba u la poi sha ka thong jong ka jingjop ha kane ka jingjied ïa ki nongmihkhmat sha Ïing Dorbar Thawaiñ.
Haba kren sha ki lad pathaikhubor, u Bah Mayralborn Syiem, u la pynpaw ïa ka jingsngewkmen kaba khraw eh, namar ba ki paidbah ki la jied biang ïa u ba un long biang kum uta u Nongmihkhmat na Nongpoh ha ka sien ba-ar, kata ka long ba wat haba ha u snem 2018 u la jop na ka Party Congress, hynrei ha une u snem uba mynta, haba u la ïakhun na ka Party UDP, pynban ki paidbah ki dang ai hi ïa kata ka jingshaniah kaba pura eh ïa u.
U Bah Mayraldborn Syiem, u la pynpaw ruh ba hadien ba ki paidbah ki la jied biang ïa u kum u Nongmihkhmat, u kwah eh ban pynurlong ïa ki jingthmu kiba u angnud na bynta ka Ri Bhoi, kiba kynthup ïa ka Medical College, ka Northern Ri Bhoi College ba kan nang kiew irat, ka Industrial Training Institute, ka C&RD Block ha Umden lem bad kiwei.
U Bah Mayraldborn Syiem, u la kyntu ïa ki paidbah ba nangne shakhmat ba kin nangai ïa ka jingkyrshan bad ka jingïatreilang bad u kum u MLA, khnang ba baroh ki jingthmu ban wanrah jingkylla na bynta ka Nongpoh konstitwensi lem bad ïa ka Ri Bhoi hi baroh kawei ba kan urlong.
Ka Bangalore Youth Football League kan pynlong ïa ka High Performance Coaching Program ha ka sngi 9 tarik Kyllalyngkot 2023.
Kane ka High Performance Coaching Program ka long ka jingai jinghikai (trial) na bynta ki khynnah ïalehkai kiba hapoh ki 13, 15 bad 18 snem.
Ïa kane ka jingai jinghikai (trial) yn pynlong hapoh ka madan ïalehkai jong ka MFA, Artificial Turf, 3rd ground, Shillong, Meghalaya naduh ka por 9baje mynstep.
Yn don ruh ka baibam kaba 100% ïa ki khynnah ïalehkai kiba don sap.
Ka rta na bynta ki U-13 kan long ïa ki khynnah kiba la kha ha u snem 2011 bad 2012.
Katba ka rta na bynta ki U-15 kan long ïa ki khynnah kiba la kha ha u snem 2009 bad 2010.
Bad ka rta na bynta ki U-18 ka long ïa ki khynnah kiba ka kha ha u snem 2006, 2007 bad 2008.
Ka bai registration na bynta kane ka trial ka long 200 tyngka.
Na bynta ki jingtip kiba kham bniah lah ban phone ha une u nombar 9686098644.
Bad lah ruh ban leit sha kane ka website www.
byfl.
in.
U Kyrtong barim ka KHNAM na Mawlai konstitwensi u Bah B L Nongbri ha ka 5 tarik u Kyllalyngkot 2023,  u la leit ban pynïasoh noh ïalade bad ka NPP bad ban ai jingkyrshan pura ïa u kyrtong ka seng u Bah Teiborlang Pathaw ban ïoh ïa ka jingjop.
Haba kren ha kane ka sngi u Bah Nongbri u la ong ba u wan shakhmat ban ai ka jingkyrshan ïa u kyrtong ka seng NPP na Mawlai konstitwensi u Bah Teiborlang Pathaw uban ïakhun ha kane ka ilekshon ka ban wan namar ki kam kiba u la leh ïa ka dong bad ka thaiñ baroh kawei.
“Ki paidbah mynta ki khih phaloh ha ki jingmut jingpyrkhat jong ki bad kulmar kumno ban jied ïa u nongmihkhmat bad ha kum kane ka por kiba bun ki briew ki wan shim kabu ïa ka jinglong khuid jong ki da kaba khring bad pah tang ban ïoh ïa ka hok jong kiwei," u la ong.
U la bynrap da kaba ong, “Ha kum kane ka por kiba bun ki kyrtong ki wan ha kata ka dur ban tyrwa ban thied ïa ka hok jong u paidbah bad nangne u paidbah ruh u kylla ka jingmut jingpyrkhat.
"U Bah Nongbri u la batai ruh ïa ka rukom jied ïa ki nongmihkhmat kiban ïalam ïa ka Ri ba kin lah ban wanrah ïa ka jingkylla ym ban shu jied ïa ki nongïalam kiba lapmiet tang ka sam blanket bad kiwei kiwei ki lad jingïarap ki bym da donkam than haduh katta katta.
U la bynrap ruh da kaba ong ba kiba bun ki nongïalam hadien ba ki la ïoh ban long kum ki MLA hapoh ka ïingdorbar thawaiñ, I kumba ki klet noh ïa ka jingdonkam u paidbah bad pynleit jingmut noh tang ha ki rongphong bad ki jingmyntoi shimet.
Na ka liang jong U Bah Nongbri u la kyntu ruh ïa ki paidbah ba kim dei ban ngop ha kita ki sbai rupa kiban pynbiej ha kaba jied ïa u nongmihkhmat khnang ban ïoh ïa ka jingsynshar kaba hok bad paka.
Na ka liang u Bah Embhah Syiemlieh haba kren ha ka jingïalang kyrshan ïa u kyrtong jong ka seng NPP kaba long ha Mawlai Nongkwar ula ong ba katkum ka khana kaba la pur sha kylleng ki bynta ka konstitwensi kaba ong ba u kyrtong jong ka seng NPP u dei u kyrtong uba tlot, te lada u kyrtong ka NPP u long uba tlot tharai ka seng kan ym ai tiket ïa u Bah Teiborlang Pathaw ban ïakhun na ka Mawlai konstitwensi buh jing kylli u Bah Embhah.
U Bah Embhah ula ïaroh ïa u Bah Teiborlang da kaba ong ba u dei u samla rangbah uba khlaiñ ka bor pyrkhat uba don ka jingkitkhlieh bad uba angnud ruh ban kyntiew ïa ka Mawlai konstitwensi baroh kawei.
Shuh shuh ha kane ka sngi naka liang jong U Bah Syiemlieh ula ai mynsiem ïa U Bah Teiborlang da kaba ong ba lada kiwei ki ong ba u long uba tlot hynrei ai ba ki kam pat kin kham khlaiñ ha ki por ban wan.
Ka Women Sports Foundation (WSF) kaba dei ka seng ba peit ïa ki jingïalehkai sports bad ka koit ka khiah (health NGO) ka la sdang ïa ka Future Stars initiative na ka grass-root level na bynta ki khynnah skul bad ki khynnah da kaba ai ha ki ki jinghikai na bynta ka jingdonkam ïa ki khynnah ïalehkai.
Kane ka sienjam ka long ka prokram kum shi bynta ban kyntiew bad ban thaw ïa ka sports culture ha ri India, bad shabar ri ruh kumjuh.
“Kane ka lawei stars prokram kan kyntiew ïa ka jingïalehkai sports hapdeng ki khynnah hapoh ri India bad ban kyrshan ïa ki nongïalehkai kiba ym kot bor ban thied ïa ki tiar ïalehkai, ka jinghikai bad ka bam ka dih kaba biang na bynta u khynnah ïalehkai.
“Ka WSF ka long ka seng ka bym don ka jingïadei bad ka sorkar (non government), kaba la treikam naduh u bnai Lber jong u snem 2012.
Ka jingthmu jong ka, ka long ban trei na bynta ka jingbha jingmiat, ka jingkyntiew ïa ka jingïalehkai sports bad baroh ki jait jingïalehkai,"Kane ka prokram ka long na bynta kino kino ki khynnah ïalehkai kiba kwah ban ïashim bynta hadien ba ki dep ban pass ïa ka test.
Kane ka long ka jingplie lad ïa ki khynnah kiba don ka jingthrang ban ïashim bynta ha ka jingïalehkai sports.
U nongseng jong ka WSF, u Piyush Sachdeva, u sngew ba ki khynnah kiba dangrit ka rta kim ïoh ïa ka jinghikai kaba sani ne ki tiar ïalehkai kiba biang na bynta ban pynurlong ïa ka jingthrang jong ki ha ka jingïalehkai sports.
“Kumba long ka jingpule ka long kaba kongsan na bynta u khynnah, ka sports education ruh ka long kaba donkam na bynta ki khynnah ba kin lah ban ïoh ïa ka jinghikai kaba biang ha ka jingïalehkai sports.
Ka WSF ka thrang ban ai ka jingshakri kaba sani ïa ki khynnah bad mynta ka la don ban seng ïa ki shlem ai jinghikai jong ka ha kiba bun ki sor kiba don ha ka jylla Haryana, bad kan sa pynïar ïa ka tnad jong ka sha kylleng sawdong jong ka ri India ban ai ka jingshakri ïa ki khynnah da kaba btin lynti ïa ki ban ai ki jaka ïalehkai kiba paka, ki tiar ïalehkai na bynta ki khynnah kiba don ka sap ïalehkai.
Bad hadien kane kan sa ïai pynïar ïa ka jingtreilang jong ka sa shabar ri," u la ong shuh shuh.
:Ka kompeni Ls Syiemlieh production ka wanrah sha ki paidbah ïa ka jingrwai Khasi ba thymmai, ka “Por tlang".
La pynmih lang ïa katei ka jingrwai da u Lansius syiemlieh bad ka zarina marbaniang.
La rwai ïa katei ka jingrwai da u Faith nongrum bad ka Badaribha nongshli, la thaw ïa katei ka jingrwai da u Kyrmen umbah,( umdohkha), katba la thaw ïa ka sur jingtem da u Dezanz Ronhaluz, la rekod ïa katei ka jingrwai ha chillang record Studio (quinine, nongpoh), ïa ka Mix & Mastered, la shimit da u Dezanz Ronhaluz.
Ha katei ka jingrwai, la shim bynta da u Steve Wahlang bad ka Sara Mawlong.
Ïa ka jinghikai shad ne Choreography, la shimti da ka Saralyne Mawlong.
Kiwei pat ki nongshad ha katei ka jingrwai, ki kynthup ïa Rishai Shangdiar, Bisharlang Langsah, Sambor Wansai, Brandon Lyngdoh Nonglait, Anisha Syiemlieh, Naphi Sohktung, Emidaka Kylla.
Ïa ka bynta jong ka Make up, la shimti da ka Susania V Dkhar, Zarina Marbaniang bad Toitoi Marbaniang.
Katei ka kynhun ba pynmih ïa katei ka jingrwai, ka ai khublei ïa u Jason Mawlong, Maduh Syiemlieh, Pynhun Rynghang, la ring ïa katei ka jingrwai ha Exelencia restaurant Mawtnum bad ha Palm restaurant.
:Ïa ka jingrwai thymmai ba kyrteng ka “Phi Wan Paw", na ka phlim “Romeo and Rossy", la dep pyllait paidbah myn ha ka 21 tarik Nohprah 2022.
Ha katei ka jingrwai, la rwai da u Ram Suchiang bad ka Badaribha Nongshli, la shim bynta ha katei ka jingrwai da ki tyngshop bad ki puron jong ka Khasi, kynthup ïa ka Sherilin Khongwar bad u Wellborn Mynsong.
Ïa ka make up bad hair styling, la shimti da ka Mediora Mylliem Umlong, la pynmih bad shna ïa katei ka phlim da u Larry Suchiang.
Ïa ka visual bad head jong ka Director Of Photography(DOP), la shimti da u Elvest Thabah.
Katba u assistant dei u Pynshongdorlang W.Laitthma bad u Wanstar Thabah.
La pynmih ïa katei ka phlim da ka kompeni Suchiang Arts Entertainment.
:Ka music video ba kyrteng ka “Shad Shad Haban Da Ngiah", kaba la rwai da u Khraw Umdor bad ka Vitalis Kurbah (Blom), ka la dep pyllait paidbah myn ha ka 27 tarik Nohprah 2022.
Ha katei ka jingrwai, la rwai bad ak ruh da u Khraw Umdor bad ka Vitalis Kurbah.
Ïa ka Music Track Composer, la shimti da ka kompeni David Studio, ïa ka lyric bad vocal composer, la shimti da u David Donbok Kharkongor.
La dep rekod ïa katei ka jingrwai ha ka David Studio.
Kiwei pat kiba shim bynta lang ha katei ka jingrwai ki kynthup ïa u Deryl Warbah bad ka Banri(Swa), Kailas Lyngdoh Nonglait (Blom), Jhon Lyngdoh Nonglait, Darisha Nongsiej, Barisha Nongsiej, Jessie Mary Nongsiej, Darfulland Nongbri bad Daïamon Khardewsaw.
Kiba bun na ki nongshong shnong ka Rilum Jaiñtia ki long ki nongrep.
Haba ong nongrep ym tang ba ki rep tang ïa u Kba, hynrei ïa kiwei de ki rukom rep.
Ki Nongrep ki rep ïa ki symbai bad ki jait  jingthung bapher bapher kat kum ka jaka bad dei na kane ka daw ba hangne ha Rilum Jaiñtia ngi shem ba don da ki spah ki jait jyngthung jyntep kiba ngi lah ban ïoh na kane ka Ri.
Na kine ki jingrep don ki jait kiba ïaid iew bha kum u Khaw, u Kba, u Neilieh, u Nei-ïong, u Riewhadem (Saru), u Krai, u Shynrai Lakadong, u Shynrai Lasheiñ, u Syieng met, u Syieng Tro (Syieng makhir), ka Shriew, u Salah (Phan ba bun jait), u Sohmynken bad bun kiwei pat ki jait jingrep kiba ïaid iew nalor ki Jhur, ki Sohsaw (ki Sohsaw ba bun jait), ki Soh ba bun jait kum u Sohñiamtra, Sohjew, Sohsarmat, Sohsalong, Sohsakhne, u Paikdait, u Paiwamon, u Kwai, u Pathi bad kiwei de kiba ngi bam man ka sngi.
Ïa kine ki jait jingthung la rep ha kane ka Rilum Jaiñtia kumba la hikai naduh mynbarim khlem don kano kano ka jingïapher lait noh tang kiwei ar ki jait jingthung kiba la rep ha ka juk kaba thymmai kaba mynta wat la katta ruh kine ki jait jingthung ki im ki san kat kum ka por jong ki.
Ka Ri Jaiñtia ka la pynmih shibun ki jait marbam kiba kynthup ïa ki soh ki pai, ki jhur ba bun jait, u phan, u salah, u sohsaw, u sabaingon, ki shriew ba bun jait, u sohmynken, u shynrai (Lakadong bad u Lashein) bad kiwei de ki jait kiba lah ban shalan shabar ka Jylla lane wat shaduh bar ri.
Halor ka jingstad bad ka jinglah jong ki nongrep ban rep ban riang, la ïohi pat ba ka sorkar kam lah ban ai jingïarap kaba pura ïa ki nongrep.
Hooid ym lah ban len ba ka sorkar ka ju ïarap ïa ki nongrep, hynrei kata ka jingïarap kam shym la lah ban pynpaw pyrthei.
Lada phai sha ka liang ki Dawai Sboh, na ka liang ka sorkar ka shu sam da ki Dawai sboh kiba khlem da test ïa ka khyndew jong ki Nongrep lada kine ki sboh ki ïa dei ne em bad ka jaka jong u nongrep.
Ha ka thaiñ Labang-Nongphyllut bad Pangam Raliang ïa kumba long mynta ka khyndew bad ka Mariang hi dalade ka long kaba sboh bad ñiar ba ki nongrep kane ka thaiñ ki donkam bad pyndonkam ïa ki sboh dawai ban pynsboh ïa ka khyndew naba ka khyndew hi dalade ka long kaba sboh.
Ki Nongrep nalor ba ki rep Kba kum u Kba Sabiah Wasting, kba Sabiah waiong, kba Wapnah, kba Tadong, kba Naka, Kba Watlang, Kba Maro, Kba Yuha, ki rep ruh ïa kiwei de kum u Krai soh, Krai malu, Riewhadem, Neilieh, Nei-ïong, Syieng, Laha (Wax), Sohbaingon, Shriew, Sohmynken, Synsar (Rep Suro), Shyrmit (Shynrai Lakadong), Shynrai Lashein, ki Jhur bad kiwei de ki jingrep.
Ha ka thaiñ pdeng jong ka Rilum Jaiñtia wat la ka jaka ka long kaba la sbohlypa, hynrei ha ka jingkwah ba kan nangsboh shuh shuh ki nongrep ki pyndonkam da ki dawai sboh (Chemical Fertilizers ba bun jait) bad shisien ba ka khyndew ka la mat sboh dawai lada ym ïoh dawai sboh kato ka jaka kam sboh shuh bad kylla blat bad shisien ba ka la kylla blat ki jingthung jingtep ruh kim da mih bha eh.
Ki nongrep ki ong ba ka sboh kaba bha tam ïa ki ka dei ka sboh Shyieng, hynrei ïa kane ka sboh kaba kham ïadei bad ka khyndew hapoh ka District ym shym la kham ïoh shuh mynta lane supply da ka sorkar ha kata ka rukom ba ki nongrep kin ïoh pyndonkam ïa ka ha ka rukom kaba dei.
Ha ka liang ki dawai ki dashin kum ki dawai khniang kiba ïa dei bad ka bam khñiang u Kba, ka jingbam tram (ïap tram) ki Diengsoh, ki Kwai, ki Pathi, ka jingïapstai ki soh ki ralam bad kiwei de ki jait jingbam khniang ki jingthung jingtep.
Hapoh ka District ka don ka Agriculture bad ka Horticulture Department kiba dei ki Tnat sorkar ba dei peit ïa ka kam rep bad ki kam thungsoh thungpai bad kiwei, ki la dei ban wad bniah ïa ki lad ki lynti bad ki dawai ki dashin kiba kumno ban ïarap ïa ki nongrep ha kaba ïada ïa ki jyngthung jyngtep jong ki na ki khñiang bad na ka jingïap tram ki soh ki ralam.
Kiba bun ki nongrep ha ka pyrthei bad ha ki katto katne ki bynta jong ka Ri India, ki la ïaid ha ka juk stad rep ka juk mynta pynban ha Rilum Jaiñtia wat lada ka long ka Rilum kaba ïadei bad ka rep ka riang kim pat tip ne bna eiei shaphang ka rukom rep ka juk mynta.
Ki Nongrep jong ka Rilum Jaiñtia ki la nangrep da ka rukom rep kaba la hikai da ki longshwa manshwa haduh kine ki sngi.
Kan jin da la long kaba bha shibun lada ki stad rep jong ka juk mynta kin pynlang lang ïa ka jingstad kaba rim bad ka jingstad kaba thymmai khnang ba ki nongrep kin nang kham lah ban pynroi ïa ka rep ka riang jong ki bad ban nang kham lah ban pynmih shibun ki jingmih na ka rep ka riang jong ki.
Ka don ka jingong ba ka kam rep kam riang ka dei u “BUDLUM" jong ka kiew ka hiar jong ka ri.
Ka jingkiew ka rep ka riang bad ka jinglah jong ki nongrep ban pynmih shibun ki mar rep ki pynlong ïa ka Ri hi baroh kawei ban biang ka bam ka sa bad ieng hala ki kjat khlem da ïapan kylliang na kiwei pat ki ri.
Ha ka pyrthei ka juk mynta ka rep ka riang ka la dei ban ïaid bad kiew shakhmat pynban lada ïa nujor bad ka jingmih kaba ki nongrep ki la pynmih ha ki snem kiba mynshwa lah ban ong ba mynta ka la nanghiar nanghiar na ka jingmih kaba mynshwa, ka daw ka long ba ki nongrep jong ka ri kim lah shuh ban rep ban riang da ka bor met bad la donkam da ki kor ki bor jong ka juk mynta.
Ha Rilum Jaiñtia ïa ka bynta ba shaphang khappud bad ka Ri Bangladesh ki nongshong shnong ha ka jaka ban rep Kba, ki rep da ki Soh, ki Pai, u Kwai, u Pathi bad hangne hangtai lah ban ïohi ba ki shu rep Kba (Jhum Cultivation) malu mala da kaba rep lum hangne hangtai katba ha ka thaiñ pdeng bad ki bynta ba shaneng jong ka Rilum Jaiñtia, ki nongrep ki shaniah ha ka jingrep kba kaba shu rep shisien shisnem bad kata naduh u bnai April (Ïaiong) haduh u bnai October-November (Risaw-Naiweng) nangta ka khyndew ka sah shrah naduh u bnai Naiweng (November) haduh u bnai Lber (March).
Ha ki snem kiba mynshwa ki nongrep ki kham pynlut por tang ha ka rep kba bad rep jhur ha Kper ha Phrah tang ban pyndonkam ïa ka jingbam kaba hala ka sngi, katba nangïaid ka por ki nongrep ki rep ym tang ïa u kba, ki rep de ïa u Syieng (Ginger), u Sohsaw, u Shynrai Lakadong, u Shynrai Lashein (Chyrmit Lakadong-Chyrmit Lasheiñ), u Phan, ka Shriew bad ïa kiwei de ki jait jhur kiba ïaid iew bha ha Iew ha  Hat.
La ju ïohsngew na ka por sha ka por ba ka rep ka riang ka dei “U BUDLUM" jong ka ri bad ka sorkar ka ong ba ka imsngi ban ïarap ïa ki nongrep, phewse wat ïa ka sboh Dawai kaba ki nongrep ki ïoh pahuh ha ki snem kiba mynshwa mynta kim kham ïoh shuh.
Ha ki snem kiba mynshwa ka sorkar ka ju ïarap bad ki nongrep ki ïoh ïa ka “SUBSIDY" kaba shitengdor kaba ïarap ïa ki nongrep ban ïoh jingïarap khyndiat khynsoit ïa kane ruh kumba long mynta la ong ba kam don shuh.
Ha ki snem kiba mynshwa haba dang duna briew, ka jingrep jingriang ka biang ki Hali ki Pynthor, hynrei katba nangïaid ka por ki briew ki la nangbun nangbun, katba ki jaka rep (Ki Hali ki Pynthor) ki sah ki juh.
Nangta kiba rep lum ruh kim lah ban rep ha ka juh shi kajuh ka jaka, hadien ba ki rep arsnem ki la hap iehnoh synlai bad kynriah ha kawei pat ka jaka rep bad hadien bun snem kin sa wan rep biang ha ka juh ka jaka kaba ki la iehsynlai bun snem.
Kaba shu rep tylliat hajuh shi hajuh man ka snem kato ka khyndew ka blat noh bad ban pynsboh ïa ka la donkam ban ber ïa ki sboh dawai na ka por sha ka por haduh ban da ïoh ot ïa uto u kba lane kheit ïa u soh jong uto u jingthung.
Ka jingrep ha ka juk kaba rim, ka jingbym don ki kor ki bor ka juk rep kaba mynta bad ka ka jingpyndonkam ïa ki dawai sboh khlem da don ka jingtest ïa kato ka khyndew la ïohi ba katba nangïaid ki snem ka rep ka riang ha Rilum Jaiñtia ka la nanghiar nanghiar bad kane ka jinghiar ym tang ba ka pynduh ïa u nongrep shimet lane ïa ka ïing ka sem jong u, hynrei ka ktah ruh ïa ka ïoh ka kot jong ka ri baroh kawei.
U Myntri Rangbah ka jylla u Conrad Sangma ha ka 5 tarik Kyllalyngkot u la pynshai ba ka Sohra kan long ka headquarter jong ka South East District ïa kaban sa thaw hapoh ka por ba la buh.
U Myntri Rangbah u la pynshai ruh ba wat lada kiwei ki jaka kim kwah ban don hapoh kane ka distrik, ka Sohra kan ïoh ïa ka distrik bad kan long ka headquarter jong kane ka distrik.
“Ngin ym pynkylla ïa kane bad mynta ngin trei halor kane ka rai ban pynsngewthuh ïa ki briew lane ban tei ïa ki jingtei kum ki jingkieng bad ki surok, kiban wanrah ka jingsuk ïa ki paidbah ka thaiñ Pynursla bad Mawsynram," la ong u Myntri Rangbah.
U Myntri Rangbah u la ong ruh ba lada yn jer kyrteng ïa ka distrik thymmai kum ka South East District, te ka dei ban kynthup ïa ka Sohra, ka Pynursla bad ka Mawsynram.
U la ong ruh ba ïa ka rai ban wanrah ïa kino kino ki jaka hapoh ka South East District, kaban don ka headquarter ha Sohra, yn sa rai ha ki jingïalang paidbah bad da ka jingmynjur lang jong ki.
U Myntri Rangbah u la kyrpad ruh ïa ki paidbah ban long kiba ïaishah halor kane ka mat.
“Ngi la ap la slem, hynrei ngi kyrpad ba phin ap sa tang katto katne khnang ba ngin lah ban leh ïa kane ka kam khlem ka jingbakla," u la ong.
U Myntri Rangbah u la ong ruh ba hadien habud, ki paidbah kim dei ban kynnoh ïa ka sorkar ba ka thaw distrik kulmar khlem ka jingïasyllok kaba biang.
U la ong ruh ba ka sorkar ka dei ban don ka jingkit khlieh bad u la pynthikna ruh ba ka sorkar kan shim khia halor ka jingthaw ïa ka distrik ha Sohra.
U la bynrap ruh ba ka sorkar ka sngewkhia na ka bynta ki paidbah ka thaiñ Sohra bad jong ka East Khasi Hills District, bad u la ong ruh ba ka sorkar ka kwah ïa kaba bha eh na ka bynta jong ki.
Shuh shuh u Myntri Rangbah u la ong ba ka jingthaw ïa ka distrik ha Sohra kam long na ka bynta ban jop elekshon hynrei ka long ban pynthikna ba yn leh ïa kaei kaba dei.
“Ngim don hangne tang ban shu shim rai tang namar ba ngi shong hangne bad ngi hap rai," la ong u Myntri Rangbah.
U la ong ruh ba ka sorkar ryngkat kiwei ki la ïakren ha kaba ïadei bad ka leit ka wan bad kiwei kiwei namar ka jinglong riat ka thaiñ Mawsynram, Sohra-Shella bad Pynursla-Dawki.
“Namar ki riat ki ram, ka la don ka jingïasyllok kumno ban pynïasoh ïa kine ki lai jaka.
La ngin tei jingkieng ban wanrah hajuh ïa kine baroh," la ong u Sangma.
U Myntri Rangbah ka jylla u la ong ba mynshwa haba ym pat lah ban pyndep ïa ka homework, la don ka jingpynsngewthuh ba ka jingthaw ïa ka distrik kan long ban wanrah hajuh ïa kine ki jaka.
U la bynrap shuh shuh da kaba ong, “Dei na kane ka daw ba ngi sngew ba kan ym don kano kano ka jingthut.
Hynrei haba la sdang mih ki jingeh ba ki paidbah kim lah ban ïaid na kiwei ki jaka kum na Mawsynram bad Pynursla sha Sohra, ngi la ïoh ïa ki jingai jingmut ban pynkynriah noh ïa ka headquarter".
Katkum ka Hindu Marriage Act 1955, ka khang pyrshah ban ri bun tnga.
La ai lad ïa ki kynthei ba kin pan ïa pyllaittnga.
Tangba kim lah ban ïoh bhah ïoh bynta ei ei naka kamai u tnga jongka, shisien ba kila ïakhlad.
Ka kam shongkha shongman hi kadei ka Civil Contract (katba dang ïa sngewthuh jingmut dang lah ban ïa shong lang, lada ym ïa sngewthuh jingmut shuh, dei ban beh noh ïa ka tnga, katkum ka Talaq).
Ka tnga ruh ka lah ban longtrai lang ïa ka kamai ka jingdon jingem u tnga jongka.
Ban pynïaid beit ïa ki kam iing jong ki Muslim ha India, ka don ka aiñ Sharia Act 1937.
Ka Sharia law, ka Quran bad ka Hadith kidei ki tynrai bah bad ki jingthoh bakhuid jong ki Muslim.
Ka Aiñ Muslim ka shah ban ïashong ban ri bun tnga haduh 4 ngut (lada u tnga u lah ban pynbiang ban bsa), bad u lah ruh ban ai Talaq Talaq Talaq noh ïa ka/ki tnga ba u khlem ïa sngewthuh jingmut shuh ban ïashong ïa sah lang.
Ka Aiñ Khristan hi la shna da u Phareng bad la pynlong aiñ ha ka 18 July 1872, ba la tip kum ka Christian Marriage Act 1872, na bynta ki Khristan ha kylleng ka ri India, lait noh katto katne ki jylla kum ka Jammu Kashmir, Manipur bad kiwei.
Baroh ki kam Shongkurim (Marriages must be solemnized in the Church) bad ïa ki jingïapyllait tnga la tehsong pyrkhing da ki kynhun niam Khristan bapher bapher, katkum kane ka Aiñ.
Ha u snem 2001 la pynjynsur noh ïa kane ka Aiñ, bad la shah ïa ka kynthei Khristan ba kan ïa pyllait tnga lada ka don sakhi ba u tnga jong ka u klim shawei (Adultery).
Kiba bun hi ki lynti ki kham jynsur ïa u shynrang ba un ïa pyllait tnga lada u don ki sakhi kiba biang.
[Ha India hi kiba bun ki kynhun Balang ki ïa synshar ïa la ki paid riewngeit katkum ki rukom pynïaid jongki (traditions).
Kidon ki Catholics, ki Syro Malabar Catholics, ki Syro Malankar Catholics, ki Jacobite Syrian Christians, ki Protestants, ki Presbyterians, bad kiwei, kiba don la ki tradition ban synshar ïa la ki paid riewngeit].
{Ki Naga kim pdiang ïa kane ka Aiñ, katkum ka jingïasoi ïa ka Naga Accord ha u snem 1961, ki dawa ba watla kila kylla Khristan ruh, hynrei ïa ki kam iing kam sem dei ban sumar bad synshar katkum ki tynrai ki dustur mynbarim jong ka jaidbynriew Naga – Naga Traditions}Ha ki Parsi, ka jingïapyllait tnga bad ka kam klim ki khlaiñ ban shim rai lada don lada biang ki sakhi.
Ki Parsi kim lah ban ïa shongkha shabar na ka jaidbynriew jongki.
Lada don kiba palat nangta, kim lah ban pdiang shuh kum ki Parsi.
Kin shah Taid Kur.
Katkum ka Anand Marriage Act 1909, kam don jaka ka jingïa pyllait tnga.
(Kiba bun ki aiñ jong ki Sikh ki ïadei bad ki Hindu).
Ki kmie ki kpa kidei ki trai nongri nongsumar jong ki khun (natural gaurdians).
Katkum ka Hindu Minority and Gaurdianship Act 1956, u tnga udei u nongri nongsumar jong la ka tnga.
U long u trai ïa la ka tnga.
Katkum ka Shariat Application Act 1937, ki kmie ki kpa kidei ki (natural) nongri nongsumar ïa la ki khun.
Tangba ki khun ki lah ban don la ka jong ka rai tad ynda ki la kynjoh ka rta pura jinglong samla (puberty).
Kumba long lem kiwei, ki kmie ki kpa kidei ki (natural) nongri nongsumar ïa la ki khun.
Tangba kat kum ka Indian Divorce Act 1869 jong ka sorkar Bilat, lada don ki jingïapyllait tnga, ka aiñ ka hap ban batai, mano ban ri ban sumar ïa ki khun.
Ka Parsi Marriage and Divorce Act 1936, ka pynkupbor ïa ka Court ba kan rai, mano ba dei hok ban ri ban sumar ïa ki khun, lada don ki jingïapyllait tnga.
Ka Hindu Adoption and Maintenance Act 1956, ka batai ba u tnga u dei ban ïoh ka jingmynjur na la ka tnga ba un ri un sumar ïa la ki khun, lada jia ba ka tnga jong u kadon ka jingpang shiteng khlieh lane lada jia ba ka tnga jong u ka la kylla noh sha kawei pat ka niam.
Ha u snem 2010 pat la pynjynsur bad la shah ba ka tnga ruh ka don hok ban ri sumar ïa la ki khun lada u tnga u don ka jingpang shiteng khlieh lane u la kylla noh sha kawei pat ka niam.
Katkum ki jingpynïaid bad bud ryntih ïa ki tynrai dustur Kafala, la shah ba ki kmie kliar ne u kpa kliar ruh ki lah ban ri ban sumar ïa ki khun ba la kha na u kpa/ka kmie ba ha shuwa.
Ki kmie ki kpa kidei kit rai ïa la ki khun.
Hynrei ka Syro Malabar Church ha Kerela pat ka don la ki aiñ ban bishar ban aiti mano ban sumar ïa ki khun lada don ki jingïa pyllait tnga.
Kim da don than ki Aiñ ba pynjynsur ne ba la pynbeit thymmai.
Lada u kpa u ïap noh khlem pat ai jingthoh lypa ïa la ki khun, ki jingdon jingem kidei ban leit sha ki khun kynthei shynrang, sha ka tnga, bad sha ka kmie jong u (ha ka Class 1).
Kadei ban hiarpateng ha ki khun jong ki khun jong u, ki khun jong ka khun jongu, bad ruh sha ki khun ki hymmen  ki para jong u (Class 2).
Hangne kidon ki kyndon Agnates bad Cognates.
Agnates ka mut na ka liang ki bahaiing jong u tnga.
Cognates kamut na ka liang ki bahaiing ka tnga jong u.
Kumjuh ruh ïa ki jingdon jingem jong ka tnga, lada ka khlem ai jingthoh lypa shuwa ba kan ïap, kidei ban leit sha kitei kumba la thoh.
Ka don ka jingïapher ha kiba ngeit ha ki Balang Sunni bad Shia.
Ha ka Aiñ Balang Sunni, ka jinghiarpateng kadei ban leit sha kito ki khun ba la kha, bad ruh sha ki bahaiing ba la ai jingthoh lypa da u kpa.
Ha ka Balang Shia, ka don ka Nasaab, kaba dei ka jingïadei na ka snam jingïadei na u kpa (ki hymen ki para jong u).
Ka Sahbaab pat na ka jingïadei na ka jingïalong tnga bad ka tnga jong u (husband and wife).
Ha kaba ïadei bad ka jingïohpateng, ki Khristan ki bud ryntih ïa ka Aiñ ba la shna da ki Phareng, ka Indian Sucession Act 1925, ka bymdon kano kano ka jingnoh shilliang ha ka jingïoh pateng hiarpateng.
Baroh ki khun ki ïoh mar katjuhKi Parsi ki shu kynnam bad ai bor lypa ïa la ki khun ha kaba ïadei bad ki jingïohpateng hiarpateng.
Ka Uniform Civil Code kadei ka Directive Principle of State Policy, ha kaba ki state ki lah ban pyntreikam hala ki jylla lajong ban wanrah ïa ki jingïaidbeit ïaid ryntih ki Aiñ ha ki longing longsem.
Khnang ban wanrah:-1.
Ka jingïatylli ha baroh kawei ka India (One India is a Strong India).2.
Pynduh jaid ïa ka Vote Bank Politics (pynbiej pynshala jingsngew niam tang ban khring Vote por Election).3.
Ki Aiñ Niam bapher bapher ki don ki jingduna ban pynïaid beit katkum kane ka jingkylla jong ka juk (loopholes in Religious Personal Laws in modern life).4.
Pynduhjaid ïa ka jingpyrkhat pynrung jingsngewpher jaidbynriew hapoh ri India (to finish Cummunalism and Separate Mindset).5.
Kan ai bor shibun ïa ki Longkmie (more Rights to Women).6.
Baroh ki nong India dei ban don tang kajuh ka aiñ (no separate Laws for separate people).7.
Kan pynduh jaid ïa ki jingïasngewpher niam ha India (promote True Secularism not Pseudo Secularists).
Kumba 20 tylli ki shnong ka thaiñ Nongpoh kiba hap hapoh ka Nongpoh Census Town kin sa ïoh umbam, ha kaba u Bah Renikton L.Tongkhar, Myntri ka tnat PHE, ha ka 4 tarik Kyllalyngkot u la buh ïa u Mawnongrim ban wanrah ïa kawei ka skim sam umbam sha kitei ki shnong kaba la tip kum ka Greater Nongpoh Water Supply Scheme, kaba yn sa shna ha ka jingpynmang tyngka kaba la kot sha ka T.103 klur tam.
Ïa katei ka jinglang buh Mawnongrim la pynlong ha District Library kaba don ha Nongpoh, ha kaba kiba la donlang ha katei ka sngi, ki kynthup ïa u Bah Mayralborn Syiem, MLA Nongpoh, nangta u Bah Balajied Rani, MDC Nongpoh, u Syed Md Andalaab Razi, Commissioner Secretary ka tnad PHE, ka Kong BM Lyndem, Chief Engineer ka tnat PHE, u Bah U Kurbah EE ka tnad PHE Nongpoh Division, ki Rangbah Shnong bad ki nongmihkhmat ka thaiñ Nongpoh.
Haba ïadei bad katei ka sngi buh Mawnongrim, ki nongai jingkren ki la ïaroh ïa ka sorkar pdeng, nangta ïa u Bah Renikton L.Tongkhar, Myntri ka tnat PHE, ïa u Conrad K Sangma bad khamtam eh ïa u Bah Mayralborn Syiem, MLA Nongpoh bad uba la trei shitom eh ha ka ban buddien bad ban pynurlong syndon ïa katei ka mat jingdonkam kaba hakhmat eh jong ki paidbah ka thaiñ Nongpoh hi baroh kawei.
Haba ai jingkren ha katei ka sngi, u Bah Reninton L.Tongkhar, uba kam ïalade ba u ïadei paralok eh bad u Bah Mayraldborn Syiem, u la pynpaw ba hadien katei ka jingbuh mawnongrim u kwah ruh ba ha ka sngi kaba yn sa plie paidbah ïa katei ka skim umbam, yn sa plie hi da u Bah Mayraldborn Syiem, uba long mynta kum u MLA ka Nongpoh.
Ka Seng Khynnah Seng Khasi Pynursla Pyllun ha ka 7 tarik Lber ka la pynkup burom ïa ka Kong Delina Khongdup kaba shah thung kum ka dkhot jong ka National Commission for Women (NCW), New Delhi dang shen.
Haba kren ha kane ka sngi, ka kong Kong Delina Khongdup ka la ong ba kane ka jingjop ka jong ka, ka dei ka jingïadon bynta jong baroh khamtam ïa ka ïing ka sem, ka seng, ka shnong bad baroh kiba ieid kiba thoin kiba la kyrshan ïa ka ban poi sha kane ka thong bad khamtam ïa u Blei nongbuh nongthaw.
Ka la ai burom ïa u (L) Rgh.
Rojoy Sing Khongshah uba la ïalam lynti ïa ka naduh ba dang khynnah ban saiñ dur haduh ba kan lah ban poi sha kane ka kyrdan.
Ka Kong Delina kaba dei na shnong Lyndem harum ka Pynursla, ka la pynpaw ba ha kane ka ri Khasi ki longkmie ki ïoh ïa ka burom hynrei ha kine ki sngi ka jingdon ki longkmie ba khlem kpa ka la nangkiew bad ka la donkam ban bishar, ban wad ïa ka lynti ban pynbha biang ïa kane bad kane ka shong ha ka imlang sahlang.
Ka la ong ba lada ki briew ki ngeit ha ka jinghikai kiba rim, kan wanrah ïa ka rympei kaba khlaiñ ha ka longïing longsem bad ha ka imlang sahlang.
“Ka jingshah jied ban long kum ka dkhot ka NCW ka dei ka jingithuh na ka sorkar pdeng bad kam dei kaba shu jied hak dak hynrei ka dei kaba ïaid katkum ka kyndon thik pa thik ha kaba ka hap ban leit ban ai jingkren ha ki phang bapher bapher ha kine ki lai snem", ka la ong.
Ka Kong Delina ka la ïathuh ba ha ka jingïalang ha New Delhi ba ha Meghalaya ki don tang 2 tylli ki jaitbynriew, kata u Khasi bad Garo.
“Khlem phohsniew ha ka jingim, ban poi pynban sha kane ka kyrdan ha kaba i mei i pa kiba tang ha Guwahati ruh kim ithuh bad hapdeng ka jingeh ki jingtynjuh ka kyrmen ba kan lah ban jop ïa ki jingeh", ka la ong.
Shwa ïa kane, la ïoh ruh ïa ka jingkren na ka Kong Therisa Khongthaw kaba la pynpaw ba ka dei ka burom ïa ka thaiñ riwar baroh kawei bad kumjuh ïa ka jylla Meghalaya ïa kane ka jingshah thung ka Kong Delina Khongdup kum ka dkhot ka National Commission for Women (NCW).
“Kane ka pynpaw ba ka ri war jong ngi kam dei shuh kaba sahdien kaba la lah ban pynmih ïa kane ka longkmie kaba dei ka nuksa ïa kiwei", ka la ong.
Kumjuh u bah Bah Johnson Lyngdoh u la ong ba ka dei ka burom ïa ka thaiñ ba ka longkmie kaba na jaka kaba na kyndong tam hynrei ka la shah jied shaduh kane ka kyrdan khamtam ba ka jaitbynriew Khasi ka dei kaba rit ha ka ri India kaba ka jingbun paid ka la wan baar ha ka pyrthei.
Kum shibynta ban pynurlong ïa ki mat treikam jong ki party bapher bapher ki ba don ha ka sorkar Meghalaya Democratic Alliance -2, ka sorkar shen kan sa thaw da ka Starring Committee ka ban pynlong ïa ka Common Minimum Program ban lum ban lang ïa kine ki mat treikam ki ba ki la kular shwa ka Elekshon.
Haba kren sha ki ladpathai khubor ka kong Ampareen Lyngdoh ka myntri ka sorkar jylla ka la ong, “Nga tharai ka jingpher ha ki mat treikam hapdeng ki party ki ba don ha ka sorkar ,shen yn sa beit noh  namar ngin sa pynlong ïa ka Starring Committee ka ban pynbit pynbiang ïa ka  Common Minimum Program ka ba lah ban ïahap lang ïa ki mat treikam jong ki  kynhun ki ba ïa donlang,  ban lah ban pynbeit  ha ka juh ka rynsan".
“kat kum ka jingsngewthuh jong nga ka long ba ki mattrei kam jong baroh ki party ki ba don ha ka Sorkar kum ka UDP ka NPP ka PDF bad ka HSPDP kam dei ba ka ïapher eh la ka dei ha u pud u sam ne kiwei ,bad tang ka TMC ka ba ong kan pynduh lada ka wan ha ka bor te ïa  kane kan sa pynbeit shen", ka la bynrap.
Ka Kong Ampareem ka la ong ruh ba “Ka  Commom minimum program kan sa ïa rap ïa ngi kum ki party ba pher bapher ban ïa treilang ha ka juh ka ryngsan ban pynpur shakhmat ïa ki jingkulmar ki party sha  u paidbah u ba la pynjop ïa ngi sha ka ing dorbar thawaiñ".
Halor ka jingdawa Myntri rangbah da u Khasi ka Kong Ampareen ka la ong “Ka jingdawa kan hap ban ïa ryngkat bad ka jingdon ki MLA ha kano kano ka seng saiñpyrthei" ka la bynrap, “Ha East Khasi Hills  ka NPP ka ïoh tang 2 ngut ki MLA ka UDP tang 11  ngut ki MLA ha  baroh ki thaiñ, te ngim donhok shuh ban dawa ruh namar ngim don ki jingkhein bad ka jingdawa kin wan lang bad ki MLA ki ba ngi don bad lada ka Khasi Hills ka kwah ïa u Myntri Rangbah  Khasi phin hap ban ïa tylli".
Ka long kaei kaei ka ban sah jingkynmaw bad ka jingsarong ïa ka jylla Meghalaya bad kumjuh ïa ka ri India baroh ka wei ha kaba u wei na ki nongïalam jong kiba duna dkhot met ula ïoh ka lad ban leit ïa shim bynta sha ka International Visitor Leadership Program (IVLP) ka ban sa long ha United State of America.
U Public Diplomacy Officer jong ka United State of  America  u Courtney J Woods, ha kine ki khyndiat sngi u la khot sngewbha ïa u Bah Ferdinand Lyngdoh Marshillong  uba dei u Joint Secretary jong ka National Association of the Deaf India New Delhi.
Kumba long mynta u bah Lyngdoh u dang  don hapdeng ka jingpule ïa ka Phd ha ka subjek Linguistics na ka skulbah NEHU.Une u samla rangbah u dang leh ‘research’ ruh shaphang  ki briew kiba duna dkhot met hapoh ka jingpeit jong ka National Center For promotion of employment  for disabled people  Delhi.
Haba ïa kren bad u bah Lyngdoh u la ïathuh ba u Public Diplomacy Officer jong ka United State of  America  u la khot ban ïa don bynta lang ha ka International Visitor Leadership Program (IVLP) na ka bynta lai taiew kaban sa long ha USA.Halor ka phang “Everyone Counts! Building Capacity in the People with Disabilities (PWD) Community" naduh ka 20 tarik u Lber haduh ka & tarik u Ïaïong 2023.
Ka IVLP ka dei kaba la sdang nyngkong ha u snem 1940 bad ka dei ka wei na ki tnat jong ka Sorkar U.S.kaba la paw bha halor ka jingïa phylliew jongmut jong ki nongïalam na kylleng sawdong ka pyrthei.
Ha kane ka jingleit ïa shim bynta u Ferdinand un ïathir jingmut bad shibun ki riew shemphang kiba mih khmat na seng trei mon sngewbha bapher bapher bad kin leit jngoh ruh ïa ki jaka pule.
“Ha kane ka prokram kin don ki mat ki ba kin ïatai kum ki jingeh kiba ki briew kiba duna dkhot met ki ïa kynduh, ka jingkylla ka mariang,  haba ïa dei bad ka Khlam ne ‘pandemics’, bad ki wei kiba ïa dei ba ka imlang ka sahlang.
" U la ong.
Kin ïa kren ruh halor ka Pule ka puthi,ka koit ka khiah, ka ïoh kam ïoh jam bad ka jingmih khat ha ki kam politik da ki briew kiba duna dkhot met.
Ha ka jingleit jong u sha US, un hap ban peit ïa ki kam kiba thymmai haba ïa dei bad ka jingwat bniah ka jong u, ha ryngkat ba ki kor ki bor jong kane ka juk ba mynta, na ka bynta ka jingdonkam jong ki ba duna dkhot met.
Ha kane ka jingleit ka Sorkar U.S.kan pynlut ïa baroh ka jinglut jingsep jong u naduh ka bai leit bai wan bad ki wei ki jingdonkam.
Ha kine ki lai taiew kiba un don ha USA u ne u rangbah un leit sha ki saw tylli ki jaka, katta Washington DC, Boston, Chicago bad Atlanta.
Ha ka jingkutlad namar ka jingmynthi jong ka sorkar, ki 7 ngut ki nonghikai contractual kiba la pyndep ïa ka eksamin Meghalaya Teacher Eligibility Test (MTET) ki la shim ïa ka rai ban ïaleh pyrshah da kaba ai por 2 taïew ban pynbor ïa ka sorkar ba kadei ban thung kam noh ïa ki.
Hadien ka jingweng kam noh ïa kiba bun ngut ki nonghikai ki bym pat pyndep ïa ka eksamin MTET, kine ki nonghikai ki la ïakhun ïa katei ka eksamin bad ha kajuh ka por ki la phah jingthoh sha ka ïing kashari High Court kaba la ai ïa ka jubab ha ka 28 tarik Risaw 2022 ba ka la ibit biang ïa ki ban shah thung biang ha ka kam, la ïathuh ka Kong Phikirbha Khariah kawei napdeng kitei ki nonghikai.
“Hadien ba ngi la ïoh ïa ka jubab na ka High Court ka thoh shai kdar ba ngi la long kiba bit kiba biang ban ïoh ïa ka post kaba ngi trei, hynrei mynta lah shibnai ngi lah ïai ap hynrei ym don dak eiei", la ong ka Kong Phikirbha.
Haba kren bad ki lad pathai khubor ka Kong Phikirbha Khariah ka la ong ba namar ka jingpynbor jong ka sorkar ban ïaleh ïa ka eksamin MTET wat ha ka kyrdan ba la rangbah namar ka jingbym banse ki la ïakhun tyngeh hynrei kat haduh mynta ynda la pyndep ruh ka sorkar ka dang ïai leh mynthi bad kam pat leh eiei satia na ka bynta jong ki kiba dei ban ïoh la ka hok.
U nongïalam ka liang pyrshah hapoh ka ïing dorbar thawaiñ ka jylla, u Dr Mukul Sangma u la pynkhreh bha ban pynthikna ïa ka jingjop ha ka election 2023, da ka ba rai ban ïakhun na ki ar tylli ki konstitwensi.
U Prestident ka Meghalaya TMC u Bah Charles Pyngrope ha ka 6 tarik Kyllalyngkot, u la pynbna ïa ki kyrteng jong ki 52 ngut ki kyrtong ki ban ïakhun ïa ka election 2023 ki ba kynthup ïa u Dr Mukul Sangma u ban ïakhun na Songsak bad Tikrikilla konstitwensi.
Haba buh ïa ka jingkylli balei u la rai ban ïakhun na ki ar tylli ki konstitwensi u la ong ba ka dei ka buit saiñ pyrthei (political strategy).
“Ka dei ka buit saiñ pyrthei, ba nga la shim rai ban ïakhun na ki ar tylli ki konstitwensi, namar ba don bun ki mat, bad ka shong ruh ha ka jingdawa bad ka don ka jingdawa", la ong u Mukul.
Haba kylli hato ka jingrai jong u ka dei na ka jingdon ka jingartatien u la ong, “kane ai ba kin wad hi hato nga don ka jingartatien bad lada ki kynnoh kumno kumno ruh ngam sngew eiei namar nga sngewthuh ka don ka jingdonkam halor kane".
Ka National People’s Party ka la pynlong ïa ka jingïalang paidbah ba nyngkong eh ha Shella Block ha kaba la sakhi ba da ki hajar ngut ki paidbah  ki la tuid sha kane ka jingïalang paidbah ba la long ha ka 6 tarik Kyllalyngkot 2023 ha Umkhabaw, kawei na ki shnong ba don ha khappud bad ri Bangladesh.
Ha katei ka jingïalang kaba heh bha ba la pynlong ha katei ka thaiñ la wan ban donlang ruh naduh u Myntri Rangbah ka Jylla, Conrad K Sangma ba dei ruh u National President ka NPP, nangta u Symbud Myntri Rangbah, Bah Prestone Tynsong ba dei u National Vice President , ki Nongai ktien jong ka NPP Kong Ampareen Lyngdoh kaba dang shu dep resaiñ kum ka MLA jong ka Shillong East nalor kiwei kiwei ki nongïalam ka seng.
Ka jingpynlong ïa katei ka jingïalang ka long ba ki paidbah kin ïohsngew markhmat ïa ka jingpynshai na ki nongïalam ba hakhmat jong ka party haba ïadei bad ka jingpynkhreh na ka bynta ka elekshon MLA kaban sa long shen ha kine ki khyndiat bnai ban wan.
Na ka liang ka kyrtong jong ka NPP na katei ka konstitwensi, ka Kong Grace Kharpuri haba kren ha ka jingïalang ka la ong ba jan baroh ki ju kylli beit ïa ka la ka khlaiñ ne em sha ki shnong kiba don ha khappud bad dei na kata ka daw ka la pynlong noh ïa katei ka jingïalang kaba heh ha katei ka thaiñ kaba don pajih na ka shnong Shella.
“Nga kmen palat ba kine ki nongïalam jongngi naduh u Myntri Rangbah bad Symbud Myntri Rangbah ki wan ban khmih bad wan peit ïa phi.
Nga kwah ruh ba phin ïohi kumno ka lynti ïaid nalor kaba jngai bad ba kumno ki paidbah kane ka thaiñ ki mad jingeh.
Kumta nga kwah ba phin mih na kane ka jaka da ka jingkitkhlieh lang na bynta jong ki ruh ban wanrah noh ka jingkylla," ka la ong.
Nalor kata, ka ong ruh ba lada baroh ki kwah ka jingkylla, ka jingtuid jong ki paidbah ha katei ka sngi da ki hajar hajar ngut kam dei shuh ban kylla tad haduh ban da dei ka por thep vote ban ïoh ïa ka jingjop.
Katei ka kyrtong ka la ong ruh ba kiwei ki party ynda haba ki ïohi ba ka jingpoi ki paidbah ka la jan kot phew hajar, kin sa pyrshang da kiwei pat ki lad ki lynti kumno ban ïalam bakla.
“Man ka sngi ka NPP ka kiew stet ha Shella bad nga shaniah skhem ruh ha ki nongkitkam bad ki paidbah ba kin skhem ka nongrim ba ngin ïoh ïa ka jingjop kaba donburom," ka la bynrap biang.
Ka la ong ruh ba ki paidbah kim dei ban kheinsting hynrei ban shim ba kane kadei ka kabu ksiar na bynta jong ki paidbah katei ka thaiñ bad ka konstitwensi ban ïoh noh ïa ka jingkylla ha ka roi ka pa bad ha baroh ki liang.
“Kiwei ki party ki wan hynrei ynda la dep phi ïoh aiu, kumta rai bha mynta na ka bynta ka lawei jong phi," ka la ong da kaba kyntu ruh ba ki paidbah katei ka thaiñ ba kim dei satia ban don ha ka jingtieng.
Nalor ka jingkren na u Myntri Rangbah, Symbud Myntri Rangbah la ïoh ruh ka jingkren na i Kong Ampareen, Kong Probity Nongpluh President NPP Women’s Wing bad ruh na u General Secretary ka NPP East Khasi Hills, Bah Aibor Tynsong.
Watla ka seng Voice of the People Party (VPP) ka jop tang saw ngut ha kane ka elekshon MLA kaba dang shu dep hynrei ki paidbah khamtam ka ri Khasi-Jaiñtia ki ap khmih lynti kmang ïa ki MLA kane ka parti ba kin ïasaid hok shisha ïa ki jingeh.
Ka VPP kaba dang shu thaw shen ha kine ki snem, ka la pyndit ïa kiba bun ha kane ka jylla hadien ba ka la lah ban jop haduh 4 ngut ki MLA ha ka sien ïakhun kaba nyngkong jongka.
Ki paidbah khamtam ki samla kila khmih lynti bha ïa ki MLA jong ka VPP kiba la rai ban shong ha ka liangpyrshah ba kin pyni ïa ka jingstad ka jingshemphang ban ïasai hapoh ka ïing dorbar thawaiñ ka jylla.
Ha ki rynsan social media, la ïohi ba ki paidbah baroh kila pynpaw ïa ka jingshaniah ha kane ka VPP ba kan pyni ïa ka jingkut jingmut jongka hadien ba kila jew slew ïa kiwei ki seng saiñ pyrthei riewlum kum ka UDP, PDF, HSPDP ba ki la leit ban ïathaw sorkar lang bad ka NPP bad BJP.Ka VPP ka don 4 ngut ki MLA hynrei 2 ngut kata u Bah Ardent M Basaiawmoit bad u Bah Adelbert Nongrum ki dei kiba la long MLA teng katba ar ngut u Bah Brightstarwell Marbaniang bad u Bah Heavingson Kharpran ki dei kiba dang shu jop ha kane ka kynti.
Ka liangsynshar ka Meghalaya Democratic Alliance (MDA)-2 ka don 45 ngut ki MLA kynthup ka NPP 26, UDP 11, PDF, HSPDP bad BJP mar 2 ngut nalor 2 ngut ki MLA shimet katba kiba shong ha ka liangpyrshah ki don 14 ngut kynthup ka Congress bad ka TMC mar 5 ngut bad ka VPP 4 ngut ha ka ïing dorbar kaba 59 ngut lait noh ka Sohiong ka bym pat don MLA.Ka jingdon u Dr.Mukul Sangma, u Bah Charles Pyngrope na ka TMC, u Bah Ronnie V Lyngdoh, Dr.Celestine Lyngdoh na ka Congress kiba la kham shemphang, kan pyllong ïa ka ïing dorbar kaba kham shongshit bha ban ïatai.
Ka Myntri thymmai ha ka sorkar Meghalaya Democratic Alliance (MDA 2.0) ka Kong Ampareen Lyngdoh, ha ka 8 tarik Lber ka la pyntip ba la bynshat 4 tylli ki tnad sorkar ki ba kynthup ïa ka tnad koit ka khiah, ka rep ka riang, ka kam Aiñ bad ka Directorate of Information and Public Relations (DIPR).
Watla ym pat ïoh ïa ka jingpynbna halor ka jingsam ïa ki doh kyndang myntri, hynrei haba kren bad ki lad pathai khubor ha kane ka sngi, ka Kong Ampareen Lyngdoh ka la ong, “Ki tnad ki ba la dep ban pynkhamti ha nga ka long ki ba sngewtynnad, bad ki ba ïahap, bad nga khmih lynti ba ngan lah ban trei hok ïa ka kam ka ba la aiti ha nga".
Halor ka tnad DIPR, ka Kong Ampareen ka la ïathuh ba kan shim khia halor ka jingdonkam ki nongthoh kotkhubor ha ka jylla, “Nga la long kum ka myntri kane ka tnad ha ki bor mynshwa nga la wanrah ïa jingtyrwa halor ka pisa bai bam tymmen bad ka jaka sah jong ki".
“Mynta ka kynti ha ba nga la ïoh ban bat biang ïa ka ne ka tnad, ngan trei shitom ban pynurlong ïa kine ki ar tylli ki mat na ka bynta ki nongthoh kotkhubor ha ka jylla", ka la bynrap.
Ha kaba ïadei bad ka tnad ka koit ka khiah, ka Kong Ampareen ka la ong “Ha ka ba ïadei bad ka tnad ka koit ka khiah, kane ka  long ka kabu ksiar ba ngan ïoh ban pynthikna ïa ka jingsumar na ka bynta ki longkmie, nga tharai kane ka dei ka wei ka bynta ka ba kum ka myntri ngan hap ban trei shitom bha.
Ka la bynrap, “Ngan kham peitngor ruh ïa ka jingsumar ha ka ba ïa dei bad ki khyllung, khamtam ha ka ba ïa dei bad ka jingkhlad ki khyllung bad ki longkmie lane ka infant mortality rate (IMR) and the mother mortality rate (MMR) bad ban kyntiew ïa ki jaka sumar na ka bynta ki longkmie, khamtam ha ki thaiñ nongkyndong".
Ka la bynrap shuh shuh, “Ngan phai khmat kyrpang ruh ha ki jaka sumar ïa ka jingpang Cancer, kumba ka long mynta ka jingpang Cancer ka dei ka jingpang ka ba la kynrei bha ha ki riewpaidbah ha ka jylla, ngan pyrshang ban pynduna ïa ka ne ka jingpang da ka ba ngan kyntiew ïa ki jaka sumar ïa ka jingpang Cancer ha ka jylla".
Ka Kong Ampareen ka la ong ruh, kum ka Myntri ban peit ïa ka ne ka tnad, ngan pynthikna ba ka jingpyntreikam ïa ka  MHIS bad ka  Prime Minister’s health scheme kan yn long ka ba duna na  ka bynta ka jylla Meghalaya.
Ïa ka kong Ampareen la bynshet ruh ïa ka tnad ka rep ka riang ha ka jylla, ha ka ba ïa dei bad kane ka la ong ka tnad ka ba thymmai na ka bynta jong nga, hynrei kan treishitom ban kyntiew ïa ka rep ka riang ha ka jylla ban lah ban ïarap ïa ki nongrep ha ka jylla Meghalaya.
Ka tnad  Law  ka long ka tnad ka ba thymmai ïa ka, bad ka la ong ba kan pyrshang ban bishar bniah bha shwa halor kane ka tnad khnang ba kan lah ban trei bha na ka bynta ka ne ka tnad.
Saw ngut ki samla  kiba ïalehkai Jeet kune Do jong ka Meghalaya kin sa leit ban mih khmat ïa ka jylla bad ïa ka ri sha ka lympung  2nd World Jeet Kune do Championship ka ban long ha Kandy Sri Lanka naduh ka 10 haduh ka 12 tarik  March 2023 bad ryngkat ka kynhun ïalehkai jong ka India, ka ba la kot sha ka 40 ngut baroh.
Ki khynnah kiba la shah jied na ka jylla jong ngi ki long u FRANCIS R.R.Songthiang u ban lehkai haka thup 60kg bad uba dei ruh u khun jong I Kong Anita Songthiang ba Shong ba sah ha Laitkor kynton u Mon, ka Kong Ribhalin Marbaniang  ka ban ïalehkai ha ka thup 52KG bad kaba dei ruh ka khun jong ka Kong Bianglin Marbaniang ba shong ba shah ha Umkynrut kynjat phutbol, ILawankmen Nongbri ka ban ïalehkai ha ka  thup48kg bad kaba dei ruh ka khun jong I Leverson Kharnando ba shong ba sah ha Lawsohtun Block-4, bad ka Lorenza Songthiang ka ban ïalehkai haka thup 54kg, khun jong I Kong Anita Songthiang ba shong ba shah ha Laitkor kynton U Mon.
Na ka liang ka Meghalaya Jeet kune do Association ka la ai ïa ki kyntien kyrkhu kyrdoh bad ban ai mynsiem ïa kine ki 4 ngut samla ki ban leit ïashim bynta ha Sri Lanka ba kin lah ban wanrah ïa ka nam ka burom ïa ka ïing ka sem, ïa ka jylla bad ïa ka ri baroh kawei.
Ka Jeet kune Do kadei ka jait jingïalehkai ïakura ne ka Mix martial arts ba la seng nongrim da u Bruce Lee uba dei uwei na  ki puron ba paw jong ka Hong Kong bad Amerika uba la sdang ruh ïa kane ka jingïalehkai kaba dang im haduh mynta.
U Bruce Lee um dei tang u Puron ban ak ha ki phlim ba la shu pynwandur, hynrei udei u nongïalehkai uba sted, uba tbit bad uba stad.
U dei ruh u nongïalehkai boxing, Wing Chun, Taekwondo, bad Wrestling.
La kha ïa une u khlur ïalehkai ha ka 27 Naiwieng 1940, ha Amerika.
Ïa kane ka lympung ba la tip kum ka 2nd World Jeet Kune do Championship la ïoh ban pynlong mynta ha ka sien kaba ar.
:Ka jingrwai Khasi ba thymmai, ba kyrteng ka ‘Tang ïaphi nga ieid ‘, ka dei kaba la dep pyllait paidbah ha ka 3 tarik Lber 2023.
Ïa katei ka jingrwai, la rwai da u Pynshynna bad u Lamz bad la shna ïa katei ka jingrwai da u Arjonbokstar Lyngdoh bad la shim bynta da u tyngshop bad ka puron jong ka Khasi, kynthup ïa ka Lilymary Nongrem bad u Lambestar Thongni.
U music director dei u Banker Mawlong.
:Ka jingrwai thymmai ba kyrteng ka “Ha kata ka sngi", ka dei kaba la rwai da u nongrwai Khasi, u Khraw Umdor bad ïa katei ka jingrwai, la dep pyllait paidbah mynta u snem.
Katei ka jingrwai ka la pynïap ngiah ïa ka mynsiem jong ki nongsngap ïa katei ka jingrwai bad don kiba kynmaw ïa la ki jong ki baieid bathioñ ba don sha jngai, hynrei kane ka jingrwai ka wanrah ïa ka jingsah jingkynmaw kaba shi junom.
Ha ka jaka kynthoh, la don na ki nongkyrshan jong utei u nongrwai, ki la ïaroh bha ïa katei ka jingrwai ba sngew myllung bad kaba ktah ïa u dohnud jong ki nongsngap ïa katei ka jingrwai.
Don uwei u nongkyrshan uba la thoh, ‘Nga sngap nyngkong ïa kane ka jingrwai nga jaw ki ummat haba nga sngap bha ïa ki lyrics ka pait ka dohnud jong nga, nga ai khublei kitbok na ka bynta jong i Bah Khraw da nang pynmih shuh shuh ïa ki jingrwai.
Bun ki nongkyrshan jong u Khraw ki la ai khublei kitbok ïa u.
Ka jinglong jingman jong ka saiñ pyrthei ha kane ka juk mynta ka la ïapher bha bak ly bak ban ïanujor bad ki snem ba la leit noh.
Ka jingïapher ka long naduh ka jingnang jingstad ha ka pule puthi, ka jingwan ki buit bad ki tiar balai phew jait ha ka rukom sam khubor ha ka rukom kaba sted haduh katta katta.
Mynshwa ki briew shisien ba kila jied ïa ki nongmihkhmat kim tip shuh ki leh kumno hynrei mynta ha kine ki sngi, mar ïa dep ñiew ïa ka vote, ki paidbah ki tip kumno u MLA ne ka sorkar ka leh na bynta jongki.
Ha kine ki sngi, la ïohi ba ka drama thaw sorkar ha Meghalaya ka la kylla long kaba isangsot bad isynei shibun ïa ki seng riewlum.
Ka UDP kam dei shuh ka nongbat shabi kumba ka long ha ka snem 2018  hynrei ka la kylla long pynban ka nongleit khrong shuki.
Na ka saw ngut ki kyrdan Minister ha ka sorkar MDA-I sha tang  ar ngut ki ïoh ha ka MDA-II.Bun ki seng riewlum ki la shah pynhiar kyrdan lut  ha kane ka sien mynta na ka jingbym lah shah, ka jingrhah bor palat.
Ha ka jingshisha ki paidbah kim kwah ba ki seng riewlum ki ïadon bynta ha ka sorkar NPP hynrei ki MLA kiba la jied kila thom shata pynban.
Ka UDP kaba la jop tang 6 ngut ei ei ha u snem 2018, ka la ïoh doh kyndang haduh 3 ngut ki minister bad kawei ka kam Lamphang.
Mynta pat ka la ïoh haduh 11 ngut, ka ïoh pynban sa tang 2 ngut ki minister.
Ka PDF pat ka la ïoh 4 ngut ki MLA ha u snem 2018, ka NPP ka ai minister tang 2 napdeng jong ki.
Mynta pat ba ki jop tang 2 ngut, ka NPP ka la pynduh  minister syndon ïa ki baroh 2 ngut.
Nalor ba ka la pynshong lypa ïa ki ha tnum kali, ki ioh shong shisha ruh tang da ka lyngknot kumba la dep maham lypa da uwei u  nongïalam ka NPP ïa ki.
Hynrei, wat lada ki la shah sloit ïa ka iktiar bad pynhiar kyrdan haduh katne ruh hakhmat ki paidbah, katta ruh kim sngewthuh satia ïa la ka kyrdan lajong.
U Sing te ba u kloi ban leit shong kali MDA  noh wut wut,um duhnong eh, u ïoh hi uwei na ki 2 ngut kumba ïoh ha u snem 2018.
Ha u snem 2018, ka sorkar MDA, -I la thaw ha ïing u President ka UDP ha kato ka por, I (L) Dr.Donku-par Roy.
U Himanta, u Conrad Sangma, u Dr Mukul Sangma ki leit pah leit khroh ïa u President ka UDP ban thaw ïa ka sorkar.
Baroh ki peit khmat bad hap kohnguh ïa ki kyndon jong ka UDP.Mynta ka sien  pat,ka  la i jah burom hi  khait namar ki seng riewlum ki leit pah, leit nguh leit dem  tang ban don lang ha ka sorkar ban ïoh doh kyndang lem da ka doh shyieng ne da ka doh kyntait ruh imat  kampher ïa ki.
Mynta la eh bha ïa ki.
Lada ki don lang ha ka sorkar ruh tang 2 ngut ki minister kin shah rkhie beiñ ha ki paidbah bad lada kin ran dien noh ruh kin shah kynshi- kyneh  ha khmat ki paidbah ba bun.
Ki la pynjah burom bad pynhiar dor  ïa ka kyrdan bad ka nam jong ki seng riewlum ha ka jylla Meghalaya jong ngi.
Kumno ki leit ai jubab hakhmat ki paidbah ha ka MDC Election kaban sa long ha u bnai March 2024? Bun ki nongkyrshan ka UDP na ki unit bapher bapher kiba la ïa pynpaw ka jingsngew mong ba ki shah pynjah burom ei kha ma kha ha ki nongïalam jongki.
Lada ka long ha kane ka rukom, ki seng riewlum ha Meghalaya mynta kin sah sa tang ka shynrong khlem ka met bad ka mynsiem bad ka long ruh ka jinglehraiñ bad jingjah burom hakhmat ka pyrthei baroh.
U MLA ka National People’s Party (NPP) na South Tura u Thomas Sangma un long kum u Lamphang ba thymmai ka ïingdorbar thawaiñ ba khadwei ha ka jylla.
U Thomas Sangma u la thikna ban jop ïa kane ka shuki kum u Lamphang hadien ba ka liang pyrshah kam shym la buh kyrtong ban ïakhun ïa kane ka kyrdan.
U Commissioner and Secretary ka Assembly u Bah Andrew Simon u la ïathuh ba haduh ka por ban kut ka jingthep kyrteng ban ïakhun ïa ka shuki Lamphang, la ïoh pdiang tang jong u Thomas Sangma.
“Ka por ba la buh ka long 4 :00 Janmied ban thep ïa ki kyrteng na ka bynta ban ïakhun ïa ka shuki Lamphang bad ngi la ïoh tang ka kyrteng u Thomas Sangma u ba dei na ka NPP u ba la wan hynrei na ka liang pyrshah ym shem la don ba wan", la ong u Bah Andrew.
Ka jingbym treh jong ki liang pyrshah ban buh kyrtong ban ïakhun ïa ka shuki Lamphang ka lah ban long namar ba ki liang shynshar (MDA) ki don 45 ngut ki MLA katba ka liang pyrshah ka don tang 14 ngut.
Ka elekshon na bynta ban ïakhun ïa ka shuki Speaker kan long ha ka 9 tarik Lber.
Ha kane ka sngi, kan don ruh ka jingïatynjuh bor ïa ka sorkar jong u Conrad K Sangma hadien ba la jied ïa u Lamphang.
Kumba long mynta, ka liangsynshar ka don 45 ngut ki MLA kynthup 26 ka NPP, 11, UDP, 2 ka BJP bad HSPDP bad 2 ki MLA shimet.
Katba ka liangpyrshah ka don ka Congress 5, TMC 5 bad ka VPP 4 ngut ha ka ïing dorbar kaba 59 ngut ki MLA lait noh ka Sohïong.
U Bah Prestone Tynsong ha ka 7 tarik Lber u la pynshai ba ka jingbuh Symbud Myntri Rangbah ar ngut ha kane ka sorkar Meghalaya Democratic Alliance (MDA) -2 kam dei ka ba thymmai hynrei namar ba ka jylla ka donkam.
Haba kren sha ki lad pathai khubor, u Bah Prestone Tynsong u la ong ba kane kam dei ka eiei ka ba thymmai ka ba ngi la leh hynrei ka dei ka jingdonkam ban thung Symbud Myntri rangbah uwei na ka thaiñ Jaiñtia Hills kumta la thung ïa u Bah Sniawbhalang Dkhar kum u Symbud Myntri Rangbah ka jylla.
Lah ban kdew hangne ba ka jingbuh Symbud Myntri rangbah ar ngut da ki sorkar jylla ka la jia ha u snem 2013 da ka sorkar ba la ïalam da u Dr Mukul Sangma ka ba la thung ïa u Bah Rowell Lyngdoh bad u Bah R.C Laloo kum ki Symbud Myntri Rangbah ka jylla.
Ha ka ba ïa dei bad ka jingwan shim  bynta u Myntri Rangbah duh ka Ri u Narendra Modi ha ka sngi ban pynbam smai ïa ka sorkar MDA-2 u Symbud  Myntri rangbah, ka jylla  u la ong “kane ka long ka jingsarong ïa ka jylla hi baroh kawei namar ba ha ka sien ka ba nyngkong ba u Myntri rangbah duh ka Ri, u la wan ban shim bynta lang ha ka sngi ba pynbamsmai ïa ki kynhun myntri ha ka sorkar MDA-2".
U Bah Tynsong u la ong shuh shuh ba ka thong ba ha khmat jong ka Sorkar MDA-2 ka long ban pynurlong ïa baroh ki mat ki ba dang sah teng.
Halor ka jingai bhah myntri ïa ka UDP tang ar tylli u la ong ba ka ne ka dei ka rai bad ka jingpynbeit u Myntri rangbah bad ïa ka ne ka rai la shim hadien ba la don ka jingïasyllok lang na ka UDP.U Myntri Rangbah ka jylla u Conrad K Sangma, ha ka 7 tarik Lber u la bam smai kum u Myntri Rangbah ha ka sien kaba ar.
Hadien ba la bam smai, u Conrad u la pynthikna ban tehlakam tyngeh ïa ka jingtih bad ka jingshalan dewïong beaiñ ha ka jylla.
Lah ban kdew ba ka sorkar barim ha kane ka san snem, ka la shah thalaiñ bha ha ka jingjur ka jingtih bad shalan beaiñ ïa u dewïong ha ka jylla.
“Ngi la pynthikna ba ngin shim ïa ki lad ki lynti ba kam ym don kano kano ka kam beaiñ", la ong u Conrad.
U la ïathuh ba ka jingpynkhreh ban wanrah ka jingtih dewïong da ka juk stad saïan ka la ïaid shaid shaid ha ka jylla bad kumba saw tylli ki kynhun kila ïoh ïa ka jingbit ha kaba kin sdang ban tih dewïong ha kine ki bnai ban wan da ka jingtih dewïong juk stad.
Halor u pud u sam bad ka Assam, u la ong ba ka jingïakren bad ka Assam kan ïaid ban pynbeit ïa ka jingïakajia pud ha ki 6 tylli ki jaka kiba dang sah.
Ha kajuh ka por, u myntri rangbah u la ong ba ka sorkar thymmai kan buddien tyngeh ban pyndep ïa ki kam ba dang sah khamtam kiba la dep buh ïa u maw nongrim.
Katkum ka jingong u Myntri Rangbah ka sorkar kan phai khmat ban kyntiew ïa ki samla ha ka ïoh kam ïoh jam, bad kumjuh ban pynbha ïa ka jingshakri sha ki paidbah da kaba wanrah ki rukom kaba thymmai kum ka IT bad ban pynkhlaiñ ïa ka tnad ka koit ka khiah, ka pule puthi bad kiwei.
U myntri barim jong ka jylla, u Bah Aubrey Herbert Scott Lyngdoh u la khlad noh ha ka janmiet jong ka sngi 7 tarik Lber ha la ïing sah kaba don Pohkseh ha ka rta ba 93 snem bad u la iehnoh shadien ïa ka kurim bad saw ngut ki khun.
U Bah AH Scott Lyngdoh u dei uba la mih khmat ïa ka Jaïaw konstitwensi la ar sien, kata hapdeng ki snem 1993 haduh 2003, bad ruh u dei u la shongthait na ka kam sorkar ha u snem 1987 kum u Chairman jong ka Delhi Agriculture Marketing Board.
U la bat ruh ïa ka kam kum u Chief Secretary jong ka sorkar Mizoram.
Ka jingleit ontep ïa u kan long ha ka 9 tarik u Lber ha u Lum Jingtep jong ka Balang Presbyterian Jaïaw kaba don ha madan Weiking.
Ka jingwan u Myntri Rangbahduh ka ri u Narendra Modi, u Myntri ka tnad kam pohïing ka ri u Amit Shah ha ka jingbam smai ka sorkar MDA-2 ba ïalam u Conrad K Sangma kum u Myntri Rangbah ha ka 7 tarik Lber, ka la pynsyllang ïa ki paidbah nongleit nongwan namar ba la khang ban ïaid kali haduh 3 kynta ha kylleng ka sor Shillong.
Ki surok bah ka thaiñ Hynñiewmer, sha Lad Smit, bad sha ki bynta ka sor Shillong, kila thylli bym shah ban ïaid kali bad ki kali kila shu hap ap haduh ban mih u Modi na Shillong.
Kane ka jingsahkut kali man ba wan ki heh ki haiñ ka la pynbitar ïa ki paidbah nongleit nongwan, namar ba ka la pynduh kam pynduh jam ïa kiba leit kiba ïabeh ïa ki kam ki jam.
Lah ban kdew ba u Modi, u Shah, u President ka BJP u JP Nadda nalor ki nongïalam na kiwei ki jylla ka Dong Shatei lammihngi ka India kila wan ban sakhi lang ha ka jingbam smai u Conrad lem bad ka kynhun myntri mynta ka sngi ha Raj Bhavan, Shillong.
Bun ki paidbah kila thnum namar ba ki la shah khang lynti ban leit sha ki kam ki dup jong ki haduh jan ar kynta eiei bad ki hap ban shu shong tyrha ha ka jingthngan ruh.
Katkum ka shithi ba la soi u Bah AL Hek, u Bah Sanbor Shullai bad u nongpeit ka BJP ha Meghalaya u M Chuba Ao, kaba la phah sha u Conrad K Sangma, la kdew shai ba ka BJP kan kyrshan ïa ka sorkar ban ïalam ka NPP da kaba ïasam mar ar snem shiteng ïa ka kam myntri hapdeng u Bah AL Hek bad u Bah Sanbor Shullai.
Ka la kdew ba ïa mynta ar snem shiteng la ailad ha u Bah AL Hek ban bat shwa ïa ka kam myntri katba ar snem shiteng dei ban shimti sa u Bah Sanbor Shullai.
“Ka parti ka la ailad ban shimti myntri shwa u Bah AL Hek ar snem shiteng haduh ka 7 tarik Nailar 2025 bad hadien kane yn shimti sa u Bah Sanbor Shullai", la ong ka shithi kaba ïasoi kine ki MLA ka BJP bad u Ao.
Ka parti ka la bthah ruh ïa kine ki ar ngut ki MLA ban ïa burom ïa ka rai bad kumjuh ïa u Conrad halor kane.
Ka Ri Bhoi United Football Club ka la lah ban pynliem noh ïa ka Assam Regiment ha ka jingïalehkai semi phainal, 2nd Leg mynta ka sngi ka 7 tarik lber ha ka lympung ïalehkai Invitation Knock out football tournament 2022-23 ïa kaba la pynlong da ka New Nongstoiñ Sports Social & cultural club.
Ha kane ka sngi ka jingïalehkai hapdeng kine ki ar kynhun ka la long shisha kaba itynnad bad i shongkun bha ban ïohi namar kine ki ar kynhun ki la ïakhun dohïap bha na bynta ban ïoh ban jam shakhmat ban ïoh rung sha ka phainal.
Ha kane ka jingïalehkai 2nd leg jong ka semi phainal ka Ri Bhoi United Football Club ka la ïoh ban khur jingjop bad ïoh rung sha ka phainal da kaba pynliem noh ïa ka Assam Regiment da 3 la 1, kata lyngba ka goal away kaba long 4-3 haba la ïakheiñ lang bad ka kol ba ki la lah ban thep ha ka jingïalehkai jong ka 1st leg semi phainal.
Ha kane ka jingïakhun kaba la long hapoh madan New Nongstoiñ, ïa ka kol kaba nyngkong na bynta ka kynhun ba ka la ïoh lyngba ka kol ba la kum bakla thep hi (own goal) kaba u nongïalehkai jong ka Assam Regiment u la kum bakla, bad u Aibiang Nongneng u la ïoh ban thep ïa ka kol kaba ar ha ka minit kaba 72 bad u Meban Wahlang uba la ïoh ban thep ïa ka kol kaba lai ha ka minit kaba 86 jong ka kylla miet.
Ha kane ka jingïalehkai ha kane ka sngi u Batskhem Thangkhiew uba long u nongapkol jong ka Ri Bhoi United Football Club u la ïoh ban khur ïa ka nam Man of the match.
Da kane ka jingjop ka Ri Bhoi United Football Club ka la ïoh ban khur ïa ka jingjop ban jam shakhmat ban rung sha ka jingïalehkai ïakhun phainal ha kane ka lympung ïalehkai.
Ka jingïalehkai kaba bud kan long hapdeng ka Lamare Sports Club pyrshah ïa ka United Sports club Kolkata ki ban ïakhun ha ka 2nd leg jong ka semi phainal ha ka 11 tarik Lber 2023 ha ka por 1:30 hapoh madan madan New Nongstoiñ.
U MLA ka Congress na Mylliem u Bah Ronnie V Lyngdoh, ha ka 7 tarik Lber u la ong ba ka sorkar thymmai ka dei ban buh ïa ki paidbah hakhmat.
Haba kren ha kane ka sngi hadien ba la wan sakhi ha ka jingbam smai ka sorkar thymmai ba ïalam u Myntri Rangbah u Bah Ronnie u la ong ba ka Congress kan shong ha ka liangpyrshah bad kan ïathir na bynta ka jingmyntoi ka jylla.
Ha kane ka samoi mynta, ka Congress ka jop 5, All India Trinamool Congress 5 bad ka Voice of the People Party (VPP) 4 ngut, kin shong ha ka liangpyrshah.
Halor ka kam u nongïalam ka liang pyrshah, u Bah Ronnie u la ong ba kumba ju leh, ka Congress ka dei ban ïoh ïa ka kam nongïalam liangpyrshah.
Lah ban kdew ba ka TMC ruh ka don mar katjuh ki MLA bad ka Congress bad katkum ka aiñ, kano kano ka parti ban ïoh nongïalam liangpyrshah, ka dei ban jop 1/6 (shi bynta na ka 6).
Halor ka jingpulom ka jingthmu ban thaw sorkar hapdeng ka Congress, AITC, VPP, UDP, u Bah Ronnie u la ong ba imat ki sngew donkam ban ïoh ïa ka sorkar ba skhem bad ki ïohi ba imat ka jingdon jong ki MLA kam pat i lah ban thaw sorkar.
“Nga kyrmen ba ka jingskhem ka sorkar kan pynthikna ban wanrah ïa ki kam pynroi ïa ka jylla la ka dei ha ka koit ka khiah, ka pule puthi bad kiwei de," u la bynrap.
U MLA ka UDP na West Shillong u Bah Paul Lyngdoh u la bam smai ha ka 7 tarik Lber kum u myntri ka tnad sorkar MDA-2.
Haba kren sha ki nongthoh khubor hadien ba la bam smai, u Bah Paul u la ong ba ka jingdawa ban long Myntri Rangbah ka jylla da u Khasi kan long kaba eh haba ki khlem ai ka jingkyrshan ba pura ïa ka seng riewlum ha ka elekshon kaba dang shu dep.
“U paidbah u dei ban tip ba ngi (UDP) la pynïakhun 46 ngut ki kyrtong na ka parti hynrei phi pynjop tang 11 ngut, hynrei dawa sa ban ïoh ïa u Myntri Rangbah da u Khasi, naei ngin lah, sa jubab hi" u la ong.
U Bah Paul u la kdew ruh ba ka jingkyntait ki MLA ka HSPDP ban ïatreilang bad ka UDP da kaba leit ban pynïasoh ïalade sha ka NPP ka dei kawei na ka daw kaba la pynpulom noh ïa ka jingthmu ban shynshar hi ka seng riewlum ïa ka jylla mynta ka kynti.
“Kawei ka seng trai ri ka la kyntait ban ïa treilang, ka seng riewlum kaba ieng na ka bynta ka Khasi Jaiñtia state, kila kyntait ban ïatreilang bad ha ka khyllip mat kaba ki la jah noh na ka jingïalang ngi la sngewthuh ba ngin ym don shuh ka jingkhein ngin ym lah shuh te, la pulom noh ka jingthmu".
Ka skulbah North-Eastern Hill University (NEHU) Shillong ka la sdang ban pynlong ïa ka  Annual Varsity Fest 2023.
Kane ka Varsity Fest la sdang da kaba la pynher nyngkong shuwa da ka lama hakhmat ka ophis treikam jong ka NEHUSU.Hadien jong kane la bud pat sa ka jingïaid ban rah ïa ka torch rally kaba la sdang na ophis treikam jong ka NEHUSU office sha Multi Use Convention Hall bad ïaid lyngba Kong ka NEHU Administrative Building, ha kaba u Vice-Chancellor jong ka skulbah North Eastern Hill University u Prof.P.S.Shukla bad u Sports Secretary jong ka  NEHUSU ki la long kum ki nongrah ïa kane ka tyndong jingshai (torch bearer).
Ha kane ka sngi la ïadon ryngkat lang da u Dean of Students Welfare, NEHU Prof.R.L.Nongkhlaw, Shri N.Das Assistant Director (Physical Education & Sports), ki nongkitkam jong ka NEHUSU bad kumba 500 ngut ki khynnah pule jong kane ka skul bah kiba la ïashim bynta lang ha kane ka rally.
Kane ka jingplie pyrda ïa ka Annual Varsity Fest 2023 la pynkut pat da ka prokram kaba la long ha Multi Use Convention Hall, NEHU, ha kaba u Vice-Chancellor jong ka skulbah North Eastern Hill University u la long kum u kongsan.
U Bah K.Sawkmie uba long ruh u nongpynïaid ïa ka jingïakob khwai dohkha ha ka thain RRTC Umran jong ka thaiñ ri Bhoi District un sa pynlong ïa ka jingkhwai dohkha kaba shisngi, kata ha ka 11 tarik Lber.
Ha ka jingshisha, u Bah K.Sawkmie la buh nyngkong ban pynlong ïa kane ka jingïakob hapoh ka pung khwai kaba don ha Jyntru hynrei na ka daw jong ka jingtwa noh jong kane ka pung ha ka 28 tarik  Rymphang, la pynkynriah noh ïa ka jaka ban lait na ka jingthut ban ïaid beit kane ka jingïakob khwai kumta na ka liang ki ki nongpynïaid ki la rah noh ïa kane ka jingïakob khwai dohkha sha kawei pat ka pung kaba don ha RRTC Umran Ri Bhoi district bad ka dei ruh ka sien ba nyngkong ban pynlong ïa ka jingïakob khwai ha kane ka pung.
Kane ka jingïakop khwai dohkha yn sdang naduh ka por 9:00 mynstep haduh ka por 2:30 nohphaisngi.
Ka dor jong ka bai khwai kan long 2500 tyngka shi ryngwiang.
Ka song pisa na bynta uba rah ïa ka nam lahduh kan long 5 lak tyngka, uba wan ba ar yn ïoh ban rah ïa ka song pisa kaba long 3 lak tyngka, uba wan ba lai yn ïoh ban rah ïa ka song pisa kaba long 2 lak tyngka, uba wan ba saw haduh ka kyrdan kaba 10 kin ïoh ban rah ïa ka song pisa kaba long 1 lak tyngka, bad uba wan ba khatwei haduh ka kyrdan ba 16 kin ïoh ban rah ïa ka song pisa kaba long 50 hajar tyngka.
Kan don ruh ka consolation prize ha kaba kan don haduh 2 kyrdan ha kane ka jingïakop khwai dohkha, ka consolation prize Group-A haduh 10 ngut ki rawon ki lah ban jop ïa ka song pisa kaba long mar 10 hajar tyngka marwei katba ha ka consolation prize Group-B haduh 20 ngut ki rawon ki lah ban jop ïa ka song pisa kaba long mar 5 hajar tyngka.
Ha kane ka jingïakop khwai dohkha kan don ruh ka jingkhalai nusib lucky draw ha kaba uba wan ba nyngkong yn jop ïa ka kali Scorpio, uba wan ba ar yn jop ïa ka pisa kaba long 20 hajar tyngka bad uba wan ba lai yn jop ïa ka song pisa kaba long 10 hajar tyngka.
Ka dor tiket na bynta kane ka lucky draw ka long 3 spah tyngka kawei ka tiket.
Ha kane ka jingïakob khwai dohkha la dep ban theh dohkha thymmai haduh 2 ton myn ha ka 4 tarik Lber 2023, yn shim jingthew ruh ïa baroh ki jait dohkha lait noh ki silver carp.
(Kha heh khlieh).
Yn die lypa ruh ïa ki tiket ha ka 10 tarik Lber 2023 naduh ka por 12 baje mynsngi ryngkat bad ka jaka buh stiker.
Ym nym shah ban bsa jingbam ïano ïano ruh katba ym pat dei ka por ban khwai bad shisien ba la dep ban sam ïa ki khusnam ki rawon kim bit ban pynthud ïa ka jingïakop khwai dohkha, bad kan ïaid beit sha khmat.
Na bynta kino kino ki jingtip ba kham bnai lah ban phone ha kine ki nombar 8974915622, 7085719867, 8014171485, 8258896226, bad 9863405938.
:Uwei na ki tyngshop jong ka Khasi, u Bah Enshon A.Lamare, kurim jong i Kong Wonmai Warjri, ba shong ba sah ha Mawlai Phudmuri, Kjatshnong, i la khlad noh na kane ka pyrthei ha ka 6 tarik, Lber 2023.
Ka jingleit on tep kan long ha ka 8 tarik, Lber 2023 ha u lum kyntang jong ka Balang Katholik, Mawdatbaki, Pata.
Haba kren shaphang jong u Bah Enshon, u la dep shim bynta ha bun ki phlim bad ki serial Khasi, kynthup ïa ka Mon ba Jwat, Hep bad kiwei kiwei.
U National Vice President ka Bharatiya Janata Party (BJP), u Chuba Ao, ha ka 7 tarik Lber u la ong ba ki dkhot jong ka sorkar ha kane ka kynti ka long kaba kham bha bad u la ong ruh ba kin trei shitom bad leh kham bha shuh shuh ban ïa ki por ba la leit.
Haba kren sha ki lad pathai khubor ha nongbah Shillong, u Ao u la ong ba ka jingïoh ka BJP tang kawei ka shuki Myntri kam long kaba pynkhuslai ïa ka seng namar ka hap ban peit lang ïa kiwei ki seng ba ïatreilang na ka bynta ka bha ka miat ka jylla.
Haba kylli lada ka BJP kan tohkit halor ki jingkynnoh bamsap ba bun pyrshah ïa ka sorkar, u Ao u la ong, “Ai lad ba ngin thaw shwa ïa ka sorkar bad hadien ngin trei bad ngin pyni ïa ka jingïaid beit ïaid ryntih ha ka jingtreikam ka sorkar".
Haba kylli halor ka jingkynnoh ka BJP ba ka jylla Meghalaya ka dei ka jylla ba bamsap tam hapoh u Conrad Sangma kum u Myntri Rangbah, u Ao u la ong ba kita baroh ki dei tang ki jingkynnoh bad u la bynrap ruh ba baroh ki seng saiñ pyrthei ki ju kynnoh ki jingkynnoh hashwa ka elekshon.
“Ha ki por elekshon, kane ka long kaba baroh ki seng saiñ pyrthei ki ju leh kum shibynta ka jingïakawang ktieh," la ong u Ao.
Haba kylli la ka BJP bad ka NPP ki long biang kum shipara, u Ao u la ong, “Ki paidbah ki la ai ïa ka rai bad ngi hap ban pynïaid ïa ka sorkar, kumta ngin ïatrei ryngkat.
"Halor ka jingkylli la ka BJP kan ïai bteng ban pyrshah ïa ka jingbamsap ha ka MDA 2.0, u Ao u la ong ba kam shym la don kano kano ka sakhi sabut jong ka jingbamsap pyrshah ïa ka sorkar bad ka dei tang namar ba kiei kiei ki mih, hynrei katba dang trei, kin sa tip kham bha shuh shuh halor kine.
Ka drama thaw sorkar mynta ka sien ha Meghalaya ka la kylla long kaba isangsot bad isynei shibun ïa ki seng riewlum jong ngi.
Ka UDP kam dei shuh ka nongbat shabi kumba ka long ha  ka snem 2018  hynrei ka la kylla long pynban ka nongleit khrong shuki.
Na ka saw ngut ki kyrdan Minister ha ka sorkar MDA-I sha tang  ar ngut ki ïoh ha ka MDA-II bad lada ki ïai bteng ban leit kyrshan sa u snem 2028, kin sa pynbam nil (zero) syndon ka NPP ïa ki.
Bun ki seng riewlum ki la shah pynhiar kyrdan lut  ha kane ka sien mynta.
Ka UDP kaba la jop tang 6 ngut ei ei ha u snem 2018 (bad kham hadien sha ka 8 seat) ka la ïoh doh kyndang haduh 3 ngut ki minister bad kawei ka shuki Speaker.
Mynta pat ka la ïoh haduh 11 ngut, ka ïoh pynban sa tang 2 ngut ki minister.
Imat, lada ka ïai bteng ban kyrshan NPP sa u snem 2028, ka NPP kan sa pynbam Nil ne zero syndon ïa ka.
Hynrei, katta ruh kim sngewthuh  satia kat kane ka jingpynjah burom bad pynhiar kyrdan ïa ki.
Ki PDF pat ki la ïoh 4 ngut ki MLA ha u snem 2018, ka NPP ka ai minister tang uwei napdeng jong ki.
Mynta pat ba ki jop tang 2 ngut, ka NPP ka la pynduh minister syndon ïa ki baroh 2 ngut.
Nalor ba ka la pynshong lypa ïa ki ha tnum kali, ki ïoh shong shisha ruh tang da ka lyngknot (Chairman/Vice Chairman) kumba la dep maham lypa da uwei u  nongïalam ka NPP ïa ki.
Hynrei, wat lada ki la shah sloit ïa ka iktiar bad pynhiar kyrdan haduh katne ruh hakhmat ki paidbah,katta ruh kim sngewthuh satia ïa la ka kyrdan lajong.
U Sing te ba u kloi ban leit shong kali MDA  noh wut wut, um duhnong eh, u ïoh hi uwei na ki 2 ngut kumba ïoh ha u snem 2018.
Ha u snem 2018, ka sorkar MDA-I la thaw ha ïing u President ka UDP ha kato ka por, u (L) Dr.Donkupar Roy.
U Himanta, u Conrad Sangma, u Dr Mukul Sangma ki leit pah leit khroh ïa u President ka UDP ban thaw ïa ka sorkar.
Baroh ki peit khmat bad hap kohnguh ïa ki kyndon jong ka UDP.Mynta ka sien  pat, ka  la i jah burom hi  khait namar ki seng riewlum ki leit pah, leit nguh leit dem  tang ban don lang ha ka sorkar ban ïoh dohkyndang lem da ka doh shyieng ne da ka doh kyntait ruh imat  kampher ïa ki.
Mynta la eh bha ïa ki.
Lada ki don lang ha ka sorkar ruh tang 2 ngut ki minister kin shah rkhie beiñ ha ki paidbah bad lada kin randien noh ruh kin shah kynshi-kyneh  ha khmat ki paidbah ba bun.
Ki la pynjah burom bad pynhiar dor ïa ka kyrdan bad ka nam jong ki seng riewlum ha ka jylla Meghalaya jong ngi.
Kumno ki leit ai jubab hakhmat ki paidbah ha ka MDC Election kaban sa long ha u bnai March 2024? Bun ki nongkyrshan ka UDP na ki unit bapher bapher kiba la ïa pynpaw ka jingsngew mong ba ki shah pynjah burom ei kha ma kha ha ki nongïalam jongki.
Lada ka long ha kane ka rukom, ki seng riewlum ha Meghalaya mynta kin sah sa tang ka shynrong khlem ka met bad ka mynsiem (principles) bad ka long ruh ka jingleh raiñ bad jingjah burom hakhmat ka pyrthei baroh.
U Bah Mayralborn Syiem, MLA Nongpoh ha ryngkat ka jingdon u Bah Balajied Rani, MDC, ha ka 2 tarik Kyllalyngkot, ki la leit ban plie paidbah noh ïa ka building jong ka ïingskul Sohkhwai Government LP School ka ba don ha ka shnong Sohkhwai.
Ïa ka building jong katei ka skul la tei bad shna pynbha ha ka jinglut kaba la poi kumba T.37 lak, ïa kaba la ïarap bad bei tyngka lyngba ka tnad pule puthi jong ka sorkar jylla, ha kaba la tei haduh 6 tylli ki kamra klas ka la long kaba ibit ban ai sha ki khynnah skul jong katei ka thaiñ.
Ha kane ka pateng bynriew mynta, ka jingstad ka la poi haba kut bad shen  kan sa sdang sa ban hiar noh.
Kan shim por da ki pateng briew ba kan sdang biang ban kiew tangba da kawei  pat ka dur.
Kane ka juk mynta, ym dei shuh ban kheiñ kai ne kheiñ sting.
La mih ki jingstad ki jait pa ki jait ha la ki jong ki jong ki tnad jing-stad bapher bapher  kiba ym don ba lah sngewthuh shuh pynban ban pynshong dor kano kaba dei bad kano pat kaba lait.
Baroh ki pynksan beit tang ïa la ki jong ki jong ki nia la jong.
Namar ba bun eh kiba la nang la stad mynta, ki mih pynban ruh bun ki jingbatai stad ban pynksan ïalade da lade la kum kita ki matlah Hindustan hyndai kiba la pynksan bad batai stad shaphang u hati.
Shisien ba la sngew stad palat, barabor, ka ju poi pynban shaba lait ne shaba bakla pynban.
Ha kane ka MLA eleshon 2023 ruh, imat, ym lah shuh ban batai ne kheiñ jingkheiñ  namar ki briew ki la stad bad sian palat mynta.
Mynta, imat, la kham stad pynban  u nongsngap ban ïa u nongkren.
Lada phah kren ïa u nongkren,un kren pynban kat shaba lap ba shem.
Kan long pynban kaba ma ba ïoh sngewlehraiñ bad sngew synei pynban ki  nongsngap ïa u nongkren bapli.
Husiar! namar-kata, haba phi phah  kren paidbah mynta.
Ha ka jingshisha,mynta ki por ym da donkam than ban ïa kan-bas elekshon ha ki por mynshwa.
Katno eh ki paidbah kin sngap ïa ka jingkanbas elekshon jong ki nongïalam ki party bapher bapher haba ki jingtip bad jingpynsngew-thuh ki la poi bad iohi hi ha man la ki khmat bad ki shkor jong uwei pa uwei ne kawei pa kawei ka briew lyngba kita ki lad pyn-phriang khubor paidbah (social media) lyngba ki mobile phone bad internet bapher bapher.
Lada bakla tiak, ka result eleshon 2023 ruh kan mih pynban sha bym poi pyrkhat.
Ka bor bad ka jingstad bad ka mon u paidbah mynta ym lah satia ban shu kheiñ sting ne kheiñ kai.
Ban pyni ba  ki la stad shisha, ki briew jong kane ka juk, ki la dei shisha keiñ ban pynpaw pyrthei ban pynkylla khongpong noh syndon  hadien ka MLA elekshon 2023.
Teng teng, ka jingstad palat ki briew mynta ka la pynlamwir pynban ïa kane ka pyrthei.
Ki kren bad leh kat ha la ka mon la jong khlem da pyrkhat shuh ïa ka burom ka ijot jong kiwei pat.
Tang ba la bit la biang ia lade, kata, la biang ka jingim bad jingmut jongki.
Ka jingstad palat ka la pynlong ïa ki briew ba kin sngew heh sngew stad ia lade ban ïaid bad leh katba ki kwah.
Ki nang mut ba kaei kaba ki leh ne pyrkhat maki, ka biang beit, hynrei kam long satia kumta.
Kane ka lah ban  wanrah pynban ka jingma ym tang ïa ka ïing ka sem jongki hynrei ïa ka imlang sahlang baroh kawei bad kham-tam eh ïa ki hi shi met shi met.
Kynmaw ba ka pyrthei bad ka juk hi ka ïai kylla man la ka teng, kam dei satia  ba ka ïai neh hajuh.
Lada leh suk palat kum ki khun samla kane ka juk ruh,’ Don ka ma haba la than eh ka suk’.
Lada ai mon ne ki ïohmon palat ruh,’Ki khun ïoh-mon kim ju long ei ei’.
Lada ki la nang la stad ruh,ym tang ba ki kheiñ beiñ bad kim salia shuh ha ïing ha sem bad ia kiwei de, hynrei ‘katba nangkiew ha ka kyrdan pule, katta, ka nanghiar pynban ha ka akor ka burom jongki’.
Ha kane ka juk, ‘kiba leh hok kin poi sha kyndong’, katba ‘kiba  leh pap pat, baroh baroh kin burom bad pyn-kiew skong ïa ki’.
Ka Meghalaya Trinamool Congress (TMC) hadien ba ka la dep ban pynbna dang shen ïa ka skim WE-Card, ha ka 5 tarik Kyllalyngkot ka la pynbna paidbah sa ïa kawei ka skim ka ban ïarap ïa ki samla ki bym don kam don jam ha ka jylla ka ba la tip kum ka Meghalaya Youth Empowerment (MYE) Scheme.
Lah ban kdew hangne ba ka Meghalaya TMC ha u snem 2022 ka la wan rah ïa ka WE-Card skim ha ka jylla kum shibynta ban ai ka jingïarap pisa sha ki long kmie ha ka jylla da kaba ka la kular ban ai T.1000 ha ka shi bnai lada ka TMC kan wan ha bor.
Ka TMC ka la kam ba kane ka skim kan long ban thaw haduh 3 lak tylli ki kam na ka bynta ki khun samla ha ka jylla, ha ki san snem ki ban sa wan, bad lyngba kane ka skim ki khun samla ki bym don kam donjam kiba 21 snem ka rta haduh 40 snem ka rta, kin ïoh ruh ïa ka jingïarap pisa ka ba long T.1000 shi bnai lada ka parti ka ïoh ban synshar ha ka jylla.
Haba kren ha kane ka sngi, u Dr Mukul Sangma u nongïalam ka liang pyrshah u la ong ba ïa ka skim MYE Card la wan rah ban ïarap ïa ki khun samla ki bym ïoh ïa ka kam ka jam ha ka jylla.
“Haba ngi kren halor ka jingïoh kam ïoh jam, kan ym thew tang ha ka kam sorkar hynrei ki bun ki lad ki lynti ki ba ka sorkar ka lah  ban thaw ïa ki kam ki jam na ka bynta ki khun samla ha ka jylla", u la ong.
U la bynrap shuh shuh, “ka TMC kan thaw ïa kita ki lad ban pynthikna ba ka thong ban pynïoh kam ïa ki 3 lak ngut ki samla ha ka jylla Meghalaya kan long ha ki san snem ka ba sa wan".
U la ong, “Kan dei ka thong ka ban bun ki jingwit ban  pynurlong ïa kane hynrei ngi la ïaid shakhmat ban thaw ka lad ka lynti ban tip naei ïa kine ki kam lah ban thaw bad ka jingkular kan sa urlong ynda ka TMC ka la wan ha ka bor".
U  Lat ka jylla Meghalaya, u Phagu Chauhan ha ka 7 tarik Lber ula pynsmai ïa u Conrad K.Sangma kum Myntri Rangbah bathymmai jong ka jylla Meghalaya bad pynsmai ruh ïa ka kynhun Myntri jong kane ka Sorkar bathymmai.
Ïa kane ka jingpynsmai ïa u Conrad K.Sangma bad ïa ka kynhun Myntri jong u la pyndep ha tyngkong jong ka ïing paki dulan jong ka Raj Bhavan ha Shillong.
Ïa kane ka jingpynsmai ba la pyllong hapdeng ki syntiew babun rong bad ki phlang bajyrngam jong ka Raj Bhavan, la pyniphuh iphieng shuh shuh da ka jingïadon lang jong u Myntri Rangbah duh jong ka Ri, u Narendra Modi bad u Myntri ki kam pohïing jong ka Sorkar Pdeng, u Amit Shah, ki nongmihkhmat kiba rim bad bathymmai.
Ha kane ka sngi, u National President ka National People’s Party (NPP) u Conrad Sangma u la bam smai kum u Myntri Rangbah ka jylla hapoh ka sorkar Meghalaya Democratic Alliance (MDA) 2.0 ba la ïalam da ka seng NPP.Nalor u Conrad K.Sangma uba la shah pynsmai kum u Myntri Rangbah bathymmai jong ka Meghalaya, kiwei pat kiba la shah pynsmai kum ki Myntri, ki long u Bah Prestone Tynsong kum u Symbud Myntri Rangbah, u Sniawbhalang Dhar ruh kum u Symbud Myntri Rangbah, u Bah Alexandra Laloo Hek, ka Dr.M.Ampareen Lyngdoh, u Bah Paul Lyngdoh, u Bah Comingone Ymbon, u A.T.Modal, u Bah Kyrmen Shylla, u Marcuis Marak, u Rakham A.Sangma bad u Bah Shakliar Warjri.
Kane ka jingpynsmai, ka la sdang thik ha ka por 11.00 mynstep bad kut thik ha ka por 11.30 mynstep.
Ki nongïalam jong ka Meghalaya Trinamool Congress (MTMC) ha ka 5 tarik Kyllalyngkot ki la pdiang sngewbha ïa u MLA barim uba dang shu iehkam MLA dang shen, u S.G Esmatur Mominin bad ïa u Bah Robinus Syngkon u MLA barim ha ka jingïalang kaba la long ha Pinewood, Shillong.
Lah ban kdew hangne, u S.G Esmatur u dei u MLA barim ka Phulbari konstitwensi, u ba la jop na ka party NPP ha u snem 2018, u dei ruh u MDC ka Shyamnagar, bad u dei u chairman barim ka tnad State Forest bad hynnin ka sngi u la iehnoh ïa ka jinglong MLA bad pynïasoh ha kane ka sngi sha ka party MTMC.U Bah Robinus u dei u MLA barim ka Mowkaïaw konstitwensi uba la jop kum u kyrtong shimet ha u snem 2013 bad ha u snem 2018 u la jop kum u MDC na ka Raliang konstitwensi na ka party NPP.Haba kren ha kane ka sngi u nongïalam ka liang pyrshah u Dr Mukul Sangma u la pynpaw ïa ka jingkmen ban pdiang sngewbha ïa kine ar ngut ki nongmihkhmat kiba la wan ban pynïasoh ïalade sha ka MTMC.U la ong, “ka jingwan ban pynïasoh jong ki sha ka TMC ka dei namar ba ki don ka jingthrang ban ai ka jingshakri bapura ïa u paidbah ka jylla, ka jingrai ban wan sha ka TMC ka long namar ba ngi don ka jingthmu ban pynurlong ïa baroh ki jingkular kiba la ai sha ki paidbah".
“Ha shwa ban kut u snem 2021, nga la wanrah ïa ka TMC sha ka jylla namar ba nga don ka jingngeit ha lade bad ha ki paidbah ha ka jylla bad nga pynpaw ka jingkhublei ïa ki paralok jong nga kiba la ngeit ban ïaid lang bad nga ha ka ne ka party TMC", u la bynrap.
U Dr Mukul u la ong ba tang hapdeng shisnem, ka TMC ha ka jylla ka la ïoh ïa ka jingkyrshan kaba shkem bha na ki paidbah na baroh ki thaiñ, la ka dei ha ki nongkyndong ne ha sor, ki paidbah ki la wan da ki spah ngut ban pynïasoh ïa lade bad ban kyrshan sha kane ka party.
“Mynta ka TMC ka la lah ban ïoh da ki hajar ngut ki nongkyrshan ki ba na baroh ki thaiñ ban kyrshan bad pynkhlaiñ ïa ka, bad ban pynthikna ba kan lah ban pynurlong ïa ka jingkular kumba ka la dep ban khlei ha u paidbah", u la bynrap.
Ha kane ka jingïalang la ïadon ryngkat u President u Bah Charles Pyngrope, u Bah George B.Lyngdoh bad kiwei kiwei ki nongïalam bad ki nongkitkam ka TMC.Ki nongïalam ka Hynñiewtrep Youth Council (HYC), ki la kyntu ïa ki sengsaiñpyrthei bapher bapher ki ba la ïoh jingjop ha kane ka elekshon ba  ki dei ban pynurlong ïa baroh ki mat treikam ki ba ki la kular ïa u paidbah shwa ka elekshon.
Haba kren sha ki lad pathai khubor u Bah Robertjune Kharjahrin u la ong ba ka don ka jingbym sngewïahap ïa ka UDP ba kan leit ïasoh  sha ka NPP, namar ba ki mat treikam ki ïa pher bak la bak.
“Ka UDP ka thoh ha ka Mat treikam ba kan  pynbeit biang ïa  ka MOU pynbeit u pud u sam  hynrei ka NPP ka kam ba ka dei ka MOU kaba bha tam na baroh, ka Reservation Policy ka UDP ka ong ba kan pynbeit biang  katba ka NPP ka ong ngam treh  te kane ka sorkar kan pynbeit ne em ïa kane ha ba ki la ïatreilang," u la ong.
“U Home Minister ka BJP u ong ka Meghalaya ba ka dei ka ba bamsap tam na baroh kawei bad ka BJP ka ong ba lada ka wan ha ka bor kan wanrah ïa ka sorkar ban lait na ka bamsap kumno kin leh ïa kata haba ki la ïatreilang bad ka party ka ba ïalam ïa ka sorkar kaba la khlaiñ ka bamsap", u la bynrap.
“Ïa kane ngin sa lap ha ki sngi ban sa wan namar ngim tip kaei ka ba ki la dep ban ïa pynbeit napoh hynrei haba la dawa ban buh da ka kynhun tohkit halor ki jingbamsap katba ka BJP ka la kular ba tang shu wan ha ka bor kan buh da ki jingtohkit hato kita baroh kin urlong," u la kylli.
U Bah Kharjahrin u la ong “Ha ka jingsngew jong ngi, ha ka jingpeit  ka la don la ka jong ka jingthmu bad ngim tip balei ki jied ban donlang ha NPP hapdeng ka jingïatyngkhuh ki mattreikam jong ki, ki ba la kular ha shwa ka election bad kumno kin pynbeit ngim tip hynrei ka seng ka kren shai ba haba ki la rung ha ka kynhun ka ban ïa tyngkhuh ki mattreikam jong ki phin pynbeit kumno ngim tip, hynrei  u paidbah u la jied ïa phi da ka ba pynshong nongrim ïa ki mattreikam bad lada phim pynurlong ïa kine ki mat ngin pynlong da ka jingïakhih".
“Lada ym pynbeit biang ïa ka MOU kumba phi la kular lada phim pynbeit ïa ka Reservation Policy lada phim thung ka jingtohkit halor ki kam bamsap ki ba bun bad lada ym ai 5 lak ki kam ngin ïa khih tyngeh, namar  kam dei shuh ka por ba phin pynbiej man ka san snem bad ngin ai por mynta 5 snem ba phin pynlong kumba phi la kular"u la bynrap.
U Bah Kharjahrin u la ong shuh shuh “Haba phi la kular ngin pynthikna ban pynurlong ïa baroh ki jingkular ki ba kular ha shwa ka elekshon, kumba ki ong ba ka por ba ki pynbiej man ka san snem bad pynngop man ka san snem ka la kut bad mynta phi la kular ha shwa ka elekshon bad mynta hapoh san snem, phi hap ban leh bad pynurlong".
“Kum ka seng ngin sa pynkynmaw ïa kaei ka ba ki la kular bad lada kim leh ngi ka seng ngi la pynkhreh namar kam dei shuh ka por ban shu kular thoh bad ban pynbiej shisien san snem".
U la kyntu ruh ïa ki paidbah ba kum ki kyrtong ki la kular shibun ki ha shwa ka elekshon bad mynta haba ki la jop ki dei ban leit ban pynkynmaw bad wad ïa ki ban pynurlong.
Kito ki ba la jop ka la dei ka por ban long ki ba don ka jingkitkhlieh ban pynurlong ïa ki jingkular por elekshon namar ba u paidbah u kyrshan haba u ïoh sngew ïa kine ki jingkular.
Ka ILP ka pynbeit ai ka MOU bad ka ktien Khasi kam dei shuh ka jingdawa ki paidbah ne ki sengbhalang hynrei ki dei ki jingkular jong ki, kumta ki dei ban shim khia ban pynurlong lut ïa baroh kine hapoh kane ka san snem.
U nongïalam ka liangpyrshah hapoh ka ïingdorbar thawaiñ ka jylla u Dr Mukul Sangma u la ong ba ka jingwanrah ka sorkar barim ïa ka Meghalaya Resident Safety and Security Act (MRSSA) ha ka jylla ka long ba kane ka aiñ kam donkam ïa ka jingmynjur ka sorkar pdeng kumba ka long mynta ïa ka Inner Line Permit (ILP).
Haba kren sha ki lad pathai khubor ha ka 5 tarik Kyllalyngkot, u Dr Mukul u la ong ba ka jingkynnoh jong u Symbud Myntri rangbah ka jylla u Bah Prestone Tynsong ba dei u Dr Mukul u bym kwah ILP kampher, hynrei haba don lang ha ka sorkar, kano kano ka rai kaba la shim ka dei da ka jingïamynjur lang na baroh ki kynhun myntri.
“Hynrei lada ki kynnoh shimet ïa nga marwei ngam sngew eiei", la ong u Dr.Mukul.
“Ha kito ki por ba la jur bha ka jingdawa ïa ka ILP, ngi la pynlong ïa ki jingïalang bapher bapher ban ïatai bniah da ka ba kynthup lang ïa baroh bad ka jingdawa ban pyntreikam ïa ka ILP ka dei ban tehlakam ïa ka jingpoiwir ki bar jylla sha ka jylla", u la ong.
U la bynrap shuh shuh “ha ka  jingïalang ngi la shim rai ba ha ka jaka ban pan ïa ka jingpyntreikam ïa ka ILP, ngi la wanrah ïa ka MRSSA kaba kynthup ïa ki kyndon ban pynkup bor lang ym tang ïa ka sorkar hynrei wat ïa ki District Council ruh".
U Dr Mukul u la ong ka ILP kam dei kaba la lah ban pyntreikam tang ba la wanrah hapoh ka ïingdorbar thawaiñ jong ka jylla hynrei hap ban ïoh jingbit na ka sorkar pdeng, bad yn ym lah ban pyntrei kam ïa kane khlem da mynjur ka sorkar pdeng.
“Ka Sorkar barim ba la ïalam ma nga (Dr Mukul) ngi tip bha ïa kata bad haba ka jylla ka kwah ïa ka jingpyntreikam ïa ka ILP kaba hap ap jingmynjur na ka sorkar pdeng, kumta ngi la wad da ka lad hapoh ki kyndon aiñ ban wanrah bujli ïa ka ba lah ban ïoh jingmynjur tang na jylla hi bad ngi la leh ïa kata ha ka dur ka MRSSA", u la bynrap.
U Dr Mukul u la ong haba ïakren halor ka jingsdang biang ïa ka jingdawa ïa ka ILP, ka dei na ka daw ba ki briew ba don ha ka bor ki thok.
Hato ki party ha ka sorkar MDA ki khlem kular ba kin pyrshah ïa ka jingthmu jong ka sorkar pdeng ban pyntreikam ïa ka Citizen Amendment Act (CAA) hynrei ka khlem long kumta ïa ka CAA la pdiang.
“Ka jingpdiang ïa ka CAA hapoh Parliament ka la wanrah ïa ka jingsheptieng bad ka jingbymshaniah bad ngi ruh ngi la don kajuh ka jingsngewkhia bad dei na kane ka daw ba ngi la pdiang lang ïa ka rai hynrei kaei ka jingthmu ka sorkar MDA, ka long tang ban pdiang ïa ka Rai bad kim don por ban pynurlong, ki khlem lah hi ban pynurlong ïa ka ILP haduh mynta", u la bynrap.
U nongaiktien ka BJP Meghalaya u Bah Mariahom Kharkhrang u la ong ba ka jingïakhun elekshon lyngba ka bor pisa ka long ka jingma kaba shyrkhei ïa ka lawei ka jylla.
“Nga la i jakhlia bha, ka jingsam pisa ha kane ka elekshon ka la long palat, wat tang ban pynlong ïa ki  jingïalang ruh hap ban siew da ka dor ynnai ïakren lashai ban thep vote.
Lada nga mut ban pynlong jingïalang ki don ki ba kylli ba u Bah Kharkhrang un ai katno, nga ju ong ba ngan ym ai eiei namar nga khot ïa ki ba kin sngap ïa ka mat bad ka nongrim ba nga ïeng bad sa rai la phi ïahap ne em.
Ka itieng bad lada dang bteng ban long kumne ngam tip shuh ka jylla jong ngi kan long kumno", la ong u Bah Kharkrang haba kren bad ki nongthoh khubor.
U la bynrap, “Uwei u kyrtong u ai 2000 shi jingïalang  bad ki briew ba sngap ïa ka jingïalang ki leit ban sngap ïa u kyrtong ne kumno ngam tip shuh lada ki ïeng 10 -15 ngut ki kyrtong ngam sngew eiei hynrei dei ban ïatai ha khmat u paidbah ba ki nongthep vote kin sngap bad ai ka rai.
U don uba khlem mon ruh hynrei un shu vote tang namar ba u la ai ïa ka pisa, te kata ki la shu pynïap ïa ka lawei jong ka jylla jong ngi".
Ha kajuh ka por haba kren halor ka jingïaknieh tiket ban ïakhun na ka BJP, u Bah Kharkrang u la ong ba lada ka tiket BJP ha 17 North Shillong kan leit sha u ne sha u Bah Michael Kharsyntiew, kan ym don kano kano ka jingktah ïa ka BJP namar ba ki nongkyrshan ki dei jong  ka party ym jong u kyrtong.
Lah ban kdew hangne ba u Bah Michael bad Bah Mariahom ki dei ar ngut ki kyrtong kiba la pan ïa ka tiket na ka BJP ban ïakhun ïa ka elekshon 2023, katba ka party kam pat pynbna ïano kan ai tiket hynrei ki kyrtong  ki la ïaid shakhmat ban ïalap ïa ka elekshon na ka BJP.Haba kren bad ki lad pathai khubor u Bah Kharkhrang  u la ong ba ka jingpynkhreh ïa ka elekshon 2023, ka la ïaid shait shait bad ki nongkyrshan ki nongkitkam ki la trei shitom bha ban pynthikna ïa ka jingjop na ka bynta ka BJP.Halor ka jingbun ki kyrtong ki ban aireng na 17-North Shillong, u Bah Kharkhrang u la ong, “Ki bun ki kyrtong ngim len hynrei ki nongthep vote mynta da kawei ka sur ki ong ba ki kwah ïa ka roi ka par, ha ka jylla baroh kawei bad ki kwah ban ïohi da u briew u ba lah ban wanrah ïa ka roi ka par, watla bun ki kyrtong hynrei ki paidbah ki tip mano ba lah ban wanrah ïa ka roi ka par".
Halor ka tiket u la ong, “Lada ka party kan pynbna tiket ïa u Bah Kharsynrtiew lane ïa nga kan ym don jingktah ïa ki nongkyrshan ha kane ka konstitwensi, namar ba ki nongkyrshan jong ngi kim kyrshan ïa u kyrtong hynrei kin kyrshan ïa ka BJP bad nga tip ba kin ym mih lang".
Haba kylli halor ka jingshah thombor ki paid Khristan ha kiwei ki jylla, u Bah Kharkhrang u la ong, “Ngin hap ban pynsngewthuh ïa ki briew ba ka long kaba donkam ba kin jied ïa ki kyrtong ka BJP kiba dei ki Khristan, khnang ban kin lah ban long  ka sur jong ki paid Khristan ha ka BJP bad lada bun ki nongmihkhmat Khristan lada don kano kano ka jingthombor ngin lah ban pynsngew ïa kane  ha ki bor ba halor".
Halor ka mat elekshon, u Bah Kharkhrang u la ong “Ka mat elekshon kaba nga buh ha khmat eh ka long halor ban pynbha ïa ka pule puthi, ka koit ka khiah, ban ïada ïa ki nongshong shnong bad ka ïohkam ïohjam bad lada ngi lah ban pynbha ïa kine ki mat ka jylla kan kiew irat bha".
Halor ka roi ka par u la ong “Ngam kwah ban kynthoh ïano ïano hynrei ka jingrung jong nga sha ka lympung saiñ pyrthei ka long ban wanrah ïa ka jingkylla.
La bun bun snem ka jylla ka la shu sah dien ha baroh ki liang, bad mynta 5 snem lei ka jylla ka la dang hiar lut nadong shadong bad ki la shu kut tang ki mat kular elekshon bad ka juh ka mat elekshon ha u 2018 mynta ki wanrah ïa ka juh hi".
U la bynrap shuh shuh “Kum u nongtreikam sorkar nga la ai ka jingshakri ba bha tam bad nga la hun bha ïa ka jingai jingshakri jong nga bad mynta nga dang kwah ban bteng ka jingshakri sha u paidbah lyngba ka kam saiñpyrthei".
U Deputy Commissioner jong ka West Khasi Hills District bad u ba dei ruh u District Election Officer u Bah Garod LSN Dykes, ha ka 5 tatik u Kyllalyngkot u la ïoh ban pyllait noh ïa ka jingpynmih kaba khatduh ïa ka electoral roll ha baroh lai tylli ki konstitwensi jong ka WKHD.Ïa kane ka jingïalang la ïoh ban pynlong hapoh ka Conference Hall jong ka ophis u DC ha ka jingïadon ryngkat lang da ki RO, ERO, ADC election, ki nongmihkhmat na ki seng saiñpyrthei bapher bapher ha kaba u DEO u la ïoh ruh ban sam ruh ïa kitei ki electoral roll sha kiba wan mihkhmat na ki seng saiñ pyrthei.
Haba ai jingkren ha kane ka jingïalang u Bah Garod u la ai ka jingïaroh ïa ka tnad election kaba la trei shitom bad aiti lut ban lum jingtip bad ban pynbit pynbiang ïa ka electoral roll bad u la pynbna ruh ba katkum ka special summary kidon haduh 8324 tylli ki phom bala ïoh pdiang, 123102 ngut ki nongthep vote na baroh lai tylli ki konstitwensi bad 5 tylli ki polling station thymmai kiba kynthup ïa ka Nongkhniang, Lyngdoh Mukyllain, Pyndengrei Dommawlein, Nongkynjang and Riangpoit.
U la kyrpad ruh ïa baroh kiba ïadei bad kane ka kam naduh ki nongïalam seng saiñ pyrthei ba kin kner ïa la ka kti ban ai jingïarap khnang ba ki kam ki jam kin ïaid beit ïaid ryntih bad khamtam ïa ki khynnah samla kiba la kynjoh 18 snem karta ba kin ïoh pynrung kyrteng ha ka Electoral Rolls bad u la kyntu ruh ïa ki seng saiñ pyrthei ban kin ïai pynneh ïa ka burom jong ka District ha kane ka Election ban wan.
Ka kynhun ïalehkai kriket jong ka Meghalaya ka la liem noh  ha ka Haryana ha ka jingïakhun jong ka lympung U-25 Col CK Nayudu Trophy ha ka sngi kaba lai kaba la long ha Mangaldai, Assam,.
Ha kane ka jingïakhun la ïohi ïa ka Meghalaya ba ka la lah ban kamai 224 ha ka inning kaba nyngkong bad hadien ka la lah ban pynhap ïa ki wiket jong ka Haryana da 126 ron.
Tangba ka Haryana kaba la ïalehkai bha pyrshah ïa ka Meghalaya ka la pynhap ïa ka da 90 ron kaba la pynlong ïa ka Meghalaya ba kan hap ïoh 189 ron na bynta ban jop.
Hadien ka jingbteng ïa ka jingïalehkai mynta ka step da 18/0, ka Haryana ka la lah ban ïoh sa 52 ron ha shuwa ban hap ka wiket jong u nongïalehkai uba la sdang tied nyngkong ha u nongkawang bol ba tbit jong ka Meghalaya u Aryan Bora.
Sa uwei de u nongtied u la hap ha u Bora (2/50) bad u Manish Sharma (2/61) u la ïoh bad pynlong ïa ka Haryana ban ïoh da 124/4.
Ka Meghalaya ka khlem da lah ban pynhap wiket ïa ka Haryana, bad ka Haryana ka la jop suk da 6 wiket.
