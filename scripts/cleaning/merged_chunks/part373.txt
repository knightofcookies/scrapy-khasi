Ka MoU ka long kaba kongsan ban sam paidbah bad pan jingmut bad ruh ban ïatai nia ha ïing Dorbar ha shuwa ban ïasoi ha Delhi.
U pud u sam hapdeng ka Meghalaya bad Assam la batai shai ha ka section 5 jong ka North East Areas (Re organization) Act 1971, pule lang bad ka section 3 jong ka Assam Reorganization (Meghalaya) Act 1969 bad ka para 20 jong ka Sixth Schedule.
U pud jong ka Meghalaya-Assam u mareh haduh 885 Kms lynter bad kumta ha ki katto katne ki jaka, kum ha Block I bad II, Basistha-Khanapara, Jirang, Nongwah, Langpih bad kiwei hapoh ka Khasi & Jaiñtia Hills District bad ha kumba khatphra tylli ki kyntoit ha Garo Hills, kum ka Toporpara, Hallidagganj bad kiwei ki ju khie bad jur ka jingïa kajia pud bad ki mynsiem briew ki la ïap ha ka jingïa kynad.
Naduh u snem 1875 haduh 1970, ki jaka ïakajia pud ki dei kiba hap hapdeng ki District kiba pher kiba don naduh ka por ka Sorkar Bilat bad ka Jylla Assam ka bym pat phiah.
Ki dei ki jingïa kajia hapdeng ka Kamrup bad ka United Khasi & Jaiñtia Hills District, ka Mikir Hills bad Khasi-Jaiñtia Hills District, ka Garo Hills bad Goalpara District.
Ha ka snem 1875 ka la don ka jingdawa ban pynphai ïa ki 10 tylli ki shnong Khasi kiba don hapoh ka Mouza Nuinah sha Khasi Hills.
La kynthoh ruh ha ka file No.206J of 1875 ba, “kane ka kam ka dei kaba la slem bah bad ki nongshong shnong jong ka Nongpoh ki la ud bad pynpaw, ka jingphiah ïa u pud u sam hapdeng ka Kamrup bad Khasi Hills ka long ha ka nongrim ba baroh ki jaka kiba hap hapoh ka Hima Khasi dei ban pynphai sha Khasi Hills.
Hynrei ki don 10 tylli ki shnong hajan Nongpoh bad ki bym hap hapoh ka Hima Khasi bad ki siew khajna sha Guahati…kine ki shnong ki kwah ban don biang hapoh Khasi Hills.
Ka long kaba sngewsih ba ïa kane ka kam ym shym la don ba kren ha ka por ba pynbeit ïa u pud.
Kumta dei ban ïakren biang ha kano kano ka por ba ka mih kane ka kam.
"Kane ka jingdawa ka la pynlong ïa ka Sorkar Bilat ban thung ïa ki Boundary Commissioner, kaba kynthup ïa ki Deputy Commissioner jong ka Kamrup bad United Khasi & Jaiñtia Hills District, katkum ka hukum No.1668 Fort William 23 November 1875, bad ka kamram jong ki Commissioner ka long ban jurip bad batai shai la ki 10 tylli ki shnong ki hap hapoh ka Kamrup ne ka Khasi Hills District.
" Ha ka jubab ïa ka hukum, u Chief Commissioner ka Assam u kynthoh kumne ha ka file, “ba ki Deputy Commissioner jong ka Kamrup bad Khasi Hills ki la sdang ïa ka kam ban jurip bad batai ïa u pud u sam, hynrei ki don ruh kiwei ki jaka kiba kongsan ba ki dei ban shim bad khmih bniah, nalor kitei ki shnong ka thaiñ Nongpoh.
Kumta u Col.
Keatings u sngewdei ba kine ki ar ngut ki Deputy Commissioner kin jurip bad batai syndon ïa u pud u sam jong ki ar tylli ki District.
"ïa ka rai jong ki Boundary Commissioner bad jingbatai ïa u pud u sam hapdeng ka Kamrup bad United Khasi & Jaiñtia Hills District la pynmih paidbah ha ka Notification No.1430 Dated 14 September 1876.
Na ka bynta ka Garo Hills la pynmih lyngba ka Notification Dated July 1875 bad ka Notification No.229 R.Dated 25 January 1929.
Katkum u J.M Phira.
“u pud u sam hapdeng ki District hapoh ka Jylla Assam mynta ki la kylla long ki pud hapdeng ar tylli ki Jylla, Assam bad Meghalaya…ba ki jingeh ne jyrwit jyrwat ha ka jingïapynbeit pud hapdeng ki District, mynta ki la long ki jingeh bad ki kynrum kynram jong ki ar tylli ki Jylla.
Kane ka dei ka jingeh kaba khraw bad ba jwat tam ba kine ki ar tylli ki Jylla ki ïakynduh mynta.
"Ha ka jingshisha kam da don than eh ka jingïa kajia pud ha ka thaiñ Jaiñtia Hills tat haduh ka snem ba la thaw ïa ka Mikir Hills Autonomous District Council bad ka jingpynrung ïa ka Block I bad II hapoh ka Mikir Hills District ha ka snem 1951.
Ki nongshong shnong jong ka Block I bad II ki la pyrshah jur ïa kane bad haduh mynta ym pat lah satia ban pynphai bïang ïa ka Block I bad II sha Jaiñtia Hills.
Manla ka Sorkar ka shaïong hi ngit ban shem ki lad ban weng ïa ka jingïa kajia pud bad ka Assam, khamtam eh ha ka thaiñ Khasi Hills, namar ba ka Sorkar Bilat tang na ka bynta ka jingsuk ban synshar ka la dkhat noh bun tylli ki shnong na ki Hima Khasi bad pynngat ïa ki hapoh ka Kamrup District jong ka Assam.
Kumta u thning jong ka jingïakynad pud hapdeng ka Assam bad Meghalaya ka dei ruh halor ka jingbatai ïa ka Para 20(2) jong ka Sixth Schedule bad kane ka para ka ong, “ba ka United Khasi & Jaiñtia Hills District kan kynthup ïa baroh ki jaka kiba hap hapoh ki Hima Khasi bad Khasi-Jaiñtia Hills ha shuwa ban ïoh ka jinglaitluid.
"Ka lynter u pud u sam hapdeng Meghalaya bad Assam kam dei kaba beit, hynrei kaba khohruh khohram ha kaba ki lum ki wah ki rung ki mih, ki dung shapoh bad ki mih shabar.
Naduh ka por ka Sorkar Bilat la pynkha ïa ki nongrim bapher ban jurip bad batai ïa u pud u sam.
Ha ki snem 1875 bad 1876 ki Boundary Commissioner ki la pynshong nongrim ba ki jaka kiba hap hapoh ki Hima Khasi ki dei ban don hapoh ka Khasi Hills.
Ha kajuh ka por pat ki la pyntreikam ruh ïa ka nongrim ban dro da u laiñ uba beit bad da kane ka rukom kiba bun ki shnong Khasi ki hap noh hapoh ka Kamrup District.
Kum ka nuksa, ha ka thaiñ Basistha-Khanapara u Chief Commissioner u pynksan kumne-“ba ïa u pud u sam dei ban pynbeit na ka bynta ka jingbit jingbiang jong ka synshar khadar…bad ba yn ym lah ban buh shi lyngkhot ka Hima Khasi ha Kamrup bad shi lyngkhot pat ha Khasi Hills, hynrei na ka bynta ka jingbit jingbiang jong ka jingsynshar ka Sorkar Bilat ka kloi ban buh ïa ka Hima Khasi baroh kawei hapoh ka Kamrup…ka lah ruh ban long ba ki Deputy Commissioner ha ka bor jong ki kin ïakylliang ïa ki jaka ki puta hapdeng ki Syiem ne hapdeng uno uno u Syiem bad ka Sorkar Bilat bad u Chief Commissioner u kloi ban pynskhem ïa kata.
"Ka nongrim jinglong jaidbynriew ruh la pyrshang ban pyntreikam ha ka por ka jingpynbeit ïa ka jingïa kajia pud ha Block I bad II.La ïamynjur lang ba ïa u pud u sam hapdeng ka Mikir Hills bad Khasi-Jaiñtia Hills District yn pynshong nongrim katkum ka jingdon ki jaitbynriew Mikir bad ki bym dei Mikir.
La rai ruh ban shim jingkheiñ katkum ki Census Report ne Khanasamari jong ki snem 1951 bad 1961, bad halor ka jingdon jong ki jaitbynriew yn pynshong nongrim ïa ka rai ban pynphai noh ïa ka Block I bad II sha Jaiñtia Hills.
ñiuma, kane kam shym lah ban treikam namar baroh ar tylli ki Sorkar kim pdiang bad kim ïabeit ïa ka rukom jurip bad shim jingkheiñ.
Kumta kane ka kam ka sah pongding haduh mynta.
Kan long ka jingñiew beiñ kaba khraw ïa ka mynnor ban ngeit ba dei tang ka Sorkar jong U Conrad K Sangma kaba lah ban shem ïa ka lad ban weng ïa ka jingïakajia pud.
Na ka bynta kito kiba ngeit kumta bad khamtam eh kito kiba ryngkang dieng kper ne kyntiap seng saiñhima, kiba pynkhyllew bad jyllud khohwah ïa u Chief Minister, ki dei ban tip ïa ki jingshisha ba naduh ka snem 1875 u Shillong Sing na Nongpoh u la ïeng pyrshah ïa ka rai jong ka Sorkar Bilat ban pynhap ïa ki shnong Khasi shapoh ka Kamrup District.
Ka Khasi Hills Autonomous District Council bad ka Hima Mylliem ki la ïeng pyrshah ïa ka hukum bad jingbatai ïa u pud u sam kaba la pynmih ha ka snem 1876.
U Syiem bad ka Dorbar ka Hima Mylliem ki la ujor pyrshah hakhmat ka Chandrachud Committee kumne- “ba ka jingbatai ïa u pud u sam katkum ka hukum 1876 kam ktah eiei ruh em bad kam lah ban treikam hapoh ka Hima Mylliem namar ba ka Hima Mylliem ka dei ka Hima Khasi ba pura bad kam hap hapoh ka Khasi & Jaiñtia Hills District lane British India.
" Ki jubab bad jingkren jong i Bah B.B Lyngdoh hapoh ka ïing Dorbar Thaw Aiñ ka Jylla ha ki snem 1973 haduh 1975 ki ïathuh shai kdar ïa ka jingtrei shitom jong ki nongsynshar ha kine ki san phew snem ha kaba ïadei bad u pud u sam.
"Haduh mynta ma ngi ki nongshong shnong ka Jylla ngim tip satia kiei ki nongrim pynbeit pud jong ka Sorkar MDA, hynrei ha madan pat ngi sakhi ïa ka jinglynga bad jingbymhun jong ki nongshong shnong ha ki thaiñ khappud ïa ka nongrim ban ïa ai bad ïa-shim.
Naduh ki shnong kiba hap ha ka Nonglang Sirdarship haduh ki thaiñ Pilangkata-Khanapara bad Raij Marwet ki nongshong shnong kim hun, ki lynga bad ki sheptieng jur ban shah khynñiat jubor sha Assam bad mynta ki ïeng pyrshah.
Ban ïaid shakhmat baroh ar tylli ki Jylla ki dei ban thaw ki lad kiba biang bad kiba lah ban pyntreikam, ym ban shu leh da ka bor.
Nyngkong eh, ka Jylla Assam ka dei ban pynduh ïa ka jingleh hynmen nyngkong ban shu thombor, hynrei ban long sbun bad khraw mynsiem.
Kaba ar, ki Dorbar Shnong, Raij, Hima bad District Council ha Meghalaya ki dei ban thaw ki aiñ kiba biang na ka bynta ban wanrah ïa ka jingtreikam kaba khlaiñ bad ban pynsuk ïa ki nongshong shnong ban rejister ïa ki dulir khyndew bad ki jingdon jingem.
Kaba lai, ba ki ar tylli ki Jylla kin thaw ki lad ki lynti ban don ka jingïakren-ïaphylliew jingmut hapdeng ki nongshong shnong ha ki jaka khappud bad ban ai laitluid ïa ki ban jied bad rai hi kaei kaba bha tam.
Lyngba ka aiñ ban thaw ïa ka Border Monitoring Commission lane ka tnat treikam ka ban peit ïa baroh ki kam shi lynter ki khappud.
Kane ka tnat treikam kan don mar ryngkat ki nongmihkhmat na baroh ar tylli ki Jylla bad ruh na baroh ki kynhun jaitbynriew kiba shong shnong ha khappud.
Kane ka tnat treikam kan don ka bor jong ka ïingbishar ban bishar ïa ki kam ïakyntur pud bad ruh ban peit ban khmih halor ki kam pynroi baroh.
Nalor nangta, ki nongshong shnong ha ka thaiñ khappud ki dei ban ïoh ïa ka hok ban ïashim bynta pura ha ka synshar khadar naduh ki shnong ter ter.
Lynter u pud u sam ka Jylla Assam bad Meghalaya ki don ruh ki jaka kiba kongsan, kum ki kad khaïi bad kad kamai jakpoh kiba kyntiew ïa ka ïoh ka kot.
Kumta baroh ar tylli ki Sorkar Jylla ki dei ban shimkhia bad peit bniah ba ki nongshong shnong ha thaiñ khappud kim dei ban shah iehnoh beiñ, hynrei kin mad ïa ki jingroi bad kiew shaphrang ha ka kamai kajih.
Kyntang ïawai, sa tang lada ngi ñiew beiñ ïa ki nongshong shnong bad kheiñ dewthala ïa ka histori, ngi lah ban ngeit bad pdiang ïa ka Soskular ïasngewthuh jingmut kaba la ïasoi dang shen da ka Sorkar MDA.Shillong, Ïaïong, 3: Ïa ka dur jong u Syiem Tirot Sing ba la dro da u Bah Raphael Warjri la buh sah kynmaw ha ka ingbuh sah kynmaw ïa ki nongïaleh laitluid jong ka ri India ha Salar Jung Museum, kaba don ha Hyderabad kum shi bynta ka jingrakhe jong ka ri India ïa ka jingdap 75 ka jingïoh laitluid.
Ïa ki lai tylli ki dur jong ki nongïaleh laitluid ka Jylla Meghalaya ba la plie pyrda da u Lat barim ka jylla u Tathagata Roy bad ba la pyllait paidbah ha ka 15 tarik, Nailar, 2020 Raj Bhavan la pyllait paidbah da u Myntri Rangbah ka Jylla u Conrad K.Sangma ïa ka dur jong u Pa Togan Nengminza Sangma, ïa ka dur jong u Woh Kiang Nangbah la pyllait paidbah da u Ma Sniawbhalang Dhar bad ïa ka dur jong u Syiem Tirot Sing la pyllait paidbah da u Lamphang ka Ingdorbar Thawaiñ u Bah Metbah Lyngdoh ha kaba la sakhi lang da ki Myntri Sorkar, u Chief Secretary barim u M.S Rao bad ki nongbishar jong ka Ingbishar Meghalaya High Court kiba kynthup ïa u Bah H.S Thangkhiew bad u Bah Wanlura Diengdoh.
Napdeng ki saw ngut ki nongdro jong ka thaiñ Shatei Lammihngi ba la jied da ka NEZCC, u Bah Raphael Warjri u la mihkhmat ïa ka jylla Meghalaya na ka bynta ka Art Camp kaba long kum shi bynta jong ka National Cultural Festival ha Hyderabad ïa kaba la ai kyrtreng Rashtriya Sanskriti Mahotsav.
Ïa u Bah Warjri uba dei dkhot jong ka INTACH-Meghalaya Chapter, la synran lang da ka Anuradha Reddy kaba dei ka convenor jong ka INTACH-Hyderabad.
Shillong, Ïaiong 03: Ka jingsospon jong ka Indian National Congress (INC) ïa ki 5 ngut ki MLA kala pynïohnong mynta ïa ka National Peoples Party (NPP) bad United Democratic Party (UDP) ki ban sa ïohnong mar 50:50 shuwa ban leit sha ka Elekshon Legislative Assembly 2023.
Kat kum ki khubor ba thikna, 4 ngut na ki MLA ba shah sospon ka Congress kin sa leit iasoh sha ka NPP kaba ïalam ïa ka jingsynshar ha Jylla bad ka UDP kaba kyrshan bad ban long ruh ki kyrtong jong kine ki Party ha ka elekshon ban wan.
La ïathuh ba arngut ki MLA kin sa leit iasoh sha ka NPP kiba kynthup ïa i MLA ka East Shillong Constituency kong Ampareen Lyngdoh bad MLA ka Rambrai Constituency Bah Kimfa Marbaniang.
Arngut pat kata u MLA ka Mawlai Constituency Bah Process T.Sawkmie bad MLA ka Nongpoh Constituency Bah Mayralborn Syiem, kin sa leit iasoh sha ka UDP.Tang u MLA ka West Shillong Bah Mohendro Rapsang um pat lah ban tip shano ba un leit iasoh.
Ka Indian National Congress kaba ïoh haduh 20 ngut ki MLA ha ka elekshon 2018, mynta ka kynti kan mih ïakhun ïa ka elekshon 2023 khlem MLA.Ka khubor ka ïathuh ba ka jingleit iasoh NPP jong u MDC ka Malki-Laitumkhrah Bah Fantin Lakadong, uba dei ruh u kurim jong i Kong Ampareen, bad kumjuh ruh u MDC ka Rambrai-Jyrngam Bah Bajop Pyngrope uba dei u kyn- um trai jong u Bah Kimfa, ka dei ka jingplie lynti ïa kine ki arngut ki MLA ban leit iasoh sha ka NPP bad ban mih aireng ïa ka elekshon 2023 na kane ka seng.
Ka drama saiñ pyrthei kaba jia hapoh ka UDP ha Nongpoh Constituency bad ka jingleit iasoh Congress jyndat jong ka kyrtong 2018 kaba dei ruh ka MDC barim Kong Rona Khymdeit, ka pyni ïa ka jingbym thikna shuh jong u MLA ka Congress ba shah sospon Bah Mayralborn ban ïai neh ha ka Congress.
Ka Congress kala dep pynbna ruh ba ka Kong Rona kan long ka kyrtong sha ka elekshon MLA 2023.
Na ki khubor ba ioh lum, la ioh jingtip ba don ruh wat na ki MLA ka Congress ba leit iasoh sha ka All India Trinamool Congress (AITC) ki lah ban kynthih sem biang sha ka UDP ne ka NPP hashuwa jong ka elekshon.
Shillong, Iaiong 3 : Hapdeng ka jingiphuh iphieng bad ishongkun ka Shad Suk Mynsiem ba ar sngi jong ka Seng Khasi Mawlai, ka la kut noh mynta ka sngi U Blei, 3 tarik u ïaiong 2022, ha lympung shad ha Mawroh.
Ki nongshad kynthei bad shynrang wat haduh ki hep rit kiba la wan ban ïashim bynta ki long kumba saw spah ngut duna eiei.
Kane ka shad ainguh aidem ba shisien shi snem ka Seng Khasi Mawlai, la sdang ïa ka naduh hynnin ka sngi Pamtiah ka 2 tarik Ïaiong 2022.
Kane kan dei ka sien kaba ar ba ka Seng Khasi Mawlai, ka la lah ban pynlong ïa kane ka shad ka kmen ka jong ka, ha kane ka lympung shad, hadien ba ka la ïoh sngewbha ïa kane ka jaka na ka ophis u Syiem ka Hima Mylliem.
Kane ka Shad Suk Mynsiem ka Seng Khasi Mawlai, ka long ruh kum ka dak ka jingkyrsiew thiah ïa baroh ki parakur parakha najan bad na jngai ba kin long ruh kiba la pynkhreh ban poi ïashim bynta sha ka Shad Suk Mynsiem kaba lai sngi lynter ba juh pynlong ïa ka man la u snem da ka Seng Khasi Kmie, Mawkhar Shillong, kaba ha kane ka kynti kaba mynta, kane ka shad ka kmen kan long ha ka 9, ka 10 bad ka 11 tarik mynta u bnai Ïaiong ha lympung shad ha madan Weiking, Jaiaw, Shillong.
Haba phai biang sha kane ka Shad Suk Mynsiem ka Seng Khasi Mawlai, da ihun ithiang ban peit namar ki nongshad kynthei bad shynrang shriak ha la ka riam ka beit tynrai ryngkat ka jingdeng bad kieng ïa ki mar ksiar ki mar rupa, kiba shat phyrnai ha khmat ki kjat jong ka mei ngi, kaba da wan ba kan dohieit bad suit rong stem phyrnai, ban pyniphuh iphieng ïa ka lympung shad hi baroh kawei.
Kumba ka ju long shwa ban nohkjat ha ka lympung shad, ki nongïalam ka Seng Khasi Mawlai, ki da pynlong ïa ka nguh ka dem ka dwai ka phirat ban ïa pan hukum ba U Blei Trai Kynrad ba un ai ïa ka suin bneng kaba shai, kaba ki bor jong ka mariang wat lada ki dei ka por ka samoi ka jong ki ban wan, hynrei ba kin da ailad pat ba kane ka shad ka kmen kan ïaid beit kan ïaid ryntih.
Ïa ka nguh ka dem ha ka por mynstep la pyndep da u Chairman ka Komiti U Tymmen U San Seng Khasi Kmie, Shillong u Skor Jala bad ha shwa ban sdang pat ka shad nohkjat la ïoh pat na u Vice Chairman Komiti Tymmen U San u Rgh Donbokstar Kurkalang ryngkat ka jingsynran lang ki khmat nongïalam ka Seng Khasi Mawlai ba kynthup naduh u President u Rgh D.L Nongbri, u General Secretary u Rgh Phira Warnongbri ryngkat u MLA ka Mawlai Constituency u Bah Process T.Sawkmie.
Hynne pat ka sngi ba kut, nalor ki nongshad ki duhalia, la wan ruh ban pynshit pynshngaiñ ïa kane ka shad ka kmen, da ki riew pawkhmat ba kynthup ïa u MLA North Shillong u bah Adelbert Nongrum, nangta u MDC Mawlai Constituency u bah Teiborlang Pathaw, Acting Syiem Hima Mylliem Pa’iem Ainam Manik Syiem, u Rgh Hainess Marbaniang, General Secretary Seng Khasi Kmie ki dkhot nongkit kam JPK Seng Khasi Kmie, ryngkat u paid byllieñ najan bad na jngai ban pyndap hi smam ïa kane ka lympung shad baroh kawei.
Nongpoh, Ïaiong 03 : Ka Khasi Student Union, North Khasi Hills District kala pynpaw ka jingpyrshah kaba jur halor ka jingpynbeit pud ka Meghalaya bad Assam haka thaiñ Ri-Bhoi kaba la wanrah ka huri hura bad ka jingdum ïaki paidbah ba shong ba sah ha ka thaiñ Maikhuli namar ba bun naki shnong ka jylla Meghalaya kin leit noh sha Assam haka MoU bala soi hapdeng ki 2 jylla ban pynbeit noh ïa u pud u sam.
Haba kren sha ki nongthoh khubor u Samla Ferdinald Kharkamni President ka KSU NKHD u la ong ba ka seng ka ai ka jingïaroh ïaka sorkar kaba la shimkhia ban pynbeit noh ïa u pud u sam, hynrei ka pynpaw pat ka jingsngewsih ba katei ka jingpynbeit pud ka wanrah ïaka huri hura bad bun naki jaka jong ka jylla ki hap noh sha Assam namar ka sorkar jylla lyngba ka Regional Committee kaba la thung kala shu trei tang dep khlem da kynjoh ktien ïaki nongïalam Raid, ki Hima ban pynshisha lyngba ki kot ki sla bad ka jingsngew jong ki paidbah, hynrei la shu rai thurmur bad pynhap wat ïaki shnong kiba ym don satia kano kano ka jingkajia pud bad bala tip thikna ba ki dei ki shnong jong ka jylla Meghalaya.
U la ong ruh ba naka liang ka seng kala dep ban thaw ïala ka jong ka Border Research Committee ha shuwa baka sorkar kan thaw ïaka Regional Committee bad naka liang ka committee jong ka seng kala dep ruh ban leit jurip ban ïakynduh ïaki nongïalam jong ki It ki Hima jong ka Hima Jirang, Hima Sohiong, Hima Nongspung, Hima Mylliem bad kumjuh ruh ki Hima jong ka thaiñ Block II haka Raid Nongtung ha kaba naka liang ka seng kala dep ban ïakynduh wat ïaki nongshong shnong ban lap ïaka jingshisha bad ban phah pat ïaka kaiphod sha ka sorkar.
Hynrei kaba sngew lyngngoh ka long ba wat ki nongïalam shnong Nongïalam Hima kum ka Raid Warmawsaw Umsohbar kim ioh satia wat tang ban pyni ïaki kot ki sla ban pynshisha ïaki jaka puta sha ka Regional Committee jong ka sorkar bad kane kala pynbitar ïaki nongïalam seng ba tang namar ka jingtrei tang dep jong ka Committee bun naki jaka jong ka Ri Khasi kin leit sha Assam kaba la shu shim rai tangdep bad khlem tip eiei ïa u pud u sam bad ka rukom synshar haki shnong khappud ka Ri-Bhoi District lyngba ki Raid, ki Hima bad ki shnong.
“Ki shnong kum ka Jimbrigoan, Patgoan bad Lyngkhung kim dei satia ban leit sha Assam, bad ka skul sorkar kaba don haka shnong Lyngkhung ka pynshisha ba katei ka shnong ka dang hap haka jylla Meghalaya" u la ong da kaba bynrap ruh ba kum ka seng ka dap da ka jingsngew lyngngoh kaba khraw ba kumno kata ka Regional Committee jong ka sorkar ka leit ruh ban pynlong jingïalang wat haka por mynmiet kumba 8 baje haka shnong Maikhuli khlem ka jingtip jong ki paidbah nongshong shnong bad ban shim ruh ka rai ban pynhap ïaka pung kaba don ha katei ka shnong sha Assam.
U la ong ruh baka shnong Maikhuli kam dei satia kaba don haka jingkajia pud bad wat ka Dreamland Amusement Park kaba don haka thaiñ Khanapara kam dei kaba don haka jingkajia pud bad ki trai jong katei ka park ruh ki dei ki khasi hynrei la shu pynhap jubor ïa katei ka jaka sha Assam.
U Samla Kharkamni u la ong ruh ba ka seng kam pyrshah ïaka jingpynbeit pud hynrei ka seng ka pyrshah ïaka jingleit ai sngewbha ïaki shnong ka jylla Meghalaya sha Assam da kaba khohreh jubor bad pyndep rukom ban pynbeit ïa u pud u sam khlem da bishar bñiah ïaki kot ki sla bad ka jinglong trai ïaki jaka kaba long ka jingduhnong kaba khraw khamtam ïaki nongshong shnong bad ki paradoh parasnam kiba shong haki thaiñ khappud bad kane ka buh ïaki paidbah hapdeng ka jingdum bad kum ka seng kan nym shongkli kti hynrei ban don ryngkat bad ki paidbah ban shim pat da kiwei ki lynti.
Nongstoiñ, Ïaïong, 3: “Watla ki ar ngut ki Myntri Rangbah jong ki ar jylla ka Meghalaya bad ka Assam, ki la dep ban ïa soi ïa ka soskular jong ka jingïapynbeit pud hakhmat u Amit Shah Myntri kam pohïing ka sorkar pdeng, hynrei na ka liang ki paitbah jong ki shnong khappud kim pat hun satia katba kim pat pynshisha da kaba sieh ïa ki mawpud ba thikna", ong u bah K.P.Pangniang.
U bah Pangniang haba ïakren bad u nongthoh khubor u la ong ba ha kaba ïadei bad u pud u sam, bun na ki paitbah kim sngewthuh haduh katno ka jingeh bad ki pyrkhat ruh ba ka dei ka kam kaba suk hynrei kam long kumta.
U la ong ruh ba ym tang ki riew paitbah kiba ong ba ka dei kaba suk, hynrei ki nongïalam jong ki seng saiñ pyrthei bapher bapher hapoh ka jylla ruh, ki kren ïa ki juh ki kyntien tang ban pynbiej ïa ki paitbah, hynrei kim sngewthuh pat de haduh katno ka long kaba eh, namar ki dei kiba shong ha ki jaka ki bym don kano kano ka jingïa kajia pud bad kiwei pat ki jylla.
U la ong ruh ba u nud ban kren ïa kata namar ba u dei u nongshong shnong ha khappud bad u dei ruh u ba mad ïa katei ka jingeh naduh ba u dang khynnah.
Ha kajuh ka por u la ong ba lada ki nongïalam jong kiwei pat ki seng saiñ pyrthei ki ong ba ka kam pynbeit pud ka dei kaba suk, u nud ban ong ba ka jingïoh ïa ka jylla ba pura ka la kynjoh sha ka sanphew snem, hynrei kim lah pat ban pynbeit bad ki pynlong sohpdung pat ïa ki paitbah nongshong shnong ha ki pulit ka Assam.
U la buh jingkylli ruh ba lada ki la trei shitom na ka bynta ban pynbeit ïa u pud u sam, ki dei ban sei ïa ki jingshisha da kaba pyni katno tylli ki memorandum ki la thoh sha ka sorkar pdeng, ban pyntip halor ka jingeh ba ki paitbah ha ki shnong khappud ki ïakynduh.
U bah Pangniang u la ong ruh ba naduh ba la ïoh ïa ka jylla ba pura, u (L) bah Hopingstone Lyngdoh bad ka HSPDP ki la dawa na ka por sha ka por bad da ki hajar sien u (L) bah Hopingstone Lyngdoh u la dawa hapoh Assembly hynrei kim sngap satia.
Nalor kata u la ong ruh ba ka daw kaba kongsan jong ka jingbym don ïa u pud u sam, ka dei namar ba ha ka por ba ka sorkar India ka la ai ïa ka jylla ba pura, kam shym la kdew satia ïa u pud u sam bad wat la ki MLA ka HSPDP ki ïai dawa na ka por sha ka por ruh ka sorkar kam sngap namar ba ki don ha ka liang pyrshah.
Ha kaba ïadei bad ka jingïapynbeit pud kaba dang ïaid mynta, u la ong ba ki hynriew tylli ki jaka ïakajia kiba ki Regional Committee on Border Dispute kim pat sdang ban jurip, kata ka Block I Block II ba kynthup ruh ïa ka Langpih sector, ki dei ki jaka ïakajia kiba eh tam ban pynbeit.
Hynrei kumba u Himanta Biswa Sarma Myntri rangbah ka Assam u la pynsngew ha ka khat hynriew tarik Naiwieng jong u snem ba la dep ha ka jingïalang kaba la long ha Langpih, ba ka jingïapynbeit ïa u pud u sam yn pynshong nongrim katkum ka jinglong jong ki jaka, ki nongshong shnong bad ka riti ka dustur, u don ka jingkyrmen ba kan long kumta.
Ha kajuh ka por u la ong ba ka jingeh ban pynbeit ïa ka Langpih sector ka dei namar ba ki Nepali kiba wan buhai shnong ha katei ka thaiñ ki kwah ban leit sha Assam.
Wat la katta ruh u kyntu ïa ki nongsynshar la ki dei ki Syiem, ki sordar ne ki riew rangbah, ba ha kaba kum kane ka por ki dei ban ieng tylli kawei, ban dawa shuwa ïa u pud u sam uba biang bad ban ym shah ba ka Assam, kan shu leh katba ka mon bad lada la lah ban pynbeit ïa u pud u sam u ba biang, ïa ki Nepali yn sa ïakren hadien.
U bah Pangniang u la kyntu ruh ïa ki paitbah ba kin ïeng tylli ban ïakhun na ka bynta ka hok la jong bad lada kan long ha kano kano ka rukom ruh, kin ym sheptieng hynrei kin ieng skhem bad kum u nongïalam jong ki un ym salia wat lada kan poi ha uno uno u pud ruh.
Nongpoh, Ïaïong 03: Kawei na ka nuska ba ki paidbah ka Mawhati ki la kwah ban pynduh syndon ïa ka jingpyndonkam ïa ka bor jong ka pisa ha ka por election bad ruh ban wan rah noh ka jingkylla ha ka liang ka roi ka par ka la paw pyrthei hynnin ka sngi ha ka jingïalang jong ka People Democratic Party (PDF) kaba la long ha ka Shnong Mawpat ban pynskhem ïa ki nongnïalam ka PDF Mawhati Zone, ha kaba ki paidbah da ka jingieit ki la ïa synñiang pisa da ka mon sngewbha ban kyrshan ïa u kyrtong ka PDF, u Bah Roswell Shadap uba la rai ban ïa khun ha kane ka election 2023 na ka party PDF na Mawhati Constituency.
Kumba la sahi ha katei ka jingïalang paidbah ba la poi palat 500 ngut ki paidbah ka thaiñ Mawhati ba u State President ka PDF Party bad uba dang dei ruh u Myntri sorkar ka jylla, u Bah Banteidor Lyngdoh u la wan hi da lade ban pynskhem ïa ki nongïalam ka PDF Mawhati Zone, ki paidbah khlem da pynbor da mano mano ruh ki la mih ban synñiang pisa ïa u kyrtong ka PDF, u Bah Roswell Shadap kaba long shi bynta ban kyrshan ïa u ha ka jingïakhun ïa kane ka election MLA na Mawhati na ka party PDF bad kaba ki angnud ruh ban pynduhjaid noh ïa ka jingpyndonkam ïa ka bor jong ka pisa kaba long ka jingshah shet kylla ki paidbah lada ki biej ïa ka bor jong ka pisa tang ha ka por election.
Kum ban pynpaw paidbah, lah ban ong ba kane ka jingdon mynsiem ki paidbah ka Mawhati ban pynduh noh ïa ka jingpyndokam ïa ka bor jong ka pisa ha ka por election kan long ka nuksa kaba bha tam ym tang ïa ki paidbah ka Mawhati Constiteuncy, hynrei kane kan long ruh ka nuksa na ka bynta ki paidbah ka jylla hi baroh kawei ha kaba lada ki dang biej hi ïa ka bor jong ka pisa tang ha ka por election kin nym iohi satia ka jingkylla kiba myntoi ïa ki paidbah ha ka liang ka roi ka par.
La sakhi ruh ha kane ka sngi, kaei kaba la pynlung mynsiem ïa ki nongïalam ka PDF bad ïa u Bah Roswell Shadap kum u kyrtong ka PDF na Mawhati Constituency bad uba la phla paidbah ruh ba um don pisa ban ïa khun election bad u la rai ruh ban mih beit shakhmat ka dei ka jingkylluid mynsiem ki paidbah kiba la noh synñiang ïa pisa katkum ka jingkotbor jong ki, ba ki la kwah ban wan noh ka jingkylla bad ym shuh ban dang shaniah ha ka bor jong ka pisa tang ha ka por election.
Kawei na ka phang ba la ïa kren bad ba la kham ban khia bha ha kane ka jingïalang pynskhem ïa ki nongïalam ka PDF Mawhati Zone, ka dei ka jingpynsngew ba ki la ngiah ki kyrtong heh spah bad ki kyrtong kiba wan ïa khun na shabar ka election, namar ka jingangnud jongki ka long tang ban pynbiej ïa ki paidbah na ka bynta ka jingmyntoi shimet bad ym ba ki sngewkhia ïa ka jingeh ki paidbah ka Constituency.
“Ki kyrtong kiba dei hi ki trai ka Constituency ki tip kham bha ïa ka jingeh ki paidbah hapoh ka Constituency bad ki don ruh ka jingkitkhlieh na ka bynta ki paidbah" ong u Bah Kynmpham Mynsong, u President ba thymmai ka PDF Mawhati Zone hadien ba la shimti kum u President ka PDF ka Mawhati Zone bad bynrap ruh ngi la dep ban mad ha kine ki 4 snem ba la leit noh ba ki paidbah ki shah iehnoh khunswet ha u MLA uba ym dei na ka Constituency bad kaba kham sngewkhia ka long ba wat la u dei u MLA ba la pynjop da ki paidbah bad u dang nut ban leit ïa khun noh na kawei pat ka Constituency ban ieh khunswet ïa ki paidbah ka Constituency khlem da don kano kano ka jingsnggew" u la bynrap.
Ïa kane ka bynta la kren ne pynsngew ruh ym tang u Bah Kynpham Mynsong bad kiwei kiwei ki nongïalam ka PDF kiba la ai jingkren bad wat ki paidbah ruh ki pynmih kajuh ka sur ba ki la ngiah ïa kita ki kyrtong heh spah ne ki kyrtong kiba nabar kiba wan ban pynbiej ïa ki paidbah tang ha ka por election.
“La biang te la biang ïa ki kyrtong heh spah ne ki kyrtong kiba nabara ka Constituency" mih ka sur na ki nongïalam kiba la kren ha kane ka sngi bad ki la kynnoh ruh ba tang shisien phi lah ban pynbiej bad mynta ngi la stad ha kaba ngim donkam ïa ki briew kiba nabar ka Constituency bad dang lah hi ki nongïalam kiba na ka Constituency kiba tip kham bhai a ka jingeh ki paidbah.
Kawei kaba ki la kren bynniaw ruh ka dei ka jinglong jingman ka surok na Umsning sha Umsiang ban mihs ha ka jylla Assam ha kaba haduh mynta ka don ha ka dur ka dark aba sngewsait met bad kaba la bauh jingeh shisha ïa ki paidbah ha ka leit ka wan kaba ki kren khñium bad kren bynñiaw.
Shuh shuh, naduh u Bah Mynsong uba long u President ba thymmai ka PDF Mawhati Zone bad u Bah Roswell Shadap, u kyrtong ka PDF uba la rai rangbah ban mih beit shakhmat ki la ong ba ha ki saw snem ba leit noh ngim iohi satia ka jingkylla hapoh ka Constituency bad ym donkam shuh ban dang kyrshan ïa ki kyrtong kiba thmu ban pynlut da ki klur tang ha ka por election bad haba ki la jop pat ki paidbah kim iohi wat ka dur ka daw jong uta u nongmihkhmat uba ki paidbah ki la pynjop kumba ki la mat ha kane ka kynti ba la dep" ki la bynrap.
Shillong, Ïaïong 04: Ki 6 wicket ai kamai 14 ron na u Arbin Singh, ka Simsang Sharks kala khur jingjop da kaba pynliem da 51 ron pyrshah ïa ka Symper Panthers ha ka lympung ïalehkai Senior Men Challengers Cup ba pynïaid da ka Meghalaya Cricket Association ha ka jingïalehkai ha ka sngi Nyngkong ha madan Polo, Shillong.
Ïa ka jingïalehkai hapdeng kine ki ar tylli ki team la pynduna noh sha ka 20 over shilliang hadien ba la ailad biang u slap bad ba la sdang ïa ka jingïalehkai haduh ka 2 baje janmiet.
Ka kynhun ïalehkai jong ka Simsang Sharks kaba la jop ïa ka jingkynting pisa kala kam trai ban tied nyngkong bad ka kamai 144 ron duh noh 4 wicke, katba ka Symper Panthers kam lah ban kynjoh sha ka thong bad kamai tang 93 (all out).
Haba tied nyngkong ka Simsang kala lah ban kamai ron bad duh noh tang shi wicket hadien ba kala kamai 61 ron ha ki 10 over, shwa ba u Mark Ingty, Yogesh Tiwari bad u Akash K Choudhury kila shah pynkhyllem wicket noh.
U Tiwari u kamai bun ron da 30 ron na ki 23 bol da kaba khyrwit ar tylli ki four bad kawei ka six ron, katba u Ingty u rangïalehkai ba la kham ïaw uba la wanphai sha ka pali tied u kamai 29 ron na ki 13 bol da kaba khyrwit lai tylli ki four bad ar tylli ki six ron.
U Bonkam Marak u kamai 21 ron bad u Amiangshu Sen 26 ron (not out) bad u Choudhury 19 ron (not out) kaba la pynlong ïa ka kynhun ban kynjoh sha ka 144 ron.
U Kishan Lyngdoh uba dei ruh u kapten jong ka Symper u ïoh 1 wicket ai kamai 12 ron, u Himan Phukan (1/18), Bijon Dey (1/22) bad u Prolin Phanjom (1/31) kiba dei sa ki lai ngut kiba la khur wicket.
Ka Panthers ruh kala lah ban ïalehkai bha ha ka liang ka pali tied ha kaba ka kamai 42 ron bad duh noh tang 1 wicket ha ki san over, bad ka donkam da hynñiew ron ha ka shi over.
U Kishan u la lamkhmat ïa ka kynhun da kaba kamai 28 ron na ki 19 bol da kaba khyrwit saw tylli ki four bad kawei ka six ron.
Hynrei kane ka jingkamai ron kam shym la neh slem ha kaba ki wicket kila shah pynkhyllem noh ha ka kti jong u Arbin bad ka jingkhmih lynti jong ka Symper kala poi noh sha kaba kut.
U Arin Singh marwei u khur 6 wicket ai kamai 14 ron kaba dei ka jingïoh khur wicket kaba bun tam ha kane ka tournament, bad ka kaba ar kadei jong u Aryan Bora uba khur 6 ai kamai 15 ron na bynta ka Myntdu Lions ha ka jingïalehkai ha ka sngi U Blei.
Nalor u Kishan, tang u Tarique Siddique uba la kamai 27 ron (not out) bad ka kynhun kala shah pynkhyllem lut baroh ki wicket bad kamai tang 93 ron, kaba dei ka jingkamai duna ron tam ha kane ka tournament.
Kiwei pat kiba la ïarap khur wicket na bynta ka Simsang ki kynthup ïa u Shaisngi Lyngdoh (1/14), Sanvert B Kurkalang (1/17) bad u Choudhury (1/17).
Ha kane ka jingïakhun kam don ka team kaba kynjoh sha ka kydan ba hakhlieh hadien ba baroh ar kine ki team kila mad ka nam rem ha ar tylli ki jingïalehkai bad la duh jingkyrmen ruh ban rung sha ka final.
Hynrei ka Simsang kan hap ban ïakhun tyngeh ban pynthikna don ha ka kyrrdan ba kham shalor.
Ka Symper kan mih madan biang mynta ka sngi Ba-ar bad kan ïakhun pyrshah ïa ka Umiam Eagles ha ka por 9 baje mynstep.
Shillong, Ïaïong 04: Ka Nongthymmai SC kala bteng khur nam jop ha ka lympung ïalehkai First Division Football League ba pynïaid da ka Shillong Sports Association (SSA).
Ka Nongthymmai SC kala pynliem noh da 1-0 pyrshah ïa ka Nongrim Hills SC ha ka jingïakhun ha ka sngi Nyngkong ha madan MFA, Polo, Shillong.
Ka jingïakhun hapdeng kine ki ar tylli ki team ka long kaba mar ïakhaid bad ïabiang bor bha, baroh ar tylli kila pynlehnohei ïa shibun ki kabu thep kol naduh kaba sdang ha kaba ka jingïalehkai kala kut noh khlem da don ba lah ban ïathep kol ha kaba kut jong ka kylla step.
Haba wanphai sha ka kylla miet, tang hadien katto katne minit bala ïaid ka jingïalehkai u Humble Syiem u la thep ïa ka shi kol (47min0 kaba la ai mynsiem ïa ka kynhun bad ha ka minit ba 61 u Mat Makri u la thep ïa ka kol kaba ar kaba la neh haduh kaba kut jong ka jingïalehkai.
Lyngba kane ka nam jop ka Nongthymmai ka la kamai 6 point na ki arsien ïakhun katba ka Nongrim Hills SC ka kamai lai point na ki arsien ïakhun.
Ka jingïalehkai mynta ka sngi (05-03-2022) kan long hapdeng ka Imson SC bad Sawmer S ha ka por 3:30 baje janmiet.
Shillong, Ïaïong 04: Shi bynta ka jingrakhe ïa ka jingdap shisnem kynthih ka jingmih pyrthei sa kawei ka seng bhalang kaba ïeng ban ïakhun na ka bynta ki mat kiba ktah ïa ka bha ka miat jong ka imlang sahlang bad ïa ka jaid bynriew hi baroh kawei, kata ka seng Hynniewtrep Integrated Territorial Organization (HITO), kane ka seng haka 2 tarik mynta u bnai Ïaïong 2022, ka la ïa ai-reng ha ka jingïakob ïalehkai football bad ka kynhun jong ki nongpathai khubor kiba hapoh ka shatri jong ka Shillong Press Club (SPC).
Ka seng HITO kan rakhe ïa ka jingdap shisnem pura haka 6 tarik mynta u bnai Ïaïong 2022, ha Jaiaw Lumpyllong Community Hall, Shillong bad ha kane ka sngi kan sa pynlong ruh ïa ki programme kiba bun jaid bad ka jingleh burom ïa ki dkhot jong kane ka seng.
Haka jingïakhun football hapdeng ka HITO bad ka SPC ha kane ka sngi ka jingïalehkai Friendly Match ka la long ha madan Nongthymmai Parish ha Nongshiliang, Shillong, ha kaba ka jingïakhun haka kylla step ka la long kaba shongshit bad kaba ïakhaid bha.
Ha kane ka jingïakhun la ïoh ban pynkhih nyngkong eh ïa ka jar haka Kyllastep, da u nongpathai khubor na ka Batesi TV, u Samla Basan Lyngdoh Nonglait uba la ïoh ban thep ïa ka kol kaba nyngkong eh ha kane ka jingïakob ha kane ka sngi.
Hadien ka jingshah thep shi goal, ki rang ïalehkai jong ka HITO ruh kila ïaleh tyngeh ban ïoh thep bad tang hadien khyndiat minit jong ka kylla step, ki la ïoh pynphai kylla da ar kol.
Ka jingïakhun haka kyllamiet, ki rang ïalehkai jong ka SPC ruh ki la ïakhun tyngeh ban ïoh pynphai kylla bad tang hadien katto katne por, u dkhot jong ka Batesi TV u Samla Kyrshan Lyngdoh Nonglait ula ïoh ban thep ïa ka kol kaba ar na ka bynta ka SPC bad wanrah ka jingïakhaid.
Ka jingïakhun ka la long kaba shongshit ban ïoh rah ïa ka nam jop, hynrei namar kiba bun ki rang ïalehkai jong ka SPC kim dei kiba da ïoh lad ban kilanmet man la ka sngi ban pynjanai ïalade ha kane ka jingïalehkai, kat nangïaid ki minitïalehkai haka kyllamiet ki la nang duh bor bad dei ha kane ka khep ba ki rangbah ïalehkai jong ka HITO kila ïoh ban thep sa ar kol bad ïoh rah syndon ïa ka nam jop ha kane ka jingïalehkai paralok (Friendly Match).
Na ka bynta ka kynhun jong ka HITO, ïa ki lai kol la thep da u Sports Secretary jong ka HITO Thadlaskeiñ Area u Samla Dany Suna, katba Samla Rudolfson Marweiñ dkhot jong ka HITO Mylliem u la ïarap thep shi kol.
Jowai, Ïaïong 04: Ka lympung ïalehkai phutbol ‘2nd U Adelbert Laloo Memorial Trophy’ 3rd Division Football Tournament 2022 bala pynïaid da ka West Jaiñtia District Sports Association (WJDSA) kaba la long mynta ka sngi 4 tarik u Ïaïong ha madan Kiang Nangbha Stadium Jowai.
Ha ka jingïakhun ba nyngkong la wan ban aireng hapdeng ka Nonglatem pyrshah ïa ka Chyrmang Wah, katba ka kynhun ïalehkai jong ka Nonglatem kala jop da 1-0 kol ïa ka Chyrmang Wah bad ïa katei ka shi kol la theh da u Grouplang Suting ha ka minit ba 25.
Ha ka jingïakhun ba ar hapdeng ka Risingsun Mukhla pyrshah ïa ka Mynso Blazon kala long kaba ïakhait bah namar kitei ki ar kynhun kiba ïakhun dohïap ban theh ïa ki kol hynrei haduh ba kut jong ka jingïakhun kala kut noh da kaba ïakhait da mar shikol 1-1 kol.
Ïa ka kol na ka Mynso la theh da u Kermi o Sungoh ha kaminit ba 62 bad na ka liang ka Risingsun u Rimi Pyrtuh ula ïoh ban pynphai ïa ka shi kol ha ka minit ba 73.
Katba ha ka jingïakhun kaba lai pat ka Madankynsaw Mookyndeng kala jop da 1-0 kol ïa ka Newhills bad ïa katei ka shikol la thep da u Dangri Phawa ha ka minit ba kut noh jong ka jingïakhun kata haka minit ba 80+.
Ka jingïakhun lashai ka sngi 5 tarik kan long hapdeng ka Madan Thadmuthlong pyrshah ïa ka Mulang Ialong ha ka por 11 baje mynstep, ka Maitshaphrang Mootyrshiah pyrshah ïa ka Ksehsylle Ialong ha ka por 1 baje nohphai sngi bad ka Lumkhangdong Kyndontuber pyrshah ïa ka Lumchyrmang Mihmyntdu haka por 3 baje janmiet.
Ban tem ïa ka jingkhluit phi donkam ban pynneh ka jingpynbiang um ha ka met na ka bynta baroh shisngi lynter.
Lait na ka jingdih shibun ka um ka long ruh kaba donkam ban bam ki jingbam kiba lah ban wallam ka jinglong pyngngad ha ka met.
Kane ka aïom ka dei kaba phi lah ban ïoh bunjait ki soh bad ki jhur kiba dap da ka jingdon ka um.
Ka long kaba donkam ban pynkylla halor ka rukom bam ba phi bam bad ka rukom im balah ban ïakhun pyrshah halor ka jingkiew ka jingshit.
Ka jingkynthup lang u sohkhia bad u pudina ka dei kaba lah ban ai shibun ki jingmyntoi.
U sohkhia u dei ban long u jingbam ba kongsan napdeng ki jingbam ba phi bam ha kane ka lyiur.
Kumba 96 percent ha u sohkhia ka kot ka jingdon da ka um.
U don ruh kiba bun ki bynta bal ah ban ai jingmyntoi kiba phim dei satia ban kiar.
U lah ban pynneh ka jingbiang um ha ka met.
U sohkhia u dei uba lah ban ai shibun ki jingmyntoi kum ka jinghiar ka jingkhia, ka koit ka khiah u klongsnam bad pynbiang ka jingdon ka shini.
U sla pudina ruh u dei uba lah ban pynneh ka jinglong pyngngad.
Kine ki sla ki dei kiba don ka jingmad kaba lah ban wallam ka jinglong pyngngad.
Ki sla pudina ki dei kiba bha bad ai jingmyntoi halor ka jingtylliat jingbam bad lah ban pynduna ki dak jingshitom jong ka jingsuhkhriat.
Ki sla pudina bad u sohkhia ban tem ka jingshit : U sohkhia bad ki sla pudina ki dei kiba phi lah ban khleh lang na ka bynta ka jingdih kaba lah ban wallam ka jinglong pyngngad.
Kine ki dei kiba lah ruh ban sait pynkhuid hapoh ka met.
Hapoh shi bilor ka um phi lah ban khleh ki sohkhia ba la dep ot slice bad ki soh ne ki sla pudina.
Phi lah ban dih kane ka jingdih ha baroh shisngi lynter bad pyndap biang lada donkam.
Kane ka jingdih ka dei kaba ïarap ruh na ka bynta ka jinglah ban pynduna ka jingkhia.
Ha kane ka aïom lyiur kham bun hi ka por ki khynnah ki pynlut por shabar, ha ka jinglehkai bad la ki jong ki paralok.
Hynrei ha kine ki sngi jong kane ka aïom ba jur ka jingshit bad kham bun ha ka por mynsngi ki khynnah ki don ha la ki jong ki skul, kumta ka por lehkai jong ki ka kham dei ha ka por janmiet, kaba buh jingma ïa ki n aka jingshah dait ha ki skaiñ ki pyrjong.
Kham bunsien hi kine ki kynja skaiñ ne pyrjong ki kham kynrei ha ka por mynmiet.
Ka jingshah dait ha ki ka wallam ka jingdait, saw, at bad kiwei kiwei de ki dak jong ka jingshitom, kynthup ruh ka jinglong pang lada dei kaba khamjur.
Ki dawai kiba phi lah ban tah ki dei kito kiba lah ban ïakhun pyrshah ï aka jingdait ne ki jingtah kiba phi lah ban khleh hi ha la ïing lajong.
Hynrei ki don ruh napdeng kine ki pyrjong kiba kit ki khñiang jingpang bad buh jingma n aka bynta ka koit ka khiah ki khyllung khynnah.
Kumta ka long kaba donkam ban ai jingïada ïa ki khynnah na kine ki jingshah dait ha kine ki kaiñ ki pyrjong.
Kine harum ki long ki lynti ba phi lah ban leh :Ki kynja dawai ai jingïada : La ki dei ki Cream, gel, ne kiwei pat ki jingtah kine ki long khyndiat napdeng ki kynja dawai kiba phi lah ban pyndonkam.
Phi donkam ban kyllan ha ka sniedoh jong ki khynnah khamtam ha ki bynta ba lait shabar kum ka kti, kjat, ryndang, ka dur bad kiwei kiwei de ki jaka, ka jingtah da kine ka long napdeng ki lynti ba phi lah ban kiar bad ai jingïada ïa ki khynnah n aka jingshah dait ha kine ki pyrjong bad pyllait na ka jingma halor ki jingpang ba kit da ki.
Ka jinglehkai ha ki jaka kiba shngaiñ : Pynthikna ba ki khun jongphi ki lehkai ha ki jaka kiba shngaiñ.
Ki jaka ba bun ki dieng, ki jingthung ne ba don ka um ba lang ki lah ban long kiba don jingma.
Ki pyrjong ki kham jur ban shong ha ki jaka ba lang um bad ki lah ban kynthah ïa ki khun jong phi bad buh jingma halor ka jinglah ban ngat ha ki jingpang bad ki jingshitom.
Pynphong da ki jaiñ bad ki juti kiba dei : Lada ki khun jongphi ki leit lehkai ha ki jaka ba don ki jingthung bad ki phlang, phi donkam ban pynphong da ki jaiñ kiba lah ban ai jingïada n aka jingshah dait ha kine ki pyrjong.
Pynphong da ki patlun bad ki sopti jrong kti ba kham lah ban ai jingïada.
Ka jingpynphong da ki juti bad muja ym tang ba ka ai jingïada n aka bynta ka sla kjat ki khun ban lait n aka jingmynsaw bad ka jingjakhlia, hynrei kane ka pynthikna ruh ba ki khun jongphi kin lait n aka jingshah dait ha ki khñiang ki pyrjong kiba lah ban shongrieh ha kitei ki jaka.
Pynsum ha ka por ba la dep ban lehkai : Hapdeng b aka dei ka aïom lyiur, kam don jingktah satia lada phi pynsum kumba arsien ha ka shisngi.
Ka long kaba bha lada phi pynsum biang ïa ki khun jongphi hadien ba ki la wan n aka jaka ba lehkai.
Kane ka pynduna halor ka jinglah ban ngat ha ka jingshitom ba ktah ha ka sniehdoh ba mih n aka daw jong ka syep, kane ka ïarp ruh ban pynduna ka jinglong dait bad saw ha ka sniehdoh jong ki na ka jingshah dait ha ki pyrjong.
Ka elekshon MLA ha baroh ki 60 tylliki constituency ka sah sa tang shisnem duna bad kane hi kadei ka por ïa ki nongthep vote ban phai dien aiu ki la ïoh na u nongmihkhmat jong ki ha kine ki saw snem bad kawei kaba u la wanrah ha ki shnong ki thaw jong ki ha kine ki snem baroh.
Dei ruh ha kum kane ka por ba ki nongthep vote ki pynap shibun ki jingkylli na bynta u MLA ha shwa ba kin leit biang ban jied ïa u MLA uba thymmai ha u 2023.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Ka saiñpyrthei hi ha Meghalaya ka pher bha bad la ju ïohi ruh ba man ka san snem kumba 20 haduh 30 ngut ki MLA ki ju shah rem bad mih bujli da kiba thymmai.
Katkum ka jingïohi kane ka lah ban dei ruh na ka rukom sam ne pynpoi ïa ki skim kam pynroi sha ki shnong ki thaw ne ki iing ki sem.
Ki nongïalam jong ki unit bapher bapher kim dei satia ban shaniah tylli tang ha iwei ne ar tylli ki nongïalam hynrei ban da don ki briew kiba peit pyrman man la ki unit khnang ba ki kam pynroi kin ym poi tang ha ki bahaiing jong ki nongkitkam jong ki unit.
Kane ka ju jia beit ha man la ki constituency bad kane hi kadei ka daw kaba hakhmat eh kaba u MLA um ju tip ei ei ïa kaei kaba ki nongkitkam ki leh hynrei ha kaba khatduh dei ma u ba mad ïa ka jingshah rem.
Ka por mynta ka la ih bha ruh na ka bynta ki kynhun kiba ju wad jingtip lyngba ka RTI ban tip ïa ki kam pynroi kiba poi ha ki shnong ki thaw.
Kito ki kynhun kiba smat ban wad ïa kum kitei ki jingtip ki dei ruh ban da wad bniah hato kiba ïoh ïa kitei ki skim kam pynroi na u nongmihkhmat kidei kiba dei hok shisha ban ïoh ne dei pynban da ki bahaiing suda jong ki nongkitkam ha ki shnong ki thaw.
Lada ki lap ba kadei pynban ka skim tang na ka bynta ki bahaiing ki dei ban pynshai paidbah khnang ba kiba bun balang kin tip bad kin ïoh ruh ban rai ha ka por thep vote.
Ki paidbah ki dei ruh ban husiar ba ha ka por thep vote kim dei satia ban shah pynngop noh shi khyllipmat tang ha ki tyngka pliah hynrei ban ieng beit ha ka nongrim.
Lada ki don tang kumba mar shiteng na ki nongshong shnong kiba sngewthuh ïa kane, ka jingshah thied ha ka por elekshon kan ym treikam shuh bad ka constituency hi kan sa ïoh da u nongmihkhmat u ba paka.
Nongstoiñ, Ïaïong 04: Ka Hill State People Democratic Party ka la pynlong ïa ka tamasa phutbol kum ka dak jong ka jingkynmaw burom ïa u (L) bah Hopingstone Lyngdoh kum u riew khraw jong ka jaitbynriew u ba dei ruh u nongseng jong ka party, u nongïalam ba radbah ha ka jingïakhih ban dawa ïa ka jylla ba pura haduh ban da ïoh ïa ka.
Kane ka lympung phutbol ka dei kaba la pynlong da ka Nginïong Primary unit.
Ïa katei ka tamasa phutbol la sdang naduh ka 23 tarik Kyllalyngkot 2022 bad ki la don kumba 22 tylli ki kynhun ïalehkai na ki club bapher bapher na ka thaiñ.
Hynrei ki kynhun kiba la poi shaduh kaba kut ban ïaknieh ïa ka nam lah duh ki dei ka Nginïong SC pyrshah ïa ka Phudumbahsepngi SC.Ha kaba sdang jong ka kylla step ha ka minit kaba 16 ka Nginïong SC ka la ïoh ban pynkhih nyngkong ïa kajar.
Tang mar shu khih ka jar ki rangïalehkai ka Phudumbahsepngi ki la pyrshang ban pynkylla ïa ka rukom ïalehkai, hynrei ki rangïalehkai ka Nginïong SC kim ailad satia ba kin pynphai kylla.
Kumta haduh ba kut jongka kylla step ka Phudumbah SC kam shym la ïoh lad satia ban pynphai ïa ka shi kol.
Ha ka kylla miet ka la sdang ka jingïaleh ka la kham shongshit shuh shuh namar baroh tylli ki kynhun ki la ïakhun dohïap ban pynkhih jar biang.
Hynrei ka jingpyrshang jong ki kam shym la sei soh, kumta haduh kaba kut jong ka kylla miet ym shym don shuh ba ïoh thep kol.
Kumta ka Nginïong SC ka la lah ban pynliem ïa ka Phudumbah SC da shi kol la nod bad ka la ïoh ban rah ïa ka nam lah duh ha katei ka lynpung ïalehkai.
Shillong, ïaïong: Sa shisien pat na ka liang jong ka Barilang Pyngrope ryngkat bad ki katto katne ki samla, kila rai ban pynlong ïa ka jingïasoi paidbah (signature campaign) na ka bynta ban dawa mardor na ka sorkar jylla ba kan pynkylla noh ïa ka rukom bhah thungkam thungjam (reservation policy) hapoh ka jylla ha ha ka 8 tarik mynta u bnai naduh ka por 1 pm haduh 4 baje janmiet ha ïew Sohra.
Kum ban shu bynrap khyndiat, ïa kane ka jingïasoi paidbah (signature campaign) ki la ju pynlong teng bad dang shen ruh ki la ïoh ban pynlong ha Stand bus Mawlai Mawdatbaki, ha kaba bun ki samla jong kane ka dong ki la mih shakhmat ban ïashim bynta da kaba soi kyrteng.
Kumta ruh sa shisien pat ki kyntu ïa ki samla jong ka thaiñ Sohra baroh kawei ba phin ïa mih shakhmat ban ïashim bynta ha kane ka jingïasoi paidbah (signature campaign) khnang ba ka sorkar jylla kan sngap noh bad pynurong ïa kane ka jingdawa kaba long ka jingmyntoi bakhraw ïa ngi ki samla wad kam wad jam hapoh ka bri u Hynñiewtrep.
Kane ka long katkum u kyrwoh lyngba u Bah Carmel Fedrick Malngiang, Wahkaliar, Sohra.
Mawkyrwat, Lber 31: Ka Hynñiewtrep Youths’ Council (HYC) jong ka Mawkyrwat Circle kan sa pynlong ïa ka lympung ïalehkai kynjatbol ba la tip kum ka 1st Sngap Sing Syiem Memorial Football Tournament 2022 ha madan MDSA, (Artificial Turf), South West Khasi Hills District.
Ha ka kyrwoh na ka seng, la pyntip ba yn pdiang tang 16 tylli ki kynhun bad ka bai rung kan long T.3,000/- kawei ka kynhun.
Ka tarik ba khadduh kan long ha ka 11 tarik u Ïaïong, 2022 bad ka tarik ban sdang ïa ka lympung kan long ha ka 18 tarik u Ïaïong, 2022.
Ki kynhun kiba kwah ban ïashimbynta ki lah ban phone ha kine ki number 8787638948/7005139347.
Nongstoiñ, Ïaiong 4: Ka thaiñ Rambrai ka dei ka thaiñ kaba dang don kam shibun bah ki kam pynroi la ka long ha ka pule puthi, ki surok, ka koit ka khiah bad kiwei kiwei.
Hynrei kaba bynta kaba donkam tam kaba ki paidbah ki donkam kyrkieh ka dei ki jaka sumar kiba biang.
Kum ban pynkynmaw ba ha ka shnong Rambrai, ka la don kawei ka Primary Health Centre.
Hynrei kumba ka long haduh mynta ki tiar ki tar na ka bynta ban sumar ïa kiba pang ba shitom bad wat ki jingthiah ruh kim pat biang satia.
Ha kaba ïadei bad katei ka jaka sumar, na ka liang ki nongïalam shnong ka thaiñ haba ïakren bad u nongthoh khubor, ki la ong ba la I donkam haduh katta katta ba ka sorkar kan kyntiew kyrdan noh ïa katei ka Primary Health Centre sha ka Community Health Centre.
Namar naduh Mawphansyiar, Rambrai, Mawthir haduh Kyrshai nangta haduh ki thaiñ Synïa, Mawdoh lem bad kiwei kiwei ki shnong kiba jngai bha ym pat don satia ki jaka sumar.
Ki nongialam shnong ki la ïathuh ruh ba san snem mynshuwa, na ka liang ki nongialam ka Federation of Khasi Jaintia & Garo People Rambrai Circle, ki la leit jurip ia ka jingtreikam ha katei ka jaka sumar bad ki la ïoh ban ïakren bad u Doctor, ha kaba u ong ba lada kheiñ ïa ka jingdon briew ha baroh ki shnong ha ka thaiñ kiba hap hapoh ka jingpeit jong u, ki la palat ia ka ar phew hajar ngut ki nongpang.
Haba kaba ïadei bad katei ka jaka sumar, la ïoh jingtip ruh ba naduh ki snem kiba la dep ka sorkar ka la pynkhreh shait shait ban kyntiew kyrdan noh ïa katei ka PHC sha ka CHC.Ka la pyrshang ban wad jaka ban tei ïa ka CHC bad ka la dep ïoh ha kaba ka la dep pynkhreh lut nadong shadong, hynrei ym pat ïoh jingtip satia la ka sorkar ka la dep mang pisa ne em ha kaba ïadei bad ka jinglut jingsep na ka bynta ban tei ïa ka CHC.Kawei pat kaba riew rangbah ka thaiñ ki angnud eh, ka long ba ka sorkar kan pynshai noh lano yn sdang ban pyntrei ïa ka surok na Nongstoiñ haduh Kyrshai.
Namar kumba ka long mynta ki paidbah ki la shem shitom haduh katta katta, ha ka leit ka wan, ka kit ka bah khamtam eh haba don kiba pang ba shitom kiba hap ban leit phah sumar sha kiwei pat ki jaka.
Kumta na ka liang ki paidbah ki la kyrpad ïa ka sorkar ba kan pynkloi noh ban pyntrei ïa katei ka surok.
Shillong, ïaïong: U Samla Ferrando Lyngdoh Nonglait u ba dei u khun jong u bah Hasting Lamare bad ka kong Magdalyne Lyngdoh Nonglait u bana ka shnong Umsaitsning Ladmawrong, Ri Bhoi District u la pyndep ïa ka kyrdan Doctor of Philosophy (Ph.
D) na ka Department of Education, North-Eastern Hill University, Shillong halor ka thesis ka ba la tip kum ka “Problems and Challenges of Rural Students in Higher Education in Meghalaya-An Exploratory Study" bad u la pyndep ïa kane ka thesis hapoh ka jingbtin lynti jong ka Dr.Euodia B.Myrthong, Assistant Professor, Department of Education, North-Eastern Hill University, Shillong.
Nongstoiñ, Ïaiong 4: Ka Khasi Students’ Union Sengkmie ka la rakhe pyneh rngiew ïa ka sngi kyrsiew ri (Khasi National Awakening Day) mynta u snem, da kaba pynlong jingïalang paidbah ha ka shnong Nongkhlaw ha syndah ka krem ba pawnam ba U Syiem Tirotsing Syiemlieh u la pynlong kum ka len shipai ha ka mynnor ha ka por ba dang jur ka thma pyrshah ïa ki dohlieh kiba la thombor ïa ki khun ki hajar ka Hima Khatsawphra.
Ka jingthmu jong kane ka jingïalang ka long na ka bynta ban kyrsiew thiah bad pynim pat ïa ka mynsiem ïaleh ba satar jong ki longshwa ba ka Jaitbynriew ka la sei, kata naduh U Tirotsing, Kiang Nongbah, Wickliffe Syiem, Ka Phan Nonglait, bad kiwei pat ki rang bad ki thei kynsai jong ka Ri Khasi.
La ïoh jingkren nyngkong na u Samla Rangkynsai Ryntathiang, Johnfisher Nongsiang ba dei U President KSU WKHD Unit, Bah Klemen Dkhar Sordar Shnong Nongkhlaw, Samla Donald V Thabah General Secretary KSU CEC bad I samla Lambokstarwell Marngar President KSU CEC.Shillong, ïaïong, 04 : Ka Sts.
Peter bad Paul Church, Parish Pynthorumkhrah ha ka 3 tarik mynta u bnai ka la plie ïa ka jingrakhe Jubilee 25 snem da ka jingkyntiew ïa ka Lama da u MLA ka Pynthorumkhrah Constituency u Bah Bah Alexander L.Hek.
Ha kane ka jingsdang ban rakhe ïa kane ka jubili, la pynkhreh ban pynlong ïa ki jinglehkmen ha baroh shisnem ïa kaba yn pynkut ha ka 5 tarik, Rymphang, 2023.
Shwa ban plie ïa kane ka jingrakhe jubili na ka liang jong ka Parish Pastoral Council bad u Parish Priest ka Pynthorumkhrah Parish u Sohblei Laurence Nongkseh u la ai ka lamphrang jong ka jubili ba kan don jingshimbynta jong ki paidriewngeit ka Balang naduh ki Sub District, ki CMC, ki Seng Samla, ki Seng Rangbàh bad ki Seng Kynthei.
La pynïaid ïa kane ka jingplie jubilee da u Bah Dominic K.Lanong katba u Vice Chairman jong ka Parish Council u Bah Dominic Sawkmie u la ai ka jingïathuh khana lyngkot halor ka jingsdang jong ka Parish Pynthorumkhrah.
U la ong, ka Balang Katholik ha Pynthorumkhrah Parish ka dei ka matti ban kynmaw tympang ïa ki kam jong u mishoneri na shiliang duriaw uba dei u Sohblei Peter Schiavon (bam kwai ha dwar u Blei).
Ka Parish Pynthorumkhrah kumba ka long mynta ka dei ki kam bad u soh ba la ngam tyllong da u Sohblei Peter Schiavon kum u Parish Priest banyngkong naba u la long u nongseng, u nongshna ïa ka Iingmane, ïa ka skul, u la long u nongïalap, u nongïarap ïa kiba duk, la ïathuh u Bah Dominic.
Ïa ka Parish Pynthorumkhrah la plie naduh u Snem 1997 bad ka la ïaid lynti 25 snem haduh u Bnai Ïaiong, 2022.
U Sohblei Sohblei Peter Schiavon u dei u nongsaiñdur ïa ka jingnang jingstad ha Pynthorumkhrah Parish naduh ba wan u la sah nyngkong ha Pynthorumkhrah bad u la im bad ki paid u Blei jin haduh 19 snem tad haduh ba un da khladnoh na kane ka sla pyrthei.
Na ka bynta ka jingkynmaw ieid ïa u Sohblei Peter Schiavon ki paidriewngeit bad ka Parish Council kan pynieng da u motdur ha phyllaw jong ka Iingmane.
Hadien kane jingïalang,la pynkut da ka nguh ka dem Blei ïa kaba la pynmynta da u Parish Priest u Sohblei Laurence Nongkseh bad la pynshongkun ïa ka jinglehniam da ka Sts.
Peter &Paul Choir.
Mawkyrwat, Ïaïong 04: Kum shibynta ban ïakhun ban pynlong ïa ka thaiñ kaba lait na u drok, ki Border Security Force (BSF) Meghalaya, ha ka 3 tarik u Ïaïong, 2022, ha ryngkat ka jingïatreilang bad ki pulit ka Meghalaya, hadien ba ki la ïoh jingtip ba thikna bha, ki la ïoh ban kem noh napoh South West Khasi Hills District ïa ar ngut ki kynthei ha ryngkat 1790 tylli ki Yaba tablet.
Ha ka kyrwoh khubor na ka BSF, la ong ba ïa kitei ki mar beaiñ la ïoh kurup noh katba kitei ki kynthei ki dang ïaid dang ïeng hajan ka khappud bar ri kaba hap hapoh ka jingkhmih jong ka BSF BOP Karaigora jong ka 193 Bn BSF.Kitei ki kynthei ba la shah kem ki la phla ba uwei u briew u bym tip kyrteng uba dei u nong India hi u la phah ïa ki ban kawang ïa ki song kuli Yaba najrong ka jingker sainar khappud sha Bangladesh.
Ïa kitei ki kynthei la tip kum ka Jasmine Sangma(45) bad ka Ritima Sangma (40) kiba dei ki nongshong shnong jong ka Bholabita, East Khasi Hills District.
Ïa kitei ki kynthei la aiti noh shapoh Gumaghat Police Outpost, South West Khasi Hills District, bad la ujor FIR pyrshah ïa kitei ki ar ngut.
Ka jingtohkit halor kane ka dang ïaid shakhmat.
Ha kawei pat ka tyllong khubor, ki BSF jong ka BOP Umsyiem, ha ka 2 tarik u Ïaïong, 2022, ki la ïoh bat noh ïa kawei ka kynthei nong Bangladesh kaba wan ïaid sha ki bynta khappud bad la kum jam sha jaka India.
Katei ka kynthei ka la ïathuh ba kam don jingtip ba ka la kum jam sha jaka India bad ka khlem da mut khnang ban leh kumta.
Ïa katei ka kynthei la tip kum ka Maryam (55) kaba na Mymensingh district, Bangladesh.
Kumta kum ka dak ban pyni ïa ka jingïasngew jan, ki BSF ki la aiti noh ïa katei ka kynthei sha ki Border Guard Bangladesh (BGB).
Ki BGB ki la pynpaw ka jingïaroh ïa katei ka jingleh jong ki BSF ha ka jingïakynduh hapdeng jong ki ha ka por ba ki aiti noh ïa katei ka kynthei.
Jowai, Ïoïong 04: Ka kynhun ki nongñiah kali kamai (Taxi) hapoh ka lama jong ka West Jaiñtia Hills Taxi Owner’s And Driver Association (WJHTODA) ha kane ka 2 tarik jong u bnai Ïaïong, 2022 kala ïoh ban pynthymmai ïa ki nongkitkam jong ka ha ka General Meeting kaba la long ha Chutwakhu Indoor Sports Hall-Cum Auditorium, Jowai.
Ha kane ka sngi na ka liang ki trai bad ki nongñiah kalai kamai (Taxi) kila la wan khnang sha katei ka jingïalang ban jied ïa ki nongkit kam thymmai kiba kynthup ïa u President: ma Dayoolangki Pakma, Vice President: ma Dominic Dkhar, General Secretary: ma Nangteibor Shang pliang, Asst.General Secretary: ma Eddy Tang.
Finance Secretary: ma A.W Wahlang, Public Secretary: ma Rimiker Lakiang, Adviser: ma Baseday Bareh.
La jied ruh ïa ki dkhot ka Executive Members.
Mawkyrwat, Ïaïong 04: Ka Seng Khasi Shnong Nonglang, South West Khasi Hills District, kan pynlong ïa ka Shad Suk Mynsiem ha ka 10 tarik u Ïaïong, 2022, ha ka por 3 baje nohphai sngi ha madan Shad Seng Khasi Nonglang, South West Khasi Hills District.
Kane ka shad ka kmen ka long ka jingkynmaw bad jingainguh U Khun-Khasi Khara shi-sien shi-snem ïa U Blei U Trai Kynrad u Nongthaw U Nongbuh na jrong na tbian ban neh la ka hok la ka riti.
Kumta, na ka liang ka Seng Khasi Nonglang ka khot bad khmih lynti ïa ki para khun ka Ri ban ïa poi lang ha kane ka shad ka kmen bad ban ïa mih nongshad kynthei bad shynrang bad la ka riam ka beit pura ban phuh ban phieng la ka kam ban sah pyrto donburom la ka Ri.
Shuh shuh, na ka liang ka Seng ka pyntip ruh ba ha kajuh hi ka sngi ha ka por 8:30 janmiet kan don ruh ka jingïakop shad hapoh ka Hall jong ka Seng Khasi Nonglang bad kan don ruh ka khusnam na ka bynta kiba jop.
Ka bai rung ki nongshad ka dei T.350/- marwei bad nongpeit kai T.50/- marwei.
Na ka bynta ki nongshad, la bthah ba ym shah ban wan shad ‘remix’, ym shah ïa kiba la rung ha ka Meghalaya Got Talent bad yn shah ïa baroh ki jingrwai la ka long phareng, hindi bad kiwei kiwei.
Nongpoh, Ïaïong 04: Kumba la don ka jingkyntoh ha ki social media bad ruh ha ki lad pathai khubor ba ka Shnong Tyrso ka kdup ïa ki bar jylla na ka jingjia kaba la jia ha ka 2 tarik u Ïaïong 2022 kaba dei ka sngi ïew Tyrso bad na ka liang ki Dorbar Shnong bad kumjuh ruh ka Seng Samla Shnong Tyrso Pullun mynta ka sngi ki la mih ban pynshai paidbah ba baroh ki jingkynnoh pyrshah ïa ka shnong Tyrso ka dei kiba shisha bad ka dei tang ka jingkynnoh ba khlem nongrim.
Kane ka jingmih ban pynshai halor katei ka jingshah kynnoh ka dei halor ka jingjia kaba la jia ha ka 2 tarik u Ïaïong 2022 ba la don ki bar jylla kiba wan shong iew ki la shah shoh ha ki briew kiba ym lah ban ithuh dur khmat bad la kynnoh ruh ba ka Shnong Tyrso ka kdup ïa ki bar jylla bad ka la leit ruh ban ujor ejehar sha ki pulit, hyrei ha ka jingshisha ka bor shnong Tyrso kam shym la kdup ïa ki bar jylla bad ruh kam shym la leit ban ujor ejehar sha ki bor pulit.
Ki nongïalam ka Seng Samla Shnong Tyrso Pullun, u Samla Pynsuk Sten kum u President bad u Samla Player kum u Assistant Secretary, ki la pynshai paidbah mynta ka sngi ba baroh ki jingkynnoh kim dei kiba shisha bad ka dei tang ka jingdon jong ki riew shim kabu kiba pyrshang ban pynthobria ïa ka Shnong Tyrso hi baroh kawei.
Kitei ki nongïalam ka seng samla ki la pynshai ruh ba kum ka seng samla bad ka dorbar shnong Tyrso hi baroh kawei ki pynpaw ïa ka jingsngewkhia halor ka jingshah kynnoh ka shnong Tyrso bad kane hi ka dei tang namar ka jingdon ki riew shim kabu kiba pyrshang ban thohbria ïa ka shnong, ong kitei ki nongïalam ka Seng Samla Shnong Tyrso Pullun.
Shuh shuh, ki la pynshai ruh na ka liang ka Shnong bad ka Seng Samla hi baroh kawei kim shym la kdup ïa ki bar jylla bad kum ka shnong ki ju ïada na ka jingwan rung ki bar jylla bad na ka liang ka shnong hi ka ju pyrkhat ruh na ka bynta ka pateng ban sawan jong ka shnong ba ki bar jylla kim ioh ban rung laitluid ha katei ka shnong, hynrei ka jingmih ha ki social media bad ha ki lad pathar khubor ba la shah pynjah burom ka shnong ka dei tang da ka jingdon ki riew shim kabu, bynrap kitei ki nongïalam ka Seng Samla Shnong Tyrso Pyllun.
Nongpoh, Ïaïong 04: Shuwa ba ki paidbah ka jylla kin kynjoh sha kata ka samoi ban pynthymai biang ïa kita ki nongmihkhmat sha ka ing thaw ain hapoh ka jylla kaba dang don por mynta sa shi snem ei ei, uwei u samla na ka dong Ri Bhoi ba la tip kyrteng kum u Samla Albert Maring u la mih shakhmat ban ïa kren halor kane ka phang bad katkum ka jingangnud utei u samla u la pynpaw ba ha kane ka kynti ki paidbah ka Ri Bhoi ki la dei ban phai khmat noh sha ki kyrtong kiba dei hi ki trai Ri Bhoi bad kiba la kha la pun bad ba kiba la hap sohpet ha Ri Bhoi District.
Kum ban pynpaw, u Samla Albert Maring, u dei u samla ba shong bas ah ha ka ka Shnong Umdap Dumu ba hap ha ka Nongpoh Constituency ha Ri Bhoi District bad kum u samla u la mih shakhmat ban kren halor ki jinglong jingman ha Ri Bhoi ba u kwah ba ha kane ka election 2023 ka dei ban don ka jingkylla bad ba ki paidbah Ri Bhoi ki la dei ban ailad noh da ki kyrtong kiba dei hi na ka Ri Bhoi District.
Haba ïa kren bad u Mawphor, u samla Albert Maring, u la ong ba ka Ri Bhoi District kam dei shuh kta ka District kaba dang duna ïa kita ki nongïalam kiba la biang ka jingnang jingstad bad kiba la tbit ruh ban long kita ki mihkhmat sha ka ing dorbar thaw aiñ hapoh ka jylla bad kaei kaba sngewsih ka long ba ki paidbah ki dang kwah ban jied ïa kita ki kyrtong kiba wan nabar bad kiba wan ban pynbiej ïa ki paidbah tang ha ka por election.
U la ong ruh haba kren halor kane ka kam ban jied ïa ki nongmihkhmat kam shym mut tang ban jied ïa kita ki MLA ba ka election MLA shen kan sa long ha ka jylla bad kane ka kynthup ruh ban jied wat ïa ki MDC kiba dei hi na Ri Bhoi bad ym shuh ban dang biej ïa ki kyrtong kiba wan na shabar ka District.
“Nga kren ruh halor kane ka bynta kam shym mut ba nga kwah ban wan rah ïa ka jingïapher jaid bynriew ne ka jingïapher jaid, hynrei kino kino kiba dei hi ki trai ki don ka jingkitkhlieh kaba janai na ka bynta ki paidbah bad kum ki trai District ki tip kham bha ruh ïa ka jingeh ki paidbah bad ym kum kito ki kyrtong kiba wan tang ha ka por election tang namar ba ki don spah don phew" ong u samla Albert Maring.
Kum ki paidbah ka dong Ri Bhoi kampher la u dei u khynriam u pnar, u bhoi u war bad kito hi kiba la shong la sah ne la hap sohpet ha Ri Bhoi ki la long trai ha Ri Bhoi bad ki tip kham bha naduh ka riti ka dustur bad kiwei kiwei ki jingeh ba ki paidbah ki ïa kynduh ha ka District, ong u Samla Elbert Maring.
U la bynrap ruh da kaba ong, haba jied ïa ki nongmihkhmat da ki briew kiba nabar ka District kane ka pynjngai bad ka pynlong nowei ïa ki trai shnoing hapoh ka District, namar kim tip ïa ka riti ka dustur jong ki ri ki raid bad kim da don eh ka jingkitkhlieh na ka bynta ka khia ka shon ki paidbah bad ha ka ïap ka im u paidbah.
U la ong ruh ba ki nongmihkhmat kiba nabar ki long hi thik kum ki panah bad kham pher hi na ki pa trai kiba don ka jingkitkhlieh ïa la ki khun ki kti bad kane la ong ruh wat ha ka liang ki nongmihkhmat kito hi kiba la hap sohpet ha ka District ki don ka jingkitkhlieh kaba khraw ïa ki paidbah.
Shuh shuh, u la pynpaw ruh da ka ba ong ba ka Ri Bhoi ka la kiew mynta ha ka jingnang jingstad bad byllai ki riew stad bad ki riew shemphang kynthei bad shynrang hapoh ka District bad kaei kaba u la ban khia ban jied da ki trai District ka long ba ka long ka jinglehrain ïangi lada ngim ai lad ban jied noh da ki trai shnong la jong bad ban pynjob da ki briew ba nabar, namar ka thong jong ki ka long tang ban kamai spah bad ban wan khaïi pateng bad ym ban wan shakri kaba shispah ha ka shi spah na ka bynta ka jingdonkam ki paidbah ka District, u la bynrap.
Jowai, Ïaïong 04: Ka Khasi Student Union (KSU) Jowai Circle bad KSU Moodymmai Unit mynta ka sngi ki la ïoh ban kem haduh 10 ngut ki khar Bangladesh.
Ïa kitei ki khar Bangla la kem hadien ba ka seng kala ïoh jingtip na ki riew paidbah bad la pynlong ka jinhap shrip ha man la ki thaiñ ka Jaintia Hills bad dei hapoh ka shnong Thadlaskeiñ ba ki dkhot ka KSU ki la bat ïa kawei ka trok kaba don u nombor RJ 07 GB 2246.
Na kane ka trok ki dkhot ka seng ki la lap ïa 10 ngut ki dkhar kiba shong rieh hadien kane ka trok, ka seng ka la tohkit ïa kitei ki briew Bangla bad la shem ba kim don satia ïa ki kot ki sla ban pynshisha ba ki dei ki nong India, hadien kane kita ki dkhar ki la phla ba ki dei kiba dang shu wan rung tuh na Bangladesh.
Ïa kitei ki khar Bangla ka seng kala aiti ha ki pulit na ka Infiltration Depart ment bad hadien ka jingtohkit la pynphai noh ïa kitei ki Bangladeshi shabar u pud u sam ka Meghalaya.
Ïa ka kynhun jong ka KSU la ïalam da u samla Phraki Howni Thubru uba dei u General Secretary ka KSU Jowai Circle, u samla Jerrymaia Laloo uba dei u Assistant Finance Secre-tary ka KSU Moodymmai Unit bad u samla Phrangki Papang.
Halor kane ka KSU Jowai Circle ka pynpaw ïa ka jingbitar pyrshah ïa ka sorkar jylla bad ka sorkar India halor ka jingbymlah ban pyntreikam ïa ka ILP tad haduh mynta kaba la ailad ïa ki mynder ri bad bar jylla ba kin rung laitlan ha ka Bri U Hynñiewtrep ka ba la buh jingma pat ïa ka Jaidbynriew Khasi ba rit paid kaba lah ban poi shaduh u pud jong ka jingduh jait.
Ka KSU ka kyntu ïs baroh ki paradoh parasnam ka thaiñ Jaiñtia Hills naduh ki shnong haduh ki Seiñ Samla ba kin long kiba pyrman bad pyntrei kam hi ïa la ka jong ka ILP ban teh lakam ïa ka jingwan rung kyrthep ki poiei shisngi.
Pynkut ka kyrwoh khubor na u samla Juhhi Tariang Publicity Secretary KSU West Jaiñtia Hills District Unit.
Shillong, Jylliew 6: Ha ka 6 Tarik u Jymmang 2022 ka KSU North Khasi Hills District Unit bad KSU South West Khasi Hills District Unit ka la pdiang burom ïa arngut ki samla khasi kiba la mihkhmat bad wanrah jingjop ha ka Indo-Nepal International Youth Futsal Cup 2022 kaba la long ha Pokhara, Nepal.
Ki ar ngut ki samla ba mihkhmat ïa ka Ri India ki kynthup ïa ka samla Liza Muktieh na ka shnong Lumdaitkhla, Ri Bhoi District bad Fragrancy Riwan na ka shnong Lawbah, East Khasi Hills District.
La pynlong ïa ka jingïalang ba lyngkot ha kaba la ai jingkren da u samla Lambok Rymbai-Vice President KSU North Khasi Hills District Unit bad Samborlang Shabong (Asst.GS KSU SWKHD).
U samla Lambok Rymbai u la pynpaw ïa ka jingsngew kmen bad jingsngew sarong ïa kine ki samla ba la wanrah burom ïa ka jaitbynriew.
“Kiba bun ki samla khasi ba donsap ha ki jingïalehkai bapher bapher pynban ki ïakynduh jingeh na ki daw ka jingbym phai khmat ka sorkar ban kyntiew lem ha kane ka bynta bad ka jingbymdon ïa ka Sports policy kiba paka.
Namarkata ngi kyntu ïa ka sorkar ban pynkloi noh ha ka ban pynwandur bad pyntreikam noh ïa sports policy ba biang khnang ba kan long ka jingmyntoi ïa ki samla.
"La ai jingkren lyngkot ruh da U Samla Samborlang Shabong ha kaba u la ong ba ki ka KSU ka sngew ban ai ka jingpyrto ïa ki samla ba ïoh mihkhmat ïa ka Ri India namar ka Jaidbynriew kam duna ha baroh ki liang hynrei ka dang donkam shuh shuh ïa ki Samla ka Jaidbynriew ba kin pynleit jingmut bad pyndonkam hok ïa ka sap ba ki don khnang ba kin lah ban ïai kyntiew shuh ïa ka Jaidbynriew, ha kane ka sngi la ïa jingïadonlang u Samla Johny Nongrum (Sports Secretary KSU NKHD), samla Steven Kharkrang Asst GS KSU NKHD unit ki dkhot napoh KSU Lawbah Circle bad KSU Umïam Circle.
Khliehriat Iaiong 4: Ka Synjuk Waheh Shnong Ri Jaiñtia ha ka shithi ba la aiti ha u Deputy Commissio-ner ka East Jaiñtia Hills District myn ha ka 1 tarkik u iaïong 2022 ka la buh ka jingkyrpad ban pynurlong kumba ju long mynshwa ba ka ophis C&RD Block Saipung kan treikam pura na Saipung hi, namar kumba long mynta kane ka ophis ka treikam na Latyrke ba ka Synjuk ka kyntu ruh ïa u DC ba un sngewbha ban tuklar lem halor kane.
La pynpaw ruh ba ïa ka ophis C&RD Block Saipung la pyn long naduh u snem 2001, hynrei ïa ki kam ophis pat la trei na Khliehriat, hynrei da ka jingshim khia ka sorkar kaba myn ha ki snem ba la leit, ka la lah ban shna ïa ka iïng ophis treikam kaba heh (office Building) ha shnong Saipung, ha kaba la tei ruh ïa ki jaka sah ki nongtrei (Quarters), hynrei watla katta ruh ki nongtrei ki la shu iehnoh ïing jah noh kumto mynta.
Ha u snem 2012 ka ophis ka treikam na Saipung, hynrei khlem poi pyrkhat pat bad ka long kaba sniew bok ruh ba ha u snem 2016 bad haduh mynta kane ka ophis ka la treikam na Latyke bad la rah noh sha Latyke, ka shnong kaba don hajan Sutnga bad ïa ka daw tynrai halor ka jingpynkynriah noh ïa kane ka ophis ym shym la pynshai sah ki paidbah.
Katkum ka shithi ba la soi da u President Synjuk Waheh Shnong Ri Jaiñtia, u bah Zosiama Thianglai bad u Secretary, u bah Varmingthanga, ki la ong ba kane ka jingpynkynriah ïa ka ophis sha Latyrke ka la wanrah ka jingthut ha kiba bun ki jait jingpyntreikam kiba na ka ophis Block kiba dei ki skim sorkar khamtam eh ha kito ki shnong kiba kyndong kiba dang hap hapoh u pud u sam jong ka Saipung Sidarship, namar kine ki shnong mynta ki la don jngai bha na ka ophis Block kaba don mynta ha Latyrke, kane ka la wanrah ïa ka jingsuki ka rukom treikam kaba iadei bad ki skim ki ban kyntiew ïa ka ioh ka kot jong ki paidbah ka thaiñ.
La kynthoh ruh ba namar ka jingbym treikam kane ka ophis C&RD Block na ka jaka ba la buh na Saipung ka wanrah ruh ka jingthut bad jingdkhoh ki kam ki jam ha kiba bun ki kam pynroi kiba wan na kiwei kiwei ki tnat treikam ruh.
Wat ka ophis kaba dei ban peit ïa ka bha ka miat jong ki khynnah ruh kum ka ophis jong ka Child Development Project Officer Saipung ka la don ka jingdkhoh ha ka rukom treikam haduh mynta mynne namar kane ka tnat ruh kam shym la treikam pura na Saipung haduh mynta mynne, ym dei tang kine ki tnat, hynrei ki don ruh kiwei kiwei ki tnat sorkar, ki bym shym la treikam na ki ophis treikam kiba la buh ha Saioung ha kaba ki iïng ophis la dep ban tei bad la shu iehnoh ïing jah beit ïa ki khlem pyndonkam satia, kane ka long ka jingjah burom ïa ka sorkar bad paw shynna ba kam sym la don ka jing shim khia ban iarap ïa ki paidbah bad ka wanrah ruh ïa ka jingduh jingkyr men ha kiba bun ba lang.
Kum ban pynurlong biang ïa ka jingangnud ki paidbah kiba ap khmih lynti ïa ki jingtreikam pura ki tnat sorkar na Saipung kumba la dep buh dak naduh mynshwa, ka Synjuk Waheh Shnong Ri Jaiñtia ka buh ka jing kyrpad ïa u Deputy Commissioner ka East Jaintia Hills District ba un sngewbha ban tuklar lem halor kane, khamtam eh ban wanrah biang ïa ka C&RD Block sha Saipung ba kan treikam pura na ka ophis kaba la dep tei naduh myn shwa bad ruh ba ki nong trei kin sah ha ki jaka sah ba la dep tei kumba la mang da ka sorkar naduh mynshwa.
Ha kajuh ka por, ka Synjuk Waheh Shnong Ri Lum Jaintia, ka ai ka jingkhublei sngewnguh ïa u Deputy Commissioner, u Abhilash Banarwal, IAS uba la wan ban ïuh kjat ha shnong Saipung bad sakhi da la ki jong ki khmat ïa ka jinglong jingman ki shnong ki thaw kiba don ha ka thaiñ Saipung, kiba dang donkam shibun ki jingkyrshan lem na ki tnat sorkar bad kyntiew ïa ka roi ka kiew jong ka thaiñ.
Ha kajuh ka por, u Abhilash Banarwal, u la iohi ruh da la ki jong ki khmat ïa ki iïng sorkar, ki ophis sorkar ha Saipung kiba la shu iehnoh iïngjah khlem da pyndonkam ïa ki da ki nongtrei kiba dei ban trei.
Nongpoh, Ïaïong 04: Kum kawei na ka thong ban pynduna ïa ki jingjia aksiden ba la ju jia khah khah ha ka surokbah National Highway-6 ha Ri Bhoi bad kaba ju wan rah ruh ïa ki jingjia ba sngewsih na ki jingaksiden Kali, ka tnad Pulit Ri Bhoi District shen kan pyntreikam noh da kita ki ‘Radium Reflector’ na ka bynta ki kali paidbah bad ruh wat ki kali sorkar ha Ri Bhoi.
Kum ban pyntip paidbah, kine ki Radium Reflector ki dei ki kynja plastic ba hap ban tah ha baroh ki Kali la ka dei ki Kali paidbah ne ki Kali sorkar kiba don ka bor jong ka jingshai bad lada tah ïa kine ki kynja plastic ka la ïarap shibun ban tip la ki dei ki Kali bai aid ne ki kali ba ieng ha ki surokbah bad bunsien ka jingjia aksiden ka ju jia khah khah khamtam ha ka por mynmiet namar ba don ki Dirbar kiba ym lah ban ithuh ïa ki Kali ba ki ing harud ka surok.
Da jingthmu ban pynduh ïa ki jingjia aksiden kali ha kane ka surokbah, u Superintendent of Police ka Ri Bhoi, u Giri Prasad mynta ka sngi u la pynmih syndon da ka hukum bad ruh ka dei katkum ka Central Motor vehicle Rules 1989 U/S 104, 138 and 138(4)(c ) ba baroh ki jaid kali ki hap ban tah ïa kine ki kynja plastic ha ki Kali ba la tip kum ki Radium Reflector.
Kane ka long ruh ka jingpyntip naduh ki trai kali, ki dribar bad kynthup ruh ki kali sorkar ne ki kali shimet bad wat ki kali kamai paidbah ba kane ka jingtah ïa ki Radium Reflector kan sdang naduh ka 1 tarik u Ïaïong 2022 haduh ka 31tarik u Jymmang, 2022.
La pyntip ruh ba ka don ka jinghap ban siew pisa katkum ka dor ba la buh da ka sorkar ha kaba ki kali ar shaka, bad ki kali saw shaka ki hap ban siew tang Rs.50, ki kali ba don 6 shaka kan long Rs.100 bad ki kali ba don 10 shaka kan long Rs.200 bad ki Ambulance, ki Tractor Trolley, ki skul bus, ki kali pynlip ding bad ki kali sorkar kim donkam satia ban siew pisa na ka bynta ban tah ïa kane ka Radium Reflector.
Shuh shuh, la pyntip ruh ba kane ka jingpyntreikam ïa ka Radium Reflector kan long na ka bynta baroh ki jaid kali naduh ki kali shimet, ki kali sorkar bad ki kali kamai paidbah ba ki hap ban tah ïa ka Radium Reflector bad namar kata ki trai kali, ki dribar la kyrpad ba kin shim khia ïa kane ka bynta ban tah ïa kane ka radium reflector ha ki kali jongki bad lada ki ïaleh pyrshah kin shah pynshitom katkum ka Central Motor Vehicle act kaba dei katkum ka section 104, 138 and 138(4)( c) ka Central Motor Rules-1989, ong ka tyllong khubor na u heh pulit ka Ri Bhoi, u Giri Prasad.
Ka ïa ka la poi ba ki paidbah nongthep vote ka jylla kin buh da u dak jingkylli uba heh bha ïa la ki MLA khamtam eh ïa kito ki nongmihkhmat kiba ju pyni dur beit khyndiat bnai shwa ka elekshon ban pynkohnguh ïa ki nongkyrshan bad ki paidbah ba sa shisien pat ki dei ban kyrshan bad pynjop biang ïa ki sa shisien pat ha ka elekshon MLA kaban long ha u 2023.
Dei ha kine ki snem ba ki nongshong shnong ki nud ruh ban buh jingkylli ïa la u nongmihkhmat balei u khlem lah ban leh ïa kane katai lane u khlem lah ban pynurlong ïa ki jingkular kiba u khlei ha ka por elekshon.
Dei ruh ha kum kane ka por ba ki nongthep vote ki pynap shibun ki jingkylli na bynta u MLA ha shwa ba kin leit biang ban jied ïa u MLA uba thymmai ha u 2023.
Dei ruh ha kum kane ka samoi ba ki paidbah ki ïoh ban pyrkhat bad bishar bniah namar bun kiwei pat ki kyrtong kin wan ban pynshai ne ban kular ha khmat jong ki ïa ka thong kaba ki kwah ban trei lada ki jop kum u MLA jong ki.
Bunsien hi ka jingrem noh jong ki MLA tang hadien shi samoi ba ki jop kadei namar ka jingkular jong ki bad ka kam kaba ki trei kam ïahap satia.
Don ruh ki MLA kiba la mad noh ïa ka jingshah rem tang namar ba ynda ki la jop ki la kiar wat ban kynduh ïa ki nongthep vote khamtam eh ïa ki nongkyrshan la jong.
Ka daw kaba hakhmat kaba ju long ka daw rem ïa ki kadei ba kaei kaba ki kular ha shwa ka elekshon kam ïahap wat tang shi pawa na kaba ki pyndep.
Ka jingmih jong ki nongïalam ban leit kyrshan sha kiwei pat ki kyrtong ba thymmai ynda la jan ka elekshon ruh kadei ka dawbah kaba pynrem ïa ki.
Hynrei ha kawei pat ka liang, don ki nongmihkhmat kiba trei shisha na ka bynta ki paidbah nongthep vote hynrei tang namar ki klet noh ban burom ïa ki nongïalam, ynda la dei ka por ban jied biang ïa ki nongmihkhmat, bun ki shah pynbiej noh ha kiwei ki kyrtong.
Ym lah ban len ba ki don ki nongïalam kiba lah ban pynkohnguh ïa ki spah ngut ki nongkyrshan ruh ha ka por elekshon bad kane hi kadei kaba ktah bha ïa ki kyrtong lada jia ba kim lah ban pynhun ne pynbiang ïa kum kitei ki nongïalam.
Ka saiñpyrthei hi ha Meghalaya ka pher bha bad la ju ïohi ruh ba man ka san snem kumba 20 haduh 30 ngut ki MLA ki ju shah rem bad mih bujli da kiba thymmai.
Katkum ka jingïohi kane ka lah ban dei ruh na ka rukom sam ne pynpoi ïa ki skim kam pynroi sha ki shnong ki thaw ne ki ïing ki sem.
Ki nongïalam jong ki unit bapher bapher kim dei satia ban shaniah tylli tang ha iwei ne ar tylli ki nongïalam hynrei ban da don ki briew kiba peit pyrman man la ki unit khnang ba ki kam pynroi kin ym poi tang ha ki bahaïing jong ki nongkitkam jong ki unit.
Kane ka ju jia beit ha man la ki constituency bad kane hi kadei ka daw kaba hakhmat eh kaba u MLA um ju tip ei ei ïa kaei kaba ki nongkitkam ki leh hynrei ha kaba khatduh dei ma u ba mad ïa ka jingshah rem.
Ka por mynta ka la ih bha ruh na ka bynta ki kynhun kiba ju wad jingtip lyngba ka RTI ban tip ïa ki kam pynroi kiba poi ha ki shnong ki thaw.
Kito ki kynhun kiba smat ban wad ïa kum kitei ki jingtip ki dei ruh ban da wad bniah hato kiba ïoh ïa kitei ki skim kam pynroi na u nongmihkhmat kidei kiba dei hok shisha ban ïoh ne dei pynban da ki bahaïing suda jong ki nongkitkam ha ki shnong ki thaw.
Lada ki lap ba kadei pynban ka skim tang na ka bynta ki bahaïing ki dei ban pynshai paidbah khnang ba kiba bun balang kin tip bad kin ïoh ruh ban rai ha ka por thep vote.
Ki paidbah ki dei ruh ban husiar ba ha ka por thep vote kim dei satia ban shah pynngop noh shi khyllipmat tang ha ki tyngka pliah hynrei ban ieng beit ha ka nongrim.
Lada ki don tang kumba mar shiteng na ki nongshong shnong kiba sngewthuh ïa kane, ka jingshah thied ha ka por elekshon kan ym treikam shuh bad ka constituency hi kan sa ïoh da u nongmihkhmat u ba paka.
Ka Diabetes ka long kawei napdeng ki jingpang ba kham kynrei ba mih n aka daw ka rukom im ba ngi jied ban im, kane ka jingpang ka dei kaba ktah ïa kiba bun ki briew ha satlak ka pyrthei.
Kane ka jingpang ka wanjia lada ka jingdon ka shini ha ka snam ka kiew.
Kane ka long na ka daw ka jingduna lane ym odn ka enzyme insulin kaba lah ban pynum ia ka shini ha ka met.
Ka jingduna palat ka enzyme insulin ha ka met ka ïalam bad thaw jingpang shini lane type-2 Diabetes.
Watla ka daw halor ka jingngat ha kane ka jingpang ym shym la tip bha, hynrei ki don ki jingpynmlien ika rukom jied ha ka jingim kiba lah ban buh jingma ban ngat ha kane ka jingpang lada ki jingbam ki duna bad bym don Enzyme Insulin ha ka met kaba lah ban pynum ïa ka shishi.
Ka jingma ban ngat ha kane ka jingpang Diabetes ka mih na kiba bun ki daw, kaba long ruh ka jinghiar ïabit kane ka jingpang ha ki longing kiba la don lypa kane ka jingpang namar ka rukom jied ha ka rukom im ha ki bam ka dih.
Kumta ka long kaba donkam k arukom im ban jied ia ki jingbam iba tei ha ka liang ka koit ka khiah.
Ki jingmlien kiba donkam ban kiar ki kynthup ka jingdih duma ne sikret.
Ka jingdih sikret ne duma ka dei kaba don jingïadei halor ka jingthut treikam bad ka pynjaboh bad pyntlor ïa ki dkhot hapoh ka met.
Ka jingduna ka jingkhia bad ka jingshahktah ka koit ka khiah u klongsnam bad u tor.
Ka jingpang klongsnam bad diabetes ki dei kiba don jingïadei kaba jan hapdeng kin ar ka jingshah ktah na ka jingkyrnih dih suma sikret ne bam duma.
Ka bteng ban shongslem hajuh lada dei kiba ym ju don bynta ha ka jingkilanmet ka long kaba buh jingma ban ngat ha kiba bun jait ki jingpang, kynthup ka diabetes.
Ka jingshong slem palat hajuh ka dei kaba lah ban pynduna halor ka jinglah ban treikam bha ka bormet bad ka wallam sha ka jingsngaid palat bad lad jingkiew ka shini ha ka met.
Ka jingsngaid palat ka paw ba don jingïadei kaba jan bad ka jingpang diabetes bad kiwei de ki jingpang.
Ki don kiba ngeit ba ki jingbam ba bun ka shini ki long pat ki ïada na kane ka jingpang shini.
Ka jingbam ba khlembun shini kam long ka daw ba wanlam kane ka jingpang.
Hynrei ka jignduna palat ka Enzyme Insulin kaba pynum ïa ka shini ha ka met ka long kaba daw kaba wallam thaw jingpang diabetes ba kane ka kynrei ha kiba sngaid palat.
Ka long kaba donkam ban sngewthuh halor ka jingjied ki jingbam kiba tei ïa ka met.
Mawkyrwat, Jylliew 06: Ka Community Led Landscape Management Project (CLLMP) ryngkat bad ka Basin Development Unit (JICA, MLAMP, FOCUS) ryngkat ka jingïasnohkti lang jong ka District Administration & District Legal Services Authority, South West Khasi Hills District mynta ka sngi ki la ïoh ban pynkut noh ïa ka jingrakhe ïa ka taïew ba kyrpang jong ka jingpynneh pynsah ïa ka mei mariang kaba dei halor ka phang, “Tang kawei ka pyrthei – Ban ïa im ïa sah ryngkat ryngkat bad ka Mariang" lane “ban ïa neh ïa san ryngkat bad ka mei mariang.
"Ïa kane ka prokram la pynlong hapoh ka Nativity Parish Hall, South West Khasi Hills District, Mawkyrwat kaba dei hapoh ka jingïalam jong u District Project Manager (DPM), bah John K.Wanniang ha kaba ïa ka jingïalang la pynïaid da u bah Welbok Lyngdoh Tongkhar, Assistant Manager Rural Finance.
Ka kong C.Kharkongor, IAS kaba dei ka Deputy Commissioner jong ka South West Khasi Hills District ha ka jingkren jong ka kum ka kongsan ka la ong ba kumno kin pynduna ïa ki ñiut ki ñier, ki jakhlia jakhlaid, ka jingkiew ka jong ka jingshit bad jingkylla ka mariang, ka jingpynduna ha kaba pyndonkam ïa ki plastik, ka jingïada ïa ki khlaw bad pynneh pynsah ïa ki sawdong sawkun bad ban ïada khamtam eh ïa ka jingkhuid jingsuba jong ka Wahsala.
Ka la kyntu namarkata, ïa ki khynnah skul ba ki dei ban sumar ïa ka mei mariang bad ïa baroh kiba don ha ka, namar ngi don tang kawei ka pyrthei bad ma ki hi ki dei ka lawei jong ka.
Ka kong Nosmi Hahshah, Panel Lawyer ka District Legal Services Authority (DLSA), South West Khasi Hills District pat ka la ai jingkren shaphang bun jait ki kyndon bad ki aiñ ba la buh da ka sorkar ha kaba ïa dei bad ki jingpynneh pynsah ïa ka mei mariang.
La ïoh ruh ka jingkren na u bah N.S.Wanniang uba la wan na ka ophis jong u Soil and Water Conservation, South West Khasi Hills District ha kaba u la kren halor ka jinglap ha kaba ïa dei bad ka jingtrei bad ki kam NRM.U bah Lancestorm Lyngdoh Tongkhar, Village Community Facilitator (Domjyrti VNRMC) uba la ai ki symboh jingkren bad ka jingkyntu ïa baroh kiba wan sha kane ka jingïalang ïa kaba kumno ban sumar bad ban pynneh ïa kane ka mariang.
U bah Bansuk Syiem, BPM JICA u la pyn i ïa ka dur ba lyngkot ne short clip kaba dei halor ka “My Mawkyrwat My Town" kaba la pyn i ïa ka jingma jong ka jingpyndonkam pathar bad ka jingbret pathar ïa ka plastik.
Namarkata, u la kyntu ïa ki briew da kaba kren ha ka ktien shnong ne ktien maram kaba ong, “Da dih su hah cjiew da tama lam pla su" khnang ban lait na ka jingpyndonkam ïa ki plastik.
Ïa kane ka program la ïoh ka jingpynshngaiñ na ki dkhot jong baroh 40 tylli ki shnong kiba hap hapoh ka Community Led Landscape Management Project (CLLMP), ki nonghikai ryngkat bad ki khynnah skul kiba la ïa shimbynta shitrhem ha ka World Environment Week 2022 bad ka jingïadon lang jong ki sengbhalang bapher bapher jong ka distrik.
Ban pynshit pynshngaiñ shuh shuh ïa kane ka prokram, la ïoh ruh ka jingrwai ieid mariang na ka Thangrai VNRMC bad na ka Ïonglajong Musical & Cultural Organisation, Mawlangwir.
La ïoh ruh ban ïa pule lang ïa ka jingshimrai ne pledge ba la ïalam da ka Assistant Manager jong ka Environment Management, kong Niwancy Bareh na ka ophis Community Led Landscape Management Project (CLLMP), South West Khasi Hills District.
Ha kajuh hi ka sngi la ïoh ruh ban sam ïa ki khusnam sha ki nongjop kiba la ïa shimbynta ha ki jingïakop kum ka jingïakop dro, ïa kop thoh Ese bad ïa kop jingïakyntip ba la pynlong ha ka Environment Week.
Ki program kum ka jingïathung dieng ba la ïa shimbynta da ki shnong, ki sengbhalang bapher bapher bad ki balang bapher bapher hapoh ka South West Khasi Hills District ba la pyndep hapoh kane ka taïew.
Nongstoiñ, Jylliew 6: Ka Seng United Hynñiewtrep Movement West Khasi Hill District hapoh ka jingïalam u President bah Moonstar Nongrem, Bishar Thabah General Secretary lem bad kiwei kiwei ki dkhot, ba kynthup na ka Nongstoiñ Circle, ka la ïoh ban rakhe ïa ka sngi pynneh mariang halor ka phang ‘Tang Kane kawei ka pyrthei’.
Kane ka jingrakhe ka la long ha ka shnong Umlieh ha ka 4 tarik ha kaba la ïashimbynta dang ki skul jong katei ka thaiñ ha ryngkat ki nonghikai.
Na ka liang u President haba ai jingkren u la ong ka jingrakhe ïa ka environment day, ym dei ba shu rakhe tang ban pynsep ei ïa ka por.
Hynrei dei ban don ka jingieid ïa ka mei mariang naduh ka mynsiem.
U la ong shuh shuh ba ka jingleit jong ki sha kine ki thaiñ kiba kham pajih na sor, ka long ban ai mynsiem ïa ki khamtam ïa ki khynnah skul bad ki nonghikai bad baroh ka thaiñ hi baroh kawei.
Ha katei ka sngi la ïa don ruh ki samla rangbah kiba wan ban sakhi ïa ka tei ka jingrakhe, kata u bah Mosklandar Marngar bad bah Wanphai Dkhar u ba dei ruh u Executive Member jong ka Green Tex jong ka Meghalaya.
Ka seng ka la ïoh ruh ban thung ïa ki dieng bad sam tynrai dieng ha ki skul bapher bapher jong katei ka thaiñ.
La pynlong ruh da ka jingiakop kyntip halor ka mei mariang, ha kaba ïa ka nam lahduh la ïoh ban rah da ka Mawlangkhar SS, ka Salem Higher SS ha ka kyrdan kaba ar bad ka Khlurbarit SS ha ka kyrdan kaba lai.
Ïa ka debate competition halor ka phang ‘Ka mei mariang ka dei ka jingduh nong bad mawjynthut ïa u briew’, ïa ka nam lah duh la ïoh ban rah da u samla Bankitbok Thabah, ka Ïairikmen Nongrum ha ka kyrdan kaba ar bad Ibalapynsuk bad u samla James Steven ha ka kyrdan kaba lai.
Ïa ki nongjop ha katei ka sngi ka seng ka la sam ruh da ka song pisa, ki trophy lem bad syrnod, kum ka dak ban nang pynshlur shuh shuh ïa ki khynnah pule ba kin nang ïai trei shitom ban poi sha ka thong.
Mawkyrwat, Jylliew 06: Ka Dorbar Shnong Mawpait Tlongpleng ka pynpaw ka jingsngewnguh bad ai khublei ïa ki samla pule Bachelor of Social Work (6th semester) jong ka St.Edmunds’ College, Shillong kiba la pyndep ïa ka Field Work ka jong ki hapoh ka shnong Mawpait Tlongpleng ha ka 28 tarik u bnai Jylliew, 2022.
Kum ban shu pynkynmaw kine ki samla pule baroh 6 ngut ka Janis Ann Dkhar, ka Angelista Syiemlieh, ka Daphilakmen Lyngdoh, ka Aijingkmenlang Nongneng Shanpru, ka Bakhamkorshisha Nongsiej bad u Samla Richard Sanglyne hapoh ka jingpeit ka madam Aibakor Kharbuli kum ka Supervision bad ïa kane ka field work ki la sdang naduh ka 18 tarik u Lber, 2022 bad ki la ïoh ban pyndep ha ka 28 tarik u Jylliew, 2022.
Ha kitei ki bnai, kitei ki samla pule ki la pyndep ïa bun ki kam (activities) kum: ka jingïalang bad ki paidbah jong ka shnong, ki la pynlong ïa ka PRA tools, ka jingleit jngoh ïa ki skul, ICDS Center, ïa ki ïing briew, ka jingïamir jingmut bad ki ASHA, ki SHGs, ka jinghikai ïa ki khynnah skul ïa ki kam ba ki dei ban leh bad ki bym dei ban leh kum ki khynnah skul, ka prokram jingpynkhuid ïa ki rud ki kiar bad jingsam ïa ki jingbuh ïa ki jakhlia (dusbin) ryngkat bad ki SHGs, ki jinghikai ïa ka hok jong ki khynnah, ka prokram halor ka HIV & AIDS ryngkat ka jingïatreilang bad ka MACS bad kumjuh ruh ka lympung ïalehkai ba shi sngi.
Kitei ki program baroh ba la pyndep da kitei ki samla pule ki long kiba sngewtynnad bad kiba ai jingmyntoi na bynta ki nongshong shnong khamtam lyngba ki awareness program.
Namarkata, ka Dorbar Shnong ka phah ruh ka jingkitbok ïa baroh 6 ngut ki samla pule ba kin leh bha ha ki egsam ka jong ki, khnang ba kin ïoh ban kheit ïa soh ka jingjop.
Kane ka long katkum ka kyrwoh ba la pyllait da u Secretary Shnong, bah Marius Nongsiej.
Mawkyrwat, Jylliew 06: Ka kynhun jong ka Green Tech Foundation jong ka South West Khasi Hills District Division kum shibynta ban ïa snohktilang ha ka jingrakhe ïa ka sngi pynneh pynsah ïa ka mei mariang ne ka World Environment Day 2022 da ka mynsiem jong ka jingkitkhlieh ka la ïoh ban pynlong ïa ka prokram thungdieng ha kawei na ki jaka ba la khot ka Maw-chwa-kma kaba hap hapoh jong ka Shnong Wahsiej, South West Khasi Hills District.
Ha kane ka sngi watla kane ka kynhun ka dang don tang kyndiat ngut ki dkhot hynrei da ka mynsiem jong ka ieit ïa ka mei mariang ki la ïoh ban ïa mih ban leit sha kawei ka jaka ba la pynbeit ban thung ïa ki tynrai dieng bad ha kane ka sngi na ka liang ka kynhun ka la ïoh ban thung haduh 40 tynrai ki dieng ha kaba la ïa shimbynta shit rhem naduh ki samla shynrang bad kynthei.
Shwa ban sdang ïa ka jingthung dieng, u samla Shanborlang Lyngdoh Marshilong, Vice President ka Green Tech Foundation jong ka South West Khasi Hills District Division u la ai ka jingkren ba lyngkot ha kaba u la ong ba ki wan mynta ha kane ka jaka ba la pynbeit khnang ban rakhe ïa kane ka sngi jingpynneh pynsah ïa ka mei mariang namar kumba ka pyrthei baroh kawei ka sakhi ïa ka jingdonkam jong ka mei mariang ha kaba ka khot bad ka wer ïa ki khun samla ba kin leh ei ei na ka bynta ban pynneh pynsah ïa ki sawdong sawkun kiba ma ngi kum ki khun bynriew ngi donkam na ka por sha ka por.
U la ong ruh ba kum ki paidbah ki sakhi ba ha kine ki sngi kiba la dep ba ka jingshit na kawei ka por sha kawei pat ka la nangkiew, hynrei haba wad bniah halor kane ka bynta ka dei hi ka jingleh jong ngi hi namar ngi la pynjot dusmon ïa ka mei mariang da kaba ngi pom ïa ki dieng ki siej khlem da thew, bad khlem da pyrkhat na ka bynta ka pateng ka ban sa wan.
U la pynkynmaw ruh ïa kyntien kiba u Mahatma Gandhi u la ong, “Ka mei mariang ka don lut ïa kiei kiei baroh ki ban ai bynta ïa u briew kat ka jingdonkam jong u, hynrei kan nym lah ban pyndap ïa ka jinglalot jong u briew".
Namarkata, kum ka kynhun lyngba kane ka sngi ba kyrpang ka khot bad wer na ka bynta ki para samla jong ka dong ka thaiñ ba kin pyni ka nuksa ban ïeng ha la ki jong ki kjat da kaba leh ei ei na ka bynta ban pynneh pynsah ïa ka mei mariang bad ïa ki sawdong sawkun lyngba ka jingthung ïa ki dieng ha ki jaka ba ki briew ki la pynjot ne pom ïa ki.
“Ngi ki briew ngim lah da lei lei ban im khlem ka mariang, hynrei ka mariang ka lah ban im khlem ma ngi ki briew", u la ong bad kum shibynta ban pyni ïa kaba bha tam to kin shim ïa ka kti kamon ka kti ka diang ban thung ïa ki tynrai dieng bad pynkhuid ruh ïa ki jaboh jabaiñ ïa kaba ki briew ki la pynsniew, ki la pynjaboh.
Namarkata, u la kyntu ïa ki para samla kiba don ha ki jingpule ba ka long leh noh ei ka jingnang jingstad jong ki lada kim nang pat ban sumar ïa ka mei mariang kaba ai lut ha ngi ïa kiei kiei baroh ba ngin im ha kane ka pyrthei bad ka long ruh kaba donkam ba ngin sngewthuh nyngkong ïa ka jingdonkam ba ngin pynneh pynsah ïa kiei ba ka mariang ka ai bad ma ngi ruh ngin im laitluid lait lan ym ha ka jingrhah hynrei ha ka jingtyngkai ne leh da kaba pyrkhat.
Ha kane ka sngi la synrang lang ruh da ki dkhot ne ki volunteers jong ka Green Tech Foundation jong ka South West Khasi Hills District Division.
Nongstoiñ, Jylliew 6: Ki nongïalam ka seng Hynñiewtrep Youths’ Council West Khasi Hills bad Ri-Muliang Circle, ki la pynpaw ka jingbitar jur halor ka jingwan mushlia jong ki pulit Assam bad kem ïa ki nongïalam shnong jong ka shnong Salbari, ba kynthup ïa u Sordar shnong u Karbin Sangma bad Secretary Shnong u Pairush Marak bad ïa saw ngut ki dkhot Executive Committee jong ka shnong kaba la jia hynnin ka step sngi u Blei ha ka por 11:30.
Kitei ki pulit Assam ha kaba nyngkong ki la wan hapoh shnong da ka bthah ïa ki nongïalam shnong ba kin wan ba soi ïa ki kot donkam hapoh police station Boko.
Hynrei haba kitei ki nongïalam ki la poi ka long da khongpong, ha kaba ki pulit Assam ki la set pynban ha patok hynnin ka sngi.
La ïoh jingtip ruh ba hynne ka step la kit noh ïa kitei ki nongïalam shnong sha Guwahati.
Na ka liang ka seng ka dawa na ka Sorkar lyngba Chief Minister u Conrad Konkal Sangma ba u dei tuklar mardor halor kane ka jia, ba ka sorkar Assam ka dei ban pyllait noh ïa kitei ki nongïalam shnong.
Lym kumta ka seng kan sa shim da kiwei ki lad jingïakhih, ong u samla Redyfernandy Sun Organising Secretary HYC WKHD.Nongstoiñ, Jylliew 6: Ka jingangnud jong ki paidbah ka West Khasi Hills khamtam eh na ka thaiñ Rambrai, ban don ïa ka surok kaba bha ka la jan urlong bad satang kumba katto katne snem, ki paitbah ka thaiñ kin lait na ka jingeh ha ka leit ka wan, ka kit ka bah, namar ka jingpyntrei ïa katei ka surok ka la sdang shait shait naduh u bnai Jymmang ba la dep.
Ha kaba ïadei bad ka jingpyntrei ïa katei ka surok, la ïoh jingtip ba ka jingsdang ban pyntrei ha kane ka kynti, ka dei tang na ka bynta ka wat kaba nyngkong (phase 1).
Kata ka sdang na Nongstoiñ haduh Mawdumdum ha ka jingjngai kaba tang laiphew hynñiew kilomitar.
Katba na ka bynta ka laiphew lai kilomitar, kata naduh Mawdumdum haduh Kyrshai, yn sa pyntrei pat kham hadien ynda ka jingsorjamin bad ka jingthew jingwoh ïa ki jaka ba katei ka surok ka dei ban ïaid lyngba, la lah ban pynbit pynbiang ha ka rukom kaba dei.
La ong ruh ba ka jingpyntrei ïa katei ka surok tang haduh Mawdumdum, ka dei namar ba ka laiñ ba la sorbe mynshuwa kam biang satia.
Kumta la hap ban pynkylla ïa ka laiñ na sha kawei pat ka liang bad ba katei ka surok kan ïoh ban ïaid lyngba ïa ka shnong Umbah, Darephang, Nongspung haduh Kyrshai.
Ha kaba ïadei bad ka jingpyntrei ïa katei ka surok, na ka liang ki paitbah ka thaiñ Rambrai ki la pynpaw ïa ka jingsngew kmen, namar ba naduh ba katei ka surok ka la sniew ka leit ka wan, ka kit ka bah ka la thud haduh katta katta bad ka bai shong kali na Rambrai shaduh Nongstoiñ kaba jngai tang ar phew kilomitar, ka la ïa ryngkat bad ka bai shong kali na Nongstoiñ sha Shillong kaba jngai 85 kilomitar.
Nalor kata ki la ong ruh ba ka jingkiew dor jong ki mar ki mata ha ïew Rambrai ruh, ka dei namar ba ki kali kiba kit mar ki la hap ban shim tam ïa ka bai kit namar ka jingsniew palat ka surok.
Kiwei pat ki nongshong shnong na ki thaiñ rimen naduh ka shnong Sohmynthar, Mawthir, Mawdumdum, Kyllang bad kiwei kiwei ki shnong, kiba katei ka surok ka ïaid lyngba, ki la ong ba lada ïa katei ka surok ka la dep ban pyntrei haduh Kyrshai, kan long ka jingkyrkhu kaba khraw ïa ki paitbah nongshong shnong, namar baroh ki paitbah ki im da ka rep ka riang bad ki jaka ruh ki dei kiba seisoh bha ha kaba ki soh ki pai bad kiba bun ki mar rep ki mih bha.
Ha kajuh ka por ki la ong ba lada katei ka surok ka la poi haduh Kyrshai, ki nongdie jingdie ki la suk shibun ban leit thied mar naduh Guwahati, namar ka la jan bha bad ka ïew khappud bad ka Assam ka la don ha Ukiam.
Ki la ong ruh ba wat la ka jingsdang ban pyntrei ka la dei ha ka aïom slap bad ka surok ka la ktieh bha, hynrei ki la kyrpad ïa ki paitbah nongleit nongwan ba kin ïaishah shipor haduh ban da dep ïa ka surok kaba bha.
Amlarem, Jylliew 06: Ka ophis jong ka Sub-Divisional Officer (Supply) Amlarem Sub–Division ka la pynbna paidbah ba ïa u Khaw uba hap hapoh ka PMGKAY Scheme na ka bynta u bnai June, 2022 la pyllait sha baroh ki longïing kiba hap hapoh ka NFSA (AAY & PHH) naduh ka 3 tarik jong u bnai June 2022 haduh ka 15 tarik u bnai June, 2022.
La pyntip ba yn sam ïa utei u khaw katkum kine kyndon na ka bynta u khaw AAY kan long 5 kilo shi khlieh (ym donkam siew pisa) bad ïa u khaw PHH kan long 5 kilo shi khlieh (ym donkam siew pisa).
Lada don kino kino kiba shim da ka pisa ne ki bym ïoh ïa ki tei ki mar jong ki, ki lah ban ujor sha ka ophis jong ka S.D.O.(Supply) da ka ba thoh shai ïa ka kyrteng bad ka shnong jong ki khnang ba yn lah ban pynshitom ïa ki.
Ha ka juh ka por ki lah ban ujor ha kine ki Number harum Sub-Inspectors: 8414806738/9436110184/8731025753 ne Email: sdo_amlarem@outlook.
com.
Amlarem, Jylliew 06: Ka ophis jong ka Sub- Divisional Officer (Supply), ka Amlarem West Jaiñtia Hills District kala pyntip ba ïa ka bhah u khaw NFSA (AAY, PHH bad Non-NFSA), na ka bynta u bnai Jylliew 2022, la dep ban pyllait paidbah bad yn pynpoi sha baroh ki nongdie Fair Price Shop haduh ka 15 tarik u bnai Jylliew 2022.
Ïa ka bhah khaw Antyodaya Anna Yojna (AAY) yn sam ha ka jingthew kaba 35 kilo kawei ka AAY FI Card haka dor Rs.3 tyngka shi kilo.
Ïa u khaw Priority House Hold (PHH) quota yn sam 5 kilo shi khlieh ha ka dor Rs.3 tyngka shi kilo bad ïa u khaw Non-NFSA ha ka dor Rs.14 tyngka shi kilo.
La kyrpad ruh ïa ki paidbah ba kin leit shim ïa ka bhah jong ki na ki Fair Price Shop Centers kiba don hapoh ki shnong jong ki.
Na ka liang u Sub- Divisional Officer (Supply), Amlarem Sub-Division, Amlarem, ula pyntip ba lada don napdeng ki paidbah ki bym shym la ïoh ïaka bhah bad ki ba die palat katkum ka doe ba la bthah ki dei ban ujor lane pyntip sha ka office jong u SDO khnang ban ïoh leh ïa kaba donkam lane phone ha kine ki number Sub-Inspectors- 8414806738/9436110184/8731025753 ne Email: sdo_amlarem@outlook.
com.
Jowai, Jylliew 06: Ka Jaiñtia Student Union (JSU) seng kmie mynta ka sngi ka leit ban kynduh ïa u Myntri ba dei khmih ïaka Art and Culture jong ka sorkar jylla u bah Sanbor Shullai, ha kaba ka seng ka lah ai daka dorkhas ban dawa na ka sorkar jylla lyngba ka tnat Art and Culture ba ka dei ban shna pynbha noh ïaka District Library bad ka Auditorium Hall kaba don ha Jowai.
La pynsngew ba katei ka Hall ka lah sniew lut haki liang baroh naduh ka rong haduh ka jaka shong bad haduh ki kynroh ïing bad ki light shapoh ka Hall bad ka seng ka dawa ban shna pynbha noh kumba leh ïaka District Library cum Auditorium ha Tura, na ka liang u myntri u la kular ban shim khia ban pynbha ïakatei ka Hall kat kum ka jingdawa ka seng.
Ha ka juh ka por ka JSU ka la dawa ruh na ka sorkar lyngba u myntri ka tnat Art and Culture ban buh sa kawei ka District Library bad Auditorium Hall ha East Jaiñtia Hills lane ha Khliehriat namar haduh mynta ki paitbah bad ki tnat sorkar bapher bapher ki shem jingeh ban ïoh ïaka hall kaba biang paka ban pynlong jingïalang bad ki khynnah pule ka thaiñ kin ïoh jingmyntoi na ka Library.
Ka seng ka la dawa ruh na u myntri ban plie paitbah noh ïaka Amphitheatre lane ka jaka pynlong tamasa ne rynsan paitbah bapher bapher kaba don ha Police Reserve Saliny Colony Mihmyntdu-Jowai bad kane ka jaka kadei kaba la dep ban shna la slem ki por hynrei ka seng ka la ong ba na ka liang ki bor ba dei peit kim pat lah ban plie paitbah ban ïoh pyndonkam ki paitbah.
Da kaba ïathuh mynta katei ka jaka ka la kylla long pynban ka ïing jah bad bun rukom ki jingsniew ki mih na katei ka jaka.
Halor kitei ki jingdawa u myntri ula ïoh ban ïakren bad u incharge ka District Library Jowai bad ula bthah ban leh ïakaba don kam lada biang ka fund kumba long ka Tura DLA bad u la pyntip ba un sa leit peit hi ïa kane ka jaka Amphitheatre kaba kylla ïing jah bad ban plie noh ïa ka bad ula kular ruh ban buh noh sa u wei u Mot sah nam u Woh Kiang Nangbah ha Lad College lada ïoh jaka na ka tnat Transport kumba dawa ka seng JSU.Nongpoh, Jylliew 06: Ka District Project Management Unit, Meghalaya Basin Management Agency ryngkat ka jingïatreilang bad ka bor district jong ka Ri-Bhoi mynta ka sngi kila shim bynta ban rakhe ïaka sngi pynneh mariang ne ka World Environment Day ha ka jingïalang kaba la long ha District Library ha Nongpoh.
Ha shuwa katei ka prokram naka liang ka tnad Basin kala pynlong ruh ka jingthung dieng haki rud ki kiar bad ki sawdong sawkun jong ka Science Hall ha Nongpoh naka bynta ban hiskai sha ki paidbah ban pynneh pynsah ïaki dieng bad ka mei mariang ha kaba u Bah Mayral Born Syiem MLA ka Nongpoh u la shim bynta kum u kongsan haka jingdonlang u Bah MB Tongper Additional Deputy Commissioner ka Ri-Bhoi District bad kiwei kiwei ki ophisar naka tnad Basin, haka jingdonlang ki khynnah skul kiba la shim bynta haki jingïakop bapher bapher naduh ka dro dur, ka science exhibition, debate bad kiwei kiwei.
Haba kren ha katei ka sngi naka liang u Bah Mayral Born Syiem MLA ka Nongpoh u la pynpaw ka jingsngewkmen bad ai ka jingïaroh ïaka tnad DPMU, Meghalaya Basin Management Agency kaba la shim ïaka sienjam ban pynlong bad rakhe ïaka sngi pynneh mariang da ka jingangnud ban sumar bad ban pynjyrngam biang ïaka mei mariang bad ban pyndonkam ruh katkum ki juk stad ba mynta ban lait naka jingpynjaboh ïaka mei mariang ha kaba kum ki khynnah skul naki skul bapher bapher kila shim bynta ban pyni ïala ki jong ki rukom shna bala pynwandur katkum ka juk stad kaba mynta haka jingïakop science exhibition.
“Ka long kaba donkam ban pynneh pynsah bad sumar ïaka mei mariang, kumba ngi la skahi ha kine ki sngi ba ka jingpynjot ïaka mei mariang ka long kaba shyrkhei ha kaba ka jingmut jingpyrkhat jong kiba bun haka imlang ka sahlang kam don shuh ban dang syrdep ïaka jingjot jingpei, hynrei tang ka khwan myntoi ban pynjot ïa kiba bun ki mar poh khyndew ki dieng ki siej bad kiwei kiwei ki jingai jong ka mei mariang" u la ong.
U la ai mynsiem ruh ïaki paidbah bad ki khynnah skul ha katei ka sngi ba ki dei ban long ki nuksa sha ki shnong ki thaw, ban wanrah ïaka rukom pyrkhat kaba thymmai wat lada ngi donkam ban pom ïaki dieng naka bynta ka jingdonkam, hynrei ngim dei pat ban klet ban thung thymmai bad ban bujli ïaki khnang ba ka mei mariang kan nym jot lane duh noh.
La sam ruh ïaki khusnam ha katei ka sngi haki jingïakop bapher bapher naduh ka Science Exhibition, ka jingïakop dro dur, ïatyrko ktieng bad kiwei kiwei da ka syrnod bad kumjuh ruh ka khusnam pisa sha ki skul bapher bapher kiba la wan ban shim bynta.
Nongpoh, Jylliew 06: Na ka bynta ban ban ai jinghikai sha ki nongshong shnong ba kin tip ïa ki lad jingïada ha ka por ba don kano kano ka jingjia ba sngewsih, lyngba ka skhim ba la tip kum Upscale Aapda Mitra la sdang ban plie ne ban ai jinghikai sha ki paidbah mynta ka sngi shi bynta ba kin tip ïa kita ki lad ki lynti kumno ban ïarap ïa kiwei lada don kino kino ki jingjia ba sngewsih.
Kane ka jingai jinghikai ka dei kaba 12 sngi lynter ba la plie paidbah mynta ka sngi ha ka prokram kaba la pynlong ha State Institute of Rural Development, Nongsder, ha kaba la wan ban shim bynta da u Bah M.B Tongper, Additional Deputy Commissioner ka Ri Bhoi kum u kongsan halor ka jingplie ne ban pyntreikam ïa katei ka skhim kyrpang ban ai jinghikai sha ki paidbah halor ki lad jingïada haba don kano kano ka jingjia ba sngewsih la ka long ka jingshlei um, ka jingkhie jumai ne kiwei kiwei ki jingjia ryngkhat kiba ktah ïa ki paidbah.
Haba plie paidbah ban sdang ka prokam ai jinghikai lyngba katei ka skhim ba la tip kum ka Upscale Aapda Mitra la don ryngkat ruh naduh ka Kong K.Wanniang DDMO, ka Kong M.Kharkongngor, Consultant DDMA bad u Bah S.Syiemiong Sub-Inspector Civil Defence & and Homeguards Department bad kiwei kiwei ki ophisar sorkar.
Kane ka prokram ka la sdang ban pyntreikam naduh ka 6 tarik u Jylliew 2022 haduh ka 18 tarik u Jylliew 2022 ha kaba la pynlong da ka District Disaster Management Authority, Ri Bhoi District bad ki don haduh 33 ngut kita ki Community Volunteers na ki shnong bapher bapher ka Ri Bhoi ki ban ioh ïa ka jinghikai ban pyntbit kumno ban ai jingïada ne ïarap ïa ki paidbah ha ka por ba don kano kano ka jingjia ba sngewsih (Calamities).
Ka Kong K.Wanniang, kaba dei ka District Disaster Management Officer ka Ri Bhoi ka la ai ka jingkren ban pynshai halor ka jingthmu jong kane ka prokram ai jinghikai ban pynsngewthuh shai kdar ïa kita ki Community Volunteer ba kin don kata ka jingkitkhlieh ban ai jingïarap kyrkieh lada don kano kano ka jingjia ba sngewsih.
Ka la ïathuh ruh ba ki don 5 tylli ki District ha ka jylla ba la shah jied ban pyntreikam ïa kane ka skhim ba la itp kum ka Upscale Aapada Mitra ha kaba ha Ri Bhoi la jied haduh 100 ngut kita ki Community Volunteer ba kin ioh ïa ka jinghikai shaphang ki lad ki lynti ban ïada ne ai jingïarap kyrkieh haba don ki jingjia ba sngewsih bad ki samla na ka NYK, Home guard, Civil Defence kiba la pyntbit ha kane ka kam kin ai jinghikai sha kita ki Community Volunteer.
Na ka liang u Bah M.B Tongper kum u ADC bad uba dei ruh u CEO ka District Disaster Management Authority ka Ri Bhoi haba kren ha kane ka sngi u la pynpaw ka jingkmen ba la lah ban pyntreikam ïa katei ka skhim bad kum ki paidbah ki dei ban don lypa ka jingtip ban shim ïa kita ki lad jingïada lada don kano kano ka jingjia ba sngewsih la ka dei ka jingshlei um, ka jingpluh ding, u jumai bad kiwei kiwei ki jingjia ba sngewsih.
Namarkata, u la kyntu ruh ïa ki khun samla kiba la ioh ïa ka jinghikai ban pyntbit ha kane ka kam ki dei ban pyndonkam hok ïa ki lad jinghikai ba ki la ioh lum, namar ngim lah ban tip ha kano kano ka por kin don ki jingjia ba sngewsih bad lada ngi la long kiba la ioh jinghikai lypa ngin lah ban ïarap shibun ïa ki paidbah ban lait na ka jingjia ba sngewsih ne ki jingma ki jingmynsaw, u la bynrap.
Khliehriat jylliew 06: Ka shnong Narwan kiba don ha East Jaintia Hills District ka dei ka shnong kaba la paw bha ha ka jingrep ïa u soh ñiamtra, ki paidbah nongshong shnong ki dei kiba ju im ja da ka rep soh, hynrei mynta ka jingrep soh ka la shah ktah jur ha ka lyer jakhlia kaba wan na ki karkhana coke kiba don ha Sookilo kiba don hajan ka shnong Narwan.
Halor kane ka jingshah ktah ki ar ngut ki Waheh Shnong jong ka thaiñ ki la pynsngew sha u Myntri ka sorkar jylla, u James P.K.Sangma ha ka jingialang ba la pynlong myn sngi saitjaiñ bad kumjuh ruh la pynpaw lyngba ka Memorandum.
Katkum ka memorandum ba la soi kyrteng da u Waheh Shnong Narwan, u bah Lamsuk Langstang bad u Waheh Shnong jong ka Sahkai, u bah Lim Shadap, ki la pynpaw bad pynsngew ïa ka jingshah ktah ka rep soh ñiamtra kaba na ka daw ka jingdon ki karkhana coke kiba don ha Sookilo kiba don hajan ka shnong Narwan bad ka shnong Sahkai, ha kaba naduh u snem 2020 ki la sdang ban paw ki dak ki shin jong ka jingshah ktah ki soh bad ki jingthung jingtep, ha kaba ki nongshong shnong kiba ju rep soh niamtra ki la iohi ïa ka jingpher ha ka rukom ih ki soh, kumjuh ruh kawei kaba ki ju sngew phylla ka dei ka jinghap jingtlor ki syntiew jong ki dieng soh kiba la sdang ban phuh syntiew ban pynmih soh bad ki nongshong shnong ki suba jur ba dei namar ka jingwan beh ka lyer jakhlia kaba na ki karkhana coke kiba don hajan kaba la pynlong ïa ki syntiew jong ki deing soh ban hap bad tlor, kane mynta ka la buh jingma ïa ki nongshong shnong kiba ju im ja da kaba rep soh ñiamtra.
Kawei ruh ka bynta kaba sngew khia eh kaba la pynpaw da kitei ki Waheh Shnong ka dei ka jingshah ktah ki briew ha ka lyer ba ring mynsiem, ha kaba ki paidbah khamtam ki tymmen, ki khynnah, ki khyllung ki ring mynsiem ïa ka lyer jakhlia kaba sam iwtung kaba mih na ki karkhana coke kiba don hajan shnong bad kane ruh ka dei kawei na ki jingheh kaba khraw ba ki nongshong shnong ki iakynduh kaba lah ban ktah ïa ka koit ka khiah.
Kawei ruh kaba pyn lyngngoh ïa ki nong shong shnong ka dei ka jingshah ktah kiwei kiwei ki jait jingthung ruh ka long ba naduh ba pyntreikkam ki coke, kam sym la don shuh ka jingmih ki sla thymmai ha ki jingthung bad ong ba ka daw bah jong kane ka dei namar ka jingwan beh ka lyer bih kaba na ki karkhana coke kiba don ha Sookilo, kane ka jingbym mih sla thymmai ki jingthung jingtep mynta ka la wanrah sa ka jingduna jingbam ha ki mard kum ki masi ki blang kiba ju bam phlang bam sla sha lum sha wah.
Lyngba ka jingthoh u bah Lamsuk Langstang bad u bah Lim Shadap ki kyrpad ïa u myntri sorkar, u James Sangma ba un shim khia lem ban leh ei ei halor kane ban weng ïa kitei ki jingeh ba ki paidbah nongshong shnong ki iakynduh.
Haba kren ha ka jingialang ba la pynlong ha shnong Narwan, u bah Lamsuk Langstang, u la pynpaw shuh shuh ruh da kaba ong ba ki nongrep soh ñiamtra ha shnong ki hap ban sait shwa ïa ki soh ha shwa ba kin leit die sha ïew namar ki soh ki la sop rong ïong lut namar ka jingwan beh ka lyer jakhlia na ki karkhana, u la pynpaw ruh ïa kitei ki juh ki jingeh kumba la pynpaw ha ka memorandum bad u kyntu ïa u myntri sorkar ban leh eiei bad ban bthah ïa ki trai jong ki karkhana coke ba kin da pyndonkam da ki kor ki bor kiba biang (Air Filter) ban lait na ka jingpynmih ïa ka lyer jakhlia khnang ba ki paidbah nongshong shnong, ki jingthung jingtep bad ka mariang kin nym shah ktah than ha ka lyer bih, ka lyer jakhlia kaba mih na ki karkhana coke.
Shillong, Jylliew: U Superintendent of Police ka EKHD, Shillong, da kane u pyntip ba ha ka 28 tarik Jymmang 2022, ki pulit ki la lapdien ïa kawei ka met ïap jong uwei u rangbah bym lah ban ithuh u ba la don kumba 26 snem rta ka ba thiah lyngktar ha lyndet ka jingker jong ka Durga Puja Mandir, Shillong.
Hadien ba la bishar bniah bad leh ïa ka ba donkam baroh la pynkynriah noh ïa kane ka met ïap shapoh Civil Hospital Shillong na ka bynta ban pyndep ïa ka Post Mortem.
Hadien la pynkynriah noh ïa kane ka met shapoh ka jaka buh met ïap jong kane ka hospital na ka bynta ka jingpynithuh.
Kum ka jingpyntip une u briew u dei u ba kham dum ka sniehdoh bad ka don ruh ïa ka jingdro tattoo ha ki bynta ka ksangkti ka mon ka jong u bad u phong da ka patlun rong blu bad ka shirt lyngkot kti ka ba dum rong jyrngam.
Khliehriat Jylliew 06: Ka jinglong jingman jong ka surok national highway ha East Jaiñtia Hills District khamtam ha sorbah Khliehriat bad ha ki thaiñ Narpuh ka long kaba la wanrah jingeh bad pyn kordit haduh katta katta ïa ki nongleit nongwan namar ka jingjot rathai ka surok khamtam ha Khliehriat West bad ha ki thaiñ Narpuh ka la long shaba palat, kiba bun ki kali khamtam ki kali rit ki liat bad ki sahkut ha ki thliew ba lang um, ka sur na ki paidbah ka mih kiba la ong b kane baroh dei namar ka jingleh khia thew ka National Highway Authority of India ka bym shim khia ban maramot ïa ka surok.
Na ka liang ka Khasi Students Union Narpuh Circle ka la byrngem ba lada ka NHAI kam maramot noh mardor ïa ka surok kaba pei thliew bad jot rathai kaba naduh Mynkre ter ter shaduh Ratacherra, Malidor, ka seng kan leit ban leit khang tala noh ïa ka Tool Gate Plaza jong ka NHAI kaba don ha Lumshnong bad halor kane ka seng ka la ai por ïa ka NHAI tang hapoh ar sngi ba ka dei ban maramot ïa ka bynta jong ka surok kiba la jot rathai bad buh jingeh ïa ki nongleit nongwan.
“Watla naduh ki bnai kiba la leit na ka liang ka seng ka la dep dawa na ka NHAI ban maramot ïa ka bynta jong ka surok kiba la pei thliew bad lang um, hynrei ka paw shynna ba haduh mynta ka NHAI kam treh ban maramot ïa ka surok NH-6 khamtam ïa ka bynta ha jingkieng Tongseng kaba la jur bha ka jingjulor"ong u kyrwoh na u General Secretary KSU Narpuh, u samla S.Bamon.
Ka seng ka pynpaw ruh ka jingsngew khia halor ka jingjot rathai ka surok bad ong ruh ba ki kali kiba iaid lyngba na ka thaiñ Narpuh, kim don shuh pat da kawei ka lynti bad ki hap ban iaid da ka jingkordit na kane ka surok NH-6 bad kane ka ju wanrah ruh ïa ka jingdheng kali kaba khah khah namar ki dang bun ruh ki bynta jong ka surok ha kaba ki kali ki dang lah ban iaid tang shiliang ka surok namar ka jingbym pat lah ban pynkhuid lut ïa ka khyndew kaba twa, ka seng da ka jingsngew khiah ka la pynpaw ba kane ka dei ka jingshah ieh beiñ ka thaiñ ha ka sorkar pdeng bad kumjuh ruh ha ka sorkar jylla.
Ka jingpei thliew ka surok ym tang ba ka pynkordit ha ka leit ka wan hynrei ka pynsniew ruh ïa ki kali khamtam ki kali rit kiba hap ban ngam na ki jaka ba longthliew kiba dap da ka um slap, kiba bun ki kali rit wat ki kali heh ruh ki ju sahkut hapoh ki thliew bad don ki kali kiba la julor ruh, la sakhi ruh ba ka jingsahkut ki kali ha ki thliew ba lang um ka ju jia khah khah ha sorbah Khliehriat kaba dei ka Head Quatar jong ka District,ha surok ha ki thaiñ Narpuh bad ha jingkieng Tongseng bad ka ju wanrah ïa ka jingdheng kali kaba khah khah.
Shillong, Jylliew: Ka Uplifter Club of Shillong ha ka 4 tarik mynta u bnai ka la rakhe ïa ka sngi pynneh pynsah mei mariang (World Environment Day) ha Umphyrnai-Jowai Road, National Highway Divider, NH-6 ha ryngkat ka jingsnohkti lang ka skul Sunrays Lower Primary bad Upper Primary School, ka Village Organization na Umphyrnai bad ki Volunteer jong ka NYK, Mawryngkneng Block.
Ha kane ka sngi hashwa ban sdang ïa ka prokram la pynlong ïa ka jingïalang ka ba lyngkot ha ka ba la ïoh ka jingkren pdiang sngewbha bad ka jingpynshai halor ka jingdonkam ban pynneh pynsah ïa ka mariang na u Vice Chief Associate ka club, Bah J.C Cajee, nangta bud sa ka jingkren na u Bah Synsharlang Lyngdoh, Accounts-In-Charge ka club uba la batai halor ka jingthmu jong kane ka prokram.
Shuh shuh la ïoh ruh ka jingkren lyngkot na i Principal ka Skul Sunrays LP bad UP, Kong Mebarika Kharkongor kumjuh na I Kong Airibell Kharkongor, nongïalam ka Village Organization bad khatduh eh na I Bakmenshisha Kharkongor, Volunteer jong ka NYK, Mawryngkneng Block.
Hadien ka jingïalang la ïashim bynta ha ka jingpynkhuid ïa ka shi lynter jong ka surok National Highway na Lad Smit haduh ba kut u Divider.
Baroh ki nong ïashim bynta ki la ïatrei shithrem ban tam ïa ki plastic, bitor ki ba la pynjaboh bad pynisih ïa ka mei mariang bad hadien ka jingpynkhuid la bteng da ka jingthung ïa ki tynrai dieng ha ki Divider jong ka surok.
Ha kane ka sngi la thung ïa saw jait ki tynrai dieng kita ki long u Kashmir pine tree, cherry blossom, poma bad local pine tree ki ba la ïoh pdiang sngewbha na ka tnat Social Forestry bad la thung kumba 40 tylli ki tynrai.
Shillong, Jylliew: U Sub Divisional Officer (S), Sohra Civil Sub Division da kane u pyntip ba ïa u khaw rashon na ka bynta u bnai Jymmang 2022 yn pyllait ha ka jingthew ka ba 35 kilo shi card ha ka dor T.3/- shi kilo na ka bynta ki ba don ïa ka card AAY, 5 kilo shi khlieh ha ka dor T.3/- shi kilo na ka bynta ki ba don ïa ka card PHH bad 7.215 kilo shi card ha ka dor ba la pynbeit da ka Vigilance Committee ka ban ym palat ïa ka T.15.00/- shi kilo na ka bynta ki ba don ïa ka card Non-NFSA.Nalor kane ka bhah ba ju sam, ka sorkar ka la pyllait ruh ïa u khaw u bym donkam ban siew dor u ba dei lyngba ka skhim PMGKAY ha ka jingthew ka ba 5 kilo shi khlieh na ka bynta kito ki ba don ïa ka card AAY bad PHH na ka bynta u bnai Jymmang 2022.
Shillong, Jylliew: Ka Dinet Manik Syiem Higher Secondary School ka la rakhe ïa ka sngi pynneh pynsah mei mariang (World Environment Day) ha ka 4 tarik mynta u bnai Laitkor ha ka ba la ïashim bynta shitrhem da ki khynnah skul bad ki nonghikai kumjuh.
Ka jingthmu ba kongsan ha ka ban pynlong ïa kane ka prokram ka long ban pynsngewthuh bad pynshai paidbah ha ka ba ïadei abd ka jingshah ktah jong ka mei mariang lyngba ka jingpynduh ïa ki khlaw ki btap bad halor kiei ki sienjam ki ba donkam ban shim khnang ban lah ban pyndep ïa kane ka jaka ba thylli.
Na ka liang ki nonghikai bad ki khynnah skul jong ka skul Eriben Presbyterian Secondary School bad ka St Ferrando Secondary School ruh ki la wan ïashim bynta lang ha ka ba thung ia kumba 200 tylli ki tynrai dieng ha ki bynta jong ka shnong Laitkor Nongdaneng.
Nalor kata la pynlong ruh ïa ka prokram ka ba lyngkot hapoh Hollywood hall ha ka ba la ïoh ïa ka jingkren na I principal jong ka Dinet Manik Syiem I Kong Drimsibon Kharkongor i ba la kren halor ka mat ‘Only One Earth’ lane tang kawei ka pyrthei ka phang ka ba khot na ka bynta ban wanrah ïa ka jingkylla na ka bynta ban pynjyrngam bad ban wanrah pat ïa ka jingkhuid jingsuba ha ka mei mariang.
Nalor kata I la ban ruh halor ka jingdonkam ban shim ïa ki sienjam ki ban pynurlong ïa jingthmu bad ki jingangnud ha ka ba ïadei bad kane ka bynta.
Shuh shuh la pynshit pynshngaiñ ïa kane ka sngi lyngba ka jingïalehkai drama lyngkot halor ka phang ‘Save Trees’ da ki khynnah pule klas 12.
Ha kane ka sngi la ïoh ruh ban sam ïa ki jingbuh sahkynmaw bad ki syrnot sha kito ki nong shah khot sngewbha.
Shillong, Jylliew: Ka tnat Social Welfare and Women & Child Development ka sorkar Meghalaya ha ryngkat ka jingïatreilang bad ka Meghalaya State Commission for Women kan pynlong ïa ka ‘State Women’s Conference 2022’ ha ka 8 tarik mynta u bnai ha ka por 10:30 mynstep hapoh State Convention Centre, Shillong.
Ha kane ka conference yn ïa don lang ka Myntri ka sorkar pdeng ka ba khmih ïa ka tnat Women & Child Develop-ment, ka Smti.
Smriti Zubin Irani ka ban ïashim bynta lyngba ka Conference online.
Ha kane ka conference yn ïa don lang ruh u Myntri Rangbah ka jylla u Conrad K Sangma, bad u Myntri ka tnat Social Welfare, u Bah Kyrmen Shylla.
Nalor kata yn sakhi ruh ïa ka jingwan ïashim bynta jong ki ba bun ki longkmie na ka na ka jylla bad na kiwei pat ki ri kata naduh ki nongseng kam lajong, ki nongïalam ki SHG, ki riew shemphang, ki nongthoh, ki nongpathai khubor, ki samla pule university bad ki longkmie ki ba la noh synñiang na ka bynta ka bha ka miat jong ka imlang ka sahlang.
Shillong, Jylliew 6 : U Myntri ba dei peit ïaka tnad Public Health Engineering (PHE) u bah Renikton Lyngdoh Tongkhar u la pynpaw mynta ka sngi ba ka tnad PHE kan sa pyndep ha u Nohprah ban pynpoi umdih sha ki 5.32 lak ki long ïing kat kum ka skhim Jal Jeevan Mission (JJM).
“ Ngi la buh thong ban pyndep ïa kane kane ka projek JJM kumba la buh thong da ka sorkar ha u Nohprah.
Wat la ngim pat ïa bishar bniah haduh katno ka kam ka la ïaid hynrei ngi kyrmen ba ngin lah beit ban pyndep kumba la buh thong" ong u bah Renikton.
U la ïathuh ba ki don 5.32 lak ki longïing kiba la mang ban pynïoh umdih bad ka kam ka la ïaid shaid shaid shakhmat.
Kan long ka jingjop kaba khraw ynda la lah ban pyndep lut nadong shadong ïa kane ka projek.
U la ong ruh ba ka dang long kloi eh ban ong ba kane ka skhim ka la pheil bad ïa kane ula kynthoh halor ki jingkynnoh ka All India Trinamool Congress (AITC) ba ka sorkar kan ym lah ban pyndep ïa kane ka skhim JJM hapoh u snem 2022.
U la ong ym lah ban len, ka long kaba shisha ba ka jingpynpoi umdih sha ki ïing ka long kat haduh mynta 40 % bad 60% kiba dang sah hynrei ym dei pat ban shu pynkut da kaba ong ba ka sorkar kan ym lah namar ka kam ka la nang ïaid shaid shaid ban pynpoi umdih sha man la ki thliew ïing.
U la ïathuh lyngba kane ka skhim ka sorkar ka la rai ruh ban pynïadon bynta lang ruh ki bor shnong bor thaw ban peit bad sumar ïa ki tyllong umdih.
Shillong, Jylliew 06 : Ka Shillong City Congress Committee kaba kynthup ïa ki hynñiew tylli ki Block Congress ha ka sngi Nyngkong ka la ïatai sani bha halor ka jingkyrduh ka ki samla bad ruh halor ka dheng kali kaba ktah jur ïa ka nongbah baroh kawei.
Haba kren bad ki lad pathai khubor hadien ka jingïalang, u Working President ka MPCC Bah PN Syiem uba la shah jied ruh kum u Chairman jong ka SCCC u la ong ba ka jingïalang ka sngewkhia haduh katta katta halor ka jingjur palat ka dheng kali.
“Halor kane, ngi la shim ïa ka rai ban pynlong da ka rynsan phylliew jingmut bad ka jingïasyllok bad ki riewshemphang kiba don jingtbit ha katei ka laiñ khnang ban ïoh jingmut bad ruh ban ïoh ïa ka jubab kumno ban weng noh ïa katei ka jingeh," u la ong.
La ïathuh ruh ba ka Committee ka sngewkhia ruh haduh katta haba ïadei bad ka jingkyrduh kam kyrduh jam ki samla ym dei eh tangba kim ïoh ïa ki kam sorkar hynrei ruh ka jingbym don lad wat ban sengkam seng jam lajong.
“Kumta, ngi la rai ban pynlong da ki prokram ai jinghikai da kaba wallam da ki kynhun kiba tbit na kylleng ka India kiban hikai halor ki lad ïohkam ïohjam bad ruh kumno ba kin lah ban seng kam lajong.
"Ka bynta kaba kham kongsan ba kum ka kynhun ki ïa kren kadei ban pynkhlaiñ ïa ka Committee khamtam mynta ha ka jingpynkhreh ïa ka elekshon MLA kaban sa long shen ha u snem ban wan.
Ka jingïalang ka la rai ruh ban pan ïa ka kaiphod treikam na baroh ki Block Congress khnang ba kin ïoh ban buddien bad pynkhreh pat ïa ka elekshon ha la ki jong ki constituency.
La jied ruh ha kane ka sngi ïa u Bah PN Syiem kum u Chairman ka Committee, nangta ïa u Bah Marbud Dkhar kum u Working President, Bah Robert Khongwir bad i Kong Nilufer Laloo kum ki Vice President, Bah Edward Ryntathiang kum u General Secretary, Kong Sukhi Pariat kum Assistant GS bad ruh i Kong Mebaailang Kharkongor kum i Treasurer.
Shillong, Jylliew 06 : Ka khlaw Lyngdoh kaba don ha Nongkseh markhap bad ka Lummawbah, ha ki snem ba mynshwa ka ju dei ka jaka sah jong u ‘Labasa, ha kito ki snem ba ka khlaw ka dang rben bha, ong u General Secretary ka Raid Sawkur Nongkseh, Bah Myrank Thangkhiew haba kren ha ka jingïalang thung dieng ba la pynlong da ka NPP Mylliem bad NPYF ha kane ka sngi Nyngkong.
Utei u rangbah u la ïathuh ruh ba kum ka Raid ki thrang bha ban ker bha sawdong katei ka khlaw kaba ki longshwa ki ju pynlong ruh kum ka jaka duwai.
“Ngi kwah ban pynlong ïa ka kum ka jaka ba ki rangbah kiba la noh ka rta kin ïoh ban wan ïaid kai ne wan kilan met," la bynrap biang u Bah Myrank.
Na ka lïang u Kongsan, Bah Bajop Pyngrope MDC ka NPP na Rambrai pat u la ong ha ka jingshisha u kwah ban ïohi ba ka jingthung dieng kam dei eh ban long tang shisien ha ka 365 sngi hynrei katba dang biang ka por dei ban thung beit.
Shuh shuh u ong ruh ba bun ki ïing ki la hap ban pyndonkam da ki kor AC (air conditioner) ban pynsyaid ne pynkhriat ïa ki kamra ïing namar ka jingkylla ka mariang.
“Ha ki khyndiat snem mynshwa ha Shillong ngim donkam AC ne pakha hynrei mynta pat jan baroh ki la hap ban pyndonkam lut.
Ka daw hi kadei namar ka jingshah pynkhyllem lut ki dieng ki siej," u la ong.
Ha kane ka sngi la ïoh ruh ïa ka jingkren na u President ka NPYF, Bah Kitborlang Nongrem, nangta na u Bah Botamin Thangkhiew Rangbah Kur, nalor kiwei pat ki nongïalam jong ka NPYF.Ki skul kiba shim bynta ha katei ka jingthung dieng ki don bun tylli bha kynthup naduh ka skul Shonroy Basan Secondary, St.Gabriel Higher Secondary, Sanshnong High School, Thomas German Jones Memorial bad ruh ka Kyrdon Morning School.
Lah ban kdew hangne ruh ba tad haduh mynta katei ka khlaw kaba hap ha ka jingpeit jong ka Raid Sawkur Nongkseh, ki dieng ki siej ki dang bun bha nalor ba ki la heh bad ïaw bha.
Shillong, Jylliew 06 : U MLA ka HSPDP ba dei ruh u Myntri sorkar ka jylla, Bah Renikton Lyngdoh Tongkhar ha ka sngi Nyngkong u la pynpaw ka jingsngew skhem ba ka sorkar synrop jong ka MDA kan bteng biang wat hadien san snem.
“Ka sorkar MDA kan sa wan biang, kata hadien ka elekshon 2023 ruh.
Hynrei ka jingkylli ka long mano pat ban ïalam ïa ka sorkar," u la ong haba kren bad ki lad pathai khubor.
Da kaba ïaroh ïa ka rukom treikam jong ka sorkar jylla hapoh ka jingïalam jong u Myntri Rangbah Conrad K Sangma, utei u MLA ka HSPDP u ong ruh ba u kwah ban ïaroh hakhmat baroh ba u dei u briew uba sngewrit bad kumta u pynpaw ruh ïa ka jingkhmih lynti ba un lah bantrei kam bha lada u ïoh biang ïa ka lad ha ka samoi kaba ar.
Tangba u ong pat ka shong ha ki nongïalam ka NPP la kin dang ailad neem ïa u Conrad ba un bteng kum u CEM lane kin jied noh da uwei pat na rilum Khasi – Jaiñtia.
Haba jubab pat halor ka jingkylli, u Bah Renik u ong ba ym pat ju don ka sorkar kaban lait na ka jingshah kynthoh kaba harukom khamtam haba ïadei bad ka bamsap.
Shillong, Jylliew 6 : Ka Sngi ban pynneh pynsah mariang ne ka Environment Day kam dei ban kut tang shisngi hynrei ka dei ban long man la ka sngi baroh shisnem lynter, ong ka Deputy Commissioner ka East Khasi Hills I Kong Isawanda Laloo haba kren kum ka kongsan ha ka jingrakhe ïa kane ka sngi mynta ka sngi ha Donbosco Hall, Laitumkhrah.
ïa kane ka jingrakhe ïa kane ka sngi pynneh pynsah mariang la pynlong da ka ophis jongka DC, ka District Project Management Unit (MPMU) East Khasi Hills bad Meghalaya Basin Management Agency (MBMA).
Haba kren shuh shuh ha ka jingïalang na ka liang ka DC ka la ai khublei ïa baroh kiba la ïadon bynta ban rakhe ïa kane ka sngi pynneh pynsah mariang kaba la bteng baroh shi taiew.
Ka la ïaroh ïa ki skul kiba la shim bynta ha ki jingïakob bapher bapher ba la pynlong da ka ophis bad kumno ba ki don ka bynta kaba khraw ba kin ïai pynsngewthuh ïa ka jingkordor jongka mariang kum kita ki lawei jongka jylla.
Namar ba kum ki bor synshar district ki sngew donkam haduh katta katta ban pynneh pynsah ïa ka mariang na kata ka daw ki rai ban pynïasnoh kti lang naduh ki shnong ki thaw, ki skul, kolej, ki seng niam bapher bapher ban pynlong da ki prokram bapher bapher ban ïada ïa ka mariang.
I kyrmen ba lyngba ka jingïashim bynta lang jong baroh kan rah ïa ka khubor sha kiwei ban ïada ïa ka mariang bad pynneh ruh ïa ka jingkhuid jingsuba.
Namar tang ka sorkar marwei kam lah da lei lei ruh khlem ka jingïasnoh kti lang jong baroh.
I la ong ruh ba ka roi ka par ka ïa ïaid ryngkat ryngkat bad ka jingpynneh pynsah ïa ka mariang bad ka phang pdeng jong ka Environment Day mynta u snem ka long Environment Day only on Earth “ Living Sustainably in Harmony with Nature".
I la ïathuh ba ka Meghalaya Polution Control Board kin sa pynbna ban ong “ em" ïa ka jingpyndonkam plastic bad kyntu ïa ki khynnah skul ruh ban rah ïa kane ka khubor sha kylleng namar ki plastic ki dei kiba ktah jur bha ïa ka mariang.
Ha kane ka sngi I DC i la sam ruh ïa ka khusnam bad certificate sha ki nongjop jongka jingïakob dro jingdro, thoh essay, ïatainia bad ter ter ba la pynlong da ka ophis DC.I la sam ruh ïa ki khusnam da ki lai tylli ki shnong kiba tbit ha ka Community Led Landscape Management Project (CLLMP) bad 3 tylli kiba tbit ha ka Meghalaya Livelihood and Access to Market Project (MLAMP).
Ki lai tylli kiba ïoh ïa ka CLLMP ki long ka Weiloi Village Natural Resource Management Committee,Thainthynroh Village Natural Resource Management Committee bad Mawkynrew Village Natural Resource Management Committee.
Kiba ïoh ïa ka MLAMP ki long Kyiem IVCS,Laityra CMC bad Mawkohmon.
Kiba la ïadon ryngkat ha ka prokram kil ong D B Gunanka, Additional Project Director, CLLMP , Shri D Hynniewta, Project Director, DRDA, East Khasi Hills District bad kiwei kiwei.
Shillong, Jylliew 06: Ka jingjia ha nongbah Jowai ha kine ki sngi baladep namar ka jingbym lah ban pynkhuid ïa u ñiut bad ki jaboh jabaiñ, ka la pynkyndit bynriew ïa kiba bun ba ka donkam kyrkieh ka jingpyrkhat thymmai ha kaba ïadei bad ka jingkhuid ïa ki jaboh na ki ïew ki hat ne ki ïing briew.
Mynta ka sngi, u Syiem ka Hima Sohra, u Pa’iem Freeman Sing Syiem, u la ai sngewbha ka jaka kaba 2 akar sha ka Clean Sohra Campaign (CSC) na ka bynta ban shna ïa ka Waste Recovery Centre ne ban pynkylla sboh bad ban pynkylla sha kiei kiei kiba pynmyntoi ïa ki paidbah.
Katkum ka jingïathuh u Bah Allan West, Chairman jong ka CSC, kane ka jaka kadei kaba don ha Mawkyrdup, kaba don ha jaka lum ha ka lynti ban leit sha Kshaid Daiñthlen bad ïa ka jingpynkhreh na ka bynta ka jingpynbit pynbiang ïa kane ka jaka, kynthup ruh ïa ki kor ki bor bad kiwei kiwei de ki jingdonkam la aiti ha ki briew kiba la tbit bad kiba la ju mlien ïa kane ka kam ha ryngkat ki jingpynkhreh ïa ki jingdonkam ne ka Detailed Project Report (DPR) ban phah sha ki bor kiba dei ban bei tyngka na ka bynta kane ka Centre.
Ka jingaiti ïa kane ka jaka ka long da kaba ai ïa ka kot khyndew da u Syiem ka Hima, u Pa’iem Freeman Sing Syiem ha u Bah Allan West ha ka jingïalang kaba la long ha ïingdorbar Shnong Mawkdok, kaba la pynlong ruh ka jingrakhe ïa ka sngi pynneh bad sumar sukher ïa ka mariang.
U Bah Allan, u la ong ba kumba long mynta namar ka jingbym don ka jaka kaba kum kane, ki paidbah Sohra ki shu theh kulmar ïa ki ñiut bad ki jaboh jabaiñ sha ki lum ki wah bad ki krem ki kroh.
“Kane kadei ka sngi ban sah kynmaw na ka bynta ki paidbah ka thaiñ Sohra, ha kaba lada pyntreikam ïa kane ka Centre kan don ka jingpynïakhlad ïa ki ñiut kiba mih na ki Shnong bapher bapher ha Sohra", la ong u Bah Allan.
Ha kane ka jingïalang ban aiti ïa ka jaka lyngba ka kot khyndew, la ïadon lang ruh u Syiem Khynnah ka Hima Sohra, ki Myntri ka Hima bad ki rangbah na Mawkdok.
Ha kane kajuh ka sngi, u Syiem ka Hima Sohra, u la kaweh lama ïa ka Royal Enfield Bike Rally na Mawkdok, kaba ka jingthmu jong kane ka rally ka long ban ban pynkhuid ïa ki lynti ki syngkien ryngkat ka jingïatreilang ka CSC bad ka Hima Sohra.
Nalor ka RERAM bad ka PNAR Bull, la ïashim bynta ruh ki khynnah NCC na Rama Krishna Mission.
Wat hapdeng ka jingjur u slap, hynrei baroh ki la ïashim bynta ha ka jingpynkhuid da ka mynsiem ka jingkmen bad ka jingkitkhlieh.
Shillong, Jylliew 06: Ka jingbamsap kaba palat 13 lak tyngha kine ki shiphew snem tam, ka la paw pyrthei mynta kasngi na ka Shnong Nongpyrdi kaba hapoh ka Mawkynrew C&RD Block.
Kane ka long lyngba ka jingwan pynshai paidbah da ki nongshong shnong pyrshah ïa u Rangbah Shnong katei ka shnong u Master Nongrum da kaba kynnoh ba u la bam lut ïa ka pisa jong ka scheme Integrated Watershed Management Program (IWMP), ka skhim rep bad kiwei de ki jingïarap ba la bei ban pyntreikam naduh u 2011 haduh u snem 2020.
Katkum ka jingtip kaba ki la ïoh lyngba ka RTI, ki rangbah jong katei ka shnong ki la ong ba une u rangbah shnong barim u la pynrung kyrteng ïa ki khun jong u kiba dang rit ka rta bad kiba dang ha ka rta ba 10 snem, 11 snem bad 13 snem ban long kum ki nongïoh myntoi na kane ka skhim.
Haba kren sha ki lad pathai khubor u president ka HNYM bah Louis Dohtdong uba la ïarap ïa ki nongshong shnong ban pan jingtip lyngba ka RTI u la ïathuh ba ka shnong hi ha kaba sdang ka la phah shuwa da ka jingthoh sha ka ophis ka Soil and Water Conservation ban pynshai halor ka jingpyntreikam ïa ki scheme, hynrei na ka liang ka ophis ka la sngap mynthi khlem ai jingpynshai satia sha ki nongshong shnong.
U Bah Louis u la ïathuh ba dei tad ynda la ïoh ïa ka jingtip lyngba ka RTI na ka soil & water conservation department, ba ki paidbah nongshong shnong ki la lap ba ka ophis ka la pynlait pisa sha une u briew katba sha ki kiba dei hok ban ïoh jingmyntoi kam poi satia.
Shuh shuh u Bah Louis u la ong ba katkum ka RTI la lap ba baroh ki scheme kiba la mang naduh u snem 2011 haduh 2020 la pynpoi beit sha u rangbah shnong barim ka Nongpyrdi.
Haba bynrap lang ïa kane uwei na ki na ki nongshong shnong jong katei ka shnong u Bah Thrip Mynsong la ong ba ka jingleh jong une Rangbah Shnong barim ki la sah ha ka umdum ban tip ba ka sorkar ka la pynlait pisa sha ki katba na ki pat kim pat ïoh pdiang satia ïa ka pisa kat haduh mynta ruh.
Shuh shuh u la ong ba katkum ka RTI la shem ba ha u snem 2012-13 ka IWMP ka la phah pisa haduh 2 lak tyngka sha u rangbah shnong ban pyntrei ïa ka dam hynrei haduh mynta ym don satia kino kino ki dak ba la pyntrei ïa kane ka projek katba ïa ka pisa pat la dep pynlait sha une u Rangbah Shnong barim.
Shuh shuh u la kynnoh ba katkum ka RTI, ha u 2018 ka Integrated Watershed Management Program (IWMP) ka la bei 5 lak tyngka sha 34 ngut ki nongïoh myntoi hynrei ym don satia mano mano ba ïoh pdiang ïa kane ka pisa lait tang kiba ha ïing jong une u Rangbah Shnong barim.
Shuh shuh u la ong ba naduh u 2011 haduh 2020 u rangbah shnong ka Nongpyrdi u la ïoh ïa ka mang tyngka kaba haduh 13,53,036 lyngba ka IWMP bad ka soil and water conservation department katba ka jingtrei pat kam don satia.
Shuh shuh u Bah Louis u la buh jingkylli ïa ka ophis kaba la pynlait ïa ka pisa khlem da jurip ban pynthikna ba ki skhim kiba la mang kin pyntreikam hok kat kum ki kyndon bad ki jingthmu ba ki la mang.
Shuh shuh u la dawa ba une u Rangbah Shnong barim u dei ban pynphai mar mar ïa baroh ka pisa lem kumta na ka liang jong ki kin ujor da ka ejahar pyrshah ïa une u briew.
Nongstoiñ, Jylliew 6: Ki nongïalam ka seng Hynñiewtrep Youths’ Council West Khasi Hills bad Ri-Muliang Circle, ki la pynpaw ka jingbitar jur halor ka jingwan mushlia jong ki pulit Assam bad kem ïa ki nongïalam shnong jong ka shnong Salbari, ba kynthup ïa u Sordar shnong u Karbin Sangma bad Secretary Shnong u Pairush Marak bad ïa saw ngut ki dkhot Executive Committee jong ka shnong kaba la jia hynnin ka step sngi u Blei ha ka por 11:30.
Kitei ki pulit Assam ha kaba nyngkong ki la wan hapoh shnong da ka bthah ïa ki nongïalam shnong ba kin wan ba soi ïa ki kot donkam hapoh police station Boko.
Hynrei haba kitei ki nongïalam ki la poi ka long da khongpong, ha kaba ki pulit Assam ki la set pynban ha patok hynnin ka sngi.
La ïoh jingtip ruh ba hynne ka step la kit noh ïa kitei ki nongïalam shnong sha Guwahati.
Na ka liang ka seng ka dawa na ka Sorkar lyngba Chief Minister u Conrad Konkal Sangma ba u dei tuklar mardor halor kane ka jia, ba ka sorkar Assam ka dei ban pyllait noh ïa kitei ki nongïalam shnong.
Lym kumta ka seng kan sa shim da kiwei ki lad jingïakhih, ong u samla Redyfernandy Sun Organising Secretary HYC WKHD.Nongstoiñ, Jylliew 06: Ka kynhun jong ka Seng Congress ha Mawthadraishan ka la pait arliang, ha kaba kane ka kynhun hapoh ka jingïalam, u Bah Manbha K.Raswai, General Secretary ka Seng, ka la rai ban mih noh na ka Congress bad ban leit ai jingkyrshan noh ïa u kyrtong jong ka HSPDP, u Bah Shakliar Warjri.
U Manbha, u la pyntip ba kane ka kynhun kan leit ïasoh sha ka HSPDP ha ka 11 tarik mynta u bnai ha ïing jong u Bah Shakliar ha ka 11 tarik mynta u bnai ha Kynshi Mawria.
Ha kajuh ka por u Bah Raswai, u wer ruh ïa kiwei ki nongkyrshan jong ka Congress kiba kwah ban leit lang ha katei ka sngi ba kin pyntip sha u ban leit lang ha katei ka sngi.
Lah ban kdew hangne ba ka Congress ha Mawthadraishan kadei ka Seng kaba nyngkong eh ban mih shakhmat na ka bynta ka elekshon MLA 2023, ha kaba u Bah Estansing Jana, u la ïaid kylleng kylleng ki Shnong ka Mawthadraishan Constituency ban leit pynkhlaiñ ïa ka Party.
Nalorkane, la plie ruh ïa ka ophis ha Kynshi, ha kaba la wan plie da u Working President jong ka MPCC ha katei ka por u Bah James Lyngdoh.
Hynrei hadien ka jingpait noh jong ka Congress ha Meghalaya da ka jingleit pynïasoh u Dr.Mukul Sangma ryngkat ki 11 ngut ki MLA sha ka All India Trinamool Congress (AITC) hadien ka jingwan shimti u Bah Vincent H.Pala kum u President ka MPCC, u Bah Jana ruh u la shu jah noh suki suki bad ka Congress ruh ka la pait arliang noh, ha kaba ki don katto katne ki nongïalam kiba la poi noh sha ka HSPDP.Kumba ka long mynta ha Mawthadraishan kiba la paw kyrteng ban ïakhun ki long u Bah H.Brolding Nongsiej na ka UDP, uba long u Sitting MLA.Nangta u Bah Shakliar Warjri na ka Seng HSPDP bad ka Kong Biolinda Lyngdoh Nonglait na ka Seng NPP.Shillong, Jylliew 06: Ka Seng Samla Sohryngkham Pyllun kum ka dak ka jingrakhe ïa ka world Environment Day ka la pynlong da ka awareness program mynta ka sngi halor ka phang lane ka theme World Environment Day 2022 “One Earth".
Ha kane ka Prokram, lla wan ban ïashim bynta shitrhem da ki 4 Tylli ki skul ba don ha Sohryngkham kita ki long ka Green Hills Hr.
Sec.
School, Mt.
Zion sec.
School, Presbyterian sec.
School bad ka Sohryngkham Sec.
School.
Ha kane ka sngi shwa ban sdang la ïoh ïa ka jingduwai na u Bah Badapbor Nongbri Asstt.
Secy Seng Samla.
La pynïaid ïa ka prokram da u Bah High Star Mylliemngap Secy Environment bad Tourism, uba la maitphang 0239a kane ka phang ha kane ka sngi.
Nangta la ïoh jingkren jinghikai na u Bah Fairly born Kharpran, Secy Seng Samla shaphang kumno ban sumar ïa ka mariang lyngba ka jingsumar ïa ki khlaw ki btap.
La ioh ruh ka jingkren jinghikai na u Babu Wanbor Kharkongor uba la batai shaphang kiba bun ki bynta ha kaba ïadei bad ka jingsumar bad jingkhuid ïa ka mariang, bad hadien eh la ioh ruh k jingkren na u Bah Heaving Stone Kharpran u ophisar ba la shongthait na ka tnad Soil and Water Conservation, u la long u Kongsan.
U Kongsan haba ai jingkren u la iaroh ïa ka Seng Samla kaba la shimkhia ban pynlong ia kane ka awareness programme khnang ba ngin nang kumno ban ri ban sumar ïa ka mariang ia kaba la ai sngewbha da U Blei nongbuh nongthaw iïa u khun bynriew bad u la ban jur ba dei ban ri ban sumar ia ka mei mariang namar ngi don tang kane kawei ka pyrthei kaba ngi ki Khun bynriew kin im kin sah hangne bad na ka ta ka daw donkam ban sumar khuid ia kane ka mei mariang khnang ban ioh ka lyer bakhuid ba suba.
La pynkut ïa ka prokram ha kane ka sngi da ka jingkren ai khublei na u Bah Mutlang Kharduit, Treasurer ka Seng Samla.
ïa kane ka kyrwoh la phah da u Bah Larry Kharmalki President Seng Samla Shnong Sohryngkham Pyllun.
Shillong, Jylliew 06: Kiba haïing hasem jong ki arngut ki shipara kiba la shah pynïap ha la u jong u kpa ha Nongrah ha kine ki sngi baladep, ki la kyntu ba ym dei satia ban bah jamin ïa u kpa jong kine ki khynnah bad dawa ruh ba ka aiñ kadei ban pynsaja da kaba sdien phasi ne set phatok shi jingim ïa u.
Ïa kane, kiba haïing, ki la pynpaw haba kren ha ka jingïalang thang mombati mynta ka janmiet ha Khyndailad ba la pynlong da ka Awakening India Movement (AIM) ryngkat ka jingïasnoh kti lang da ki spah ngut ki paidbah.
Na ka liang kiba haiing, ki la kyntu ïa ki Seng, ki Nongsaid aiñ bad kiwei kiwei ba ym dei satia ban leit bah jamin ïa une briew, uba kyrteng Joefreeson Jana, namar kane ka kam runar kaba u la leh.
Ai jingpynsaja beit ha u tyllai phasi ne ka jingshong along ba shi jingim dawa ki ba ha ïing jong ki arngut ki heprit ha ka jingthang mobati ha Khyndailad.
Ka Awakening India Movement (AIM) mynta ka sngi ki la pynlong ïa ka jingthang mobati ha Khyndailad ban pynrem jur ïa u kpa ki arngut ki heprit kiba la shah dkhat jubor ïa ka jingim jong ki ha u Joefreeson Jana ha ka 30 tarik Jymmang ha Nongrah.
Haba kren ha kane ka jingïalang u Chairman ka AIM u Bah Banshai Marbaniang u la pynrem jur ïa kane ka kam runar une u briew bad u la dawa na ka bor jong ka aiñ ban ai ka jingpynsaja da ha u tyllai phasi ïa une u riew runar.
Shuh shuh u la ong Bah Banshai u la ong ba kane ka jingthang mobati ka long ban pynpaw pyrthei ïa ka jingdiaw jingsngew sih ïa kaei kaba la jia ïa ki arngut ki heprit.
Haba pynrem jur ïa ki bor synshar district kiba la bthah ban weng noh ïa ka poster kaba don ki dur kine ki heprit u Bah Banshai u la ong ba na ka liang ka seng kaei kaba ka leh kam leh be-ain bad kaei kaba ki leh ka long hadien ba ka dur hi kine ki heprit ka la phriang ha ki lad pathai khubor bad ki rynsan social media hi.
Shuh shuh u Bah Banshai u la pynrem jur ïa ka jingbym shimkhia ka Rehabilitation Centre, ka Meghalaya AIDS Control Society kaba la ailad ba un ïaid sahuh wat hadien ba une u briew u la mih na ka Rehabilitation Centre ruh da kaba ong ‘jin lada kine ki bor ki shim khia kane kaei kaei ka lah ban ym wan jia’Haba kren na ka liang kiba ha ïing ki la dawa beit ba ka jingpynshitom kaba ki dei ban ai da ka jingpynsaja da kaba phasi ne set ïa une u riew runar ïa ka jingset byndi kaba shijingim.
Shuh shuh ka ïing ka kyrpang ba ki paidbah kin don lang bad ka ïing ha kino ma kino ki khyllipmat kiba ki donkam.
Na ka liang pat u nongïalam ka kur Kharbuki u la pynpaw ïa kaei kaei kaba kum ka kur kam pat lah ban shemphang ba kum kane ka lanot kan jia ha ka kur jong ki.
Ha kane ka sngi la ïoh ruh ka jingkren na ki riew paidbah kiba la pynrem jur ïa une u briew bad ba dei ban ai ka jingpynsaja kaba tyngeh.
Shillong, Jylliew 6 : Ka ïing bishar High Court jongka jylla mynta ka sngi ka la pynwai noh ïa ka mukotduma Public Interest Ligigation (PIL) halor ka jingtwa jong u Dome ha ka ïing dorbar thawaiñ Assembly kaba thymmai ha Mawdiangdiang, New Shillong.
Ha ka hukum ka ïing bishar ka la rai “ Namar ba ka dei ka kamram jongka sorkar jylla ban ai ka jingpynsaja ïa ki nongtei halor kane ka jingtwa lehse na ka daw ka jingtrei torti ne bym biang ka rukom ohdur, ka ïing bishar kam sngew dei namar kata ban leh kyrkieh ïa ka kam khlem da ailad shwa ïa ki bor ba dei peit ban leh kat kum ka aiñ.
Na kata ka daw ïa kane ka mukotduma PIL la pynwai noh shwa tangba lada don kino kino kiba kwah ujor hadien ruh ki lah ban leh ïa kata lada ki bor sorkar ba dei peit kim lah ban leh ïa kaba donkam.
ïa kane ka mukotduma la ujor da u Pawan Sharma.
La pynpaw ruh da ka ïing bishar ba ka don ruh ka High Power Committee ka ban peit ïa kane ka kam.
VAVEL USA, Jylliew 07: Ka jingïakhun hapdeng ka lahduh jong ka World Cup u snem 2018, kata ka France pyrshah ïa ka runners up jong ka World Cup ha u tei u snem ka Croatia ha ka lympung ïalehkai jong ka Nations League ka la kut ha ka jingïakhaid ha kaba baroh ar kynhun ki la ïoh ban khur mar shi point.
Ka jingïakhun hapdeng kine ki arliang mamla ka la kut ha kaba baroh arliang ki la ïoh ban ïa thep mar shi kol haduh kaba kut jong ka 90 minit.
Haba phai sha kane ka jingïalehkai, lah ban kdew ba ka jingïakhun ka la long kaba mar ïa ryngkatbor ha kaba baroh arliang ki kynhun ki la ïoh mar kylliang ki kabu ban pynkhihjar.
Hynrei kaba pynlyngngoh ka long ba ym shym la don mano mano na kitei ki kynhun kiba lah ban pynurlong ïa ka jingthmu ban ïoh pynkhihjar.
Kane ka jingbym ïohlad ban thep kol a la neh shi slem bad ka la bteng haduh kaba kut jong ka 45 minit bad kane ka la pynlong ïa ka jingïakhun jong ka kylla step ban ïakhaid da 0 kol.
Hadien ba la bteng biang ïa kane ka jingïakhun, na ka liang jong ka kynhun ïalehkai jong ka France ka la nang kham pynkhlaiñ shuh shuh ïa ka rukom ïalehkai jong ka hynrei na ka liang jong ki rangapdien ka Croatia ki la lah ban khanglad ïa ki katto katne ki kabu ka France ka la ïoh na kine ki jingpyrshang.
Kane ka jingïai bteng jong ki rangïalehkai ka France ban tur shakhmat ka seisoh ha ka minit kaba 52 hadien ba u Ben Yedder u la ïoh ban pynrung ïa ka bol kaba la leit sha u Adrien Rabiot bad thep ïa ka shapoh kol.
Da kane ka shi kol, ka France ka la ïoh ban lamkhmat ïa kane ka jingïalehkai kumba katto katne por.
Na ka liang jong ka kynhun ïalehkai jong ka Croatia ka la pyrshang ban thawlad da kumno ban ïoh pynphai.
Ka jing angnud jjong ki rangïalehkai ka Croatia ban ïoh pynphai ïa katei ka shi kol ka la neh shi slem bad kane ka la wan urlong hadien ba ka minit ïalehkai ka la jam sha ka 83 minit u Andrej Kramaric u la ïoh ban pynphai lyngba ka penalty kaba la pynïakhaid ïa ka jingïalehkai da mar 1 kol.
Ka jingïakhun ka la neh haduh kaba kut jong ka 90 minit khlem da don shuh mano mano ba ïoh pynkhihjar bad kane ka la pynlong ïa kine baroh ar kynhun ban ïasam mar shi point na kane ka jingïalehkai.
Shillong, Jylliew 6 : Kat kum ka khubor pulit ba la ïoh la ïathuh ba u Jeffarson Jana u la phla lut nadong shadong ba u dei tang ma u uba pyniap ïa ki arngut ki khun ba dang rit iwei ba saw snem bad iwei iba ar snem ka rta.
Une u briew haduh mynta ka sngi u dang don ha byndi ki pulit bad lashai ka sngi ki pulit kin tian bishar biang ïa u hakhmat ka ïing bishar.
Haba ïakren bad u heh pulit u bym kwah ban pynpaw kyrteng u la ong “ Ngi la thikna ba une u briew u leh hi ïa kane ka kam namar u la dep phla lut nadong shadong bad u dei ma u ruh uba leit ïalam ïa ka jaka ba u la buhrieh ïa ka tari ba u siah pdot ïa ki khun.
Nalor kata u la dep phla ruh ba ka daw ka dei namar ba ka kurim jongu kaba dei ka kmie jong kine ki khun kam treh shuh ban ïasah ryngkat bad u hadien ba ula mih na ka jaka shah sumar ( Rehabilitation Centre) dang shen.
Kumta ngin dang bishar la ngi dang donkam ne em ban pan bor na ka ïing bishar ban buh ïa u ha byndi ki pulit ban dang tohkit ne ka la biang ruh namar la dep thikna ba u dei ma u uba leh ïa ka kam.
Kaba sah ka long sa tang ban charge sheet bad pynngat ïa u ha ki kyndon aiñ kiba tyngeh khnang ba ka ïing bishar kan rai bad ai ka jingpynsaja kaba tyngeh ïa u".
Une u kpa runar u la leh mynleh kumba ieit ïa ki khun da kaba u la leit shaw ïa ki na ïing kaba ha Nonglum Nongrah ha ka janmiet 30 tarik Jymmang 2022 da ka jingong ban leit pynthied jingbam ïa ki.
Hooid u la ïalam thied jingbam ïa ki na kawei ka dukan shnong bad ha ka por ba u thied jingbam ha katei ka dukan la ïathuh ba u la kum pynhap ïa ka tari bad dei ka khun ba saw snem kaba la pyntip ïa u ba u la pynhap ïa ka tari.
Hadien ba ula dep pynthied jingbam u la ïalam ïa ki na katei ka dukan bad la suba ba u ialam beit beit ia ki sha ka lawbniap ha Wahktieh, Nongrah bad leh ïa kane ka kam ban pyniap dusmon ïa ki khun.
Hadien kane ula jah rngai namar u la phet rieh.
haba ki khun ki khlem poi ïing shuh ynda la miet ruh kiba haïing ki la leit ban pyntip sha ki bor pulit halor ka jingjah ki khun.
Dei ha ka step 31 tarik ba kiba haïing bad ka shnong ki la ïaleit wad bad ki sa lap ïa kine ki arngut shipara ba ki la shah pyniap ha katei ka lawbniah ha Wahktieh, Nongrah.
Ki pulit ki la thwet ïa utei u kpa runar hynrei kim lap namar u la phet rieh bad dei tad ha ka por miet ba u la leit phai sha la ïing kmie ba kiba haïing ki sa pyntip sha ki pulit bad ki pulit ki sa wan ban kem ïa u.
Ha ka sngi kaba bud kata ha ka Sngi Balang 1 tarik Jylliew une u briew u la ïalam ïaki pulit sha katei ka jaka ba u pyniap ïa ki khun bad pyni ïa ka jaka ba u buhrieh ïaka tari hadien ba ula dep pyniap ïa ki da kaba shu siah na pdot.
Ban shupynkynmaw ba ïa ka jingtohkit halor kane ka jingpyniap dusmon une u kpa ïa kine ki arngut ki khun rit la shimti da ka Special Investigation Team (SIT) ba la khlieh da u DSP (Crime) bad peit nadong shadong ( supervise) da u SP City bah Vivek Syiem.
Ki pulit ki la pynngat ïa u Jefferson ha ka kyndon ain 364 bad 302 IPC bad nalor kane ki dang don sa kiwei ki kyndon aiñ ba ki pulit ki pynngat ïa u.
Ka ïing bishar ka la ai bor ïaki pulit ban tohkit ïa u haduh 7 sngi lynter bad lashai ka dei ka sngi ba kut bad ki pulit kin ïalam ban tian bishar biang ïa u.
Ha ka jingtohkit ki pulit ïa une u kpa runar u la phla ba ula pynhiar kput ha ki khun namar ba ka kurim jongu kam treh shuh ban pdiang ïa u ba un wan phai bad ïasah lang biang bad ka namar u dei u briew uba shu dih kyiad lynter bad uba pyndik bha ïa ka ha ki por shwa ban leit buh ïa u sha rehabilitation Centre.
Lada ki pulit kim pan por shuh na ka ïing bishar ban set ïa u ha byndi jongki, ka ïing bishar kan sa rai ban set phatok ïa u katba ka jingbishar pat kan dang ïai bteng tad haduh ba ka ïing bishar kan ai rai pynrem da kiei ki jingpynshitom kiba un ngat.
Baroh kiba la nang la stad bad kiba la pule ha kane ka juk mynta, khamtam ha ki Sor jong ka Jylla Meghalaya, ki la ïa tip ba ka jingpyndonkam ïa ki plastik ka long kaba ma ïa ka jingkoit jingkhiah.
Hynrei wat la ïa tip bad ïohi pylleiñ pylleiñ ïa ka jingsniew, jingisih bad jingijli ban peit, pynban ngim kheiñ sniew eiei namar la ïa mlien, ïa myllen bad ym pyrkhat eiei ïa kata ka jingsniew ne jingma ïa ka jingim ne ïa ka mei mariang.
Kumba ngi ïatip, ki plastik ki mih bad pyndonkam kiba ki jait-pa-ki jait ki don naduh kiba rit, ba stang, kiba rben bad kiwei kiwei ki jingheh (sizes).
Hato, la ju pyrkhat jylliew ne em haba ngi ïohi ïa ki plastik kiba satah, kiba per ha ki sla um, kiba blok ïa ki nala, ki wahrit wahduid haduh ki pung ne ki nan bah kum ka wah umiam kaba ngi ïohi mynta ha kane ka por.
Ha ka jingshisha ïa ka jingpyndonkam ïa ki plastik la mana da ka Sorkar naduh ka 23 tarik ïaïong, 2001 da ka Jingpynbna (Notification) kaba la pynmih, kaba ong “Meghalaya Prohibition of Manufacture, Sale, Use & Throwing of Low Density Plastik Bags Act, 2001 (Act No.4 of 2001)" kaba mana ban pyndonkam ïa ki plastik kiba ka jingrben ki dei ym duna ïa ka 50 micron.
ïa kane ka Aiñ la pynkylla ha ka snem 2004 (Amendment Act, 2004).
Kane ka Aiñ ka ong ba ka jingrben jong ki jait plastik kiba rah-jing-rah kim dei ban duna ia ka 50 micron lait noh kiba lah ban kylla um hi dalade ha ka khyndew.
Hynrei kane ka aiñ ka long kaba ym pdiang da ki paidbah namar ka bor Sorkar kam lah ban teh lakam ne pynduh ïa ka jingpyndonkam ïa ki plastik.
Ki paidbah ki lah ban pyni nia namar ka pyrthei baroh kawei, ki pyndonkam ïa ki plastik haba thied jingthied ïa kano kano ka tiar ne ki marbam mardih, te kumno lah ban khang tang hangne hapoh Meghalaya.
Kim sngewthuh ïa kino ki jait plastik kiba bit ban pyndonkam bad kino ki bym bit ban pyndonkam.
Kawei ruh ka dei ïa ki nongshna ne ki nongpynmih ki karkhana ne company ïa kine ki plastik.
Ladaka Sorkar kam lah ban pynduh ne khang ïa ki nong shna ne karkhana plastik, ka long kaba eh ïa ki briew ban nym pyndonkam.
Man la ki jingthied, ki nongdie bad ki trai dukan ki ai da ki plastik, kaba pynlong ïa ki briew ban nym pyndonkam shuh ïa ki pla jain.
Shipor, ngi la ïoh sngew ïa ka jingmana ka ban leh da kaba tyngeh ïa ki briew kiba pyndonkam ïa ki plastik bad la pynmih ruh ïa ki pla jaiñ ha ki ïew ki hat bapher bapher.
Hynrei kane ka la long tang shipor.
Mynta pat, la sdang beit da ki plastik.
Ki plastik kiba ma ïa ka koit ka khiah bad ia ka mei mariang ki dei kito ki plastik kiba ym lah ban kylla um ne non-biodegradable plastik.
Ha kane ka pyrthei plastik mynta, ka long, teng teng lah ban ong ba mangi ki nong thied bad ki nongdie ruh ngi ïa don bynta lang.
Shipor, la ïoh sngew ba ka la mih kata ka kynja mashin kaba lah ban pynpyut ïa ki plastik ne kata kaba ki ong, Solid Waste Management Plant, kaba da ka jingstad saïan, lah ban saiñ ïa ki plastik bad pynlong sboh.
Ka la dei ka por ba da ka bor Sorkar kan leh eiei na ka bynta ban ïaleh pyrshah ïa ka jingpyndonkam ïa ki plastik namar ka long kaba ima haduh katta katta ïa ka jingkoit jingkhiah jong ki briew.
Kine ki plastik ki ktah kylla ia ka jingim jong ki briew, hynrei ki briew kim sngewthuh, namar ngi ring mynsiem ïa ka jingpynmih jaboh jong ki.
Ka long thik kum ka jingbym don shuh ki dieng ki siej kiba ym pynïoh shuh ïa ka lyer kaba khuid ïa ka jingim jong u briew bad ïa ka mariang.
Lada lait ïalade, kam biang namar ngi dei ban pyrkhat ïa kiwei pat ki para briew,ïa ka lawei ki khun ki kti, ka jaidbynriew bad ka imlang sahlang.
Nongstoiñ, Jylliew 7: Ki khun samla na ka kur Sohbar kiba na ka thaiñ Shallang West Khasi Hills District, hapoh ka jingïalam jong u samla Franklin Sohbar President ka Seng Samla Kur Sohbar, hynnin ka sngi kaba dei ka 6 tarik u jylliew bad mynta ka 7 tarik u Jylliew ki la ïoh ban pyllait paidbah ïa ki ar tylli ki kali kit nongpang ha ka thaiñ.
Kawei na kitei ki kali la ai sha ka shnong Kyllon Mathei (san kilo) bad kawei pat ïa ka shnong Sohbar kaba don ha sor Shallang, ha kaba u Ma Belington Sohbar Rangbah Kur ka Kur Sohbar, kum ka dak jong ka jingpyllait paidbah, u la ïoh ban khap ïa u ribbon jong ka kali kaba la ai sha ka shnong Kyllon Mathei.
Katba u ma Francis Sohbar Secretary ka kur u la khap ïa u ribbon ka kali jong ka shnong Shallang Sohbar (A) bad u samla Franklin Sohbar President ka Seng Samla Kur Sohbar, u la ïoh ban aiti ïa u shabi jong ka kali ha u rangbah shnong jong ka shnong Kyllon Mathei bad ha u rangbah shnong ka shnong Sohbar Shallang.
Baroh ar tylli kitei ki kali kiba la tip kyrteng kum ki Ecco, ki la kot sha ki 16 lak tam ei ei bad ki dei ruh kiba dang thymmai, ïa kiba la thied da kaba synñiang pisa lang da ki khun samla jong ka Kur Sohbar, ryngkat ka jingïasnohktilang ruh bad kiwei kiwei ki riew rangbah jong ka thaiñ, kynthup ruh ki nongkhaïi kiba ju trei ïa ki kam ka khaïi pateng ha ka khyndew ka shyiap ka Kur Sohbar.
Nalor ka kali, kitei ki samla Kur ki ai ruh mar kawei kawei ka Generator ha baroh ar tylli ki shnong ba kitei ki shnong kin ïoh ban pyndonkam ha ka por ba duh ka bording jingshai.
Ha kitei ki baroh ar ki jingïalang la ïadonlang ruh u bah Evarish Sohbar rangbah shnong ka shnong Kyllon Mathei, u bah James Sohbar rangbah shnong ka shnong Sohbar bad kiwei kiwei ki riew rangbah jong ka thaiñ, kynthup ruh u bah Gigur Myrthong u ba la wan ban ïa sakhi lang ïa katei ka sngi, kum uwei na ki nongshong shnong jong ka shnong Kyllon Mathei.
Ha baroh ar ki jingïalang kiba lyngkot, la pynshit pynshngaiñ da ki jingshad na ki khun samla kumjuh ki jingrwai kyrpang kiba la rwai ha ka ktien Lyngngam.
Mawkyrwat, Jylliew 07: U President ba rangbah jong ka Hynñiewtrep Achik’s National Movement (HANM) Central Body, bah Lamphrang Kharbani u la ong, “ka seng ka don ka jingïadei ba jan bha ïa baroh 60 ngut ki nongmihkhmat jong ka jylla" bad ïa kine ki kyntien u pynpaw haba ïa kren bad ki lad patai khubor ha ka 3 tarik u Jylliew, 2022 hadien ka jingpyllait ïa ka kali kit nongpang jong ka HANM Mawlangwir Unit.
Hynrei u la shai pat ba watla u don ka jingïadei kaba jan bha bad ki nongmihkhmat tangba um lah pat ban pynïadei bad ka mat jingdawa ne issue jong ka jaidbynriew namar kum ka seng halor kane ka bynta kam ju pyndem ban pynsaw ïa ka sur ban dawa ïa ki hok jong u paidbah, ong u bah Lamphrang.
Namarkata, u bah Kharbani u la kyntu ïa ki paidbah jong ka Bri u Hynñiewtrep ba kim dei than eh ban shu pynlut por beit tang ban kynnoh ne kren lorni ha ki jingthoh ne comment namar kim long kiba shongnia bad kiba pynsngewtynnad hynrei ki long pynban ka jing-i-biej bad sngewpoh dor ban ïa beiñ paradoh parasnamKumta, u bah Lamphrang Kharbani u la khot la wer ïa ki paidbah jong ka Bri u Hynñiewtrep ba ïa mih paidbah ha ka sngi ka ban sa pynlong ïa ka jingïalang ha Nongbah Shillong ka ban sa khot da ka Joint Action Committee Border jong ka Meghalaya (JACBOM) ka ban sa pynlong shen ha kine ki sngi ban sa wan, na ka bynta ka jinglilam jong ka sorkar ïa ka khyndew ka shyiap jong ka Meghalaya sha ka sorkar Assam ha kane ka jingpynbeit pud kaba nyngkong jong kine ki ar tylli ki jylla.
Nongstoiñ, Jylliew 7: Ka Election ban jied ïa ki nongmihkhmat sha ka Ïingdorbar Thaw Aiñ ka jylla ka sah satang kumba khyndai bnai duna, ha kaba ki seng saiñ pyrthei ki la sdang ban ïa khih khohreh ban leit thung ïa ki tnad treikam ha ki shnong bad ki polling station bapher bapher ha la ki jong ki jong ki Constitunecy.
Haba phai ha ka Nongstoiñ Constituency na ka liang ki seng saiñ pyrthei kiba la don ïa ki kyrtong ki long ka Congress, ka NPP bad ka AITC.Ki kyrtong jong kitei ki lai tylli ki party ki la ïa durut hi khait ban leit tur haman la ki shnong ban thung ïa ki shnat treikam, na ka bynta ban pynkhlaiñ ïa ki party jong ki na ka bynta ban ïoh khring ïa ki paitbah nongthep vote ba kin jop ha ka election ban wan.
Haba phai sha kitei ki party, ka All India Trinamool Congress kaba dang shu rung tymmai hapoh ka jylla bad kiba bun ki riew paitbah bad wat ki riew rangbah ki ju kren beiñ, ba ka jingtreikam hapoh ka jylla ka dang lung palat Hynrei hapoh Nongstoiñ Constituency pat kumba ka long mynta, katei ka party kaba la ïalam da u bah Macmilan Kharbani kum u President bad u ban sa mih madan kum u kyrtong ha ka election 2023, ka la sdang ban suhthied bha bad ki paitbah ruh ki la sdang ban phai khmat lut sha katei ka party.
Ka jingsdang ban khie khlieh jong ka All India Trinamool Congress ha Nongstoiñ Constituency, ka dei namar ba u bah Macmilan kum u nongïalam u don ïa ka sap kaba kyrpang ban pynïadei bad ki paitbah, naduh ki ba duk ba suk, kiba don ba em, ki nongtrei sorkar bad u ba kloi ban ïarap ïa ki paitbah ha kano kano ka por ba ki donkam kyrkieh.
Nalor kata u dei ruh ba don ka jingkitkhlieh na ka bynta ka imlang sahlang, kumta ki paitbah ki ieit bha bad kumba ka long mynta ki dak ki shin, ki pyni ba ka jingtrei shitom ki nongkitkam jong ka Youth Wing bad Womens Wing, hapoh ka jingïalam jong u kum u president ka Constituency tang hapoh shi bnai, ka la lah ban leit thung kumba shiphew tylli ki Primary Unit ryngkat ki nongkitkam bad ki dkhot ha kylleng ka Constituency.
Ki shnat treikam kiba la dep thung bad pynskhem ïa ki nongkitkam bad ki dkhot hapoh shibnai ki long ka Nongkynjang, Domwahlang, Nongkhlaw, Marshan Namlang, Nongdiwah, Porsohat, Shohphria, Umlieh, Sylleiïawkheiñ bad Byrki Wahjynriew Primary Unit.
Kat kum ki tyllong khubor ba la ïoh lum na ki nongshong shnong kiba hap ha kitei ki primary unit kiba la leit thung da u President, la ong ba ki paitbah kiba wan ban pynïasoh sha party ki don palat shispah ngut ha man kawei pa kawei ka Primary Unit.
La ong ruh ba kiba kham bun ki paitbah kiba wan pynïasoh ki dei na ka Indian National Congress bad ka NPP.Nalor kata la ong ruh ba kin dang don shuh shuh ki paitbah ki ban wan pynïa soh biang sha ka party ha kitei ki primary unit ha ki sngi ban wan.
Ka jingwan pynïasoh jong ki ka pyni shai ba imat ka jingïaleh ha ka election ha u 2023, kan long beit hapdeng u bah Macmilan Kharbani u kyrtong ka AITC bad u bah Macmilan Byrsat u kyrtong ka NPP u ba dei ruh u MLA ba mynta jong ka Nongstoiñ.
Nongstoiñ, Jylliew 7: Ka jingshah kem jong ki hynriew ngut ki rangbah na Gizang Salbari kiba la tip kyrteng kum u Kribin Sangma Headman, Demarson Marak Deputy headman, Pairosh Marak Secretary, Brejion Sangma EC member, Raisend Marak EC member bad u Gilseng Shira EC member, kiba la shah kem ha ki pulit Assam halor ka ejahar ba la mudui da u Beckine G.Sangma ha Hahim Border Out Post, ka la pynbitar ïa ki paidbah nongshong shnong.
Halor kane ka bynta, na ka liang ki nongïalam ka Hynñiewtrep Youth Council West Khasi Hills ha ryngkat ki dkhot jong ka Mawshynrut Circle, hynne ka sngi ki la leit ban ïakynduh ïa u bah P.D.Sangma Deputy Commissioner ka West Khasi Hills, ban kyntu ïa u ba un shimkhia lem ban ïakren bad u DC Kamrup ba un phah pyllait noh ïa kitei ki hynriew ngut kiba la shah kem.
Ha katei ka jingleit ïa kynduh jong ki na ka liang u DC u la kular ba un sa ïakren ïa u DC jong ka Kamrup ba un leh ïa kaba don kam.
Katkum ki jingtip ba la ïoh lum mynta ka sngi, la ong ba hadien ba ki pulit ki la kem ïa kitei ki hynriew ngut, ki la register da ka mokutduma katkum ki kyndon jong ka Boko P.S case Number 257/22 Under Section 147/148/ 149/448 306/506 of the Indian Penal Code bad la phah noh ïa baroh hynriew ngut sha Jail Guwahati.
Halor ka jingshah kem jong kitei ki hynriew ngut, na ka liang ki paitbah shnong Gizang bad Salbari, ki la dawa ba ka sorkar Meghalaya bad ka sorkar Assam, ba ki dei ban ïakren bad tuklar mardor ban pyllait noh ïa ki.
Lada ka sorkar Assam kam pyllait kim banse ban ïaid da kiwei pat ki lynti bad ka lah ban buh ha ka jingeh kaba khraw ïa ki paitbah ha katei ka thaiñ.
Lyngïong/Mawkyrwat, Jylliew 07: Ka Seventh Day Adventist English Secondary School (SDAESS), Lyngïong ha ka 6 tarik u Jylliew, 2022 ka la rakhe ïa ka sngi pynneh pynsah mariang ne ka World Environment Day kaba dei halor ka phang, “Tang kawei ka Pyrthei", ha kaba u bah Staising Kharbteng u la long kum u kongsan.
U bah Staising Kharbteng uba dei ruh u khynnah skul barim katei ka shlem ai jinghikai ha ka jingkren jong u kum u kongsan u la pynpaw ba ka jingrakhe pynneh mariang ka dei ban don ka nongrim ba skhem ba baroh ki nongshong shnong kin sngewthuh ba balei la rakhe ïa kum kane ka sngi khnang ba kan long kaba seisoh.
U ruh ong lada kiba bun kim sngewthuh ïa ka tynrai jong ka jingrakhe pynneh mariang bad thung dieng, ki jingpyrshang jong baroh ki kynhun ban ïada mariang naduh ki bor sorkar, ki jaka pule, ki sengtrei monsngewbha kin shu long lehnohei.
U la pynpaw ba ki dei ban sngewthuh ba ka jingpom pathar bad pynjot ïa ki khlaw ki btap, ki dieng ki siej, ka jingbret pathar ne pyntuid ïa ki jaboh bad ki plastik sha ki lum ki wah ki buh jingeh ïa ki hi ki khun bynriew ha bun ki liang kum ka jingïoh ïa ka lyer oxygen ba khuid ban ring mynsiem, ïa ka bam ba kin bam, ïa ka jingsboh ka khyndew na bynta ka jingheh jingsan ba tikna ki jingthung jingtep bad ki dieng ki siej, ka jingïaid beit ïaid ryntih ka suiñbneng bad ter ter.
“Ka long kaba donkam ban sngewthuh ba haba ngi thung dieng, ngi dei ban sumar, pynheh pynsan bad ïada ïa ki bad kum ka jaidbynriew ban bud ïa ki matti ki longshwa kiba la ïohi lypa ïa ka jingkordor ban ñiewkor ïa ka mariang lyngba ki ‘law kyntang, ki ‘law khang kum ka nuksa", ong u bah Staising.
Ha kane ka sngi la ïoh ïa ka jingïalang ban pynshai ïa ka jingkordor ban ñiewkor ïa ka mariang ba la pynïaid da u babu D.Shadap, ka jingkren na u bah Kliphi Kharbteng bad u bah A.Shylla, Headmaster ka Seventh Day Adventist English Secondary School, Lyngïong.
Ha kane ka sngi ki khynnah skul ki la ïashimbynta ruh ha ki jingïakob dro jingdro, thoh esse, jingkren muk-mak, jingïalehkai skit ban pyn-i ïa ka jingdonkam ban ïada ïa ki dieng na ka jingpom pathar.
Hadien kata, la sam ïa ki khusnam sha ki nongjop ha kitei ki jingïakob da u kongsan bad kiwei kiwei.
Hadien ka jingïalang la ïoh ban thung ïa ki tynrai dieng bad ïa ki jingrwai bad jingtem pynshit rhem na u samla E.Mawkhiew uba dei u khynnah skul barim ha ryngkat ki paralok jong u.
Mawkyrwat, Jylliew 07: Ka Khasi Students’ Union (KSU) jong ka Phlangmawprah Area Unit kum shibynta ban ïasnohkitlang ha ka taïew ba kyrpang jong ka jingpynneh pynsah ïa ka mei mariang kaba la rakhe ha kylleng ka pyrthei, mynta ka sngi ka 7 tarik u bnai Jylliew, 2022 ka la ïoh ban rakhe da kaba pynlong ka jingïalang ba lyngkot hapoh ka Esskay Secondary School Phlangmawprah, South West Khasi Hills District bad kumjuh ruh ka jingthung ïa ki tynrai dieng.
Ha ka jingïalang ba lyngkot, u Environment Secretary jong ka KSU South West Khasi Hills District, u Plosborlin Kharjahrin ha ka jingkren jong u kum u kongsan u la ong ba ka jingthung ïa ki tynrai dieng ban pynjyrngam ïa ka mei mariang bad ka sawdong sawkun kam dei ban long tang ha ka 5 tarik u bnai Jylliew hynrei ka dei ban long manla ka sngi namar ka jingpom pathar ïa ki dieng ki siej ha kine ki sngi ka la long kaba shyrkhei bad ka jinglong jong ka mariang ruh ka la kylla katba nang mih ki sngi ïa kaba tang na ka jingshit ruh la sngewthuh lypa.
U la ong ruh ba ha kine ki thaiñ ki don ki jaka kiba itynnad bad kiba lah ban khring ruh ïa ki nongwan jngohkai pyrthei, hynrei lada kim nang ban kunai ne tyngkai lypa ïa kiei kiba don sawdong kum ki dieng ki siej kiba pynjyrngam bad kiba ai ïa ka jingitynnad bad ka lyer kaba khuid kan sa long leh noh ei.
Ha kaba ïa dei bad ka jingbret pathar ïa ki plastik bad ki jakhlia jakhlaid ha ki rud ki kiar ka long kaei kaei kaba pynjah burom ïa ki shnong ki thaw, kumta kaba donkam mynta ka long ba kum ki nongshong shnong ki dei ban don ïa kata ka jingkitkhlieh na lade ym ban shu shaniah tang ha ki nongïalam shnong ba kin pynkhuid ne tam ïa ki hynrei ka dei ban don ka jingïatreilang bad jingïasngewthuh jingmut da kaba sdang shwa na la ïing.
“Lada ki nongshong shnong jong ka shnong Mawlynnong ki la ban pynïoh ïa ka nam ka burom lyngba ka jingkhuid jingsuba kaba la paw wat ha pyrthei baroh kawei, kan eh aïu ïa ngi pat ban leh ïa kata ban pynkhuid ïa ki shnong ki thaw bad ki sawdong ki sawkun", u la ong bad ban leh ïa kata ka donkam ïa ka jingkitkhlieh bad khamtam eh ka jingïasnohkitlang jong iwei pa iwei i nongshong shnong naduh ki hep kiba rit haduh kiba la heh la san.
U la ong ruh ba hooid ka sorkar ka buh ïa kum kine ki sngi ba kyrpang ban pynneh pynsah ïa ka mei mariang bad ban pynkhuid ïa ki sawdong sawkun kum ïa ka um bad ka lyer kaba ngi ki briew ju pyndonkam hynrei ka long kaei kaei kaba sngewsih ba hapdeng kata ka jingïakhun ka ai jingbit pat ban shna ïa kita ki karkhana kiba pynmih ïa ka tdem bad ka lyer ba jakhlia kum ki Coke Factory kiba paw mynta ha Jaiñtia bad ha Shahlang bad wat ha ki thaiñ jong ngi ha Nongjri ruh kiba wanrah ka jingsniew dur ïa ka mei mariang la ka long ha kaba khlong ïa ki marpoh khyndew ne pynjakhlia ïa ka lyer.
Namarkata, u la kyntu bad buh ka jingkyrpad ïa baroh ba ka la dei ban por ïa ki ba kin kyndit thiah, kylla dem namar noh ban kylla na kaba pynjot pathar ïa ka mei mariang khnang ba ka pateng ka ban sa wan kan nym mat ïa ki men sniew kiba bun rukom da kaba kin kyndit bynriew noh ban leh ei ei da kaba wanrah biang ïa ka mariang kaba khuid ba suba bad ka jyrngam da ki dieng ki siej.
Ïa ka jingïalang la pynïaid da u Spaidarwell Thongni, President ka KSU Phlangmawprah Area Unit, ka jingkren pdiang na u babu G.Thongni, Headmaster jong ka Esskay Secondary School Phlangmawprah.
Kiwei pat ki nongkren ki long u Dusterwell Kharlyngdoh, Finance Secretary jong ka KSU South West Khasi Hills District, ka samla Shabanri Kharraswai, President KSU Girls Wing Mawkyrwat Circle bad ka jingkren khublei na u Milanstar Nonglang, Environment Secretary ka KSU Phlangmawprah Area Unit.
Jowai, Jylliew 07: Ka Meghalaya Bharat Scouts & Guides, West Jaiñtia Hills District hynnin ka sngi kala rakhe ïa ka sngi pynneh pynsah mariang ne ka ‘World Environment Day’, da kaba pynlong ïa ka jingthung tynrai dieng ha phyllaw jong ka ophis treikam kaba don ha Iawmusiang, Jowai.
Hashwa kane la don ka jingïalang ba la pynïaid da u Adiam U Bthuh, Jt.
District Secretary MBS&G, la ïoh ruh ki kyntien pdiang na ka kong Siami Shylla, District Organiser (G), WJHD, katba u Julius Lyngdoh, District Training Commissioner Scouts, WJHD bad ka kong S.Tariang, District Commissioner (G), WJHD kila batai bnai shaphang kane ka sngi kyrpang.
U Julius Lyngdoh, ula pynsngew ba la sdang ïa kane ka sngi kynmaw burom ïa ka sngi pynneh pynsah mariang naduh ka snem 1072 bad ka dei ruh ka snem ba ka United Nation kala sdang leh burom ïa ka World Environment Day kaba ong “Only One Earth" bad mynta kala kynjoh sha ka 50 snem.
Ka kong S.Tariang kala kyntu ïa ki para dkhot ba kin don ka jingkitkhlieh na ka bynta ka mei mariang, namar ha kine ki sngi ba mynta ka jingpynjot pynpra ka mei mariang ha kylleng sawdong sawkun da u khun bynriew kala jur bha.
La pynsngew ruh ba ka Scouts & Guides Movement ka dei kawei na ki kynhuh kaba ïakhun ban ïada ïa ka mariang ban pynneh pynsah na ka jingpom pathar ïa ki dieng bad khanglad na ka jingpyndonkam pla plastic bad kiwei de.
Nongstoiñ, Jylliew 7: Ka Seng Khasi kaba dei kawei na ki Niam tynrai jong u khun Khasi khara kaba dang bat ïa ki riti ki dustur jong u mynnor, kaba long ruh kum kawei ka dur kaba pynithuh sha ka pyrthei hi baroh kawei, ïa ka jinglong tynrai bad ka jinglong kyrpang jong ka jaidbynriew hapoh ka bri u Hynñiewtrep.
Phewse, ha kane ka juk kaba la shai bad kaba la nang la stad, ka sorkar Meghalaya kam sngewthuh ïa ka jinglong kordor jong ka riti ka dustur jong u khun bynriew, haba wat ki jaidbynriew bapher bapher kiba na satlak jong ka pyrthei ki la khohreh ban wad ïa la ka tynrai.
Lah ban ong ba kiba bun na ym shym la shem shuh, wat haba ki thrang ban tip bad ban ithuh lada lap.
Pynban na ka bynta kiba dang don, kiba dang bat bad kiba dang tip la tynrai, hynrei la pyrshang ban pynduh pynban da ki katto katne ki briew kiba shit niam bad ka sorkar ruh kam ithuh satia ïa ka.
Ki por ki la leit bad ki snem ki la tyllun na uwei sha uwei pat u snem, ha kaba la ïohi ruh ba kane ka niam tynrai ka la sdang ban long kum ka niam rit paid ha la ka Ri.
Kumta ban lait na ka jingduh jaid namar ba la ïohi ba ka jaidbynriew ka la sdang sakma, ka seng da kawei ka jingmut ban pynskhem shuh shuh ïa ka jinglong kyrpang, khnang ba ka pyrthei kan sakhi lang ïa ka jingtip jong ka mynnor.
Ka seng haba ïadei bad kane ka phang, mynta la kumba 17 snem ei ei ka la ju kyntur bad dawa ïa ka Scholarship kaba kyrpang na ka bynta ki khun ki hajar jong Niam Tynrai.
Hynrei haduh mynta kim pat ïoh, namar ka sorkar Meghalaya kam pdiang satia.
Hato kane ka dei ka jingleh shilliang bad la ñiew beiñ ha kane ka jylla, tang namar ba ki dei kita ki Niam rit paid.
Lane hato kadei ka jingshah iuhroit ? ne kim don hok ban ïoh ïa ka ?.
Haba ïadei bad kane ka phang, u bah P.Ryntathiang President ka Seng Khasi West Khasi Hills District, u la ong, “Ka seng ka la ïaid lynti mynta la kumba 17 snem ban dawa ïa kane ka bhah, kaba dei ka hok katkum ka jingbthah ka ïing bishar kaba ha khlieh duh jong ka Ri India.
Hynrei ka sorkar Meghalaya pat kam shah shkor satia bad ym don ruh ban tuklar lem halor kane ka bynta".
Jowai, Jylliew 07: Shi bynta na ka jingrakhe ïa ka taïew pynneh pynsah mariang ne ka ‘World Environment day’ na ka liang ka Meghalaya Basin Management Agency- CLLMP, Jowai ha ryngkat ka jingïatreilang bad ki bor pynïaid District jong ka West Jaiñtia Hills kila sdang ban rakhe naduh ka 2 tarik u Jylliew bad pynkut hynin ka sngi ha Community Hall Lion Mission Compound Jowai.
Hapoh kane ka taiew la leh shibun ki prokram da kaba pynlong ka jingthung tynrai dieng haduh 700 tylli kiba kynthup ha DC Quarter, ha ophis Municipal, ha North East Adventist University bad ha BDO Thadlaskeiñ ophis.
La don ruh ka jingïakop dro dur bad ka jingthoh Essay halor ka phang ‘Only One Earth’-Living sustainability in harmony with Nature, la don ruh ka jingïakop ïatai ñia (Debate) halor ka phang “Urbanisation- A boon or Bane" ba la shim bynta da ki 20 tylli ki skul.
Haba ai jingkren ha kane ka sngi ka Block Development Officer (BDO) Thadlaskeiñ C&RD ka kong Baiantimon Blah (MCS) kaba long kum ka kongsan kala pynkynmaw ba ïa kane ka sngi la sdnag rakhe ïa ka ha ka 5th June 1972.
Kala batai ruh shaphang ka jinglong jingman jong ka mei mariang ha kine ki sngi ba mynta kiba la ktah shisha ïa ka pyrthei baroh kawei kata naduh ka jingkylla bad ka jingshit ka suiñ bneng ym tang ha ki jaka sor bah hynrei wat sha ki shnong nongkyndong ruh, kane ka jingshit palat kala wanrah ïa ka jingum jong ki thah (Glacier) kaba la wanrah ka jingkiew ka um ha duriaw bad kan ktah ïa ki dewlynglong, ka jingbun palat ki kharkhana, ki kali motor kiba la pynmih shuh shuh ïa ka jingjaboh jong ka mariang, ong ka kong Blah.
Kala kyntu kum ki nongshong shnong ba kidei ban don ka jingkit khlieh halade ban lait na kine ki jingeh kiba lah ban ktah ïa ka mei mariang, da kaba ka kyntu ba donkam ïa ka jingkylla da kaba pynduh noh ïa ka jingpyndonkam ïa ki pla plastic ha ka por ba leit ïew leit hat bad pyndonkam da u juh u klong umdih.
