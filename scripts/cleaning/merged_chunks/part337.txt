Haba pyrshang ban ïakren bad ki katto ki MDC jong ka NPP ym shym la ïoh satia ban wad jingtip la na ka liang jong ki ruh ki don bynta neem ha katei ka rai ba shim da ka Boundary Committee jong ka KHADC ban ujor sha Iing Bishar haba ïadei bad katei ka soskular pynbeit pud.
Jowai, Ïaïong 28: Ka ophis jong u Deputy Commissioner ka West Jaiñtia Hills District kala pyntip naduh ka 24 tarik Ïaïong, 2022 haduh ka 1 tarik u Jymmang, 2022 kan don ka jingpynsngewthuh ïa ki nongrep shi bynta na ka jingthmu ka sorkar India ban pynrung kyrteng ïa ki hapoh ka Kisan Bhagidari Prathmikta Hamari.
Baroh ki nongïoh myntoi kiba la dep pynrung kyrteng ha ka PM-KISAN la kyntu ba kin leit mih sha ki Bank ba marjan ban pynshisha ïa ki PM-KISAN account jong ki ban ïoh ïa ka Kisan Credit Card (KCC) na ka bynta ban suk ka rukom pynpoi ïa ka pisa.
Shuh shuh la pyntip ba ki nongïoh myntoi hapoh ka PM-KISAN ki lah ban pynshishi ban ïoh beit ïa ka KCC da kaba leit mih sha ki Bank (branch) ryngkat ki kot pynshisha ban ïoh leh ïa kaba donkam.
La pyntip ruh ïa ka KCC la pynjlan ban pyntreikam na ka bynta ki nongrep ha ka kam ri jingri bad ka kam ri dohkha da kaba kin pyntip sha ki Bank na ka bynta ka jingmang pisa kaba ki dei ban ïoh.
Baroh ki Banks la bthah ïa ki ban pynlong ïa ka Special FLC/camps ban pdiang ïa ki Aplikeshon KCC jong ki nongrep bad kan kynthup lang ïa baroh hapoh ka Social Security Schemes (PMSBY, PMJJBYAPY).
Ki ophisar jong ki tnad ba kynthup ïa ka Agriculture, Animal Husbandry, Fisheries and Community and Rural Development Department kumjuh ïa ka (Bank Sakhi hapoh ka NRLM) kin pynlong ki jingai jinghikai ïa baroh ki nongïoh myntoi na ka PM-KISAN khnang ba kin leit mih sha ki branch jong ki kiba ki don PM-KISAN account ban pynrung noh hapoh ka KCC.Shillong, ïaïong, 28: Arngut ki briew ki la duhei ïa la ka jong ka jingim hadien ba ka kali Maruti Alto kaba ki shong kaba don ïa u nombar ML-10 5061 ka la leit tynrah ïa kawei ka kali Bolero Pick-up kaba don ïa u number ML 05 R 9552.
Ïa kine ki ar ngut kiba la khladnoh, la tip kyrteng kum u Bah Bunpor Marbañiang, 42 snem ka rta uba sah ha Umlyngka, Mawpun bad ka Kong Aiiolinsha Nongrum, 42 snem ka rta ka basah ha Umlyngka, Lailad Kynton.
Kine ki arngut ki la khladnoh hadien ba ki la mynsaw jur.
Kane ka la jia ha sngi Palei ha ka por kumba 11:00 baje eiei mynstep ha surokbah ha ka shnong Baniun, Upper Shillong.
Ka jingïatakhuh jong kine ki ar tylli ki kali kat haduh ba kin da julor, ka dei na ka daw ka jingbakla jong u nongniah ka kali Maruti Alto kaba wan mar pyrshah bad kaba dang wan lyngba ka surok na ka thaiñ Shillong katba ka kali Pick-up kaba kit maw ka dei kaba wan na ki thaiñ Mylliem.
U nongniah jong ka kali Bolero Pick-up ruh u la mynsaw bad la pynkit noh ïa u marmar sha ka jaka ai jingsumar katba u Handyman u la shu mynsaw malu mala.
Shillong, ïaïong, 28: Ka Ophis jong u Executive Engineer, ka tnat PHE, Greater Shillong Water Supply Division No-II, Mawphlang u la pyntip ba yn pynsangeh shwa shipor ïa ka jingsam umbam umdih na ka daw ka jingmaramot ïa u pipe um jong ka Gravity Main ka Greater Shillong Water Supply Scheme ha ka shnong Mawngap Lumparring ha ka 28 tarik u bnai Ïaiong, 2022.
Ki jaka ki ban sa shah ktah kin long ki shnong kiba hap hapoh ka Shillong Municipal Board, ka Shilong Cantonment Board, ka Nongthymmai bad ka Mawlai.
Ka jingmaramot ïa u pipe um ka la ïaid shakhmat bad la khmih lynti ba ka jingbteng ban sam biang ïa ka umbam umdih ka long haduh ha ka por janmiet ka 29 tarik mynta u bnai.
Shillong, Iaiong 28 : U Bah Sanbor Shullai uba dei u MLA ka South Shillong Constituency, u Myntri sorkar bad u Chairman ka Monitoring Cum Implementation Committee (CMCIC) mynta ka sngi u la sam jingïarap sha ki kynhun bapher bapher kiba don hapoh ka Constituency jongu kaba la kot 2.60 lak tyngka kaba dei na ka Discretionary Grant 2-22-23.
Kine ki phra tylli ki kynhun ki dei kiba trei mon sngewbha ban pynlong ïa ki prokram bapher bapher na ka bynta ki samla pule, ki samla bad ki paidbah ruh.
Ka jingïarap sha kine ki kynhun ki long 50 hajar ia ka Society for Empowerment Education and Development (SEED) Jhalupara, 50 hajar tyngka ïa ka Harijan Community Welfare Society 29 Cantonment Anjalee Area, 30 hajar ïa ka Five Star Club Mynsain, Lumparing, 30 hajar ïa ka Nepali Sahitya Parishad Jhalupara, 30 hajar ïa ka Lumparing Women’s Cultural Society Mynsain Lumparing, 30 hajar ïa ka Muay Thai Association of Meghalaya Madan Laban,20 hajar ïa ka East Khasi Hills Taxi Welfare Association Laban Last Stop bad 20 hajar ïa ka ka Symbol of Sneh Society, Rilbong, Shillong.
Shillong, Ïaiong 28 : Ka Khasi Student’s Union South West Khasi Hills ha ka sngi Palei ka la leit ban pynsngew ha u Myntri ka tnad Pule Puthi ka jylla, Bah Lahkmen Rymbui halor ka jingshah iehbeiñ ki skul sorkar kiba don ha Mawsynram Block bad ruh ha South West Khasi Hills.
Haba kren bad ki lad pathai khubor hadien ka jingkynduh bad u Myntri, u samla Evansroy Nongrem, Education Secretary ka KSU SWKH, u la ong ba na ka liang u Myntri u la kular ba ïa kitei ki skul yn sa maramot hadien ba ka sorkar ka la dep ban mang tyngka lang ban shna ïa kiwei kiwei ki skul ruh.
Katkum ka jingïathuh jong u, ka Seng ka lap ruh ba kitei ki skul sorkar bun kim biang shuh wat ïa ki jingkhang bah bad ki jingkhangïit kumjuh.
La ong ba don ruh ki skul ba wat ki tin-sop ruh kim don shuh kaba la buh jingeh haduh katta katta ïa ki khynnah skul lada jia ba slap.
“Ka daw ba la shu ieh kumtei ka long ba imat na ka liang ka sorkar kam ju leit jngoh ïa kitei ki skul khamtam ha ki skul kiba don ha ki thaiñ nongkyndong hynrei la shu ieh kumto tang namar ki don ha nongkyndong," u la ong.
La ïathuh ruh ba ïa jingdon jong kitei ki skul jot na ka liang ka seng ki la ïoh jingtip lyngba ki nongshong shnong bad ruh lyngba ki rangbah shnong na kitei ki thaiñ hi.
Katkum ka jingïathuh jong u, kitei ki skul jot ki don ha kylleng kylleng kynthup naduh ha ki thaiñ Mawkyrwat, ha ki thaiñ Mawsynram bad ruh kumjuh ha ki thaiñ Balat.
Shillong, ïaïong, 28: Ha ka sien banyngkong eh, ka Department of Khasi jong ka skulbah North Eastern Hills University (NEHU) da ka jingïatreilang bad ka Department of Hindi ka la pynlong ïa ka jingïathir nia halor ka phang, “ka jinghikai bad pule ïa ka ktien Khasi sha ki bym kren Khasi," ïa kaba la pynlong ha Non-Science Cluster jong ka University.
Ka thong haba pynlong ïa kane ka jingïathir nia halor kane ka mat ka long ban pynshlur na ka bynta ban pyndonkam ïa ka ktien Khasi hapdeng ki nonghikai bad ki samla pule jong kane ka skulbah.
Nalor ki samla pule bad ki nonghikai jong ka University, la ïashim bynta ruh ha kane sngi da ki khynnah skul bad ki nonghikai jong ka Kendriya Vidyalaya School, NEHU.Haba kren ha ka jingplie ïa kane ka jingïathir nia, u Vice Chancellor jong ka NEHU u Prof PS Shukla u la ong ba ka National Education Policy ka kdew ïa ka jingdonkam ban nang ïa ki lai tylli ki ktien hapoh ka ri, ka ktien ba kren salonsar hapoh ka ri India, ka ktien ba la kren hapoh ka dong ka thaiñ bad ka ktien jong kiwei pat ki jaidbynriew nabar ri.
Ha kane ka jingïathir nia, dalade hi u Vice Chancellor u la pyrshang ban kren da ka ktien Khasi.
U la ong ba ki paidbah kin sa lah ban kham pynpaw kham bha dalade da kaba pule janai ïa kine lai tylli ki ktien bad bynrap ba kane ka juk ka la wan mynta hakhmat.
U Shukla u la ong ba wat ma u ruh u ju pyrshang ban pule bad ban ïakren bad ki Khasi da ka ktien Khasi katba lah ei.
Katkum ka jingong jong u, ki samla ki dei ban ïasam ïa ki jingsngew jong ki ha ka ktien kaba ki kren na uwei u khynnah pule sha uwei pat.
Haba ïathuh halor ka thong ba la pynlong ïa kane ka jinghikai ïa ka ktien Khasi, u nonghikai jong ka Deparment of Khasi, NEHU u Dr.Marbhador Khymdeit u la ong ba kane ka thong kan ïarap ïa kiwei pat ki bym dei ki Khasi bad ïa ki samla pule ba kin dup nang kumno ban ïakren ïa ka ktien Khasi khamtam ha kane ka skulbah ki samla pule ki dei kiba wan na ki thaiñ bad ki jylla kiba kren ïa ki jait ktien bapher bapher.
U la ong ba u Vice Chancellor u la banjur ïa ki nonghikai, ïa ki samla pule bad ïa kiba pule ïa ka jingwadbniah ban tip bad ban nang ïa ka ktien Khasi.
Shillong, ïaïong, 28: Ka Hynñiewtrep Border Disputed Redressal Forum (HBRF) ha ka sngi Palei ka la ong ba ki Seng riewlum kiba ïatreilang hapoh ka Sorkar Meghalaya Democratic Alliance (MDA) kim ban shu thehkti halor ka jingïasoi ïa ka Memorandum of Understanding hapdeng u Myntri Rangbah ka Jylla Meghalaya u Conrad Kongkal Sangma bad u Myntri Rangbah ka Jylla Assam u Himanta Biswa Sarma ban pynkut noh ïa ka jingïakajia pud kaba la neh jin san phew snem kynthih ha ki hynriew tylli ki jaka kiba don ha khappud ha Meghalaya bad Assam.
Ha ka sngi Balang u Myntri Rangbah u Conrad Sangma u la ong ba ha ka sngi ba la ïasoi ïa ka MoU hakhmat u Myntri ka tnat Kam Pohing ka ri u Amit Shah ha Delhi, la sakhi lang da ki Myntri Sorkar, arngut na ka United Democratic Party (UDP), uwei u Myntri na ka People’s Democratic Front (PDF) bad uwei u Myntri na ka Hill State People’s Democratic Party (HSPDP).
“Hynrei kaei kaba ngi ïohi ka long ba ki sengriewlum kiba don ha Khasi Hills Autonomous District Council (KHADC) ki byrngem ban leit mudui sha ka Ingkashari bad kine kijuh ka sengriewlum kiba don ha ka Sorkar ki dei kiba kyrshan ïa ka jingïasoi ïa ka MoU," la kynthoh u Nongaiktien jong ka Forum u Bah Thomas Passah ha ka jingïakren bad ki lad pathai khubor ha ryngkat ka jingïadonlang jong u Chairman u Bah Chandame Sungoh bad ka Secretary ka Kong Purity Phawa.
“Lada u Myntri Rangbah u shu thok halor ka jingkam jong u, ki dei ma ki (seng riewlum) ban pynshisha bad lada kim lah ban leh kumta ka pynpaw ba ka jingkren jong u Myntri Rangbah ka long kaba dei," u la ong.
“Ka jingkylli kaba mih mynta ka long, hato ki sengriewlum kiba don ha District Council bad hapoh ka Sorkar ki dei kijuh ne la ki jong? la kynthoh u Bah Passah.
“Ngi sngewnguh ïa ka KHADC kaba dei ka nongri nongsumar ïa ka khyndew ka shyiap kaba la shim ïa kane ka sienjam khnang ba ki paradoh parasnam jong ngi kin ym duhei ïa la ka jong ka khyndew ka shyiap," ong shuh shuh u Bah Passah.
U la ong ruh ba katkum ka jingïoh jingtip na ki lad pathai khubor bad na ki jingtip ba la ïohlum, la ong ba ki jaka kiba bun ki dei kiba la ïoh da ka Meghalaya hynrei kam long satia kumta.
“Lada ka jaka ka dei kaba biang lut ïa ki kot ki sla ha Meghalaya balei pat la shu pynhap sha Assam.
Kane ka jingïasoi ïa ka MoU ka long kaba sngewsih.
Ka jingbym kynthu lang ha ki Regional Committee ïa ki Sordar Shnong, ki Rangbah Shnong, ki riewpawkhmat kiba tip bha ïa ki jaka ki puta, ki trai khyndew, ka KHADC bad ka JHADC ka long kaei kaei kaba sngewsih," u la ong.
“Lada ha Assam ïa ka mat ïapynbeit pud la rah hapoh ka Ingdorbar Thawaiñ hynrei balei pat ha Meghalaya shwa ban soi ïa ka MoU bad hadien ba ladep sorjamin ki Regional Committee bad la poi ka sien shong dorbar hynrei ym shym la rah satia hapoh ka Ingdorbar Thawaiñ bad u Myntri Rangbah u kyntait ban ïakren halor kane ka mat.
Ka jingmih ki kynrum kynram haduh katne ka long ka bym lah satia ban pdiang daleilei ruh em," ula ong.
Haba kynnoh ba ka Sorkar MDA ka la leh bakla shaba palat ha ka jingïapynbeit ïa ki hynriew tylli ki jaka ba ïakajia pud bad ka Assam u Bah Thomas ula ong, “ka Sorkar kaba mynta kam lah shu teipop ïa ka Sorkar kaba rim.
Haduh mynta ngi kren pyrshah ïa ka Sorkar ym ïa ki Seng Saiñpyrthei.
Kam long kaba suk ban shu teipop ïa ka Sorkar kaba rim bad ban pynksan pat ïa la ka jong ka jingbakla.
"“Kum ka kynhun ba ka la tur lut sha baroh ki shnong kiba don ha khappud ngi la ïohi ïa ka jingduhnong jong ki paradoh parasnam ha kane ka jingïapynbeit pud bad ngi la ïohi ruh ïa ka jingïam briew bad ka jingshah ktah kaba jur.
Shisien ba la duh ïa ka khyndew ka long kaei kaei kaba eh ba ngin ïoh biang.
Ki don shibun ki jingbakla bad ki kynrum kynram bad khamtam eh ka jingbym shai.
Ki Seng Saiñpyrthei kiba don bynta hapoh ka Sorkar MDAkim lah shuh ban sait kti.
Kam lah ban long ba ha ka Kynhun Myntri phin ïa khublei kti katba ynda phi kren pat sha ki padibah lyngba ki lad pathai khubor phi ïakren pyrshah iwei iwei.
U paidbah u la kham shai bad u la kham stad, un sa bishar ïa kane ka bynta.
"“Ngi dawa ruh ïa ka Sorkar Jylla ba ka dei ban siew bailutksan ïa ki trai khyndew kiba la duh lut ïa ki jaka ki puta bad ki pung ri dohkha namarba ki la shah pynngat lut sha Assam," la ong une u nongïalam ka Forum.
Shuh shuh u la ong, “mynta ha ka kylla kaba ar (Phase-II), ka jingïapynbeit pud kan long na ka bynta ki jaka kiba kham kongsan bad kiba jwat kum ka Block-I, ka Block-II, ka Langpih bad kiwei kiwei kiba eh bha.
Lada ka Sorkar ka ïaid da kajuh ka lynti kumba la leh ha ka jingïapynbeit pud kaba nyngkong, kin ym jaw shuh ki ummat hynrei kan sa jaw ka snam ha kiba bun ki bynta jong ri Khasi jong ngi.
Kata ngin kren da kaba shai.
"“Ha ka Phase-II, ka Sorkar ka dei ban kynthup lang ha ki Regional Committee naduh u trai khyndew uba la biang ki dulir, ki sengbhalang, ki Sordar, ka JHADC, KHADC, u MLA bad u MDC," u la ong.
“Ngi kyrpad ïa ki Seng Saiñpyrthei ba ki dei ban ïakren biang halor ka MoU bad kam lah ban long kumba ong u Himanta Biswa Sarma ba ïa kaei kaba ladep thoh ym lah shuh ban pyndam.
Kata kam lah ban long.
Da kaba kynnoh ba ka jingïapynbeit pud ha ka kylla banyngkong kam dei satia ka Give and Take Policy hynrei ka dei kaba shu ai tylli beit sha ka Assam une u nongïalam ka HRDF u la ong, “ka Assam ka la shu ïoh ei haduh 18.51 square kilomitar na ka 36.79 sq.
km ha kane ka jingïapynbeit pud na ka bynta ki hynriew tylli ki jaka ba ïakajia pud.
Ha ka jingshisha hi ka jingïapynbeit pud kam don jingmut namarba dei ka Jylla Assam kaba kyntur pud sha u pud u sam jong ka jylla Meghalaya.
"“Ka Forum hi kam lah satia ban pdiang ïa ka jingïasoi ïa ka Memorandum of Understanding hapdeng ka Meghalaya bad ka Assam naba kane ka jingïasoi ïa kane ka dulir ban ïapynbeit ïa u pud u sam ka la pynjaw ummat ïa kiba bun ki paidbah nongshong shnong ka jylla Meghalaya ki ban shah shah khynniat noh sha ka jylla Assam.
Ka Forum ka la pynpaw ruh ba ka kyrshan ïa ka jingpynbna ka KHADC ban mudui sha Ingkashari ïa ka jingïapynbeit pud.
Shillong, Ïaiong 28 : Ka Education Cell jong ka KSU ha ka sngi Palei ka la pynrem jur ïa ka sorkar jylla kaba la sngap jar halor ka Common University Entrance Test (CUET) watla ka la dep ban tip naduh u snem 2020 ha ka por ba ki pdiang ïa ka National Education Policy, 2020.
Da kaba buddien halor katei ka eksam ïakhun rung klas, na ka liang ka KSU Education Cell ha kane ka sngi ka la leit ruh ban kynduh ïa u Myntri ka tnad Pule Puthi ka jylla, Bah Lahkmen Rymbui ban ïoh jingshai shuh shuh halor katei ka phang kaba la pynkulmar ïa ki samla pule kiba kwah ban bteng ïa ka jingpule jong ki.
Na ka liang u Chairman ka Cell, Samla Raymond Kharjana haba kren bad ki lad pathai khubor hadien ba ka jingkynduh ïa u Myntri u la ong, “Nga sngew ban ïaroh ïa ka jingtrei shitom jong kane ka sorkar ha kine ki khyndiat sngi, hynrei ha kawei pat ka liang nga sngew ban pynrem namar ka sorkar Meghalaya kadei kaba nyngkong na ki jylla ha ka thaiñ shatei lam-mihngi jong ka Ri ban pdiang ïa ka National Education Policy 2020 kaba la kren shai ba kandon ka Central University Entrance Test.
"Shuh shuh u la ong ruh ba namar ba ka don khlam COVID ïa katei ka Entrance Test khlem lah satia ban pyntreikam ha u snem 2021 kumta la rah noh ïa ka eksam sha u 2022.
“Sngew ban pynrem ïa ka sorkar naduh u 2020 haduh mynta mynne kumno kam kyndit bynriew ban pyrkhat ïa kaba bha tam ban pynkhreh na bynta kane ka CUET," la bynrap biang u samla Raymond.
U la ong ruh ba mynta pat syndet syndet ki khynnah pule ka jylla ha ka 24tarik ki la ïoh ïa ka jingbthah ban hap rejistar na ka bynta katei ka test.
Halor kane, utei u nongïalam ka KSU u la pyntip ruh ba ka seng kan bteng ban ïatrei lang na ka bynta ki samla pule halor katei ka bynta bad la pynbna ruh kin sa buh ïa ka Online Coaching Class na ka bynta ki samla pule ka jylla kumno ba kin lah ban pynkhreh na ka bynta katei ka test.
Nalor ki nongïalam ka Seng ki la pynpaw ba ha ka jingïakren bad u Myntri ki la pynsngew ba lada pynïaid shakhmat ïa katei ka test, ka sorkar jylla kadei ban pyntikna ba ki khynnah pule ka jylla kim dei satia ban duh jingmyntoi lane shem jingjynjar.
Shillong, Iaiong 28: U Mytri Rangbah ka jylla u Conrad K Sangma, mynta ka sngi u la ong ba ka sorkar kan pynlut T.121 klur tyngka ban shna ïa ki ïing ophis thymmai jong ki 46 tylli ki block kiba don ha kylleng ka jylla.
ïa kane la kren ha kaba buh ïa u mawnongrim ban tei ïa ka ophis thymmai ka Bajengdoba C&RD block ha North Garo Hills District.
Haba kren ha katei ka jingïalang u myntri rangbah ka jylla u la ong ba ka sorkar ka kwah ban kyntiew ïa ki kam pynroi ha baroh ki liang bad kane ka jingbuh mawnongrim mynta ka sngi ka long ban pynpoi ïa ki kam jong ka sorkar kham jan sha ki paidbah.
U Myntri rangbah la ong ba shisien ba la dep kane ka ophis kan don ka jingtrei kam kaba kham bha ha kaba ki ophisar bad ki nongtrei ruh kin sa kham sngew tynnad ban trei.
Kane kan pynsuk ruh ïa baroh ki briew kiba leit ban don kam hapoh jong ka Block bad kan ai ruh ka jingshakri kaba kham bha sha ki paidbah.
Ha kane ka jingïalang u myntri rangbah u la pyntip ruh ba ka sorkar kan sa pynurlong ïa ka jingdawa ki paidbah ban kyntiew kyrdan ïa ka Bajengdoba PHC sha ka CHC, kane kan sa urlong noh shen.
Ha kane ka sngi u myntri rangbah u la leit ban jngoh ïa ka jingtrei ïa ka surok bad ïa ka Hamilton Sangma stadium kaba don ha Bakenang Nalsa,ha kane ka sngi kiba la ïa don lang ki long u Deputy Speaker u Timothy D Shira, u MLA kane ka jaka u Pongseng R Marak, u MLA jong ka Kharkutta u Rupert Momin bad u MDC barim jong ka Bajengdoba ka North Garo Hills.
Shillong, Iaiong 28 : Da lei lei ruh ka sorkar kam dei ban ai ïa ka jingdawa jong ki Kharmetor namar ka sorkar kam lah ban ai khyndew ne jaka sha uba trei hapoh jongka.
Kaba ka sorkar ka lah ka long tang ban ai ïa ki jaka sah ne quarter katba ki dang trei bad ka sorkar, ong u MDC ka Jaiaw uba long ruh u EM ka KHADC bad President ka UDP Shillong City.
Haba ïakren bad u Mawphor u bah Paul u la ong “ Ym tang ba ym bit ban ai hynrei wat ka Land Transfer Act ruh kam shah da lei lei ruh ban ai jaka sha kiwei ki jaidbynriew.
Ka don ruh sa kawei ka aiñ kata ka Meghalaya Public Premises (Evition From) Act 1980 bad kane ka la kren shai kdar ba haba ka sorkar ka la donkam ïa ka jaka ne khyndew na ka bynta ki paidbah ka lah ban shu kyndang beit naphang ïa kiba sah ha kum kata ka jaka".
Nalor kane ula ïathuh ïa ka jaka ba sah ki Kharmetor la donkam da ka sorkar naduh u snem 2006 ban shna ïa ka Fly Over naduh Raps Mansion ban ïaid ter ter na High Court, Lum Survey ka ban ktah ïaka jaka ki shipai bad poi beit ha Them Metor.
“ Halor kane ha u snem 2006 mynba nga dang long u Myntri ka tnad Urban Affairs bad Municipality nga la ïa kynduh ia u A.K Antony uba dei u Myntri kam ïada ri ha kato ka por bad la ïakren bad u ban ai jaka na ka jaka ki shipai haduh 10 acre bad shna ia kane ka fly over.
Ha ka jingshisha la dep ïa beit namar ka sorkar pat kan ai ïa ka thie ka jaka ha Damsite kumba 8 acre ei ei kato ka Water Sport ba ki shipai ki pyndonkam hi mynta ba kan long ka jongki.
Halor kane na ka liang u Geonka bad u bah Modrina lei lei kila dep shim ïa ka bai jaka puta na ka sorkar ruh hynrei katei ka kam ka la sahteng noh.
namar ka jingïeng pyrshah uwei u MLA jongka Congress ha kato ka por".
Kane ka jaka ha Them Metor ka dei jongka sorkar na ki kot ki sla ba la pynshisha lait noh tang ka ïing skul badka ïing mane ba u Syiem Hima Mylliem u la die sop sop ïa ki.
Kumta ka sorkar ka don ka hok ban shim ïa kathie ka jaka bad ai ba kata ka jaka ba ki thied na u Syiem Mylliem ai kan mat neh sha ki ruh kam pher, ong u bah Paul.
Kumta u la ong biang “ Ka jingdawa jongki ka long shaba palat pud bad ym don aiñ ban ai jaka ïa ki da lei lei ruh bad ka sorkar kam dei ban sngap ïa kane ka jingdawa jongki.
Ka sorkar ka dei ban pynkhie im biang ban shna ïa katei ka Fly Over kaba la dep survey bad ban pynpoi beit haduh katei ka Them Metor".
Shillong, Ïaiong 28: I Nongïalam barim ka Congress Legislature Party (CLP) Kong Ampareen Lyngdoh hynne ka sngi palei ila pyntip ba ki 5 ngut ki MLA kin sa shim rai shen halor ka hukum jong ka Meghalaya Pradesh Congress Committee ban sospon ïa ki haduh 3 snem.
“Ngin sa shim ïa ka rai ha ka por kaba dei.
Ngim don eiei pyrshah ïa ki Nongïalam ka COngress.
Hynrei haba ki Nongïalam kila khang ïa ka jingkhang, kane kala pynbor ïa ngi ba ngin shim ïala ka jong ka rai ha ka por kaba dei" ong i Kong Ampareen.
Haba pynpaw ba im pat ïoh satia ïa kano kano ka jingthoh halor ka hukum ban sospon, ila ong ba ki 5 ngut ki MLA kim pat don jingmut satia ïa mynta ban leit pyniasoh bad kino kino ki seng saiñ pyrthei.
Hynnin ka sngi Balang, ka Congress kala rai ban sospon haduh 3 snem ïa ki Kong Ampareen bad 4 ngut ki MLA ba kynthup ïa u Bah PT Sawkmie MLA ka Mawlai, Bah Mayralborn Syiem MLA ka Nongpoh, Bah Kimfa S Marbaniang MLA ka Rambrai-Jyrngam bad Bah Mohendro Rapsang MLA ka West Shullong namar ka jingleit kyrshan ïa ka Sorkar MDA ba kyrshan da ka BJP.I Kong Ampareen i ong ba ki5 ngut ki MLA ki don ka jingsngew ba kila shah sospon naduh u bnai Kyllalyngkot mynta u snem.
I la buh jingkylli la ka hukum ban sospon ïa ki bala pynmih ha u Kyllalyngkot ka dei kaba la leh khlem da ïohbor na ka High Command.
“Hato phi mut ban ïathuh ha nga ba ka hukum ba pynmih ha u Kyllalyngkot ka dei kaba la pynmih khlem da ïoh bor, nga mut hato ki dang shu ïoh ïa ka jingmynjur" ila ong.
Halor ka jingbym ai jubab jong ki MLA ïa ak Showcause, i kong Ampareen ila pynshai ba ki 5 ngut ki MLA kim sngew donakm satia ban ai jubab namar “Ngi sngew ba ngi la dep ïakren bun sien, iasyllok bad iatai halor kane ka kam".
Ila pynkynmaw ruh ba ha ka jingïalang ban iasyllok ïa ka jingleit kyrshan ïa ka sorkar MDA, ki MDC bad ki MLA ki don bun paid eh ban kyrshan ïa kane ka jingthmu ban ïa kito kiba pyrshah.
“Lada ka Congress ka dei ka party u paidbah, ngi la dei ban sngap ïa ak sur jong uba bun balang namar ngi la dep ïakren ïa kane ka kam" ila ong.
I Kong Ampareen ila kynnoh ruh ba hadien ba ïoh pdiang ïa ka show cause bad hukum sospon ha u Kyllalyngkot, ka MPCC kala weng shimit shimiet ïa ki President ka Block Congress Committee khlem da iasyllok ïa ki MLA.Haba kylli, ine i MLA ka East Shillong Constituency ila ong ba ka Congress kala shu shim rai ba noh shiliang tarajur.
“Nga dang mut ka jingsospon ka mut ba ym dei ban leh eiei shuh hynrei kumno ki don ba dang shim ïa kiwei pat ki sienjam.
Ngam lah satia ban sngewthuh.
Ngi khlem leh eiei satia hynrei la i pynban ba ka PCC kala rai ïa shi bun kiei kiei bad kila pynpaw shai ba kim kwah shuh ïa ngi ban iadonlang ha ka party".
Haba kylli ïa kaei pat ka sienjam ba ki MLA kin shim, i Kong Ampareen ila ong ba khlem pep ba baroh ki MLA kin ïakhun ïa ka elekshon MLA 2023 ban pynneh ïa ka jinglong Nongmihkhmat.
“Khlem pep ngin ïakhun ïa ka elekshon 2023 hynrei kumno ki pyrkhat ba tang namar ba ngin ym ïoh ticket shuh na ka Congress ba ngin sangeh noh ïa ka kam saiñ hima sima kaba ngi la saiñdur la bun bun snem" ila ong.
Ha kajuh ka por, ine i Nongïalam ka CLP ila pynkynmaw ba ki 5 ngut ki MLA kila rai ban kyrshan ïa ka Sorkar MDA halor ki ishu ba kynthup ïa ka jingpynbeit ïa ka jingïakajia khappud.
I pyntip ba arngut na ki MLA ka Congress ki dei kiba iadonlang ha ki Regional Committee bala thaw da ka Sorkar MDA kum shibynta ban lah pynbeit noh ïa ka jingïakajia pud.
Shillong, Ïaiong 28 : U Myntri ka tnad C&RD, Bah Hamletson Dohling ha ka sngi Palei u la ong ba ka jingdawa bad ki kyndon ba la buh da ka Harijan Panchayat Committee ka la pynbitar pynban ïa kiba bun kynthup ïa u kum u Myntri ba don ha ka sorkar jylla.
“Ka jingdawa jong ki ka la pynkhluit khlieh pynban.
Ha ka jingshisha ki la dei ban sngewnguh ba ka sorkar ka khot ban ïa kren ban pynbeit ïa ki jingeh ba ki kynduh hynrei la ïohi ba ki dawa bad buh da ki kyndon bapher bapher kaba ym i lah satia ban pdiang," u la ong haba kren bad ki lad pathai khubor.
U Bah Hamlet uba dei ruh u Myntri barim ka tnad Urban Affairs bad Nongïalam barim ka KSU u la ong ruh ba kum u Myntri ba don ha ka sorkar u pyrshah jur bad un ym shah ruh ba ka sorkar kan kohnguh ïa katei ka jingdawa jong ki.
“Ki la dei ban ïatreilang bad ka sorkar bad ki dei ruh ban pdiang ïa kaei kaba ngi pynbeit na ka sorkar.
Ym dei satia ba ma ki kin buh kyndon ïangi ne ban wan batai stad.
Kane kadei ka sorkar kaba pynïaid mangi bad kumta ki dei ban sngap ïa kaei kaba ngi pynïaid," u la bynrap shuh shuh.
Shwa kane, u Bah Hamlet u ong ruh ba ki nongïalam jong katei ka kynhun ki la shim kabu pynban ïa ka jingïohlad jongki ban kynduh ïa ki bor sorkar ha ka jaka ba kin ai ka jingïatrei lang bad ka sorkar.
Kum uwei na ki Myntri ba la don bynta bha naduh ba sdang ban ïoh pynkynriah noh ïa kitei kiba sah ha Them-metor sha kawei pat ka jaka, u Bah Hamlet u la ong ruh ba ka jingkheiñ ba ki ïoh lum ha katei ka por ka long ba ki nongtrei ba trei ha Municipal ki don kumba 128 ngut bad kiba trei ha kiwei pat ki tnad sorkar ki don kumba 56 ngut ei ei.
Halor kane, na ka liang jong u, u la kyntu ba ki dei ban kohnguh ïa ka jaka ba la pynkhreh da ka sorkar bad ba kim dei satia ban batai stad ne buh kyndon.
Kumban shu kdew hangne, na ka liang u Symbud Myntri Rangbah ka jylla, Bah Prestone haba kren hadien ka jingkynduh bad ka HPC dang shen u la ong ba katei ka kynhun ka dawa ba baroh ki longiing kiba don kumba 342 tylli ba ka sorkar kadei ban ai mar 200 square meter ka jaka ban shna iing bad ba ka sorkar kadei ban bei ïa ka jinglut jingsep sha ki longïing ba kin shna ïa ki iing ki sem jong ki.
Shillong, Ïaïong 29: Ka Nongkrem SC kala khur jingjop ha ka lympung ïalehkai Women Football League 2021-22 ba pynïaid da ka Shillong Sports Association (SSA) da kaba pynliem da 1-0 pyrshah ïa ka Nongthymmai SC ha ka jingïakhun kaba ar ha ka sngi Thohdieng ha madan MFA, Polo, Shillong.
Katba ka Mawlai SC bad ka Laitkor SC kila ïasam mar shi point hadien ba kila ïakhaid khlem da don ba lah ban ïathep kol ha ka jingïalehkai kaba nyngkong.
Haba phai sha ka jingïakhun hapdeng ka Nongkrem SC bad Nongthymmai SC ka jingïakhun ka long kaba itynnad bad ïakhaid bha ha baroh arliang ha kaba kila ïoh bun ki kabu bad pynlehnoh ei ïa ka jingthep kol.
Dei ha ka minit ba 40 ka Naisha Nongrum kala thep ïa ka shi kol na bynta ka Nongkrem SC bad haduh kaba kut ka kynhun ka khur syndon ïa ka nam jop.
Ka jingïalehkai mynta ka sngi Saitjaiñ ha ka jingïakhun ba nyngkong kan long hapdeng ka Lawei SC pyrshah ïa ka Maw-U-tieng SC, katba ka Rahjingshai SC pyrshah ïa ka Thynroit SC ha ka jingïakhun kaba ar.
Bengaluru, Ïaïong 29: Ka Panjab University kala pynliem ïaka Jamia Milia Islamia da 85-84 ha ka jingïakhun final bad khur takma Ksiar ha ka Men’s Basketball ha ka Khelo India University Games kaba la long ha ka sngi Palei.
Ka jingïakhun final hapdeng kine ki ar tylli ki team ka Panjab University bad ka Jamia Milia Islamia University, New Delhi (JMI University) ka long kaba itynnad bad ïakhaid bha.
Hadien ba kala lamkhmat ïa ka jingïakhun, ka Jamia kala rem noh ha ka Panjab kaba la lah ban wanphai da kaba khur point ha ka wat ïakhun kaba khatduh.
Hadien ba ka kynhun kala ïoh ban khur ïa ka takma Ksiar, na ka liang u kapten jong ka Panjab University u Guard Sahaij Sekhon u la ong, “Ngi dap da ka jingsngewkmen ban jop takma ksiar napdeng kiwei pat ki University kiba tbit kiba la ïashim bynta na kylleng jong ka ri.
Kane kadei ka final kaba kyrpang, bad ka jingkhublei ka leit sha baroh kiba don ha ka kynhun bad ki coaching stadd namar ngi khlem la pyndem ha baroh ki jingïakhun.
Ka Jamia (Milia Islamia) University kala ïalehkai bha ha kane ka final, hynrei ngi dap da ka jingsngewkmen ban pynliem ïa ka namar ka thong kaba hakhmat jong ngi ka long pynshisha ba ka team jong ngi kan dei kaba tbit tam napdeng ki University hapoh ka ri India, bad mynta ngi la pynurlong ïa ka.
"U Sahaij u la pynpaw ruh ba ka jinglah ban ïalehkai bha kadei ka jingai mynsiem na ki nongïalehkai donsap ha ka Khelo India University Games 2021.
U la ong, “Shibun ki jinghikai ba ki nongïalehkai kila ïoh ha kane ka jingïakhun, bad wat u Veselin Matic uba dei u coach ka kynhun ïalehkai basketball ka ri India u la wan synrang lang na bynta ki nongïalehkai dang khie.
Ng thikna ba u la ïohi hi da la ki jong ki khmat ïa ki katto katne ki player kiba la lah ban ïalehkai bha ha kane ka final.
"“Tang phra tylli ki University kiba rung sha kane ka lympung, bad baroh hi ki team kila long khlaiñ.
Ha ka jingpynlong ïa kaba kum kane ka tournament, nga sngew ba ka Khelo India University Games kadei ka tournament kaba biang tam hapoh ri India.
Ki don shibun ki jingïapher jong kane ka lympung ïalehkai bad ka All India University Games.
Kum u nongïalehkai, nga sngew kumba ngi ïashim bynta ha ka jingïalehkai International namar kiei kiei kiba la pynlong ki long kiba biang nadong shadong na bynta ki player," ong u Akshar Adhana kapten jong ka JMI University.
Shillong, Ïaiong 29: Ki thei ialehkai basketball ka Sacred Heart Girls Higher Secondary School, Mawlai Phudmuri haka sngi Thohdieng ka 29 tarik u Iaiong, 2022 ki la iohrah ia ka namlahduh hadien ba ki la lah ban pynliem ia ki thei ka Mawlai Presbyterian HSS, Iewrynghep ha ka Mawlai Inter School Basketball Tournament jong ka Christ Church Morning School, Syllaikariah, kaba la pynlong kum shi bynta jong ka jingrakhe ia ka Jubili Rupa ne dap 25 snem jong kane ka skul step.
Haba phai sha ka jingiakob iakhun Basketball ba la pynlong ha madan jong ka skul Christ Church ki thei ka Sacred Heart Girls HSS ki la pynliem ia ka Mawlai Presbyterian HSS, Iewrynghep da 14 la 3 basketball ha ka final.
Ha kane ka lympung iakhun basketball ka Rofee L.Sohphoh ka la ioh khur ia ka nam Most Valuable Players bad ka skul ha kane ka sngi ka la pynkup burom ruh ia u bah James Kharbamon, uba dei u national referee ka ri.
Ia ka trophy sha ka Sacred Heart Girls HSS kaba dei ka lahduh la sam da u MLA ka Mawlai konstitwensi u Bah Process T Sawkmie kum u kongsan bad sha kaba wan baar ka Mawlai Presbyterian HSS la sam da u headmaster bah B Lyngdoh ha ka jingdon ryngkat ki dkhot ka managing Committee, ka principal jong ka Chirst Church HSS ka kong IG Nengnong, ki nonghikai bad ki khynnah skul.
Ha kane ka lympung iakhun ki don san tylli ki skul kiba shim bynta, nalor ka Sacred Heart Girls HSS bad ka Mawlai Presbyterian HSS, Iewrynghep, ki don ruh ka Nongkwar Bsic School, ka Christ Church Morning School bad ka Christ Church HSS.Haba ai jingkren u Bah PT Sawkmie u la pynpaw ia ka jingkmen ba u la ioh ban ia don bynta lang ha ka final jong kane ka basketball, kata hadien ar snem ba ki khlem ioh lad shuh ban pynialehkai sports na ka daw ka khlam COVID-19.
Shillong, Ïaïong 29: Ka jingpynkhreh jong ka Meghalaya State Olympic Association (MSOA) bad ka Directorate of Sports and Youth Affairs ban pynlong ïa ka Meghalaya Games 2022 kala ïaid shaphrang bad satang ban pdiang noh ïa ka sngi ïalehkai ha kaba ki staff, volunteer bad ki athlete kin sa wan ban ïashim bynta ha kane ka lympung ïalehkai kaba heh duh hapoh ka jylla.
Ka MSOA ha ka sngi Palei kala pynlong ka jingïakynduh lang ha ryngkat ki synjuk ïalehkai bapher bapher kiban sa ïashim bynta ha kane ka lympung.
Ha Polo kaba dei ka jaka pdeng ban pynlong ïa ki jingïalehkai, la pynkhreh nadong shadong ban pynlong ïa katei ka lympung ha ka taïew ban wan.
Ïa kane ka lympung ïalehkai yn plie pyrda ha ka 3 tarik Jymmang ha ka por 3 baje janmiet ha madan First Ground, Polo, Shillong ha kaba u Myntri Rangbah ka jylla u Conrad Kongkal Sangma un don lang kum u jongsan, katba u Bah Banteidor Lyngdoh uba dei u Myntri ka tnad ki kam ïalehkai un long kum u symbud kongsan.
Shwa kane ha ka 2 tarik Jymmang yn pynlong ïa ki katto katne ki jingïalehkai na ki katto katne ki daw katba ka ka jingplie pyrda kaba pura kan long ha ka sngi kaba bud.
Ha kane ka lympung la shah sngewbha ïa baroh ki nongpeitkai ban wan ai jingkyrshan ïala ki jong ki nongïalehkai khlem da donkam ban siew eiei.
“Ki Association bad ki athlete kida sngewkmen palat bad kwah noh ban sdang ki jingïalehkai," ong u Bah John F Kharshiing uba dei u Working President jong ka MSOA.Na ka liang u Bah Finely Pariat uba dei u General Secretary ka MSOA haba bynrap lang u la ong, “Ka jingshim bynta lang ki state association ka wanrah ïa ka jingïalehkai kaba kiew shaphrang.
"Ïa ka sngi pynhap pyrda ïa kane ka lympung yn pynlong ha Indoor Stadium jong ka Sports Authority of India (SAI) kaban long ha ka 6 tarik Jymmang.
Baroh ki 2,600 ngut tam ki athlete kin sa leitphai noh hala ki jong ki jaka sah ha ka sngi kaba bud.
Kat haduh mynta, la ïoh jingkheiñ ba ki don 2,069 ngut kiba la pynrung kyrteng ban ïashim bynta ha kane ka lympung bah bad la khmih lynti ba kin dang don shibun kiban sa pynrung kyrteng ha kine ki sngi ba dang sah.
Na ka jingseisoh ka jingpynlong ïa ka wat kaba lai jong kane ka lympung kaba la pynlong ha u Rymphang 2020, mynta u snem pat ki nongïalehkai kin ïoh ban ïashim bynta ha kiba bun ki jait jingïalehkai.
Ym tang ba kan kiew ki athlete sha ka 1,000 ngut, hynrei wat ki jait jingïalehkai mynta ka kynti la kyntiew sha ka 19 na ka 14 tylli kaba la pynlong ha u 2020.
“Ka long kaba eh ban kyntiew na ka 14 sha ka 19 tylli hynrei buh jingmut ba na bynta ka 39th National Games ngin hap ban pynlong haduh 36 tylli ki jait jingïalehkai bad ngi dang kynjoh tang mar shiteng," ong u Bah John,da kaba bynrap ba ka MSOA ka dang ïapyrkhat ban pynlong ïa ka Meghalaya Games shabar na ka Nongbah Shillong, kum sha Garo Hills.
Baroh ki 14 tylli ki jait jingïalehkai bala pynlong ha u 2020 mynta u snem ruh kin sa ïoh wanphai biang kum ka archery, athletics, karate, table tennis, badminton, basketball, billiards bad snooker, tennis, boxing, judo, taekwondo, shooting, swimming bad ka wushu.
Bad mynta ka kynti la pynrung shuh sa san jait ba kynthup ïa ka football, gymnastics, weightlifting, golf bad ka cycling.
Shillong, Ïaïong 29: U Bah Sanbor Shullai myntri ka tnad Arts and Culture jong ka jylla uba dei ruh u MLA ka BJP na Shillong South ha ryngkat ka BJP Mahila Morcha bala ïalam da ka Kong Arena Hynniewta ha ka 25 tarik Ïaïong 2022, kala pynkup borum, kitbok kitrwiang bad ïarap ïa ka Kong Darisuk Kharwanlang da ka song pisa kaba laiphew lak tyngka na bynta ka jingleit ïashim bynta jong ka sha ka 2nd KGMF National Athlete Championship ha ka kyrdan ïakop kaba 35 haduh 80 snem ha nongbah Delhi.
Ka Kong Darisuk Kharwanlang kaba don 48 snem ka don phra ngut ki khun kan ïashim bynta ha katei ka lympung kaban sdang naduh ka 30 tarik u Ïaïong haduh ka 3 tarik u Jymmang, 2022 ha nongbah Delhi.
Kadei kaba ieit bha ïa ka kam ïalehkai sports bad kala khur shibun ki khusnam bad wanrah nam bad burom ïala ka jong ka jylla.
Na ka liang u Bah Sanbor Shullai u la kular ban pynsngew ïa ka kyrteng jong ka sha ka sorkar khnang ban ai ki jingïarap ha ka jingbteng ka jong ka ban ïashim bynta ha ki lympung ïalehkai.
Ka Kong Arena Hynñiewta kala pynpaw ba ki don shibun ki nongïalehkai ka jylla kiba don ka sap bad kiba wan ruh na ki longïing kiba duk kumta donkam ban ïoh ka jingkyrshan na ka liang ka sorkar khnang ba kin nang lah ban ïalehkai bad ban wanrah ïa ka nam bad burom ym tang ïa ki shimet hynrei ïa ka jylla, ka ri bad ka jaidbynriew hi baroh kawei.
Ka jylla ka don shibun ki riew donsap ha ka liang ka jingïalehkai bad lada ki ïoh ka jingkyrshan kaba pura khamtam na ka sorkar ym lah ban leh ba kin mih shibun kiban mihkhmat na bynta la ka ri sha ki lympung ïalehkai International.
Ka khana jong ka Phan Nonglait shaphang ki kam shlur jong ka Phan Nonglait mynta kan nym sah shuh tang ha ka jingïathuh ktien ne ha ka jingïakhana pateng, hynrei la buh ryntih bad buh kynmaw syndon da ka kot ba la thoh da u Bah Daniel Stone Lyngdoh Nonglait.
Ïa kane ka kot ba la thoh ha ka ktien phareng la ai kyrteng “Ka Phan Nonglait, A Lady Freedom Fighter of India".
La pyllait paidbah ïa kane ka kot ha ka jingïalang kaba la long ka jaka treikam jong ka KHADC da u Bah Jambor War, EM Incharge ka Elaka, uba long u Kongsan ha kane ka jingïalang.
Lyngba ka jingpyllait bad ka jingïoh ban pule ïa kane ka kot la tip khambha shuh shuh shaphang ka jingïeng ïaleh ka Phan Nonglait pyrshah ïa ki bor ka sorkar phareng ha Hima Nongkhlaw ha ki snem 1929 haduh 1833.
Lyngba kane ka kot la ïoh jingtip kham bniah shuh shuh shaphang ki kam shlur jong ka.
Baroh shi katta ki paidbah ki la shu tip ba ka Phan Nonglait, ka la riam ïa ki shipai phareng da kaba shu pynbiej ban ai kyiad ïa ki haduh ba kin da buaid bad ka shim bad buhrieh noh ïa ki suloi jong ki bad ki shipai u Tirot Sing, ki la pynïap duh kumba 32 ngut ki shipai u David Scott.
Hynrei kane ka kot ka ïathuh ruh ba kumno ka Phan Nonglait, lyngba kane ka kam shlur, ka la leh ïa kiwei de ki kam shlur ha kaba kala ïalam bad pynkhih mynsiem ïa kiwei pat ki kynthei ha katei ka por ban ïeng pyrshah ïa ki bor shipai ka Hima Bilat haduh lai sien lai wat, hadien ba ka la lait phet na ka jingshah set ha ïing ne ka House Arrest kumba 3 sngi.
Kitei ki snem kiba ka Phan Nonglait ka ïaleh pyrshah ïa ki shipai phareng ryngkat ka jingïatreilang bad u Tirot Sing Syiem, ki jong u Monbhut, u Lorshon Jaraiñ, u Kheiñ Kongor bad kiwei kiwei, ka dang don ha ki rta kumba 30, namar ïa ka Phan Nonglait la kha ha ka snem 1799.
Hynrei ka mynsiem shlur jong ka, ka la ai mynsiem ïa kiwei pat ki kynthei ha Nongmai, ha Nongkhlaw, ha Mairang ban ïeng ïaleh ïa ki bor kiba nabar.
Ka jingkylli mynta ka long kaei pat ka bynta jong ki Kynthei jong kane ka pateng ban ïeng ban ïada ïa la ka ri bad ka jaidbynriew.
Hato kadei tang ïa ki shynrang ban ïakhun na ka bynta ka ri bad ka jaidbynriew?.
Hato ki kynthei kin shu long tang kita ki nongshet ja ha ïing ne ki don ka bynta ban ïeng lang bad ki samla shynrang ne bad ki rangbah kumba ïeng ka Phan Nonglait bad ki jong u Trot Sing ban ïada na ka jingwan thombor u nongwei u nongar.
Ha ki jingïakhih ban pyrshah ïa ka jingwan thombor ki mynder na shabar.
Ha ka jingïaleh ban khanglad ïa ka jingwan yuid ki bar jylla, kiba bun hi ki deki samla shynrang bad ym ju kham ïohi koit ïa ki samla kynthei.
Hateng hateng ka ju ïohi ïa ki longkmie kiba ju mih na ka por sha ka por.
Hato kadei mo ba yn ïada ïa ki jaka ki puta tang da ki shynrang, haba ha ka dustur ka kynthei kadei ka nongïoh pateng ne nongïoh bynta ïa ka khyndew ka shyiap na ki kmie ki kpa.
Hato yn nang ïada shitom u shynrang katba ki kynthei pat kin shu shong suk?.
Ynda shah thombor ki kynthei ruh kiba kham bun ne kloi ban mih shakhmat kide hi ki shynrang.
Ka Phan Nonglait, ka la leh ïa kine ki kam shlur, namar ka sngewthuh ba ka don ka bynta kaba khraw ban ïada ïa ka jingshah thombor ka jingshah leh beijot ki kynthei.
Ka sngewthuh ruh ba ka hap ban ïada ïa ka khyndew ka shiyap na ka jingshah knieh na ka jingshah kurup ha ki bor kiba nabar, namar ka sngew trai ïa la ka jong.
Lyngba kane ka kot shaphang ka Phan Nonglait bad ki kam shlur jong ka, kadei ban ai mynsiem ïa ki samla kynthei, ïa ki longkmie jong ka ri ban ïeng ïada lang ïa ka khyndew ka shyiap,m ka it ka hima bad ïa ka ri bad ka jaidbynriew baroh kawei.
Ki don bun ki khynnah kiba ju mad ka jyrhoh, suhkhriat ha manla ka jingkylla ka aïom.
Ki don bun ki daw kiba lah ban wallam kine ki jingshitom.
Napdeng ki katto katne ki daw ki kynthup na ka jinglong pui pui, ka lyer jaboh, ki phlia jakhlia bad ka jinglong alerji na ki mrad ba ri ha ïing.
Ka jinghiar ka jinglong syaid ruh ka lah ban long ka daw halor ka jingwallam kane ka jingshitom.
Ki khynnah ki long kiba kham hakhmat halor ka jinglah ban ngat ha ka jingshitom manla ka por.
Ki lynti kiba phi lah ban tehlakam kine ki jingshitom : Kaei kaba phim dei ban leh : Phim dei ban kiar na ki nongsumar ïa ki khyllung : Phim dei ban pynslem halor ka jingleit pyni doctor ïa ki khyllung lada ki sakhi halor ka jyrhoh bad ïoh baïongkhlieh.
Ïathuh ha ki doctor halor ka jingdon lypa ki dkhot bahaïing kiba ju paw ba don hapdeng ka jinglong alerji.
Phim dei ban sangeh ka jingdih dawai katba ym pat bthah u doctor.
Phim dei ban sangeh halor ka jingpyndonkam ki inhaler ne ki nebulisation : Ki ‘inhaler lane ki nebulisation kim dei satia kiba paw ba ki long ki daw halor ka jingmlien kine ki kham pynslem halor ka jingbanbor ka jingshitom bad kham ai jingmyntoi ha ka jingim kumta katba ym pat bthah u doctor phim dei satia ban sangeh noh ka jingpyndonkam ïa ki.
Kiar ban buh ki tiar kiba pynjur ka jinglong pum pum : Lada ki khun ki sakhi ba ki ju don ka jinglong alerji na ka jingkylla ka aïom phi donkam ban weng noh baroh ki jinglehkai kiba long jem na ka karma jong ki.
Pynthikna ban pynduna ruh ka jingdon ki rug ha la ïing.
Phim dei ruh ban buh ki cushion, ki syngkhlieh kiba don ki kynja shñiuh kine baroh ki pynjur ka jingshitom.
Sangeh ban leh ki kam ba paw ba don jingïadei bad ka jinglong alerji : Ngi ju sakhi ba don saw aïom ha ka shisnem bad lada lah ban ithuh kien ki dak jingshitom ka lah ban ai jingmyntoi shibun.
Kiar ban airong ïing, ka jingpyn trei ki kam dieng ha kum kine ki por ba don ka jingkylla ka aïom.
Kaei kaba phi donkam ban leh :Pynthikna ba ki khun jongphi ki bam kumba 2 ne 3 tylli u soh, kham bun ki soh citrus bad ki soh kiba ïoh katkum ka aïom, ki jhur bad bun ki jingbam symbai ha ki jingbam ba phi bam manla ka sngi bad ban kynthup bun ki jingbam kiba don ki vitamin bad ki mineral kiba lah ban ai jingïada na ka bynta u Tor, kita ki long kum :Vitamin A : U Kajor bad PathawVitamin C : Ki soh citrusVitamin D : Phi lah ban dih dawai lada btha ki doctorZinc : Baroh ki jingbam symboh , ki soh ehsnep bad ki shyieng symbai kum u symbai diengtluhKi soh ba eh ka snep ki dei ki soh kiba ïarap lada don ka jinglong alerji, kumta ka long kaba bha lada phi kynthup ban bam kine ki soh.
Nangta ka jingpyndonkam da ki tiar pynkhuid lyer ka lah ban ïada na ka jinglong alerji.
Barabor pynthikna ban pynduna ka jingset khmut jong ki khynnah da kaba pyndonkam da jingsuit khmut bad ka jingring mynsiem da ka tdem um khluit.
Nongstoiñ, Ïaïong 29: Ka shnong Myrïaw ka dei ka shnong kaba donbok tam haba phai ha ka liang ka koit ka khiah, namar ka la don lypa ka Primary Health Centre jong ka sorkar kaba ki Doctor bad ki nongtrei ki la biang.
Nangta ha ki snem ba la dep ka la ïoh sa ïa kawei ka jaka sumar kaba la la tip kum ka Rural Health Centre kaba la pynïaid da ka Dr H.Gordon Robert Hospital Jaïaw kaba la treikam la ar snem tam.
Hynrei, katei ka jaka sumar kam pat don la ka jong ka jaka hynrei dang treikam ha ka ïing kaba la shah sngewbha da kawei na ki nongshong shnong.
Kaba sngew tynnad pat ka long ba ha ka lah sngi u Blei kata ha ka 2 tarik Jymmang 2022, u Dr W.R.Kharlukhi M.P.ka Rajya Sabha na ka Shillong Seat, un wan ban plie ïa u maw nongrim na ka bynta ban tei noh da ka jaka sumar la ka jong, ha ka jaka kaba la ai sngewbha da ka shnong Myrïaw.
Nongstoiñ, Ïaïong 29: Kum ka jingïasnohkti lang ha ka North East Festival 2022 bad ka Azadi Ka Amrit Mahotsav, ka ophis jong u Sub Divisional of School Education Officer Nongstoiñ, kan pynlong ïa ka prokram ba kyrpang na ka bynta ki khynnah skul jong ka West Khasi Hills ha ka 4 tarik Jymmang 2022 ha Anderson Higher Secondary School New Nongstoiñ.
Katei ka prokram ba kyrpang ka long da ka Quiz Competition lane ïakop kyntip ka ban sdang naduh ka por 11 baje mynstep.
Kane ka long katkum u kyrwoh ba la phah da I kong L.Syiemlieh SDSEO West Khasi Hills.
Nongstoiñ, Ïaiong 29: Ka Hynñiewtrep Youths Council Maweit Circle ha ka 28 tarik, ka la ïoh ban pyntian smai biang ïa ki nongkitkam ba lai jong ka na ka bynta ka samoi treikam 2022-2025.
Ïa ka jingpynskhem nongkitkam la ïoh ban pynlong ha Dorbar Hall Madan Syiem bad la pynïaid ïa ka jingïalang da u Samla Wanteibok Lyngdoh General Secretary Hynniewtrep Youths Council West Khasi Hills District.
Hashwa ban pynlong ïa ka jingïalang, la ïoh ban duwai lyngba I Sister Elizabeth Suchiang Headmistress St Merry Higher Secondary School Maweit.
Hadien kata la ïoh ban kren maitphang ïa ki nongrim jong ka Seng lyngba u Samla Lumlang Kharsyiemlieh.
La ïoh ruh ban kren lyngba ruh lyngba u Samla Aiborlang Diengan Vice President KSU Maweit Circle bad na u Sordar shnong Morningstar Umiong shnong Umtynru.
Hadien kane, la ïoh ban ban pyntian smai ïa ki nongïalam jong ka Hynñiewtrep Youths’Council Maweit Circle lyngba u Samla Roykupar Synrem General Secretary Hynñiewtrep Youths Council Sengkmie.
Ki nongïalam jong ka Hynñiewtrep Youths Council Maweit Circle na ka bynta ka Samoi mynta ki long, President Jeremiïa Dkhar, Vice President Pynshai Shyrkon, Vice President Lambha Rongrin, General Secretary Shemphang Tyrsa, Assistant General Secretary George Marweiñ bad kiwei.
Mawkyrwat, Ïaïong 29: Ka Khasi Students’ Union (KSU) jong ka Ranikor Unit ka la buh ka jingdawa na ka kompani jong ka Bharat Sanchar Nigam Limited (BSNL) ba ka dei ban pynbiang ne pyntreikam noh ïa u tower BSNL uba don ha Ranikor kaba hap ha ka C&RD Block Ranikor khnang ba ki paidbah jong ka dong ka thaiñ kin nym ïa kynduh jingeh ha ka liang ka kor mobile.
Ha ka kyrwoh khubor ba la phah da u President ka KSU jong ka Ranikor Unit, u Firstborn Turnia u la ong ba na ka liang ka seng ha ryngkat ka Unit baroh kawei ka da dawa jur ba na ka bynta une u tower u ba ki la wan pynieng khlem network mynta lah shi bnai tam ar bnai, hato ki thmu ne mut ban wan pynïeng statue ne wan ban pyntrei kam, namar haduh mynta ym pat treikam ei ei ruh em.
Kumta lada kim lah ban wan ban pyntreikam, kum ka seng ka la buh ka jingmaham ba kan sa shim da kiwei pat ki bynta kiba tyngeh, ha kaba da ka jingbym don jong ka network bun bah ki jingduh nong ba ki paidbah ki la ïa kynduh khamtam eh ki khynnah pule.
Nongstoiñ, Ïaiong 29: Ki nongïalam ka Federation of Khasi Jaiñtia & Garo People Kyrshai Area Unit, ki la pynpaw ba ka por ka la dei eh ba ka tnad ka koit ka khiah, kan kyntiew kyrdan noh ia ka Kyrshai Sub Health Centre.
Ka seng halor kane ka bynta ka la dep ban ïakynduh ruh ïa u District Medical & Health Officer jong ka West Khasi Hills, ban ïakren halor ka jingdonkam jong ki paidbah ïa ki lad jingsumar kiba paka ha katei ka thain.
U Samla Francis Sohshang President bad u samla Probin Snar Secretary ka seng, la ong ba ka shnong Kyrshai kaba hap hapoh ka Nongstoiñ C&RD Block, kaba jngai kumba 70 kilomitar na Nongstoiñ lada ïaid lyngba ka Rambrai bad ka don ha khappud bad ka Assam.
Ki don kumba 15 tylli ki shnong kiba hap ha katei ka area ba kynthup ïa ka Mawpun, Nongspung, Ukiam, Borkhuli, Doledonga, Warigro, Umdiengsiar, Hasem, Umthli Umdiengphiang, Talimara, Mawdiangkop, Dariphang, Umbah, Umkhamdor bad Patharphlang, kiba ka jingnang roi ki nongshong shnong ka la kiew man ka por.
Kumta ka donkam kyrkieh ban pynbiang ki lad jingsumar kiba kham bha katkum ka jingdonkam jong ki paidbah kiba la nang roi na ka por sha ka por.
Shuh shuh, ha katei ka thaiñ, ka jingpang malaria ka jur bha namar ka dei ka jaka kaba shit bad wat ki khunlung kiba dang hapoh san snem ruh bun kiba ïoh jingpang malaria.
Hynrei na ka daw jong ka jingbym don ka jaka sumar kaba biang, kiba ïoh pang malaria ki hap ban shu shaniah beit ha ki Doctor kobiraij ne ki doctor jakoit.
La ong ruh ba kito ki longïing kiba kham ïoh kham kot, ki lah ban leit haduh Boko CHC kaba don ha Kamrup District kaba jngai kumba 50 kilomitar na katei ka thaiñ bad don ruh kiba leit haduh Guwahati.
Hynrei kito ki bym biang ka kamai kajih ki la shem shitom haduh katta katta.
Ki nongïalam ka seng ki la ong ruh ba ha katei ka thaiñ, ka don tang kawei ka Sub Health Centre ha Kyrshai, hynrei kam lah pat ban ai ka jingshakri kaba paka katkum ka jingdonkam jong ki paidbah nongshong shnong.
Kumta halor katei ka jingeh kim banse ban shim ïa ka jingkitkhlieh ban dawa na ka sorkar da ki jingthoh lyngba ka District Medical & Health Officer (DM&HO) West Khasi Hills, ba ka sorkar ka dei ban kyntiew kyrdan noh ïa katei ka Sub Health Centre ha Kyrshai sha ka Primary Health Centre khnang ba ki paidbah kin ïoh ïa ka jingsumar kaba biang.
Ha ka jingleit ïakynduh jong ki ïa ka DM&HO, ki la aiti ruh da ka jingthoh ban phah sha ka sorkar ba kan leh ïa kaba donkam.
Ki nongïalam ka seng ki la kyrpad ruh ïa u MLA, ba un shimkhia lem ban pynsngew ha ka sorkar halor katei ka jingdawa jong ki khnang ba kiba pang ba shitom kin ïoh ïa ka jingïarap kaba biang.
Mawkyrwat, Ïaïong 29: Ka jingïai dawa jong ki kynhun bapher bapher ryngkat ki paidbah jong ka thaiñ Mawsynram ban pynïoh ne ban kyntiew noh ïa ka Community & Rural Development Block Mawsynram sha ka Mawsynram Civil Sub Division ka la nang ïai sawa katba nangmih ki sngi bad ïa ki jingïalang ban pynshai paidbah ruh la nang ïaid pynlong ha manla ki jaka.
Kumta halor kane, ka Kynhun ki Sengbhalang kaba hapoh jong ka C&CR Block Mawsynram (KSC&RDBM) ha ka 28 tarik u Ïaïong ki la pynlong ïa ka jingïalang paidbah ha shnong Pongkung, East Khasi Hills District bad kane ka jingpynlong ka long halor ka jingmynthi jong ka sorkar ïa ki mad jingdawa jong ki paidbah ban kyntiew noh ïa ka C&RD Block Mawsynram sha ka Mawsynram Civil Sub Division.
Kane ka Kynhun ki Sengbhalang ha kawei ka shatri ba kynthup ïa ka HANM, KSU, FKJGP, HYC bad ka HUAM namar jong ka jingleh bym suidñiew bad leh meinah jong ka sorkar jylla ïa ki mad jingdawa ba kum ka Kynhun ki Sengbhalang ha ryngkat ki paibah ha kine ki sngi ba la dep ki la pynlong ka jingïalang paidbah kum ha ka shnong Dangar, ha Hadmawdon, ha Lawbah bad mynta ki la pynlong ha shnong Pongkung, East Khasi Hills District ban ai jingpynshai shuh shuh ha paidbah halor kiba bun ki nongrim ba kongsan ïa ka jingdonkam ban ïoh ïa ka Mawsynram Civil Sub Division khnang ba kan long ka jingmyntoi shibun ïa ki paidbah ha kaba ïa dei bad ki kam pynroi hapoh jong ka dong ka thaiñ hi baroh kawei.
Ka Kynhun ki Sengbhalang ha ka jingïalang, ka pynpaw ruh ba lada ka sorkar kam lah ban shimkhia halor ki mad jingdawa jong ki ban pynurlong ïa ki jingkwah jong ki paidbah, na ka liang ki Kynhun kan sa pynlong ka jingïakhieh kaba kham jur ha kine ki sngi ki ban sa wan, kata hadien ban na ka liang jong ki ki la dep ban pynshai paidbah ha baroh ki nongshong shnong kiba hap hapoh jong ka C&RD Block Mawsynram.
Lah ban kdew ïa ki jingshisha ba balei ka Kynhun ki Sengbhalang jong ka Mawsynram C&RD Block kaba kynthup ïa ka HANM, KSU, FKJGP, HYC & HUAM ka pynsawa jur halor kane ka mat jingdawa namar ba naduh u snem 1962, lah pynlong ïa ka Mawsynram Block mynba ka dang don hapoh ka jingsynshar jong ka sorkar Assam bad la pynskhem pat hadien ba ki la ïoh la ka jong ka jylla ba pura bad ki shnong kiba don hapoh jong ka ki long 164 tylli, ka jingdon jong ki nongshong shnong (population) ka long kumba 54 hajar tam, ka jingdon jong kiba lah nang thoh bad pule 58%, namar kata ka la dei kawei na ki Block ba la rim bha hapoh ka Jylla.
Ka Mawsynram C&RD Block ka long ruh kaba la heh la san pura ka karta lada thew ïa ka ryngïeng rynïot bad ka la ih bha hynrei sngewbynñiaw ba ka dur jong ka, ka sah hi kumjuh khlem don jingkylla.
Namarkata, kum ka Kynhun ka lah ban kynnoh ba dei ka jingbym kheiñ snep ne matlah jong ka sorkar khlem da phai khmat ne pynleit jingmut ban kyntiew ïa ka thaiñ Mawsynram bad ruh ïa ki jaka khappud kiba marjan jong ka.
Kumta kum ka KSC&RDBM kim don lad shuh da kumwei hynrei ka lynti kaba shah ha ki mynta ka dei tang da ka jingïakhih paidbah katkum ka Riti shynshar paidbah jong ka Ri India, ka ktien ka ong “Ka sur u paidbah ka dei ka sur Blei" bad kim don ka jingartatien ba ha kane ka khep da “Kawei ka Sur kawei ka jingmut" kin lah bn wanrah ïa ka jingkylla.
Kum juh ruh kan ka KSC&RDBM ka angnud bad kut jingrnut ban pynkohnguh ïa ka sorkar ba ka dei ban kyntiew kyrdan (Upgrade) ïa ka Mawsynram Block sha ka Mawsynram Civil Sub Division, namar ki katto katne ki jingmyntoi ba kin sa ïoh da ka jingdon jong ka Civil Sub Division: kawei ka long ka jingïoh jingtip (Information) ïa ki kam pynroi ne ki skhim sorkar la ka long na ka Sorkar Meghalaya ne wat na ka sorkar India namar kum ki paidbah nongkyndong ka long kaba eh ban ïoh jingtip kiba kham bniah halor ki skhim jong ka sorkar hynrei da ka jingdon jong ka Civil Sub Division kan pynsuk ban tip bad ïoh jingmyntoi, ka nuksa ka skhim PM Kisan na ka bynta ki nongrep, ki skhim na ka bynta ki SHG, Society etc.Kaba ar ka long na ka bynta ki ‘Skilled Development Program’ ïa ki samla shynrang bad kynthei ban pyntbit ha ki kam ba ki trei bad ka lad aikam aijam.
Kaba lai ïa ki case Phoidari la lah ban pynkut (dismiss) da u SDO Civil.
Nangta kaba saw ban pynsuk ban leh ïa ki Birth Certificate, Schedule Tribe Certificate, ki syrnod ban pynshisha (proof documents) kum ki Riewlum ba shong ba sah hapoh ka jylla Meghalaya, ka kyrdan ba la bhah/mang kyrpang ba la pruid dak ha ka Constitution jong ka Ri India kane ka kyrdan kat haduh mynta mynne ka dang treikam la ha ka ïohkam ïohjam ka khaïi ka pateng kumta ter ter bad kaba san ka long ha kaba ïa dei bad ka jingpynrung kyrteng ha ka electoral roll ne EPIC ïa kiba la kot sha ka karta 18 snem shaneng.
Kiba ai jingkren ha kane ka sngi ki kythup ïa u bah James Kharbani, Rangbah Shnong ka Sawsymper Area, u Bonsen Snaitang, President KSU Balat Border Area Circle, u Gilbert Kharraswai, President ka HUAM, u Kyrmenskhem Shangdiar, Working President ka FKJGP South Eastern Zone Mawsynram Block, bad u Kyllang S.Thongni, President ka HANM Central Body.
Ïa ka jingïalang la pynïaid da u bah Drimshon Mawlein, President KSU Sawsymper Circle bad ka jingkren khublei na u Runningstar Kharbani, President ka FKJGP Sawsymper Circle.
Nongstoiñ, Ïaïong 29: Ki katto katne ngut ki longkmie kiba dei ki nongshong shnong jong ka thaiñ Kynroh, ki la pynpaw ïa ka mynsiem ka jingkmen bad sngew phuhmat, hadien ba ki la ïoh sngew ba la pynkiew kyrdan noh ïa ka Nongkynjang Sub Center sha ka Public Health Center (PHC).
Haba ïadei bad katei ka phang na ka liang jong kitei ki longkmie haba ïakren bad u nongthoh khubor, ki la pynpaw ïa ka jingsngewnguh ïa ki bor kiba halor kiba la sngew lem ïa ki jingdonkam na ka bynta u paidbah jong katei ka thaiñ.
Ki la ong ruh ba ïa katei ka jingpynkiew kyrdan na ka sub center la lah ban tip lyngba ka jingpynbna jong u MLA ka Nongstoiñ konstitwensi, ha ka jingïalang kaba la pynlong dang shen ha shnong Nongkynjang West Khasi Hills District ïa kaba la tip ruh kum ka Health Mela.
Ha ka jingïakren bad u Doctor Tylli Syiem pat u la ong, “Namar ba la pynkiew kyrdan noh sha ka PHC, shen ha katei ka jaka sumar nongpang, yn don noh kumba 10 tylli ki jingthiah na ka bynta ki nongpang.
Yn don ruh haduh 2 ngut ki Doctor kynthup ïa u Doctor Ayush bad uwei u Doktor u ba la pyndep MBBS".
U la ong ruh, “Yn don kham bun ngut ki Nurse bad yn lah ruh ban pynthiah ïa kiba pang kiba shitom jur.
Kan long ruh kum kawei na ki Hospital bad shibun kiwei kiwei pat ki jingdonkam na ka bynta kiba thiah pang, ki nongwan shim dawai bad kiwei kiwei yn lah ban ïoh na katei ka jaka sumar nongpang".
Kumban shu pyntip ba lada katei ka PHC kan urlong, kan wanrah jingmyntoi ym tang ïa ka shnong Nongkynjang.
Hynrei kan long na ka bynta ki 30 tylli ei ei ki shnong kiba don ha katei ka thaiñ kiba kynthup ïa ka shnong Nonglwai, Nongkhlaw, Mawthungkper bad kiwei kiwei.
Kan pynsuk ruh shibun ïa ki nongshong shnong jong katei ka thaiñ kiba don kumba 20 hajar ngut ei ei ki paid nongshong shnong, ba kin lait na ka ban ïabeh sha sor Nongstoiñ khamtam ha ka miet ka ïong.
Shillong, Iaiong 29:Ka Jaiñtia Students Union-Syndai Unit hynne ka sngi thohdieng, kala leit ban ujor ha u Deputy Commissioner ka West Jaiñtia Hills District namar ka jingthut bad jingtlot palat jong ka kor Internet ka kompani Airtel ha Syndai bad thaiñ War Jaiñtia.
Ka JSU-Syndai hapoh ka jingialam u President samla Pynshailang Suliang bad General Secretary samla Heiplanmiki Tariang, kila leit ban buh da ka dorkhas ha une u Khliehduh ka District.
Kham mynshuwa ka Seng kala leit buh dorkhas ruh ha ka office treikam jong ka Com-pany Airtel bad ka seng kala ai por shi taiew ia ka Company ban pyn beit ia ki jingduna hynrei kam patiaw ei ei ruh em.
Namar kata, ka seng ka la leit buh ia ka dorkhas sa ha u Deputy commissioner jong ka West Jaiñtia Hill’s ban leh ia kaba donkam na ka liang ka bor district.
Jowai, Ïaïong 29: Ka lympung ïalehkai phutbol ba la tip kum ka ‘2nd U Adelbert Laloo Memorial Trophy’ jong ka kyrdan 3rd Division Football Tournament 2022 ba la pynïaid da ka West Jaiñtia District Sports Association kaba la long mynta ka sngi 29 tarik u Ïaïong ha madan Kiang Nangbha Stadium Jowai, hapdeng ka Lumkhang-dong Kyndongtuber pyrshah ïa ka Saiñdur Mihmyntdu kala poi ha ka jingïakhait da mar 3-3 kol.
Na ka liang ka Lumkhangdong Kyndongtuber ïa ki lai kol la thep da u Rikermi Phawa ha ka minit ba 30, u Hailan Shylla ha ka minit ba 69 bad u Request Shylla ha ka minit ba 70.
Katba na ka Saiñdur Mih myntdu kiba ïoh thep kol ki long u Chanmiki Chyrmang ha ka minit ba 22 bad u Dapmain Phawa ha ka minit ba 45 & 56.
Ka jingïakhun ba ar kala long hapdeng ka ka Iong-I dahi FC pyrshah ïa ka Myrjai ka Iong-I Dahi FC kala jop da 2-1 kol ïa ka Myrjai.
Katba ha ka jingïakhun kaba lai ka kynhun ïalehkai jong ka Maitsha phrang Mootyrshiah ka la jop da 9-1 kol ïa ka Khliehmyntdu Neinchnong.
Ka jingïakhun lashai ka sngi 30 tarik kan long hapdeng ka Pasyih Cultural & Sports Club pyrshah ïa ka Khliehshnong Ialong ha ka por 11 baje mynstep, ka Mookyrdup pyrshah ïa ka Tympang.
Nongpoh, Ïaiong 29: Ka ophis u Deputy Commissioner Ri Bhoi District kum ka jingïashim bynta lang haka Northeast Festival 2022 kaba dei ruh shibynta jong ka Azadi ka Amrit Mahotsav ka jingrakhe dap 75 snem jong ka ri India, ka jingdap 50 snem ka jylla bad kumjuh ruh ka jingpynphriang ïaka khubor halor hok ki khynnah kynthei (Beti Bachao Beti Padhao) ka ophis u Deputy Commissioner Ri Bhoi district mynta ka sngi kala pynlong da ka rally thuk thuk bala shim bynta da ki kynhun ñiah bike ka jylla.
Ïa katei ka rally la plie da u Arpit Upadhyaya Deputy Commissioner ka Ri-Bhoi District kum u kongsan haka jingdonlang u Bah MB Tongper Additional Deputy Commissioner, Bah DD Umdor President ka Royal Enfield Riders’ Association of Meghalaya (RERAM) bad ka kynhun ki nongniah bike ka jylla hapoh ka lama ka RERAM bala sdang naduh ophis u Deputy Commissioner Ri-Bhoi District sha Jorabat bad pynkut ha Umroi.
Lyngba ka tei ka rally kan long ruh ka khubor lehkmen ïaka District hadien ba kala ioh iaka kyrdan ba 5 napdeng ki Aspirational District haka ri India baroh kawei halor ka jingpyntreikam ïaki skhim sorkar bapher bapher bad ruh naka liang ka district ka buh thong ruh ban poi sha ka kyrdan ba hakhlieh duh haka ri.
Haba kren ha katei ka sngi naka liang u Arpit Upadhyaya Deputy Commissioner ka Ri-Bhoi District u la pynpaw ka jingsngewkmen kaba khraw bala naka liang ka ophis kala lah ban pynlong kum katei ka jait prokram kaba dei ruh shibynta jong ka North east Festival 2022 ka ban sdang naduh ka 28 tarik Ïaiong haduh 4 tarik Jymmang shuwa ban rakhe ïaka jingdap 75 snem jong ka ri India bad naka liang ka district kan sa rakhe ruh ïaki prokram bapher bapher ha kine ki taiew.
Shillong, Iaiong 29: Ki Nonghikai Adhoc ki ba kynthup ia ki Nonghikai LP ,UP ,Secondary bad Hr.
Secondary School ki ba hap ha Amlarem Subdivision bad kiba don hapoh ka Lama jong ka Federation of All School Teachers Of Meghalaya (FASTOM) ki la pynlong ia ka jingshong kyllain mungor (Sit -in- Demon-stration) hynnin ka sngi 28 tarik Iaiong ha Amlarem.
Kine ki Nonghikai kila shong kyllain mungor naduh ka por 10 baje mynstep haduh ka por 3 baje janmiet bad la wan ia shim bynta da kum ba 150 ngut ki Nonghikai.
La pynbteng ia kane ka jingiakhih haduh mynta ka sngi 29 tarik Iaiong.
Kum ban shu pynkynmaw,la pynlong ia kane ka jingiakhih ban pynbor ia ka sorkar Jylla ba kan kyntiew lane pynheh noh ia ak tulop jong ki Nonghikai skul Adhoc naduh LP haduh ki Hr.
Secondary school.
Ki nongialam ka FASTOM na kane ka thain, ki la kyrpad ia ka sorkar ba kan peit lem ia ki jingeh jongki bad ki la kyntu kyrpang ruh ia u Myntri ka Tnad Pule Puthi u ba dei u MLA ka thain ba un phai lem bad ban peit ia ki jingeh jongki Nonghikai ha ka jylla baroh kawei.
Ki nongialam ki la ong ruh ba kum ki Nonghikai kim banse ban mih sha surok ban dawa ia ka hok.
Nongpoh, Ïaiong 29: Ki samla jong ka shnong Umsning Proper A mynta ka sngi ki la ïoh ban pynlait im noh ïa uwei u khla rit ba la ju tip paidbah kum u khla thap sim na kawei ka kper khlaw kaba don ha Umsning.
Kine ki samla kila lap ïa utei u khla rit ha katei ka kper katba ki dang ïaid ha katei ka kper bad dei ha kum kane ka por ba ki la leit ban kem noh ïa utei u khla rit da ka jingthmu ban pynlait im bad ba kiwei kiba shim kabu kin nym ïoh lad ban pynïap ïa utei u khla rit.
Kine ki samla kiba la lap bad ioh ba pynlait im ïa utei u khla ri ki kynthup ïa u samla Nathaniel Kylla, Augustin Makri, Billbud Syiemlieh, Samuelson Malieh, Alexzandri Kylla, Kevinson Malieh bad u samla Samanta Pathaw na ka shnong Umsning Proper A.ha Ri Bhoi.
Kumba la pyntip da u Rangbah Shnong, u Bah A.Khonghat la ong ba hadien ba la pyntip sha ki bor shnong da kitei ki samla halor kane ka jingioh kem ïa une u khla rit, na ka liang ka shnong bad kitei ki samla ki la leit aiti noh ïa une u khla rit sha Umsning Police Outpost khnang ba kin ioh ban aiti noh ïa une u khlaw sha ka tnad Wildlife kaba dei peit ïa ki mrad ki mreng hapoh ka Ri Bhoi.
Nongpoh, Iaiong 29: Kum shi bynta ban kyntiew ia ka kam ialeh kai sport ha Ri Bhoi bad ban ailad ruh ia ki khynnah skul ka Ri Bhoi ban sei madan ia ki sap ki phong ha ki kam ialehkai nalor ka pule puthi, ka Ri Bhoi Students Union, Sengkmie ka la rai ban pynlong da ka Inter School Sports Meet ha Madan Kurka lang.
Kumba la pyntip da u Working President ka RBSU, u Samla Amberlight Masharing, u la iathuh ba ka sneg ka la shim ia kane ka rai ban pynlong kane ka lympung ialehkai sport, ka dei ka jingangnud ka seng ban kyntiew ia ki khynnah kiba don sap ha ki kam ialehkai sport bapher bapher bad na ka liang ka seng ka la rai ban pynlong ia kane ka lympung ialehkai sport ki khynnah skul kata haduh 3 sngi ka ban sdang naduh ka 4 tarik u Jymmang haduh ka 6 tarik u Jymmang, 2022 ha Madan Kurkalang, Bhoirymbong.
Shuh shuh, u la pyntip ruh ba kane ka lympung ialehkai sport ha kane ka kynti kan long shuwa tang na ka bynta ki skul ba hap ha ka thain Ri Bhoi Mihngi (Eastern Ri Bhoi) haba khmih lynti ruh ba ka jingwan shim bynta ki skul bapher bapher na ka thaiñ kan pynlong ia kane ka lympung kaba jop.
Shillong, ïaïong :Ka Army Public School (APS), Shillong HQ 101 Area ka la rakhe ïa ka lyngkhuh snem ka ba 39 jong ka AWES (Army Welfare Education Society) Day hynne ka sngi.
Shi bynta jong kane ka jingrakhe, na ka liang ka skul ka la pynlong ïa ka prokram pynkup burom na ka bynta ki nonghikai bad ki staff jong kane ka skul ki ba la pyndep ïa ka jingshakri ka ba palat 25 snem na ka bynta kane ka skul.
Ha kane ka sngi na ka liang u Chief of Staff HQ 101 Area and Patron, APS Shillong, u Maj Gen Anuraag Chhibber, VSM u la ïa don ryngkat lang kum u kongsan.
Nongpoh, Ïaiong 29: Ki nongïalam ka HSPDP ka jylla kila kop ba u sing un sa kyrhuh haka them Ri-Bhoi ha kane ka elekshon ban wan hadien ba naka liang ka party kala pdiang burom ïa kumba 50 ngut ki nongkyrshan bad nongïalam naka party NPP bad MCPC bad kiwei kiwei kiba la pynïasoh ïalade mynta ka sngi haka jingïalang kaba la long ha Umsning Auditorium.
Ha katei ka jingïalang pdiang burom ïa ki dkhot na kiwei kiwei ki party sha ka party HSPDP ha Ri-Bhoi la sakhi ruh da ka jingdonlang u Bah KP Pangniang President ka HSPDP haka jylla, Samla Sandondor Ryntathiang President Youth Wing ka jylla, Bah PB Sylliang President ka HSPDP Ri-Bhoi, Bah Khraw Marweiñ General Secretary bad kiwei kiwei bad ha katei ka sngi uwei naki ophias IAS ba shongthaid u Bah CC Mihsil u la leit ban pynïasoh ïalade bad katei ka party.
Haba kren ha katei ka sngi naka liang u Bah KP Pangniang President ba rangbah u la pynpaw ka jingsngewkmen kaba khraw halor katei ka jingpynïasoh jong ki nongïalam naka party NPP, Mawhati Constituency Political Committee (MCPC) kaba long ka jingshngaiñ bad ka jingioh mynsiem ïaka party baroh kawei kiba dei naka thaiñ Umsning bad Mawhati.
U la ong ruh baka party HSPDP ka dei ka party kaba la rim tam haka jylla kaba don ka nongrim kaba skhem haka jingtreikam kaba la pynmih ruh shibun ki soh bad ki nongïalam haka jylla kaba trei ruh naka bynta ki trai ri trai muluk, namar kumba long mynta ka jylla kala don haka jingma kaba khraw ba ki trai shnong kim long trai ïala ka khyndew bad ka spah da kaba ai nuksa ruh ïaki mar poh khyndew bun bala kheiñ beaiñ lada shalan ïaki kum u dewiong, ki maw, ki shyiap bad donkam ka jingmynjur naka sorkar pdeng bad kane ka long kaei kaei ka bym lah ban pdiang namar ki mar poh khyndew kiba pynmih naka ri lajong la shah kheiñ beaiñ noh ïaki.
U la ong ruh ba ki paidbah ki dei ban sngewthuh shai b aka party HSPDP ka dei pa party kaba la ïakhun dohiap ban pynioh ïaka jylla ba pura bad bun naki nongïalam jong ka kila shong phatok ruh ban aiti ïala ka jingim naka bynta ka jaitbynriew ban ioh noh ka jylla ba pura bad watla ka dei ka party kaba rit naka liang utei u nongïalam u la kop ruh ba katei ka party kan khie im biang ha kane ka elekshon ban wan bad ki sing shynrang bad sing kynthei kin kyrhuh naka bynta ban pynim pat ïa katei ka party bad ka jaitbynriew.
Jowai, Ïaïong 29: Ki Muktiar hapoh ka West Jaiñtia Hills District mynta ka sngi thohdieng kila ïoh jinghikai halor ki rukom treikam kiba long katkum ka juk stad ba mynta da kaba pyndonkam ia ki tiar Technology ban kham pynsuk shuh shuh ïa ka jingtreikam ha kaba ïadei bad ki kes bapher bapher.
Ïa kane ka prokram ai jinghikai halor ka rukom treikam jong ka ‘Case Information System’ (CIS) la pynlong da ka Computer Committee, High Court of Meghalaya, ha ryngkat ka jingïatreilang bad ka Meghalaya State Legal Service Authority ba la pynïaid da ka Jaiñtia Hills Autonomous District Council Court, ha Tpep- Pale Hall Jowai.
Ha kane ka sngi la wan ban sakhi da u Judge ba donburom ka Meghalaya High Court u Hamarsan Singh Thangkhiew uba long kum u kongsan, uba la pynpaw ka jingsngewkmen ban ïa don bynta lang ha kane ka sngi.
U Judge Thangkhiew ula pynsngew ba ka jingdon jong ka District Council Court ha Jowai ka la long kum ka lad jingïarap kaba khraw eh ïa ki nonghsong shnong kiba dei na ki trai jylla ban iakhun ia ki kes jong ki da kaba ym donkam shuh ban leit shaduh High Court.
Ula pynkymmaw ha kine ki snem jong ka khlam Covid-19 ki don shibun ki jingeh hynrei ha ka rukom treikam lyngba ka jingpyndonkam ïa ki bor jong ka juk stad la lah ban pynïaid beit pynïaid ryntih ïa ki kam ki jam.
Ka jingpyndonkam ïa ki mobile (Smart Phone) mynta ka la dang ïarap shuh shuh ha ka rukom treikam ban wad ïa ki record jong ki kes bapher bapher, ha ka juh ka por u kyrmen lyngba ka jingpynlong ïa kane ka CIS katkum ka juk Internet kan ïarap ban pynbha ïa ka rukom treikam hapoh ka jylla hi baroh kawei.
Ïa ka jingïalang la pynïaid da ka kong V.Kyndiah Additional Judge, Aditional District Council Court Jowai, la ïoh ruh ïa ka jingbatia bniah ïa ki Muktiar da ki riew shempang halor ki phang bapher bapher jong ka rukom treikam ka ‘Case Information system’ kaba lah tuj ban ai jingrap ha kiba bun ki liang.
Shillong, ïaïong :Ka Seng Syngkhong Rympei Thymmai (SRT), kan pynlong ïa ka Annual General Meeting jong ka ha ka 3tarik Jymmang 2022, ha Meghalaya Bharat Scouts & Guides, Pinemount Ridge, ha ka por 11baje mynstep.
Kumta ka Seng ka khor ka ïawer sngewbha ïa baroh ki Dkhot bad ki Unit jong ka Seng ban ïa wan sha kane ka jingïalang.
Kane ka long katkum u kyrwoh lyngba u Bah P.Shynret, Publicity Secretary Syngkhong Rympei Thymmai.
Shillong, ïaïong : U Bah Michael Kharsyntiew ha ka sngi Thohdieng u la plie paidbah ïa ka Nursing Room jong ka Ruprekha High School kaba don ha Lawmali, Shillong bad ha kajuh ka por u la noh synñiang ruh da ka pisa na ka bynta ban shna pynbha ïa ka kamra Principal bad ïa ka ophis jong kane ka skul.
Ha kane ka sngi, la sakhi lang da u President jong ka Assomia Namghar Ruprekha u Dwarka Singhania, ka dkhot jong ka School Management kaba dei ruh ka Principal jong ka English Section ka Kong S.Pde.
U Principal jong ka Hindi Section u Mr Binod Kumar bad kiwei kiwei.
ïa ka Ruprekha kaba la long kawei na ki skul ba la rim tam ha kane ka jylla, la seng ha u snem 1964 bad kane ka skul kaba la don naduh ka kyrdan Lower Primary haduh Secondary ka dei kaba shu ioh jingïarap na ki riew shimet bad na ki jingïarap jong ka Sorkar.
Nalor kata, kane ka skul ka don ruh ka skul miet ba la buh khnang na ka bynta ki khynnah kiba leit bylla mynsngi bad kumjuh ruh na ka bynta kito kiba wan na ki longïing kiba kham duna ka ïoh ka kot hynrei kiba angnud pat ban dup nang ïa ka thoh ka pule.
Shillong, Ïaiong 29: Ka Jylla mynta ka don sa 4 ngut ki briew ba dang pang Covid-19 ne ki active case.
Satang 2 tylli ki District kiba dang don mynta ïa ki nongpang bad kine ki dei ka East Khasi Hills-3 bad ka Ri-Bhoi District-1.
Ha kine ki arphew saw kynta bala leit noh, tang iwei i nongpang ila ïoh pat ïa ka jingkoit bad ym shym la don kiba iabit thymmai.
Ka jingdon jong kiba ïap haduh mynta kala kot 1593 ngut.
Haduh 93797 ngut ki briew kila ïabit ïa kane ka jingpang ha kine ki laisnem tam mynta hynrei haduh 92200 ngut kila ïoh pat ïa ka jingkoit.
Shillong Iaiong 29: U Symbud Myntri Rangbah ka jylla u Bah Prestone Tynsong u la pyntip ba u la iakynduh ia Myntri ka Sorkar Pdeng uba khmih ia ka tnad bording u RK Singh ha kaba u la kular ban pyllait noh ia ka pisa kaba dang sah jong ka MeECL kaba long T.192 klur bad ban mang T.1100 klur tam ban pyntreikam iaka skhim RDSS.U la ong, ba ka sorkar jylla kala ioh ruh ia ka jingmynjur naka sorkar pdeng ban pyntrei iaka projek RDSS na ka bynta ban pynbha bad pynthymmai iaka tnad Distribution haka jylla Meghalaya kaba kot sha ka T.1100 klur tam bad kawei kadei naka bynta ban pyntreikam ia ki Smart Meter, ban buh shuh shuh ia ki Transformer bad ia ki waïar light ha ki shnong ki thaw jong ka jylla bad ban pynbit pynbiang ia ka rukom sam iaka bording elektrik.
“Ka sorkar pdeng kala mynjur ban mang T.1100 klur tam ban pyntreikam ia katei ka projek ha ka jylla bad nga kyrmen skhem ba ynda la dep pyntreikam kan long ka jingkyrkhu bad ka jingmyntoi ia ka jylla ha kaba iadei bad ka bording elektrik bad khamtam eh haba ngi kwah katba lah ban pynduna iaka jingduhnong bad kumta baroh kawei pa kawei ka longing kaba don ha ka jylla kiba don kumba 7 lak tam, yn sa pyndait noh da ki Smart Meter ha kaba ki lah ban leh daka Pre Paid ne Post Paid kaban iasyriem thik kumba siew ia ka Bill Mobile Phone ha kaba kin sa ioh jingtip ba kidei ban siew iaka bai bording ka jongki" ong u Bah Prestone Tynsong u ba khmih ruh iaka tnad Bording.
U la ong, ha ki snem kiba la dep, ki paidbah ka jylla kila shem jingeh namar ki Meter Reader ki leit shi sien ar bnai ne lai bnai bad ki nongshong shnong khamtam ki longing kiba duk ki shem jynjar namar ba ki hap ban siew shisien siew iaka bai bording haduh 4 ne 5 bnai, hynrei ban pynsuk ia ki paidbah yn buh da ki Smart Meter.
U la iathuh, ba u Myntri ka Sorkar Pdeng u la pynpaw ba dei ban leh kloi ha kaban pyndait ia ki Smart Meter namar mynta la ioh ia ka jingbhah tyngka na ka bynta ki 4 lak 60 hajar ïing bad la buh ia ka thong ba dei ban pyndep hapoh shi snem shiteng bad kumta ka jingduhnong jong ka MeECL kan duna noh bad kan pynsuk ruh ia ki paidbah kiba pyndonkam iaka bording elektrik bad kan ym don shuh ka jingkynnoh ba ka MeECL kala pulom ha kaban ai iaka Bill ne bai bording.
U Bah Prestone u la ong, ba u la dep ban bthah iaka MeECL ba kadei ban pynlong iaka prokram ban leit ai jingpynshai ha kylleng ki shnong ki thaw ba ki nsngewthuh iaka jingmyntoi lyngba u Smart Meter bad shen yn sa sdang noh ia kane ka prokram da kaba iatreilang bad ki bor pyniaid shnong kiba don haka jylla ban ym don shuh kano kano ka jingartatien nangne shakhmat.
“U Smart Meter u ban pyndait ha ka jylla jong ngi, la ka long ha Sor ne Nongkyndong yn dei uban ai ei sha ki longiing longsem bad ym donkam ban siew pisa eiei bad ngin sa khmih bniah ia kiei kiei baroh ba kan long ha ka lynti kaba bit ba biang khnang ba ki paidbah kin ym don shuh kano kano ka jingujor" ong u Bah Prestone Tynsong.
“Ngi pynbiang ruh ia ki kor ki bor haka jingpoi ia ka bording da kaba buh shuh shuh ia ki Sub Station ha kylleng ki jaka jong ka jylla jong ngi ban pynsuk ia ki paidbah khnang ba ka kynrum kynram haka jingduh iaka bording elektrik kan jah noh syndon.
Ngi la phah iaka jingtyrwa kaban kot shaduh T.650 ne T.700 klur ha kaba iadei bad kane ka bynta bad ngi kyrmen skhem ba ha ki snem ban wan ngin lah ban pyndep ia kane ka jingangnud jong ka sorkar bad baroh ki paidbah nongshong shnong ka jylla ha sor bad nongkyndong" la pynkut u Bah Prestone Tynsong.
Shillong, Ïaiong 29: Ki shipai ka Border Security Force (BSF) ka Meghalaya Frontier, hynnin ka sngi palei, kila ïoh ban kurup haduh 125 kilo u sniuh briew ba thmu ban khaii tuh sha Bangladesh na ki thaiñ khappud ka East Khasi Hills.
Kat kum ka jingong ki shipai, ïa une u sniuh briew la pyndonkam ha Bangladesh ban shna ïa ki sniuh ba shu buh (wigs) ban pyndonkam hapoh ka Ri bad kumjuh ruh ban khaii shabar ri.
Naduh u snem 2022, ki shipai BSF kila ïoh ban kurup haduh 225 kilo u sniuh briew ba khaii tuh sha Bangladesh.
Nalor kane, ki shipai BSF kila ïoh ruh ban kurup haduh 73 tylli ki masi na khappud ka East Jaiñtia Hills katba ki nongkhaii ki dang ïalam sha khappud ka Bangladesh ban khaii tuh.
Tang ha une u bnai Ïaiong 2022, ki shipai BSF ka Meghalaya Frontier kila ïoh kurup haduh 450 tylli ki masi ba thmu khaii tuh.
Namar ka jingjur ka jingkhaii tuh, ki shipai BSF kila nang pynkhlaiñ ïa ka jingpahara ban khanglad ïa baroh ki kam bymman ha ki jaka khappud.
Shillong, ïaïong, 29: Ka Federation of All School Teachers of Meghalaya (FASToM) ha ka sngi Thohdieng ka la aipor tang shitaiew ïa ka Sorkar Meghalaya Democratic Alliance (MDA) ba kan pynurlong noh mardor ïa ki jingdawa kiba ka seng ka ladep ai jingmut bad tyrwa ruh hakhmat ka Sorkar.
Kum ban shu pynkynmaw hangne ba ka FASTOM ka ladep phah ïa ka jingtyrwa sha ka Sorkar Jylla ban dawa kyntiew kyrdan Deficit Pattern lane Deficit System bad ha kajuh ka por ka la tyrwa ba lada ka Sorkar kam lah ban kyntiew kyrdan Deficit ïa ki nonghikai skul Adhoc hynrei ka dei ban pynkiew da ka jingsiew tulop kaba T.18 hajar naduh ka kyrdan Lower Primary haduh ka kyrdan Higher Secondary ryngkat bad ka jingpynkiew ïa ka jingsiew tulop kaba 5% manla u snem.
Dang ha kine ki khyndiat sngi, u Myntri Rangbah jong ka Jylla u Conrad Sangma u la ong ba ka Sorkar ka dang bishar ïa ka jingdawa jong ka FASToM.“Kumba la kren da u Myntri jong ka tnat Pule Puthi ka Sorkar Jylla u Bah Lahkmen Rymbui ba ka Sorkar kan ym lah ban kyntiew kyrdan Deficit System/Deficit Pattern, ngi ïoh ïa ka jubab ba ïa mynta ka Sorkar kan pynkiew da ka tulop bad ngi pdiang ïa kata ka rai," ong u General Secretary ka FASToM u Bah Andrew Lyngkhoi ha ka jingïakren bad ki lad pathai khubor.
Haba kylli, u la ong, “ïa kane ka jingpynshai ngi la ïoh ha ka jingïakynduh ïa u Addl.Chief Secretary uba peit ïa ka tnat Pule Puthi u Bah DP Wahlang ha ka sngi Balang mynta ka taiew.
"“Namarba ngim pat ïoh da ka jingthoh na ka Sorkar, ngi la shu pynjynsur ïa ki jingïakhih tang na ka bynta shitaiew khnang ba ka Sorkar kan dup lah ban shim ïa ka rai hapoh ka shitaiew bad lada ka Sorkar kam lah ban ai da ka jingthoh hapoh shitaiew ngin sa pynbna biang da kawei pat ka jingïakhih kaba kham jur shuh shuh ban ïa kaba la pynlong mynta," la ong u Bah Lyngkhoi.
U la ong ba ka jingpynjynsur jong ka FASToM ïa ka jingïakhih ka long hadien ba la ïohi ba bun ki khynnah skul kiba shu shong ha ing, ki don kiba shu ïaid sha surok bad don kiba leit sha skul khlem ïoh jinghikai eiei.
“Kum ki nonghikai kiba don ïa ka jingkitkhlieh ngim lah ban shu peit ïa ki khynnah skul ba kin duh noh ïa ka jinghikai kaba ki dei ban ïoh.
Dei na kata ka daw ngi la shim ïa kane ka rai (ban pynjynsur tang shitaiew) namarba ngi hap ban peit ruh ïa ka bha ka miat jong ki khynnah skul," ong une u General Secretary ka FASToM.“Ka CEC ka la shim ruh ïa ka rai ban kyrpad ïa ki nonghikai ba kin leit phai biang sha ki skul, sha ki Centre ba la bynshet kam da ka MBoSE bad ha kiwei kiwei de ki kamram kiba ka Sorkar ka la bynshet ha ki nonghikai," u la ong.
“Kumba ka Sorkar ka la pan ïa ka jingïatreilang ngi kloi ban wan sha ka miej jingïakren, ngi long kiba kloi ban pyllait por ïalade bad ban ïasngewthuh jingmut lang ha kino kino ki bynta lada ka Sorkar ka ai ïa ka jingkular sha ngi da ka jingthoh," u la bynrap.
U Bah Lyngkhoi u la ïathuh hadien ka jingiehnoh jong u Bah Kenneth Shadap ïa ka shuki President, ka CEC jong ka FASToM.Shillong: U Myntri Khynnah jong ka Sorkar Pdeng uba peit ïa ka Development of North Eastern Region (DoNER), u B.L Verma u la kdew ïa ki jingpyrshang jong ka Sorkar Pdeng ban pyndonkam ïa ki lad kiba don ha ka thaiñ Shatei Lammihngi haba ai jingkren ha ka ‘Conclave on Investment Potential and Future Energy Needs of North East’ kaba la long ha nongbah Shillong ha ka sngi Thohdieng.
U Myntri u la wan ïashim bynta ha kane ka jingïalang ba la pynlong kum shibynta jong ka North East Festival kaba shitaiew hapoh ka Azadi Ka Amrit Mahotsav ha North Eastern Council (NEC), Shillong.
U Verma haba ïathuh ïa ka jingkut jingmut jong u Myntri Rangbahdur ka ri u Narendra Modi na ka bynta ka roi ka par jong ka thaiñ Shatei Lammihngi u la ong, “ka thaiñ Shatei Lammihngi kaba ju khot ka khyrdop jong ka jinglaitluid ka India da u Netaji, mynta ka la long ka khyrdop ban pynurlong ïa ki jingthmu jong ka India kaba thymmai … ngi dang trei ban pyndonkam ïa ki lad kiba don ha ka thaiñ Shatei Lammihngi.
"U la ban jur halor ka jingkut jingmut ka Sorkar Pdeng ban pynstet ïa ka roi ka par ha ka imlang sahlang ha ka thaiñ Shatei Lammihngi bad u la batai ruh ïa ka Gross Budget Support (GBS) ba la mang na ka bynta ka thaiñ.
“Baroh ki tnat Sorkar ki hap ban pynlut 10 % ka Gross Budget Support (GBS) kaba la ai ïa ki na ka bynta ka jingmyntoi jong ka thaiñ Shatei Lammihngi.
Kane ka pyni ïa ka jingpeit kyrpang ïa ka roi ka par ha ka thaiñ Shatei Lammihngi," u la ong.
U la bynrap ruh ba ha ryngkat kane ka 10 % ka jingmang GBS, ka mang tyngka une u snem (ka jingantad ba la pynthymmai) na ka bynta ki jylla ka thaiñ Shatei Lammihngi ka la kiew bun bun shah haba ïanujor bad u snem 2014-15.
U B.L Verma u la kren shaphang ka jingpynbiang ïa ki jingdon jingem ban ïarap ïa ka roi ka par ha ka thaiñ Shatei Lammihngi naduh u snem 2014 bad ong, “khnang ban peit ïa ka kam pynïasoh ha kane ka thaiñ, ka Sorkar ka la sdang shibun tylli ki projek ban pynbiang ïa ki jingdonkam kiba ïadei bad ki Liengsuiñ, ki surok, ki lynti lyngba ki jaka um, ka bording, ka Telecommunication bad kiwei kiwei.
Mynta ka jingïasoh lyngba ki Rel ka la poi sha Arunachal Pradesh bad Tripura, katba mynshuwa kane ka sahkut tang ha Guwahati bad mynta ki don 5 tylli ki projek ba dang pynkhreh.
"U Myntri u la ong ruh ba ka jingjrong ki surok bah ka la kiew na ka 10, 905 km ha u 2014-15 sha ka 13,710 km mynta.
Haba kren shaphang ka jingkiew ka jingpynïasoh lyngba ki Liengsuiñ, u Myntri u la ong ba ïa ka kad Liengsuiñ ha Holongi, Arunachal Pradesh yn pyndep shuwa u Nailar, 2022.
Kane kan dei kawei na ki 15 tylli ki kad Liengsuiñ baheh bad kiba rit ha ka thaiñ Shatei Lammihngi.
U la ong ba lyngba ka jingïarap jong ka Universal Service Obligation Fund hapoh ka tnat Telecommunications, kumba 5600 tylli ki shnong ki la ïasoh lyngba ka Network jong 4404 tylli ki Tower ha ka jinglut kaba T.3715 klur.
Shuh shuh, da ka jingthmu ban pynbha shuh shuh ïa ki kam bording ha kane ka thaiñ, ka Sorkar ka la pynlut haduh T.10,003 Klur naduh u snem 2014-15, u la ong.
U Myntri u la kren ruh shaphang ki projek kiba heh kiba dang ïaid kum ka 2000 MW Subansiri Lower Hydroelectric Project ha Arunachal Pradesh- Assam ha kaba ka jingantad ïa ka jingpynlut ka long kumba T.19,992 klur bad ka North Eastern Region Power System Improvement Project (NERPSIP) ha ka jingpynlut kaba kumba T.6,700 klur ha 6 tylli ki jylla ba ïoh jingmyntoi kiba kynthup ïa ka Assam, Manipur, Meghalaya, Mizoram, Nagaland, bad Tripura.
U la kren ruh shaphang ka skhim ba thymmai, ka Prime Minister’s Development Initiative for North-East, PM-DevINE ba la pynbna da ka Myntri Kam Pla Tyngka ha ka por ba ka la ai jingkren shaphang ka mang tyngka jong ka Sorkar Pdeng na ka bynta u snem 2022-23.
Yn ai shuh shuh sa T.1,500 klur na ka bynta kane ka skhim bathymmai.
Kane kan bei tyngka na ka bynta ki jingdon jingem, katkum ka PM GatiShakti, bad ki projek na ka bynta ka roi ka par ha ka imlang sahlang katkum ki jingdonkam jong ka thaiñ Shatei Lammihngi.
Kane kan plie lad kamai jakpoh ïa ki samla bad ki longkmie bad pyndap ïa ki jaka ba suda, la ong u Myntri.
U Verma u la ong ruh ba ka thaiñ Shatei Lammihngi ka don ka lad ban pynmih palat 128,000 Megawatt ka bording ba lah ban pynthymmai.
U la ong ba u kyrmen ba ki projek ban pynbiang ïa ki jingdon jingem ki dang ïaid shakhmat ha ka thaiñ bad kin ïarap ban khring ïa ki nongbei tyngka ban kyntiew ïa ka rukom treikam Public-Private Partnerships (PPP).
Ha kane ka jingïalang la ïashim bynta da ka Chief Secretary jong ka Sorkar Meghalaya ka R.V.Suchiang, u Secretary ka NEC u K.M.Chalai, u Senior Economic Adviser ka tnat DoNER u K.V.Pratap bad kiwei kiwei.
Ka mat ba kongsan jong kane ka jingïalang ka kynthup ïa ki jingai jingtip da ki tnat Sorkar shaphang ki projek bad ki jingpynkhreh na ka bynta ka lawei.
Kine ki tnat Sorkar ki kynthup ïa ka tnat Road Transport and Highways (MoRTH), Power, Civil Aviation, Telecom, Ministry of New & Renewable Energy (MNRE) bad Railways.
Ïa ka AzadiKaAmritMahotsav – North East Festival yn rakhe haduh ka 4 tarik u Jymmang 2022 ban sa pynlong ha Guwahati ha kaba yn sa ïashim bynta da u President ka India, u Ram NathKovind.
Shillong, Ïaiong 29: Ka North East Indigeneous Peoples Forum (NEIPF) kaba dei ka synjuk jong ki Sengbhalang ka thaiñ Shatei Lam Mihngi ka Ri, kala shong ïa ka jingïalang General Council ha Nagaland ban pynkhie im biang ïa ka jingdawa pyntreikam ïa ka Inner Line Permit (ILP) ha baroh ki Jylla ka thaiñ bad ka jingpyntreikam jubor ïa ka Citizen Amendment Act (CAA).
Kane ka jingïalang General Council ba arsngi kala sdang hynne ka sngi thohdieng bad baroh ki Sengbhalang na ki Jylla bapher bapher ka thaiñ kila iashimbynta kynthup ïa ki seng na Meghalaya-ka FKJGP, HNYF bad RBYF hapoh ka jingïalam jong u President ka FKJGP-North Khasi Hills Bah Luistar Lyngdoh.
U Samla Wellbirth Rani, President ka FKJGP uba dei ruh u Convener ka NEIPF-Meghalaya Chapter u pyntip ba ka NEIPF kan iatai ïa kiba bun ki ishu kiba sahteng ha kane ka jingïalang khamtam ïa ka hok bad ka bha ka miat jong ki trai paid riewlum ka thaiñ Shatei Lam Mihngi bad ka jingktah jong ki aiñ/hukum ba pynmih da ka Sorkar Pdeng na ka por sha ka por.
Kat kum ka jingong jong u, ka jingpynim ïa ka jingdawa pyntreikam ïa ka Inner Line Permit kan dei kaba hakhmat eh namar kane ka aiñ ka dei ka stieh kaba lah ban ai jingiada pura ïa ki trai paid riewlum na ka jingshah tyllep ha ki hehpaid na ri thor ka Ri.
U Bah Wellbirth u ong ruh ba ka NEIPF ka dei ka synjuk kaba la ieng pyrshah naduh kaba nyngkong ïa ka jing thmu jong ka Sorkar India ban pynlong aiñ ïa ka Citizenship Amendment Bill (CEB) kaba la long aiñ mynta sha ka Citizenship Amendment Act (CAA) bad mynta ka jingïakren kan long halor ka jingpyntreikam jubor ïa kane ka aiñ hapoh ka thaiñ.
Lah ban kdew hangne ba ka Citizenship Amendment Act ka dei ka aiñ ka ban kdup ïa ki phetwir Hindu, Sikh, Jain, Khristan bad Budhist na Pakistan, Afghanistan bad Bangladesh kum ki nongshongshnong ka Ri India.
“Ka Thaiñ Shatei Lam Mihngi ka dei ka thaiñ ba shong ba sah da ki paid riewlum kiba rit paid bad ka jingtreikam ka CAA ka dei ka jingma kaba khraw ïa ki riewlum ha baroh ki liang.
Ngim kwah ba kiwei ki Jylla ka thaiñ kin kylla long kum ka Tripura" ula ong.
Nalor kine, u Bah Wellbirth u pyntip ba ka hok jong ki trai paid riewlum ka thaiñ ruh ka dei kaba shah tynjuh bha ha kine ki sngi ba mynta na ka jingwanrah bad jingpyntreikam ka Sorkar India ïa ki aiñ bapher bapher ki bym iahap ne ba ktah ïa ki paid riewlum.
“Ngi la ïohi ba ka Sorkar India kala shu pyrshang ban pyntreikam jubor beit ïa ki aiñ kiba ktah ïa ka hok ki paid riewlum ka thaiñ katba nang mih ki sngi.
Ngin hap ban mih ban iasaid bad iada ïala ka jong ka hok hashuwa ban dier ka por" ula ong.
Shillong, ïaïong, 29: Ka National Hynñiewtrep People ha ka sngi Thohdieng ka la pynpaw ïa ka jingpyrshah halor ka jingïasoi ïa ka Memorandum of Understanding (MoU) hapdeng ka Sorkar Meghalaya bad ka Sorkar Assam na ka bynta ban pynkut noh ïa ka jingïakajia pud ha ki 6 tylli ki jaka kiba don ha khappud ka jylla Meghalaya bad ka Jylla Assam.
Ha ka jingïakren bad ki lad pathai khubor, u Vice President ka Seng u Bah Kharlessbon Nongbri u la ong ba ka jingaiei jong ka Sorkar Meghalaya ki jaka ki puta jong ki riewshimet sha ka Jylla Assam ka long ka bym lah satia ban pdiang daleilei ruh em.
Shuh shuh u la ong ruh ba ka Seng kan ai jingkyrshan ïa kino kino ki kynhun kiba leit mudui sha Iingkashari pyrshah ïa ka jingïasoi ïa ka Memorandum of Understanding hapdeng ka Sorkar Meghalaya bad ka Sorkar Assam.
Shillong, ïaïong, 29: Ka Hynñiewtrep National Youth Front (HNYF) East Khasi Hills District ha ka sngi Thohdieng ka la byrngem ba lada ka Sorkar Meghalaya Democratic Alliance (MDA) ka ai jaka ïa ki briew kiba sah ha Them Iew Mawlong, ka seng kan tur beit da ka bor sha kane ka jaka.
Dang shen ki nongïalam jong ka Harijan Panchayat Committee (HPC) ki la dawa ïa ka Sorkar ban ai jaka ei mar 200 sq.
meter bad ban mang pisa ruh T.20 lak na ka bynta ban pynshna iing ha European Ward ïa ki 342 tylli ki longing kiba sah ha Them Iew Mawlong.
“Ki dei eh kiei kita ki Harijan ki ban hukum ma ki ïa ka Sorkar, (hato) kham donbor ma ki, ne kham donbor ka Sorkar," ong u President ka Seng u Bah Bless Dkhar ha ka jingïakren bad ki lad pathai khubor.
“Lada ka Sorkar ka ïaid shakhmat halor kane ka ishu ban ai jaka ïa ki (Harijan), ngi ruh ngim banse ban tur beit sha Them Metor, ngin pyrshah beit.
Kata ka dei kaba ngi la pynkhreh bad ngin peit kaei kaba ka Sorkar kan leh," u la ong.
“Balei ki mih kita (ki longing) haduh 300 tam bad katkum ka jingtip tang ha Shillong Municipal Board ki nongtrei ki don tang 128 ngut bad kiwei kiwei ki tnat treikam ngim lah ban tip hynrei ka Sorkar ka dei ban pyntreikam da ka Service Rules namarba ki dei ki shakri Sorkar ki dei ban leit sah ha ki Quarter (ba la pynkhreh da ka Sorkar bad kim donhok ba kin ong ma ki, ba kin sahduh hangne.
Ki dei eh kiei ma ki.
Lada ki dei tang ki shakri sorkar ynda la shongthait ki dei ban leit sha shnong lajong.
Ka Seng kan ym shah daleilei ruh em," u la ong.
“Balei ka Sorkar ka buh slem ïa ki ha katei ka jaka.
Ka jingailad jong ka Sorkar ban pynslem ïa kane ka kam, ka pynlong ïa ki ban dang ïohbor.
Ka Seng kan ym shah, bad horkit hordang lada poi sha katba poi ruh kam pher," u la bynrap.
Haba pynpaw ba kiba bun ki trai jylla trai muluk kiba shah kyndang ha ka Sorkar haba pyntreikam ïa ki projek kiba heh u la ong, “hato ka Sorkar ka ju burom? Hynrei ka Sorkar jong ngi ka kyndang beit da ka bor.
Ka phah da ki Pulit.
Ngi la ïohi ïa kaei kaba jia ha ka jingshna ïa ka surok Shillong-Dawki kaba ki trai kim pat sngewthuh wat tang ban ai jaka sha ka Sorkar hynrei ka Sorkar pat ka leh beit da ka bor.
Hynrei balei pat ïa ki thie (Harijan).
Don aiu? Lada ym lah ban weng ïa ki (Harijan) dei ban hiar shuki.
"“Lada ki (Harijan) pynheh ka Sorkar ka dei ban beh kam shisyndon ïa ki," la ong u Bah Dkhar.
, da kaba bynrap ba lada ka Sorkar ka ai jaka ïa ki, ka Sorkar ka la pynkheiñ ïa ka Meghalaya Land Transfer ActU la kynnoh ruh ba ka jingkyntait jong ki jaidbynriew Harijan ban mih na Them Iewmawlong ka dei namarba ba ki ïohlad ban leh laitluid ïa ka khaii ka pateng.
Ka KSU, ka FKJGP ha kine ki khyndiat sngi ki la mih shakhmat ban pyrshah ïa kane ka jingdawa jaka bad pynshna ing ei jong ka Harijan Panchayat Committee ïa ki briew kiba sah ha Them Iew Mawlong.
Shillong, Ïaiong 29: Ka Sorkar Jylla kala phah jingthoh sha ka University Grant Commission (UGC) ba kyrpad ban pyllait shuwa ïa ka Jylla Meghalaya na ka jingtreikam jong ka Central University Entrance Test (TEST) mynta u snem 2022.
Ïa kane la pyntip da u Myntri Rangbah ka Jylla Conrad Kongkal Sangma uba la ïathuh ba ka Sorkar Jylla kala buh ruh ïa ka jingkyntu ba ka UGC ka dei ban buh ïa ki CUET Exam Centre ha baroh ki 12 tylli ki District ka Jylla.
Namar ka jingbym pat ai jubab jong ka UGC, u Conrad ula ïakren ruh ïa ka National Testing Agency (NTA) ba kan pynjlan shuwa ïa ka eksam CUET ha Meghalaya, kaba la buh ban long ha u bnai Jylliew.
U Conrad ula kyntu ïa ki samla pule ba kim dei ban ap ïa ka rai jong ka UGC ne NTA hynrei ki dei ban jam sha khmat ha kaban pyndap noh kloi kloi ïa ki phorm kiba donkam jong ka Entrance Test naba ka jingpdiang ïa ki phorm kan kut noh ha ka 6 tarik u Jymmang.
Ha kajuh ka por, u Myntri Rangbah ula ong ba ka jingpyndap ïa ki phorm jong ka CUET ka long kaba kongsan bha naba baroh ki College ki dei kiba iasoh bad ka North Eastern Hill University (NEHU) kaba dei ka Central University.
U ong ba ki samla ki dei ban shimkhia bha ïa ka eksam CUET bad ban leit ruh ban ialeh ïa kane ka eksam.
Kumjuh ruh u Myntri ka Tnad Pule Puthi ma Lahkmen Rymbui u pyntip “ Ngi la ïakren bad ka Sorkar Pdeng halor ka jingbymdon ki bor komputer ban pynlong ïa kane ka eksam ha baroh ki District ka Jylla haba kyrpad ruh ban phah pyllait shuwa ïa ka UGC bad NTA mynta u snem hynrei haduh mynta ym shym la ïoh jubab satia".
“Nga kyrmen ba u Myntri Rangbah ka Jylla un sa leit ïakynduh ïa u Myntri bad ki Heh Ophisar ka Ministry of Education ban batai ïa kane ka jingeh ba iatakhuh da ka Jylla Meghalaya, kaba don tang kawei ka Central University kaba iasoh da baroh ki College" ula ong.
Haba pyntip ba ka jingtheh phorm ban applai ïa ka CUET kala ïaid shakhmat mynta, u Myntri ula pynpaw ïa ka jingkmen ba baroh ki College kila shimkhia ban leh ïa kaba donkam bad kila pynlong ruh ïa ki jingïalang bad ki Principal jong ki skul bapher bapher halor kane ka kam bad ban iarap ruh ïa ki samla pule kumno ban applai ïa ka CUET.U Myntri ula kubur ba bun na ki samla pule kim pat long kiba la khreh ïa kane ka eksam namar ba ka jingpynbna jong ka UGC kala wan ha ka por ba ki dang long eksam bad ruh ba ka test kan long lyngba ki kot NCERT.Halor ka jingkylli ïa kaei ka ban jia ïa ki samla pule ki bym pass ïa ka CUET, u ma Lahkmen ula ong “Kan nym don satia ka pass mark hynrei ki donkam ban ialeh ha kaban ïoh heh ka percentage namar lyngba kane, ki College kin sa don la ki jong ki percentage ban pynrung klas".
Halor ka jingdawa ka KSU ban seng noh ïala ka jong ka University ka Jylla, u Myntri ula ong ba ka Sorkar kala dep ban mynjur ïa ka Aiñ naduh u snem 2011 ba ïadei bad ka Captain Williamson Sangma Technical University hynrei haduh mynta kane ka University kam pat treikam pura.
Nongpoh, Lber 25: Ka HYC Nongpoh Circle dang shen ka la pynkha sawei ka shnat treikam ba thymmai ha ka Shnong Dulongnar ba la tip ruh kum ka HYC Dulongnar Unit.
Khnang ban lah ban pyntyllun ïa ki kam shakri ka seng na ka bynta ki paidbah, ka HYC Nongpoh Circle haba pynkha ïa katei ka shnat treikam ba thym mai ha Dulongnar ka la ioh ruh ban pynskhem ïa ki nongkitkam naduh u Pre sident, u secretary bad ruh kiwei kiwei ki nongïalam ka seng hapoh ka Unit.
Ha katei ka sngi la sakhi lang ruh naduh ka jingdon ki nongïalam ka HYC Nong poh Circle ba kynthup ïa u samla Tony Shylla, General secre tary ka seng, Morningstar Kharbani, organising secy, Tengsing L Nonglait kiba dei na Nongpoh Circle.
Khliehriat Lber 25: Ka District Basin Development Unit East Jaiñtia Hills District hynnin ka sngi ka la sam ïa ki symbai sniang, ki jingbam sniang bad ki tiar ba donkam ha shnong Umrasong, East Jaiñtia Hills District bad ki la don haduh 15 ngut ki nongshong shnong kiba la ioh jingmyntoi.
Ia kane ka jingioh jingmyntoi da ki sniang la bei tyngka da ka MSME, GOI, kaba hapoh ka North Eastern Hill programme bad la pyntreikam ïa kane ka skim da ka Incubation Centre, NEHU Tura Campus.
Haba kren ha ka jingialang, u Deputy Commissioner ka East Jaiñtia Hills District, u Abhilash Banarwal, IAS, u la pynpaw ka jingsngew kmen halor kane ka jingioh jingmyntoi ki paidbah ka District kaba long shi bynta ban kyntiew ïa ka kamai kajih jong ki, u la kyntu ruh ïa ki paidbah kiba dei ki nongrep bad kiba ri jingri ba kin wan mih sha ophis lada ki don kano kano ka jingeh bad ong ba u long la kloi ban ai ka jingiatreilang bad ki paidbah, kumta u la ong ba ki dei ban don ka jing sngew jan bad ki bor district ha kano kano ka por.
Kiba la ia don ryngkat lang ha kane ka prokram ki kynthup, u District AH & Vety Officer East Jaiñtia Hills District, u bah P.B.Nongpluh, u DPM-DBDU, u bah L.Kharkongor,bad u Waheh Shnong Umrasong, u bah Harius Tlang lem bad ka kynhun jong ka District Basin Development Unit East Jaiñtia Hills District.
Khliehriat Lber 24: U District Magistrate jong ka East Jaiñtia Hills District, ha ka hukum ba la pynmih myn ha ka 22 tarik mynta u bnai, u la pynbna ba la pynjari ïa ki kyndon aiñ jong ka 144 CrPC hapoh ka district khnang ban dup lah ban the lakam ïa ka jingtih dewiong bad jing khaiï dewiong beaiñ bad kane ka hokum ka la trei kam mynta tat haduh ban da pynbna da kumwei pat.
La ong ba ka la don ka jingkynnoh ba ka la don ka jingtih dewiong bad jing khaiï dewiong beain ha ki jaka bapher bapher ha East Jaintia Hills District ha kaba ha ka jingshisha katkum ka hukum jong ka iïng bishar ba ha khlieh duh, ka Superme Court bad ka National Green Tribunal ki la khang pyrshah ban tih bad ban shalan beaiñ ïa u dewiong bad ka ophis u Deputy Commissioner ruh ka la sdang ban peit bniah bha ïa ki jaka ba lum thup beaiñ ïa u dewiong bad don ruh ki dewiong kiba la kurup noh.
Nongpoh, Lber 25: Ka jingangnud ka sorkar kmie bad ka sorkar jylla ban pynshna ïing na ka bynta kito ki longïing baduk ki bym don ing don sem hapoh ka sor Nongpoh kan sa urlong noh bad kane ka la paw pyrthei ka dei hadien ba ka sorkar jylla lyngba ka tnad Urban Affairs shen kin sa ati noh ïa ki ïing baduk sha kito ki longïing kiba dei hok ban ioh ïa kane ka jingïarap na ka sorkar.
Kum ban pynkynmaw, ka sorkar jylla lyngba ka tnad Urban Affair ka la tei ïa ki ïing baduk kaba don haduh 44 unit ha ka shnong Umbuda kaba don tang kumba 1km ei ei ka jingjngai na ka sor Nongpoh bad la tei ruh ïa kane ka ing ka sem na ka bynta kito kiba ym don ing don sem kaba dei lyngba ka lad jingïarap na ka sorkar kmie ba la tip kum ka Integrated Housing and Slum Development Programme.
Ha ki snem ba la leit noh ka don ka jingduh jingkyrmen jong kito ki longïing ba dei hok ban ioh ïa katei ka ing ban shong ban sah kumba la thmu da ka sorkar kaba dei na ka jingpynsahteng u Contractor, hynrei da ka jingshim khia biang ka tnad Urban Affairs la lah ban bteng biang ban shna pyndep ïa kitei ki ïing ba shen kin sa aiti noh sha kito ki longing ba dei hok ban ioh ïa kajingïarap lyngba kane ka skhim.
Haba ioh ban ïa kren mynta ka sngi bad u Secretary ka Nongpoh Town Committee, u Bah Rayonald Kharkamni, u la ong ba shen ka sorkar ha ka jingïatrei lang naduh ka bor synshar District, ka Nongpoh Town Committee bad ka tnad urban Affairs kin sa lah ban aiti noh ïa kine ki ing sha ki 32 tylli ki longïing kaba dei ha ka wat kaba nyngkong bad kiwei pat kin sa aiti noh hadien hadien ba la pyndep pura ban shna lut ïa kitei ki 44 unit ki ing kiba la tei ha ka Shnong Umbuda.
U la ong ruh ba kane ka jingthmu ka sorkar ban aiti noh ïa kitei ki ing ki sem sha ki 32 tylli ki longïing ka dei hadien ba la mynjur (Approved) da ka sorkar jylla lyngba ka tnad urban Affair bad ha kane ka wat kaba nyngkong kin aiti shwa tang ïa ki 32 tylli ki longïing kiba la jied bad bishar bniah ba ki dei ban ioh ïa kane ka ing kumba la mang da ka sorkar.
“Kumba long haduh mynta ym pat lah ban aiti noh mardor ïa kitei ki ïing sha kitei ki longing kiba long ki nongïoh jingmyntoi, namar wat lada ka sorkar ka la dep ban mynjur ban aiti noh ïa kitei ki ing bad ki don pat ki kyndon kiba hap ban bud ba ka Nongpoh Town Committee, ka bor synshar District bad ka tnad Urban Affairs ki hap ban ïa shong pyrkhat shuwa ban aiti ïa kitei ki ïing sha kitei ki 32 tylli ki longïing" ong u Bah Rayonald Kharkamni.
Shuh shuh, u la bynrap ruh da kaba ong, ba ka Nongpoh Town Committee ka pynpaw ka jngkmen halor ka jingshim khia ka sorkar jylla lyngba ka tnad urban affairs ban pynurlong noh ïa kitei jingangnud ki nongioh jingmyntoi ban shong ban sah noh ha katei ka ing bad na ka liang ka Nongpoh town Committee ka khmih lynti ruh ba kiwei ki ïing kiba dangsah ruh shen ka sorkar kan shim khia ban pynbit pynbiang khnang ban ioh ban aiti noh sha ki longing ba dei hok ban ioh kaba long shisha ka jingmynto na ka bynta kito ki longing kiba ym pat don ing don hapoh ka Nongpoh Town, u la bynrap.
Shillong, Lber :Shi bynta ka jingrakhe ïa ka “World Oral Health Day," ka tnat Dentistry, NEIGRIHMS ha ka 24 tarik mynta u bnai ka la pynlong ïa ka ‘Oral Awareness Camp’ ha Reach Shillong Ministries, ka prokram ka ba hap hapoh ka jingpeit Sarva Shiksha Abhiyan Mawarliang, Laitkor.
Ha kane ka sngi, la ai jingsumar ei ïa ki bniat na ka bynta ki khynnah pule.
Na ka liang u Prof (Dr) S.Vijay Singh HoD, Dentistry Department, u batai shaphang ka jingdonkam ban lehkhuid ïa ki bniat bad shyntur/ktien.
Katba na ka liang I Dr Alice Lyngdoh, Dental officer bad ka Monalisa Das, Dental hygienist ki ai jinghikai ïa ka rukom shut bniat ïa baroh ki khynnah pule katei ka skul.
La pynlong ruh ïa ka jingïakop dro postar halong ka phang, “Sarong ïa la ka shyntur".
ïa ki nongjop la sam khusnam da ki syrnod bad ki prais.
Nalor kata sa sam ruh ïa ki consolation prais ban ai mynsiem ïa ki khynnah pule.
Shillong, Lber :U MLA ka Mawlai u Bah PT Sawkmie hynne ka sngi Thohdieng u la noh synñiang da ki shuki, duli bad kor computer sha ka dorbar shnong Mawlai Kyntonmassar na ka bynta ban buh ha ïing shnong kaba dang dep tei thymmai kaba dang donkam bha ïa kine ki tiar.
ïa kine ki tiar u MLA u la aiti ha ka kti u rangbah shnong u Dr.Marco Mitri ha ka jingdon ryngkat u assistant rangbah shnong bah Gregorius Kharnaior, secretary shnong, seng longkmie bad kiwei ba la ai ha phyllaw jong ka ïing shnong thymmai.
Ha ba ai jingkren ha ka jingïalang u Bah PT Sawkmie u la pynpaw ka jingsngewkmen ha ba don bad ka dorbar shnong ha kane ka sngi.
U MLA u pyntip ba shen un sa aiti sa ïa ka 10 lak tyngka sha ka dorbar shnong na ka bynta ban don bynta lang bad ka jingtei ïa kane ka ïing shnong.
Nalor kane, u MLA u pyntip ruh ba un sa aiti ïa ki syntek ryngkat ki tiar shet tiar tiew na ka bynta ki saw tylli ki dong kiba don hapoh shnong Kyntonmassar, ïa kaba kin lah ban pyntyllun ha ki kam dong jong ki.
Ha kane ka sngi la ïoh ruh ïa ka jingkren na u Rangbah shnong, assistant rangbah shnong, na ka nongïalam seng long kmie Kong Sukjai Swer bad na u Secretary shnong, kiba la ai khublei bad pynpaw ïa ka jingsngew nguh ïa u MLA haba ïa dei bad ki jingnoh synñiang.
Hashuwa kane u Dr.Marco u ïathuh ba la plie ïa ka ïing shnong ha ka 10 tarik u Kyllalyngkot, 2022.
Haba kren shaphang u MLA, u rangbah shnong u la ong ba watla u don sha ka liang pyrshah hynrei u la pyni ïa la ka jong ka kam.
U rangbah shnong u la pynkynmaw ruh ha ka ba ïa dei bad ka bylla 100 sngi ne ka job card ba u MLA u la shimkhia bha naduh ba u la jop kum u MLA.Khliehriat Lber 24: Ki dkhot jong ka Jaiñtia Stu dents Movement Eastern Region kaba hapoh ka jingialam u President, u samla Wellson.
R.D.Siang shai, myn ha ki khyndiat sngi ba la leit ki la leit ban jurip ïa ka skul SSA (L.P School) kaba don ha Kong ong kaba hap ha Wapung Shnong bad ki la lap shibun kiei kiei kiba dang duna bha ha kane ka skul kiba buh jingeh ym tang ïa ki khynnah skul hynrei buh jingeh wat ïa ki nonghikai kumjuh ruh ki bor pyniaid jong ka skul.
Na ka liang ka seng ki la buh da ka jingthoh ha khmat u Deputy Commissioner ka East Jaintia Hills District bad kyntu ïa u ba un sngew bha ban thaw ki lad ban iarap lem ïa kane ka skul.
Ki dkhot ka seng, ki la lap ba ka iïng skul ka la jot bad rim haduh katta katta kaba la i kum ka sem set mrad, ki tin ki la pei thliew lut, la ker sawdong ïa ki karma klas da ki tin lyngkhot kiba la pei bad rim bha bad ki lyntang, don ruh ki bynta ba la shu tap tnum da ki plastik, ka madan (floor) ruh da ka khyndew khlem siang dewbilat satia, ha ka por long skul ki khynnah ki shu shong halor ka khyndew bad ka ktieh “Ka long shisha kaba i sangsot haba peit ïa kane ka ïing skul, ka buh jingeh shisha ïa ki khynnah skul bad kumjuh ruh ïa ki nonghikai haba wan ka aiom ba jur u slap, ba jur ka lyer bad ha kane ka skul ki don haduh kumba shi spah san phew ngut tam ki khynnah skul kiba pule ha kane ka skul"ong u Wellson.
U la iathuh shuh shuh ruh ba ha katei ka skul, ki don shi phew ngut ki nonghikai ha kaba ar ngut na ki ki dei kiba ioh tulop SSA bad phra ngut pat ki dei kiba la siew tulop da ka School Managing Committee, ha kaba iakren bad ki dkhot jong ka seng, ki nong pyniaid jong katei ka skul ki la pynpaw ki jingeh ba ki iakynduh kiba la pynlong ïa ki ba kin don ha ka jingsngew kut lad namar ka jingduna ka pisa lane ka fund kim sngew lah shuh ban pynbit pynbiang ïa ki karma klass kiba bit ba biang ïa ki khynnah hynrei ki la shu ialeh katba long ei tang ban ioh ban ai jingnang jingsyda ïa ki khynnah jong ka thaiñ kiba pule ha kane ka skul.
Ha ka shithi ba la phah sha u Deputy Commis sioner, ba la soi kyrteng da u President JSM-ER, u samla Wellson.
R.D.Siangshai bad u President JSM Wapung Unit, u samla Eiladmiki Dkhar, ka seng ka la pynpaw ïa ka jinglong jingman kaba i sangsot jong ka skul SSA bad L.P School ha Kongong-Wapung Shnong kaba la kynjoh ruh sah ka Upper Primary, ha kaba ki khynnah skul bad kumjuh ruh ki nonghikai ki hap ban mad jingeh kham tam ha ki aiom slap aiom lyer, ka jingbym biang ki karma klas bad pynpaw ruh shibun kiei kiei kiba dang duna bha ha katei ka skul.
Na ka liang ka seng ka kyntu jur ïa u Deputy Commissioner ka East Jaiñtia Hills District ba un wad ki lad ki lynti ban pyn ioh ïa ka ïing skul kaba bit ba biang na ka bynta ki khynnah jong katei ka skul, ban pyh heh shuh shuh ïa ka skul, kumjuh ruh ban pyn ioh ïa ki tin sop ïing ban tap ïa ka ïing skul khnang ban lait na u slap na ka lyer bad ban thaw lad ban pynbit pynbiang lem ïa katei ka skul ha kiwei kiwei ki bynta ruh.
La ong ba na ka liang u Deputy Commissioner ruh u la kular ba un sa wad ki lad ki lynti na ka bynta ban iarap lem ïa katei ka skul kum shi bynta ban kyntiew ïa ka pule puthi ha ka thaiñ.
Shillong, Lber :Na ka liang ka KSU Jaiaw Circle ha u kyrwoh lyngba u samla Micky Jones Kharbangar, General Secretary ka sngew ban ai ka jingïaroh bad kyrshan pura ïa ka Dorbar Shnong Lumdiengjri hadien ba ka la ïohi shai lyngba ki pathai khubor ïa ka jingmih kynsan ki nongïalam jong katei ka Shnong ha ka 24tarik, Lber 2022, hapoh jingïalam jong u Rangbah Shnong bad ka Executive committee (EC) bathymmai ban kyndang naphang ïa ki bar jylla ki ba wan sah beaiñ hapoh ka shnong ka thaw khlem da ïoh jingbit na ka Dorbar Shnong bad khlem da lah ruh ban pynbiang ïa ki kot ki sla ba donkam, kata kum ka Work Permit, Police Verification na ka jaka kaba ki wan, Trading license, Labour Licence bad kiwei kiwei ki jingdonkam.
Nalor kata ka la pynpaw ruh ba kum ka seng ka ba ju ïai trei bad pyrshang ban tehlakam ïa ka jingrung jingmih laitlan jong ki briew ki ba nabar ka jylla hapoh ka dong ka thaiñ khamtam hapoh ka thaiñ Jaiaw pyllun, ha ba ka ïohi shai ïa katei ka jingshimkhia jong ki riew rangbah ka DS Lumdiengjri ban tehlakam hi da la ka jong ka iktiar ïa ka jingïoh bsuh khlieh laitlan jong ki briew ki ba nabar hapoh ka shnong, ka seng kam lah khlem da pyrto burom bad pynpaw ïa ka jingsngewshngaiñ mynsiem.
Shuh shuh ka Seng ka ngeit skhem ruh ba lyngba ka jingmih shakhmat da ka DS Lumdiengjri ban pyni da ki kam, kiwei ruh ki shnong ki ba don hapoh Sor Shillong bad ka Bri u Hynñiewtrep kin bud nuksa ryntih lang ïa katei ka sienjam khnang ba kum ka seng kan lah shuh shuh ban nang pynjanai ïa ka mat treikam ban aiti ïa u synñiang u bynhei sha kiba bun ki bynta ki ban tei ïa ka longbriew manbriew bad ka Bri u Hynñiewtrep hi baroh kawei.
Ha kajuh ka por na ka liang ka KSU Jaiaw Circle ka kyntu bad pyntip sha ki paidbah nongshong shnong baroh ba ki lah ban pan ïa ki jingdonkam na ki barjylla kum ki kot ki sla kum ka work permit, police verification na ka jaka ba ki wan ban pynshisha ba ki la ïoh jingbit bad ba ki lah ban trei ïa kano kano ka kam katkum ka por ba lah buh.
Na ka liang ka Seng ka pynpaw shuh shuh ba kum ki paidbah trai ri trai muluk ki donkam ban husiar bad peitngor bha ïa ka rung ka mih jong ki barjylla ki ba wan rung hapoh ki shnong ki thaw jong ngi khnang ban lait na kino kino ki jingeh ki ban mih hadien habud.
Shillong, Lber 25: Ki nongïalam jong ka Hils FarnersUnion (HFU) Meghalaya, ki la shah khot sha nongbah Delhi ban leit ïashim bynta ha ka jingïalang ki nongïalam Seng nongrep jong ka ri India.
Katkum ka kyrwoh ba la phah da u General Secretary ka Seng, u Bah Alfondbirth Kharsyntiew, la ong ba kane ka jingia kynduh lang ka la long ha Tiwari Bhavan Deen Dayal Upadhyaya Marg,ITO , New Delhi.
Ki Nongialam na ki jylla bapher bapher kiba la poi palat 200 ngut na ki 20 tylli ki jylla bad ki la pynsngew ia la ki jong ki jingeh jong u nongrep bad hadien ba la iatai sani la iohi ba don ka jingkymen kaba la da u Nongrep havka Ri u ia tylli.
Lyngba kane ka jingiakynduh lang jong ki Nongialam la mynjur ba ha ka ka wei ka Lama jong ka Minimum Support Price Gurantee Kissan Morcha ( MSPGKM)yn pynbor ia ka Sorkar India ban pyntrei mardor ia ka Minimum Support Price (MSP), na ka bynta ka jingmyntoi jong u Nongrep.
Kane ka jingiakhun ban ioh ia ka MSP ha kane kynti kan long da ka jingiatylli lang jong baroh ki nongrep na ki jylla bapher bapher kiba don ha ka Ri hi baroh ka wei bad kynthup kyrpang ia ki nongrep ka thaiñ shatei lammihngi ka ri India.
Shillong, Lber 25 : Mynta ka sngi u Myntri ka tnad Textiles u bah Banteidor Lyngdoh u la plie ïa ka jaka thaiñ jaiñ ryndia bad muka kaba la tip kum ka Muga Growing cum Handloom Centre ha Saikarap, Shella ha ka jingïadon lang u MLA ka Shella u bah B Synrem, u Commissioner Secretary u bah F.R Kharkongor, Secretary C &RD, ki ophisar, ki dkhot ka Khneng Weavers and Embroiderers bad kane ka long kum shibynta na ka jingrakhe ïa ka jingdap 50 snem ka jylla Meghalaya.
La ïoh ruh ïa ka jingpyni ïa ki riam tynrai ki nong Shella ba la pynwandur itynnad da ka Khneng Embroidery bad kiba la thaiñ da ki nong Mustoh.
U Myntri lem bad kiwei kiba ai jingkren ki la ai ka jingïaroh ïa ki jaiñ Muka bad ki kam ba ka Khneng ka pyrshang ban kyntiew shaphrang ïa kane ka kam ha katei ka thaiñ hi baroh kawei.
Da ka jingplie ïa kane ka jaka kan dang ïarap shuh shuh ïa ki briew na katei ka thaiñ ban ïoh pynkhlaiñ ïa ka jingpynmih ïa kitei ki jaiñ ba thaiñ hi namar kane ka Muga Growing cum Handloom Production Centre kan ïarap ym tang ïa ka thaiñ Saikarap, Mustoh hynrei ïa ka Shella hi baroh kawei.
Shillong, Lber 25 : Khyndiat minit mar ia dep pyniasoh pura sha ka National People’s Party (NPP), u MDC ka Mawlai, Bah Teibor Pathaw uba ju don baroh shi katta bad ka UDP u la kynthoh kylla ba ki party riewlum kiba don ha ka jylla kin ym poi shaei shaei ruh.
“Ki party riewlum jongngi kiba bun ki shu kut tang ha Byrnihat bad ym don jaka ia ki ban leit shabar.
Ka party NPP kadei ka party kaba poi shaduh Delhi ban pynsngew ia ki jingeh jongngi.
Ngi khmih lynti ba ha kane ka snem 2023 ngi don ka jingkyrmen ba kane ka party kan lah ban treikam da ka jingkyrshan jongngi ba ngin lah ban synshar marwei ha kane ka jylla jongngi," u la ong.
Katei ka jingkynthoh jong utei u MDC ka dei ha ka sngi ba ka National Peoples Party (NPP) kaba ialam ia ka sorkar ha ka jylla, ha ka sngi Thohdieng ka la pdiang burom ia u bad ki nongkyrshan ban iasoh pura noh sha ka party ha ka jingialang pdiang burom kaba shongkun bha kaba long ha Mawlai Mawdatbaki.
Ha kane ka jingialang pdiang burom la donlang ruh naduh u Myntri Rangbah ka Jylla, Conrad K Sangma ba dei u National President ka NPP, nangta u National Vice President ka Party bad Symbud Myntri Rangbah Bah Prestone Tynsong, Working President ka State NPP bad Myntri ka tnad Urban, Bah Sniawbhalang Dhar nalor bun ngut ki MLA bad MDC ka party.
Na ka liang u MDC u la pynpaw ruh ba ka dawbah kaba pynlong ia u ban leit iasoh pura sha ka NPP kadei namar u iohi ba ka NPP ka don ia ki nongialam kiba shemphang bad kiba thrang ban trei bad shakri ia ki paidbah ka jylla.
U la ong ruh ba katei ka party nalor ba ka la dei ka National Party hynrei kadei ka party kaba la tip ruh kum ka sur ki jylla ka thain shatei lammihngi jong ka Ri.
U ong ruh ba dei tang kane ka sorkar ba ialam da ka NPP kaba nud ban shim bad rai bun ki ishu kiba kiwei pat ki sorkar ha ki snem ba la dep kim nud satia ban leh na ki daw kiba bun.
“Ngi don mynta tang kawei ka thong, kata ban trei borbah khnang ba ngin jop suk ha u 2023," u la bynrap biang.
Shillong, Lber 25: U Symbud Myntri Rangbah ka Jylla ba khmih ïa ka Tnad Public Works Department (PWD) Bah Prestone Tynsong hynne ka sngi thohdieng ula ïathuh ba ka Sorkar kala aipor ïa u Executive Engineer ka PWD (Building) Bah Ransom Sutnga ban ai jubab hapoh une u bnai halor ka jingkynnoh donkti ha ki kam saiñ pyrthei“Ngi la dep phah ïa ka show cause sha une u Engineer bad ngi dang ap mynta ïa ka jubab.
Ka por bala ai ka long haduh ba kut jong une u bnai" ong u Bah Prestone.
Haba kylli, u Symbud Myntri Rangbah ula ong ba um lah satia ban ong eiei ïa mynta namar kaei kaba ka sorkar kan leh kan shong eh ha ka jingpynshai jong u Bah Ransom.
“Hadien ba ngi ïoh pdiang, ngin sa peit ïa kaei kaba ngi dei ban leh" ula ongHa ka Dorbar Mang tyngka ba dang shu kut, u MLA ka AITC na Rangsakona Zenith Sangma ula wanrah da ka Zero Hour Notice hapoh ka Ïingdorbar bad dawa ba dei ban ai jingpynsajia ïa u Bah Ransom namar ka jingpynkheiñ ïa ka Meghalaya Service Conduct Rules, 2019.
Haba sot ïa ki kot khubor, u Zenith ula ong ba u Bah Ransom, uba dei u Executive Engineer ka PWD (Building) bad u Dr WR Kharlukhi uba dei u MP ka Rajya Sabha bad President ka NPP-Meghalaya, kila pynlong ïa ka jingïalang jong ka Party (NPP) ha Shillong North Constituency dang shen.
Ha kane ka jingïalang, u Dr Kharlukhi ula pynithuh bad pynkup burom da kaba pyndeng ïa ka labon lama (scarf) bad pynbna ruh ïa u Bah Ransom kum u kyrtong jong ka NPP na Shillong North Constituency ha ka elekshon MLA ban wan (2023).
Haba kylli la ki dang don ki jingujor ba ïoh pdiang pyrshah ïa ki Shakri Sorkar kiba ïashimbynta ha ki kam saiñ pyrthei katba ki dang don ha ka jingshakri, u Symbud Myntri Rangbah ula ong ba um shym la don jingtip satia ïa kum kane.
Shillong, Lber 25 : U Myntri ka tnad C&RD ba dei ruh u MLA ka Mylliem, Bah Hamlet Dohling ha ka sngi Thohdieng u la plie paidbah ia u mawnongrim na ka bynta ki ar tylli ki projek ba kynthup ia ka surok kaba pyniasoh na surok bah sha Umjasai, Lawsohtun Block -V bad kumjuh ruh ban shna pynbha ia ka surok bad nala um ha Block 2, Block 5 bad Block 6 kiba la mang ban pynlut haduh 2.50 klur tyngka.
Haba pynbna ba kitei ki projek kin sdang noh naduh ka taiew ban wan, u Myntri haba kren ha ka jingialang kaba long ha Community Hall Block 2, u la ong ruh ba um kwah satia ba ka jingbuh mawnongrim kan long tang ka rongphong katba ka kam pat sa sdang trei hadien lai ne saw snem.
“Kane ka por kam dei shuh ban long kumta.
Haman la ki jaka ba nga buh mawnongrim ka kam kadei beit ban sdang noh tang hadien lai ne saw sngi," u la bynrap shuh shuh.
Katkum ka jingong jong u, lada shu bunkam tang ka buh mawnongrim hynrei ka kam pat kam sdang khlem artatien kan poi ka por ban duh lut ia ka jingduh jingshaniah na ki nongshong shnong bad kumjuh na ki nongialam shnong.
U Myntri u la iathuh ruh ba na katei ka kam, ki kontraktor naduh ka sngi Nyngkong kin sa sdang noh ia ka jingtreikam jong ki khnang ba ka kam kan iaid stet noh.
Ha kajuh ka por u pan ruh ka jingiatrei lang jong ki nongialam shnong, ki kontraktor ki nongshong shnong bad ruh na ka tnad treikam.
Ha kane kajuh ka sngi, u Myntri u la noh sngewbha ruh 50 hajar tyngka sha ka Lawsohtun Sports Club kaba dei ban aireng ha kane ka sngi Saitjain ha madan Polo.
La pynbna ruh ba mynta u dang ap sa tang ka jingmang tyngka na ka bynta ban tei noh ia ka indoor stadium kaba 10 klur tam kaba thmu ban tei ha Lawsohtun.
La ioh ruh ia ka jingkren na u Chief Engineer ka tnad PWD (Roads) u GK Marak, nangta na u Rangbah Shnong Bah H Rynjah, ki riewrangbah ka thain bad kiwei kiwei.
Amlarem, Lber 25: Ka ophis Sub-Divisional Officer(Civil), Amlarem Sub- Division, mynta ka sngi kala kyntu ïa ki paidbah ka thaiñ ba kin long kiba husiar namar ka jingjur jong u slap, ka lah ban don ka jingtwa khyndew khamtam ha ki bynta ka surok Amlarem- Muktapur.
La kyntu ba ki paidbah naduh ki nongïaid lynti kymjuh ïa kiba ñiah kali ba ki dei ban phikir bha ha kum kane ka por khnang ban lait na ki jingmynsaw ha ki bynta jong ka surok.
Shillong, Lber 25: Ka Jylla Meghalaya kala don mynta satang 51 ngut ki briew kiba dang pang covid-19 ne ki active case.
Kat kum ka jingpyntip ka Tnad ka Koit ka Khiah, ki briew ba dang ïabit thymmai ïa ka jingpang kila don sa 7 ngut ha kine ki arphew saw kynta bala leit noh katba 6 ngut ki nongpang kila ïoh pat ïa ka jingkoit.
Ka jingdon jong kiba ïap ka long 1593 ngut baroh lang.
Haduh 93754 ngut ki briew kila ïabit ïa kane ka jingpang ha kine ki laisnem tam mynta hynrei haduh 92110 kila ïoh pat ïa ka jingkoit.
Shillong, Lber 25: Ka Meghalaya Kurash Association (MKA) ka ai ka kitbok kitrwiang ïa ki khynnah ïalehkai Kurash ka jylla kiban leit shim bynta sha ka lympung ïalehkai Kurash kaba la tip kum ka 5th Sub-Junior National Kurash Championships ka ban long ha Dhanbad (Jharkhand) ka ban sdang naduh ka 27 tarik haduh 29 tarik Lber 2022.
Ki hynñiew ngut ki khynnah ïalehkai kiban leit shim bynta ha katei ka lympung ki kynthup ïa ka Haphibansuk Lyngdoh Mawphlang kaban ïakhun ha ka kyrdan jingkhia ba 24kg, u Adriano Lyngdoh Mawphlang (25 kg), ka Cazillia Fenia Lyngdoh Mawphlang (28kg), ka Emiliana Susngi (36 kg), ka Ibalarisha Lyngdoh Nonglait (36kg), ka Esha Mary Nongbri (40kg) nangta u Justin N Marak (55kg), Arun (40 kg) bad Ishu (45 kg).
Ïa kine ki khynnah yn leit synran lang da u Bah Balamphang Kharkongor u National referee ha kajuh ka por kum u coach.
“Ka Meghalaya Kurash Association ka kitbok kitrwiang ïa kine ki khynnah ïalehkai ba kin poi sha ka thong ban wanrah nam bad burom ïa ka jylla baroh kawei," ong ka kyrwoh na ka Association.
Kine ki khynnah ha ryngkat u coach kin mih mynta ka sngi ka 26 tarik Lber 2022 nala ka jong ka jylla ban leit sha Jharkhand.
Shillong, Lber 25: U Myntri Khynnah ka tnat kam pohïing jong ka Sorkar Pdeng, u Nityanand Rai , u la ong ba ki shipai Assam Rifles, ki la long ym tang ki nongïada ïa ka ri na ki nongshiun kiba nabar, hynrei ki la long ruh ki nongïakhun pyrshah ïa ki kakhlaw, ka jingkhaïi drok bad kiwei kiwei de ki kam sniew.
U Myntri u la ong ïa kane haba kren kum u Kongsan ha ka lyngkhuh dap 187 snem jong ka Assam Rifles ha Shillong ha ka sngi Palei.
U Nityanand Rai u la pynkup burom ruh ïa ki shipai kiba la ai ïa la ka jingim na ka bynta ka ri.
U Director General ka Assam Rifles, Lt Gen P.C.Nair, ki ophisar bad ki shipai ka Assam Rifles ha ryngkat kiba haïing jong ki na kylleng ka ri ki la ïashim bynta ha kane ka jinglehkmen lyngba ka video conferencing.
Ha ka jingkren jong u, u Nityanand Rai u la ong ba la seng ïa ka Assam Rifles ha u snem 1835 kum ka ‘Cachar Levy’.
Ka Assam Rifles ka dei ka kynhun shipai kaba la ïoh khur bun tam ki khusnam gallantry hapdeng baroh ki kynhun shipai ha ka jingïaid lynti jong ka kaba la bun bun snem.
Kane ka kynhun mynta ka long kaba la tbit bha ha ki kam ïada ri.
U Myntri khynnah ka tnat kam pohiing u la ong ba lyngba ka jingïaid lynti kaba jrong bha, ka Assam Rifles ka la nohsynniang bha sha ka jingpynthikna ïa ka shongsuk shongsain ha ka thain shatei lammihngi kaba la shah ktah ha ki kam lehnoh bad ruh ha Jammu & Kashmir bad ba ka la trei borbah ban ïada na ki kam khaii drok.
Ka Assam Rifles ka dei ka kynhun kaba trei shibun ki jait kam, ka don ar tylli ki battalion ha Jammu & Kashmir bad kawei ka NDRF battalion kaba ai jingïarap haba ka don kano kano ka jinglynshop ka mariang.
U Nityanand Rai u la ong ba u Myntri Rangbah Duh jong ka ri, u Narendra Modi u niewkor bha ïa ka bha ka miat jong ka ri bad jong ki kynhun shipai.
Hapoh ka jingïalam jong u Myntri Rangbah Duh, ka Sorkar ka la shim shibun ki rai na ka bynta ka bha ka miat jong ki shipai bad ki longïing jong ki.
U Myntri ka tnat kam pohiing, u Amit Shah u la ong ba ka Assam Rifles ka dei kaba ïada ia ka thain shatei lammihngi bad ka kynhun shipai kaba rim tam jong ka ri kaba dap da ki jingjop bad ka jingshlur.
U Rai u la ong ba ka tnat kam pohiing ka la ai ia ka jingmynjur shipor ia ka jingseng sa san tylli ki battalion khnang ba ki shipai ki ïoh ia ka lad ban im hajan ki longiing jong ki ha ki jaka kiba ki sngewtynnad.
Da kaba peit ia kane, ka Sorkar ka la pynkup bor ia ka Assam Rifles hapoh ka NDPS Act.
Kane ka dei ka rai kaba la pyrkhat bha, bad lyngba kane, ka Assam Rifles ka la ioh kurup shibun ki mar pynbuaid bad ki drok kiba kot sha kumba T.40 klur ha une u snem ba la dep.
U Myntri khynnah ka tnat kam pohiing u la ong ba da ka jingthmu ban kyntiew ia kane ka kynhun, mynta ka kam ka dang iaid ban thung kam shuh shuh ia ki shipai bad ban pyntbit shuh shuh ia ki.
La pynlong ia ka jingpeit bniah ia ki shipai ha u snem 2003 bad kane kan iarap ban pynbiang ia ki jingdonkam jong ki katkum ka juk mynta bad pyntbit shuh shuh ia kane ka kynhun.
U Rai u la ong ruh ba ka jingthmu ban pynthymmai ia ka Assam Rifles ka dei kaba la ioh jingmynjur bad mynta dang pyntreikam ia kane.
Ha ryngkat kane, yn pynkhlain ruh ia ki jingdon jingem kiba iadei bad ki tiar ialeh katkum ka juk mynta, ka jingpyniasoh, ka jingpeitngor bad ka jingai jinghikai.
U Rai u la ong ba wat hapdeng ki jingeh kiba wan na ka khlam COVID-19, kane ka kynhun ka la lah ban thung kam thymmai ia 5,192 ngut ki shipai.
Ha ryngkat kane, ka jingthung kam sa ia 4000 ngut ki shipai ka dang iaid shakhmat.
U Nityanand Rai u la ong ba ka Assam Rifles ka la trei borbah ban pynthikna ia ka jingryntih hapdeng ki shynrang bad ki kynthei bad ruh ka jingpynkup bor ia ki kynthei kaba la wanrah ia ka jingthep kam haduh 1,187 ngut ki kynthei ha kane ka kynhun.
U Myntri khynnah u la ong ba u dap da ka jingkyrmen ba ki kynthei kin dang kham bun katba dang iaid ka por.
U la ong ba ka jingphah ia ka kynhun jong ki kynthei sha ka Democratic Republic of Congo ka pynkhlain ia ka jingthmu ban pynkylla ia ka India sha ka ri kaba donbor.
Watla ka India ka la nohsynniang sha ka kam jong ka UN ban pynthikna ia ka jingshongsuk shongsain la bun bun snem mynta, ka jingdon jong ka kynhun Riflewomen jong ka Assam Rifles ka wanrah sa ia kawei ka bynta sha ka jingkut jingmut jong ka ri na ka bynta ka jingbha jong kiwei kiwei ki ri.
Nga ai khublei ia baroh ki riflewomen kiba la pynurlong ia kane bad nga kyrmen ba kin trei kham bha ha kine ki por ban dang wan.
Ka Assam Rifles ka donkam ia ka jingiaroh na ka bynta ki jingnoh synniang na ka bynta ka jingpynkupbor ia ki longkmie kaba paw shai lyngba ka jingtbit jong kine ki riflewomen.
U Myntri khynnah ka tnat kam pohiing u la ong ba baroh ki kyrdan jong ka Assam Rifles ki hap mad shibun ki jingeh na ka bynta ka jingshngain jong ka ri bad kumta ka bha ka miat jong ki ka dei kaba kongsan ia ka Sorkar.
Ka la sdang ia shibun ki skhim kum ka e-Awas portal kaba pyni ia ka jingkut jingmut jong ka Sorkar ban pynthikna ia ka bha ka miat jong ki shipai.
Ka sienjam ‘Bharat Ke Veer’ jong ka Sorkar ka la noh synniang kumba T.5.57 klur naduh u snem 2016 sha ki longiing jong 44 ngut ki shipai kiba la aiti ia la ka jingim.
Shuh shuh, khnang ban plié lad pule puthi ia ki khun jong ki shipai kiba dang trei bad kito kiba la shongthait, ka Sorkar ka la buh reservation ha ki jingpule MBBS / BDS ha katto katne ki jaka pule bad ki longiing jong ki shipai ki ioh jingmyntoi bha na kane.
Shillong, Lber 25: Bun tylli bri kwai kiba don ha ki thaiñ Ichamati bad Saikarap, Shella, ki la shah thang dusmon ha kine ki sngi kiba ladep.
Katkum ka jingïathuh ki trai bri, la ong ba kane ka jingthang ka la jia naduh kine ki sngi kiba ladep, ha kaba ka rukom thang ka pyni ba kadei ka jingleh dusmon da ki katto katne ngut ki riew runar kiba ka jingthmu jong ki, ka long ban kurup syndon ïa kitei ki bri, kiba don ha ki jaka ba madan.
Ha kane ka jingthang dusmon kiba bun ki dieng kwai kiba dang rit bad kiba dang khie ki la ing khong lut bad wanrah ka jingduhnong kaba khraw ïa ki paidbah ba rep kwai.
Ym shym la ïoh ïa ka daw ba thikna balei ba la thang dusmon kumne, hynrei ki trai bri ki suba ba ka lah ban dei namar ba ki don ki briew kiba kwah ban die thied ïa kine ki bri kwai ban pynkylla kum ki par mawshun.
Hynrei na ka liang ka shnong bad ki Sengbhalang ki pyrshah jur ïa kane, khamtam ban eh ban die bad ban ai leh benami ha ki briew kiba na shabar jylla.
La suba ba don kiba kynshoit ban thang dusmon kumne, khnang ban pyntieng ïa ki trai bri bad ban leh kput ruh ïa kito kibym treh ban die.
Kine kidei ki bri kidei ki jaka rep kwai kiba la slem bha jonbg ki trai ri trai muluk na katei ka thaiñ khappud bad ka Bangladesh bad ki la long ki pliang ja la bun bun snem ïa ki briew katei ka thaiñ.
Kiba bun ki kmie ki kpa ki la bsa khun bad buh skul khun ruh lyngba ka kam rep bad khaïi kwai.
La antad ba kane ka jingshah thang dusmon ki kwai kiba dang sara bad kiba la sdang ban jrong lai ne saw phut, ka la wanrah ka jingduhnong kaba da ki lak tyngka ïa ki trai bri.
Shillong, Lber 25 : U Symbud Myntri Rangbah ka jylla u bah Prestone Tynsong u la ong mynta ka Sngi Thohdieng ba ki don ki kynhun ne ki briew ki bym kwah ba kane ka jingïapynbeit pud hapdeng ka Meghalaya bad Assam kaba la sahteng mynta la 50 snem ba kan ïaid shakhmat bad poi sha ka thong.
“ Nga sheptieng ba ki don ki kynhun jongki briew kiba ym kwah ba kane ka kam ïa pynbeit pud kan poi sha ka thong ne kan long kaba seisoh" ong u bah Prestone haba ïakren bad ki nongthoh khubor khamtam halor ka Memorandum of Understanding (MoU) ba la ïasoi ka Meghalaya bad Assam ban pynbeit shwa ïa u pud ha ki 6 tylli ki jaka ne ki 12 tylli kiba don hapdeng ka jingïakajia pud.
Ula ong kiba bun hi ki paid nongshong shnong ka jylla ki kwah ba kane ka kam ba la sahteng la sanphew snem mynta kan poi shaba kut.
U la ong ruh ba ki paidbah ki donkam ruh ban ïasngewthuh ba haba ïakren ïa pynbeit bad kano kano ka kam khamtam ha kane ka kam pud hap hi ban ïa sngewthuh jingmut hapdeng ka Meghalaya bad Assam bad hap ban pynhun ïa baroh arliang mamla kan don ka jingïoh nong bad kan don ka jingduh nong ruh.
“ Ka jingshisha ka long haba ïa pynbeit ka dei ban don ka lynti hapdeng la ka long kaba ïoh jingmyntoi ne kaba duh jingmyntoi ruh namar ïa kane ka jingshisha ym lah ban lait don ki jaka ban duh don ki jaka ban ïoh kan ym lah long ba kan duh lut beit ka Assam ne ha kajuh ka por kan duh lut ka Meghalaya.
Don ki ban wan sha ka jylla don ki ban leit sha ka Assam ruh kata ka dei ka jingshisha hap ban ïa pynbeit lang da kaba ïasngewthuh jingmut" ong u bah Tynsong.
“ Ngi ïeng skhem halor kane ka nongrim namar lada ym lah ban pynbeit mynta ka bha ban ym ïa pynbeit shuh hi ruh bad ka jingtim kan long ïa ngi ki nongïalam ba mynta ha ki lawei ne pateng ban wan.
Lada ym lah ban pynbeit mynta khlem pep kan bteng biang sa 50 snem ka jingïa kajia.
Kumta khnang ban ïaid beit hap ban pdiang ïaki jingshisha.
Lah biang te lah biang, to ngin ïeng tylli lang bad ïapynbeit lang ïa kane ka kam ba sahteng khnang ba ki pateng ban wan 50 snem ne 10 snem kin ïoh ban ïashong suk shongsaiñ bad lait na kino kino ki jingkulmar" ong biang u Symbud Myntri Rangbah.
U la ïathuh ba um pat lah ban ong kaei ka jingmih ha ka jingïakynduh bad u Myntri Kam pohïing ka ri u Amit Shah ha ka 29 tarik namar hadien ka jingïakren yn sa sngewthuh kaei kaba ka sorkar pdeng ka kwah halor ka MoU ba la ïasoi da ki ar tylli ki jylla.
“ Ailad ngin ïa kynduh shwa ïa u bad ngin sa batai ïa phi kaei ka jingmih naka jingïakynduh bad ïakren" ong u bah Prestone.
Ula ong ka jingjurip biang kan long ruh da ka Survey of India bad ïa kane yn leh hadien ka jingïakynduh bad u myntri kam pohïing.
Shuh shuh u Symbud Myntri Rangbah u la ïathuh ruh ba ha kane ka jingïakynduh bad u myntri kam pohïing kin ïakren lut ïa baroh ki kam ba sahteng jongka jylla kata naduh ka Inner Line Permit,(ILP) ka jingpynrung ïa ka ktien Khasi bad Garo ha ka Khyrnit kaba Phra nalor kane ka kam ïa pynbeit pud.
Shillong, Lber 25 : Ka Meghalaya Pradesh Congress Committee ka la sdang nyngkong mynta na Mawlai ban pynkhlain ia ka party kum ka jingpynkhreh na ka bynta ka elekshon MLA kaban long ha u 2023.
Katei ka sienjam ba ka Congress ka shim kadei hadien ba la mih ki kynrum kynram ha ka party Congress kaba la poi haduh u pud ba san ngut ki MLA ka party ba kynthup ia u MLA ka Mawlai ba kin leit ban iasoh noh sha ka sorkar MDA ba ialam da ka NPP.Na ka liang ka MPPC ruh khlem buhteng shuh ha ka 17tarik mynta u bnai ka la pynbna ba la thung noh ia u Bah Mawshan Sing Giri Hynniewta kum u Adhoc President jong ka Mawlai Block Congress Committee.
Ka khubor ba iajan bad ka party ka iathuh ruh ba ha ka 28tarik mynta ubnai ki heh Congress kin hiar lut sha Mawlai ha ka jingialang kaba la pynbeit ha Mawlai Mawdatbaki Inddoor Stadium naduh ka por 1:30 baje mynsngi ban pynskhem ia ki nongkitkam ba thymmai bad ruh ban pdiang burom ia u Marbud Dkhar sha ka party.
Tura, Lber 25 : Ka ïing Bishar POCSO ka la rai pynrem ïa u pulit ophisar uba dei mynshwa u OC jongka Ampati u Nurul Islam namar u leh beijot ïa ki arngut shipara ha u 2013 ha South West Garo Hills.
ïa une u OC la ujor ejahar da u kpa jong kine ki arngut ki khynnah bad hadien kane la pynkynriah ïa ka jingujor sha East Khasi Hills namar la kynnoh ba une u ophisar u dei uba biang bha kiba heh ba haiñ bad ïarap ïa u.
Une u pulit ophisar u la leh beijot lai sien ïa kine ki khynnah hapoh Police Station hadien ba u la kem bad set ïa ki lai ngut ki khynnah kynthei.
U la leh beijot shwa ïa kaba 14 snem ka rta hapoh Police Station ha ka 13 tarik Lber bad kaba ar ha ka 14 Lber 2013 hadien kane u la leh beijot sa ïa ka hymmen kaba 17 snem ka rta ha ka 31 tarik Lber 2013.
Hadien ba ka ïing bishar kala bishar bniah bad lap ba u leh ïa ka kam ba ka sa rai pynrem ïa u da kaba yn set phatok ïa u.
Tura, Lber 25 : Ka Garoland State Movement Committee (GSMC) ryngkat bad ki seng bhalang bapher bapher ha ri lum Garo ki dawa ba ka sorkar ka dei ban thung da ka jingtohkit Majistor ïa ka jingkhleiñ sting u Headmaster ka Rengsinpara Secondary School u Suresh Newar bad u nongtrei ka skul u Vijoy Chettry namar dei ka jingkheiñ sting jongki ba ki 15 ngut ki khynnah skul kiba pule ha kane ka skul ki duh ban ïaleh ïaka eksamin phainal jongka SSLC kaba sdang ha ka 24 tarik mynta u bnai.
Kine ki 15 ngut ki khynnah skul jong katei ka skul ki khlem ïoh ban thoh eksamin ha ka 24 tarik Lber 2022 na ka daw ba kim shym la ïoh ïa ki Admit Card.
Kiba pli hadien ba la dep pule haduh 12 snem tang na ka daw ka jingkheiñ sting u Headmaster bad utei u nongtrei ka skul hapdeng ka shiminit ki la duh ban ïaleh ïa ka eksamin phainal.
Kane ka long ka jingpynkheiñ ïa ka Right to Education Act ong ki seng bhalang.
Ka long kaei kaei kaba pynkthang mynsiem ïa kine ki 15 ngut ki khynnah skul bad ïa ki kmie ki kpa jongki.
Ym tip shuh shano ka lawei jongki kan poi namar ban duh shisnem kam long kaba kai bad kumta ki bor sorkar ki dei ban ai ka jingpynshitom ïa utei u headmaster ba utei u nongtrei jongka skul.
Ha kajuh ka por ki seng bhalang ki dawa ruh na ki bor pynïaid ka MBOSE ba kin thaw lad ïa kiba pli kine ki khynnah skul ba kin ïoh ban thoh ïa ka eksamin phainal jongki.
“ Ngi kyntu ïaka sorkar khamtam ïa u myntri ka tnad pule puthi ba un shim khia ïa kane bad thaw lad kumno ba kine ki 15 ngut ki khynnah skul kin ïoh ban pyndep ïa ka eksamin phainal jongki.
Shillong, Lber 25 : Ki nongialam ba hakhmat eh jong ka National People’s Party (NPP) kynthup naduh u National President,Conrad K Sangma kumjuh u National Vice President, Bah Prestone Tynsong ha ka sngi Thohdieng ki la pynbna syndon ia u Bah Teibor Pathaw, MDC ka Mawlai kum u kyrtong ban aireng ha ka elekshon MLA kaban long ha u snem 2023.
Haba kren ha ka jingialang pdiang burom ia utei u MDC ka UDP sha ka NPP, u Conrad u la ong, “U Bah Teibor u dei ka nongmuna jong ka jylla uba la iakhun ia ka jingkyrduh kam kyrduh jam ki samla da kaba thaw lad da ki hajar tylli ki kam.
Lada une u briew u ioh shuh shuh ka kabu kaba biang un nanglah ban iarap kham bha shuh shuh," u la ong.
Da kaba pynbna syndon ia ka kyrteng jong u Bah Teibor kum u kyrtong ka NPP ha u 2023 na Mawlai, u Conrad u la ong ruh ba ki nongkyrshan ki dei ban buh hakhmat eh ba ka elekshon kam dei shuh sa shisnem hynrei ka dei sa tang 300 sngi.
“Wat pyrkhat ba la jop lypa namar da phi pyrkhat kumta phin sa khein sting noh.
Hynrei lada phi pyrkhat ba phin shah rem kan rung ka mynsiem iakhun tyngeh haduh ban da jop," kyntu shuh shuh u Conrad ia ki nongtrei jong ka party.
Ha kane ka sngi, u Conrad ba dei ruh u Myntri Rangbah ka jylla, u la ong ba shen ki paidbah kin sa iohi ia ki kam kiba kane ka sorkar kan pyndep kiba la sahteng la slem bha kiba la ktah jur ia ka jylla baroh kawei.
Na ka liang u Bah Prestone ba dei ruh u Symbud Myntri Rangbah u la ong ba u Bah Teibor u don shisha ka jabieng kaba proh bad kham kyrpang kaba la pynlong ia u ban lah ban aikam da ki hajar ngut ki samla kynthei bad shynrang.
“Lada ym dei na u bun ki samla ban ym ioh kam.
Dei na kane ka daw ba ngi shoh jingieid ia une u nongialam jong phi.
"Ha kajuh ka por u ong ruh ba mynta u Bah Teibor u donlang ha kajuh ka bor ryngkat bad ki ym shuh ban shu sdien ha khyrdop jong ka bos.
Na ka liang u Bah Sniawbhalang Dhar pat u la ong ba ki sngew tikna ba 100 persen kin jop lut baroh 7 tylli ki constituency ha u 2023.
U ong ruh ba da ka jingdon ki kyrtong kum jong u Bah Teibor kan iarap ia ka party ban jop suk ha ka elekshon ban wan tang marwei hi.
Shillong, Lber 25: Ka Ïingkashari Meghalaya High Court kala bthah ïa ka Sorkar Jylla ban ai ïa ka kaiphod ba don lang bad ki jingkheiñ jingdiah, halor ka jingdon jong ki thei ba armet, ki longkmie ba dang shu kha khun, kiba shah kyntait ha ki jaka sumar ban ïoh jingsumar ha ka por ba lynshop ka khlam Covid-19.
Kane ka hukum kala mih hynne ka sngi thohdieng na ka Ïingkashari Division Bench bala khlieh da u Chief Justice Sanjib Banerjee bad Justice W.Diengdoh haba bishar ïa ka PIL bala mudui da i Kong Agnes Kharshïing.
Kat kum kane ka hukum, ka Sorkar Jylla kala pynpaw ba kam long satia kaba shisha ban ong ba baroh ki Hospital ne jaka sumar ka Sorkar, namar ka jingpynkhreh ban ai jingsumar tang ïa ki nongpang Covid-19, kila kyntait ban pdiang bad ai jingsumar ïa ki kynthei ba armet lane ki kmie ba dang shu ïoh khun rit kiba donkam ïa ki jingsumar ba kyrkieh.
Ka Sorkar Jylla kala pynpaw ba ha ka jingwan lynshop nyngkong eh ka khlam, kaba long hapdeng ka taiew ba kut jong u Lber bad Naitung, 2020, ka dei ka jingsheptieng ïa kane ka khlam kaba pynlong ïa kiba bun ki briew ban salia ban mih nala ïing bad leit wad ïa ki jingsumar haba ki donkam.
Hynrei, ka Sorkar Jylla kam shym la lah pat ban ai ïa ki jingkheiñ halor kane ka jingkam jong ka lane ai jingkheiñ halor ka jingdon jong ki jingthiah ha ki Hospital na ka bynta ki longkmie ba leit kha khun hapdeng kane ka por.
“Ka Sorkar Jylla ka dei ban wanrah ïa ka kaiphod kaba bniah, kaba kyrshan lang da ki jingkheiñ jingdiah haba shong bishar biang ïa kane ka PIL ha ka 31 tarik Lber, 2022" ong ka hukum.
Ka Ïingkashari kala pynpaw ruh ba kan long ka jingmyntoi shibun ba ka Sorkar Jylla kan ai ïa ki jingkynja jingia rap sha kito ki longïing kiba duh noh ïa ki Kmie/Khun namar ka jingbym ïoh ïa ki lad jingsumar hapdeng kane ka por ba wan lynshop ka khlam.
Kat kum ka kaiphod jong ka Sorkar bala phah sha ka National Human Rights Commission (NHRC) dang shen, la pyntip ba haduh 877 ngut ki Khunlung bad 61 ngut ki Kmie kila ïap ha Jylla Meghalaya ha ka por ba wan lynshop ka khlam Covid-19.
Ka Sorkar kala pyntip ruh ba ka daw jong kane ka jingïap ka dei namar kiba bun ki longkmie ba armet kila kyn tait ban leit shim ïa ka jingsumar jong ki jaka ai jingsumar namar ka jingsheptieng ïoh ki iabit ïa ka jingpang.
Shillong, Lber 27: Ka lympung ïalehkai 1st Division ba nyngkong jong ka SSA hapdeng ka Umphyrnai bad Lawsohtun kala kut noh da ka jingïakhaid ba mar shi kol.
Na bynta ka Umphyrnai la thep da u Pyndapborlang K.Mawphlang katba u Khlaiñbor Sohtun u thep shi kol na bynta ka Lawsohtun.
Shillong, Lber 25: Ka Sorkar Jylla hynne ka sngi thohdieng ka pyntip ba ka pdiang ïa ka rai jong ka Harijan Panchayat Committee (HPC) ban ïakren ha kaban pynïoh bujli da kawei pat ka jaka ban pynkynriah ïa ka Them Metor na Them Iew Mawlong.
“Ngi pdiang ïa ka sienjam ba shim da ka HPC.Nga kwah ban ïathuh ha phi ba shisien ba ngi la pyndep lut ïa ki jing donkam baroh, ngin sa shong haka miej ïakren namar ka jingpynkynriah ka dei beit ban urlong" ong u Bah Prestone Tynsong, Symbud Myntri Rangbah ka Jylla haba ïakren bad ki nongthoh khubor.
Hynrei ula ong pat ba ka Sorkar Jylla ka dang ap ban ïoh pdiang ïa ka hukum na ka Ïingkashari High Court ban pyntyllun shakhmat ïa ka kam.
Ha ka 9 tarik Lber, ka Harijan Panchayat Committee kala ai jingthoh hakhmat ka Ïingkashari ba ka kwah ban ïakren bad ka Sorkar ban ai bujli ïa ka jaka haba pynkynriah ïa ka Them Metor na Them Iew Mawlong bad kane ka kam ka dang don mynta hapoh ka jingbishar jong ka Sorkar Jylla.
Halor kane, ka Ïingkashari kala pynjlan ïa ka jingshong bishar ban ailad ïa ka Sorkar bad ka HPC ba kin ïapynbeit ïa kane ka kam.
Haba kylli, u Bah Prestone ula ong ba ka Sorkar Jylla kam don eiei shuh ban ïakren “Lada phi ong ba kam dei ban don satia ka jingpynkynriah".
Kat kum ka jingong jong u, ka Sorkar kam don lynti shuh hynrei tang ban pynthikna ba ka jingpynkynriah kan jia kham kloi haba khmih ruh ba kane ka jaka kam long satia kaba ikoit ikhiah bad ba shngaiñ ïa ki Nongshongshnong kiba sah ha kane ka jaka mynta.
“Ka jaka ka long kaba jaboh bha bad ka long palat ïa ka slum bad kam long satia kaba shngaiñ khamtam ïa ki khynnah bad ki riew tynmen" ong u Bah Prestone.
Lah ban kdew hangne, ka Sorkar kala thaw ïa ka High Level Committee ban wad ïa ki lad ki lynti ha kaban lah pynkynriah noh ïa ka Them Metor na Them Iew Mawlong hadien ka jingkulmar kaba jia ha u snem 2018 ha Motphran.
Kane ka Committee ka dei kaba khlieh da u Bah Prestone Tynsong.
Halor ka jingai jingmut jong ka HLC bala aiti ha ka 28 tarik Nailur, ka Sorkar Jylla ha ka 29 tarik Risaw kala shimti ïa ka jaka ha Iew Mawlong hadien ka jingsiew ïa ka song pisa ba T.2 klur sha u Syiem ka Hima Mylliem, da ka jingthmu ban pynkynriah noh ïa ka Them Metor.
Ki lai tylli ki jingai jingmut ba hakhmat eh jong ka High Level Committee ka kynthup ïa ka jingshimti noh ïa ka hok longtrai ïa ka jaka ha Them Iew Mawlong, ban pynkynriah ïa ki Nongtrei ka Shillong Municipal Board (SMB) bad kiwei kiwei ki Tnad lem bad ka jingpynkynriah ïa ki nongshong be-aiñ.
Kat kum ka jinglum jingkheiñ bala aiti da ka Shillong Municipal Bpard, ki don haduh 184 ngut ki Nongtrei sorkar lem bad ki bahaïing hasem jong ki, kiba la ithuh kum ki nongshongshnong bala ïoh jingbit.
Kine ki kynthup ïa 128 ngut ki Nongtrei ka SMB bad 56 ngut jong kiwei pat ki Tnad treikam ka Sorkar.
Kumba long mynta, ka SMB kala dep ban pynkynriah ïa ka Ophis jong ka na ki Quarter ban plie lynti ïa ka jing maramot khnang ban ai jaka sah noh ïa ki Nongtrei ba na Them Metor.
Jowai, Lber 27: Ka Umjalasiaw SC kala long kum ka lahduh ha ka jingïalehkai phutbol phainal bala pynïaid da ka Khanduli Sport Committee, ba la pynlong ha kane ka sngi saitjaiñ.
Na ka liang ka kynhun Umjalasiaw SC kala lah ban pynliem syndon ïa ka Khonsaroo SC da 3-2 kol bad long syndon kum ka lahduh jong kane ka lympung mynta ka snem.
Ïa kane ka lympung la wan ban pynhap pyrda u MLA ka thaiñ ma Sniawbhalang Dhar, hashwa ka jingïalehkai la don ka jingïalang ba lyngkot ba la pynïaid ma B.B Bynnud, la ïoh ruh ka ka jingkren pdiang da u Waheh Shnong Khanduli u ma Yoshida Nongspung, kumjuh ka jingkren na u ma Hambertus Nongtdu CEM barim ka JHADC bad na kiwei de.
La wan ban pynshong shit shuh shuh ïa kane ka jingïalehkai phutbol da ki jingrwai, ki jingshad bad ka jingwan sakhi lang paibah nongshong shnong jong ka thaiñ Khanduli.
Ka kynhuh kaba long kum ka lahduh jong kane ka lympung ka la ïoh rong ïa ka pisa ba 60 hajar tyngka bad ka kynhun ba wan ba ar kala ïoh rong 30 hajar tyngka.
Kaei ka jingpang Scrub Typhus?Ka dei ka jingpang Rickettsial ba la pynlong da ki khñiang jingpang Rickettsiae Tsutsugamushi ba la pynsaphriang da kaba shah dait ha ki thyllah ksaiñ (Larval mites).
Kumno yn ithuh ïa ka jingpang Scrub Typhus?Nyngkong eh paw ka jingmong ba shah dait khñiang kaba lah ban tyrkhong noh hadien katto katne sngi.
Hadien kumba shi taïew pat sdang sa ka kthakhlieh, khie jingshit, sngew tlot, jyrhoh.
Lah ruh ban pynhiar, saw ki khmat bad ruh mih dak saw/jngem ha ka snieh doh.
Kumno yn ïada?Kiar na kaba leit sha ki jaka ba sngam ba jur ka jingdon ki skain kum ki jaka ba bun ki dieng bad hap sohot (kum ki jaka tam sohot, etc) ba lah ban don kine ki thyllah ksaiñ.
Phong da ki jain jynsur lada hap ban leit sha ki jaka ba lah ban don kine ki thyllah ksaiñ.
Lah ban kyllan da ki dawai beh khñiang (insect repellant) ha ba leit ha kum kitei ki jaka ba bun ki jait khñiang skaiñ thyllah.
Ka jinglehkhuid ka dei kaba donkam bha: Loit bad sait ia ki jainphong ynda la wan na ki jaka khlaw lane wan na lum bad sum sait ialade khnang ba kine ki thyllah ksain kin nym ioh ban snoh bad dait.
Kumno yn sumar?Phah sumar kloi ha ki doktor lane leit phah sumar kloi ha ki hospital lane ha kino kino ki jaka sumar.
Lah ban koit na kane ka jingpang?H’oid, lah ban sumar bad pynkoit na kane ka jingpang lada ïoh ban sumar kloi ha ka por kaba biang.
ORB health website.
Shillong, Lber 27: Ka century bad ar tylli ki wicket na ka Neha Hajong ka Shillong Cricket Association kala khur jingjop da kaba pynliem da 73 ron pyrshah ïa ka South West Khasi Hills ha ka lympung ïalehkai U-23 Women’s Inter District Cricket Tournament ha ka jingïalehkai ha ka sngi Saitjaiñ ha Nongstoin.
Ha kane ka jingïalehkai ka SCA kaba la jop ïa ka jingkynting pisa kala kam ban tied nyngkong na ka Group B jong ka Zone 1.
Da kaba wan ban tied nyngkong, ka Neha Hajong kaba ïoh ruh ïa ka khusnam Player-of-the-match ka kamai 119 ron na ki 18 bol, da kaba khyrwit 11 tylli ki boundary ha kaba ka SCA ka kamai 211 ron bad duh noh 6 wicket ha ki 35 over.
Ka Darisha Wahlang marwei ka khur 3 wicket ai kamai 53 ron na bynta ka SWKH.Haba beh ïa katei ka ron, ka SWKH ka la shah pynhap noh 9 wicket bad kamai tang 138 ron ha baroh ki 35 over.
Ka Indariakor K Wanniang ka kamai bun ron da 22 ron.
Ka Reshma Thapa ka pyndep da kaba khur 3 wicket ai kamai 15 ron, katba ka Hajong ka khur 2 wicket ai kamai 12 ron bad ka Mansi Anand ka ïoh 2 wicket ai kamai 33 ron.
Mynta ka sngi Nyngkong, ha ka Group A jong ka Zone 1, ka Ri-Bhoi kan ïakhun pyrshah ïa ka East Khasi Hills.
Ha ka Zone 2, ka North Garo Hills kan ïakhun pyrshah ïa ka East Garo Hills.
Shillong, Lber 27: U Bah Tenny Khongnoh na ka shnong Langkyrdem u la pyndep ha ka kyrdan Grade “A" ha ka jingleit shim bynta ha ka Search and Rescue Course jong ka Nehru Institute of Mountaineering (NIM) kaba la pynlong ha Uttarkashi, Uttarakhand.
Na ka liang ka Meghalaya Sport Climbing and Mountaineering Association (MeSCMA) ka la pynpaw ka jingsngewsarong halor ka jinglah jong u Bah Tenny Khongnoh ban pyndep ha ka kyrdan Grade “A" kaba dei ka jingithuh kaba khraw tam na ka Mountaineering Institutes na bynta ki nongshim bynta kiba lah bha ban leh bha ha ka Training of search and rescue.
Kane ka jinghikai ka la sdang naduh ka 1 tarik haduh ka 21 tarik Lber 2022.
Ïa ka jinglut jingsep jong kane ka training course la bei tyngka da ka Directorate of Sports and Youth Affairs, jong ka sorkar jylla.
Ki nongai jinghikai ki donkam ban long kiba khlaiñ ka bor met bor phad, ka jingmut jingpyrkhat kaba nep bad ki dei ban long kiba kloi ban pha ïala ka jong ka jingim.
Ïa kane ka jait ai jinghikai la ju pynlong ha ki jaka ba jrong jong u lum Himalaya, kaba pyndonkam da ki tyllai ban kiew lane hiar, ha u thah, ban tip halor ki First Aid, ka jingïasngewthuh jingmut ba kynthup ïa ka jingpyndonkam ïa ki helicopter ban ïoh pyllait kloi ïa kiba mynsaw lane ban lap ïa kiba ïap.
Ki kam sniew naduh ka kam ban pynïap briew, leh be-ijot, ka tuh ka thiem bad ki kam pynkulmar shong pynkulmar thaw, ki dei kiba ju jia beit wat na ka liang ki bor pulit ki la trei smat ne trei shitom, pynban u ba bun hi u riewsniew u dang ïoh ban ïaid laitlan, ban shang kylleng ki kyndong ki kynshrot ban leh ïa ki kam pyntriem bad ba pynpar ñiangkhriat ïa u ba bun balang.
Ha ka juk ba la synshar da ka jingkwah rhah ka dei beit tang ban ïoh ïa kino kino ki jingsngewbha pyrthei, hynrei ha kaba kut haba la brai bad ym lah shuh ban kiar, ban pynhun ïa ka mynsiem, la sdang sa da ki kam ban shu tuh bad haba la kyrni, ka jingïatip lem ka duh ka dam noh syndon tad haduh ba ym don shuh ka jingsheptieng shuh ïa u briew U Blei ban shim ne ban pynduh syndon wat ïa ka mynsiem briew ruh.
Hynrei donkam shisha ban ïaroh ïa ki pulit, kiba ïai trei sh itom bad ki bym ju shim por ban kem lane ai jngsneng ïa kino kino ki runar ne ki kynhun jong ki nongkam bymman kiba leh ïa ki kam ba harukom kiba pynthut ym tang ïa ka imlang sahlang hynrei ban pynrit mynsiem bad pynduh thiah pynduh dem ïa ki bahaïing ha sem ruh.
Ha kane ka juk kaba baroh ki beh spah, ka eh ruh haduh katta katta ïa ki kmie ki kpa ban buddien ïa ka leit ka wan ne ki kam ki kam ki jam jong ki khun khamtam eh haba ki la khie samla.
Dei ruh ha kum kane ka por ba lada ym lah ban bishar bad peit ïa ki khun, khamtam ki khun shynrang ba ka poi sha ka jingjia ba sngewsih namar ka ju jia ruh bun ki khep ba tang namar ka jingkynduh paralok, ki samla shynrang ki ngop noh ha ki jingmyllien ba sniew khamtam ha ki jingdih pynbuaid naduh u drok, kyiad bad kiwei ki jingdih.
Dei lyngba ka jingkyrni ïa kum kitei ki jingmlien ba lada kim ïoh shuh ïa kaei kaba ki kwah kim banse wat ban tuh ne leit lute na ki ïing khlem salia shuh la ki hap ban leh ïa kano kano ka kam ruh bad lada don ba pynwit ruh kim salia satia wat ban shim ïa ka jingim briew ruh.
Hynrei ban poi sha u pud tad haduh ban shim ïa ka mynsiem briew, ka imlang ka sahlang kam sngew lah shuh ba kan peiphang, ha kaba mih ka jingkylli aiu kein ka la jia ïa ki ha ki khyllipmat ba ki pynïap ïa ki briew, hato ym don shuh wat tang khyndiat ka mynsiem ïa tip lem ne ban tieng lem ïa u Blei, hynrei em, namar ba ha ka dohnud ba la kylla riewsniew, kaei kaba la rung ka dei beit tang ka jingthame ka spah bym hok bad kwah pynhun ïa la ka jingbrai ka doh.
Ka aiñ briew ka dei hi ka aiñ briew, kaba la thaw ban khanglad lut ïa ki kam sniew, hynrei ka jingsynjor i ba khyndiat ka pynlong ïa u riewsniew ba un shim ïa ka kabu wat haduh ba un da lait wat ban shah set ha ki ruh nar jong ka aiñ briew.
Pynban ki riew sniew ki klet bha.
Kane ka kawei, kata hi ka long ba ka aiñ Blei najrong ka peit ka khmih bha aiu u bynriew u leh ban kam ha kane ka sla pyrthei, kumba u la buh bad sam ka bynta, u khmih shin bha shi kam ba u bynriew u kam, aiu u thmu bad aiu u mut ban leh, ha kaba lada dei kaba bha, shipor un tynjuh, hynrei lada dei hi ïa kaba sniew, ka nongkylliang kam slem, kaba ha kano ma kano ka sngi haba ym don ba poi pyrkhat, jraiñ kumba tied u pyrthat bad ba thaba ka leilieh, u Blei u pyndep la ka jong ka jingbishar.
Hynrei wat la katta ruh ban tei pat ïa ka imlang ka sahlang, ki long ïing long sem ba la pait la pra ka donkam ka jingïatrei lang naduh ki bor pulit, ki dorbar shnong, ki long ïing long sem, ki seng samla, ki seng long kmie namar kine ki dei ki paia ban tei ïa ka lawei jong uwei pa kawei ki nongshong shnong da kaba ïaid pat da ka lynti kaba dei bad biang eh ym ban shim pat ïa ka aiñ ha kti.
Nongpoh, Lber 27: Ka kynhun jong ki samla naka thaiñ Marmaiñ kaba la tip kum ka Marmaiñ Area Youth Upliftment (MAYU) kala pynkut noh ïaka lympung bad tamasa lehkmen ki samla ba 2 sngi kaba la tip kum ka 9th Cultural Festival ha Marmaiñ.
Ka thong bad ka jingangnud jong katei ka tamasa ka long ban wanrah ka jingïaieid bad long kum shipara hapdeng ki khun samla, ban kyntiew bad ai mynsiem ïaki bad khamtam ban pynneh pynsah ïaka riti ka dustur bad ka kolshor tynrai bala suid la shor da u mynbarim ba kim dei ban duh ban dam noh hynrei ban pynim ïaki pateng la pateng khamtam ki khun samla kiba don ka bynta kaba khraw.
Ïa katei ka jingpynhap pyrda noh ïa katei ka lympung la wan ruh ban sakhi da u Bah Mayral Born Syiem MLA ka Nongpoh ba dei ruh u Co-Chairman ka MIDC kum u kongsan haka jingdonlang u Bah Balajied Ranee MDC, Bah CB Syiem CEM barim ka KHADC, Bah Owen Terang uwei naki riew rangbah ka thaiñ, ki nongïalam jong ka MAYU bad kiwei kiwei ki riew rangbah.
Ha katei ka sngi naka liang ka MAYU kala sam ruh ïaki khusnam sha ki samla pule kiba wanrah ka nam ka burom bad wan shakhmat ïaki jingpule jong ki kum ka jingai mynsiem bad ka nuksa sha kiwei pat ki para samla bad la pynshit pynshngaiñ ha katei ka sngi da ki jingrwai, ki jingshad bad ki sur tynrai bala shim bynta da ki khun samla ka thaiñ.
Haba kren ha katei ka sngi naka liang u Bah Mayral Born Syiem kum u kongsan u la pynpaw ka jingsngewkmen kaba khraw ban iohi ba ki khun samla ha katei ka thaiñ ki ju pynlong katei ka tamasa naka bynta ban kyntiew bad pynneh pynsah ïaka kolshor tynrai bad ka riti ka dustur ba kim dei ban duh ban dam noh hynrei ban pynneh pynsah ïaki khamtam ki jaitbynriew rit paid ha ka thaiñ Shatei Lam Mihngi ka long kaba donkam ba kin pynneh bad sumar ïaki jong la jong bad ki riti ki dustur.
U la ong ruh ba ki khun samla ki don ka bynta kaba khraw ban pynim bad pynneh pynsah ïaka riti ka dustur wat lada ki leit ban wad ïaka jingnang jingstad kylleng ki jaka hynrei u la kyntu ïaki ba kim dei ban klet bad ka long kaba kongsan ban pynim ïaki riti ki dustur namar ka jaitbynriew kaba don ïaki riti ki dustur ka dei ka jaitbynriew kaba im.
Jowai, Lber 27: Ka Society for Urban & Rural Empowerment (SURE) kum shi bynta jong ka jingpyntrei kam ïa ka Link Worker Scheme kala pynlong ïaka Health Camp mynta ka sngi 26 Lber ha ka shnong Moodymmai kaba hap ka poh ka Thadlaskeiñ Block West Jaiñtia Hills District.
Ha kane ka programe palat 130 ngut ki nongshong shnong ki la wan shim dawai na kane ka health camp.
Haka ne ka programe la don ruh u Dr.E.Lytan u ba dei u Doctor u ba la pyntbit ha ka ba ïa dei bad ki khynnnah namar kata ki don ruh bun ki khynnah kiba lawan ban ïoh ïa ka Medical Check-up ha kane ka sngi.
Ïa ka jingïalang ban plie ïa kane ka Health Camp la pynïaid da ka kong Darimika Lywait kaba long ka Zonal Supervisor jong kane ka project.
Ka kong Darimika Lywait ka la pynshai shaphang kane ka project Link Worker Scheme kaba trei na ka bynta ki briew ki ba lah ban ïoh ïa ka jingpang HIV AIDS.Ha ka jingkren jong u Dr E Lytan uba dei u Doctor bala pynkyrpang na ka bynta ki khynnah ba trei hapoh ka Jowai Civil Hospital, Ialong u la kyntu ïa ki pait nongshong shnong ban shim ïa ki jingshakri kiba la ai lyngba ka Sub-Center ka ba don ha ka shnong jong ki.
Ha ka jingkren jong u la kyntu ïa ki longkmie ba ki wan ai check ïalade ha ka por ba ki armet bad kumjuh ruh ban ai tika tikna ïa ki khun jong ki.
Ula ong ruh ba lah ban pynkha khun ïaki longkmie ruh ha ki Sub-Centre.
Ha ka jingkren jong ka kong Niwanka Shylla kaba trei kum ka Zonal Supervisor kala batai shaphang ka SURE ka ba long ka seng treimon sngewbha jong ka balang Unitarian kaba ka ophis jong ka dei ha kompon ka ïingmane kane ka Balang ha Jowai.
Kane ka seng kala pyntrei ïa ka Link Worker Scheme ka ba la bei pisa da ka Meghalaya Aids Control Society Shillong.
Ïa ka jingkren pdiang sngewbha la ïoh na ka kong Blosom Passah kaba la mih khmat na ka bynta ka dorbar shnong Moodymmai.
Ka kong Passah kala ïaroh ïa ka jingkloi jong ka Seng bad ki doctor ban wan ai jingïarap ïa ki nongshong shnong ka shnong Moodymmai.
Nalor jong u Dr Lytan la ïa donlang ruh u Dr B.Nongkhlaw uba long u Medical and Health Officer jong ka Jowai Civil Hospital ban ïarap ha kane ka Health Camp.
Baroh kiba sha kane ka chekup kila ïoh ruh ia ki dawai.
Ïa ki dawai la pynbiang da ka ophis jong u District Medical and Health Officer, West Jaiñtia Hills bad kumjuh ruh naka ophis jong ka SURE.Khliehriat Lber 27 : Ka Rum Shnong Youth Club Bataw ka dei ka club kaba la rim bha ba la seng nongrim naduh ka 3 tarik u kyllalyngkot 1967 bad myn ha ka 25 tarik mynta u bnai u myntri ka sorkar jylla, kum u kongsan, u bah Kyrmen Shylla u la plie don burom ïa u mot sah kynmaw ba la tei na ka bynta ki nongseng bad ha kajuh ka por la pynkup burom ruh ïa ki nongseng jong kane club.
La pynlong ruh iaka jing sngap jar kaba shi minit kum ka dak ka jing kynmaw burom ïa ki nongseng kiba long ki longshwa kiba la leit noh na kane ka sla pyrthei.
Haba kren ha ka jingialang, u bah Kyrmen Shylla, u la ai ka jingiaroh ïa ki nongialam jong katei ka club kiba la lah ban pynlong ïa kane ka prokram kaba kyrpang kaba long kum ka jingkynmaw ieid ïa ki nongialam ba kyrpang kiba la saiñdur ïa ka Rum Shnong Youth Club Bataw kiba la long shisha kum ki nong prat lynti bad ong ruh ba kum u nong mih khmat jong ka thaiñ un pyrshang katba lah la ka bor namar ba ka por ka kyndiat eh na ka daw ka jingwan ka khlam covid-19 ym lah ban pynbiang lut ïa baroh ki jingdonkam hapoh ka constituency, u la kyntu ïa ki paidbah ba kin ai ka jingiatreilang bad kular ba un pyrshang ban iarap ïa kane ka club.
U Symbud Kongsan, ha kane ka prokram, u ba dei ruh u Chairman jong ka Jaintia Hills Autonomous District Council, u Dr Sanky Shangpung, u la ong ba ka long kaba donkam ban don ji nongialam kiba thrang shisha ban shakri ïa ka kam naduh mynsiem bad ki paidbah ruh ki long kiba donbok bha ba ki ioh ki nongialam kiba kum ki nongialam jong ka Rum Shnong Youth Club ha kaba ki kam ki kren kham jam ban ïa ka ktien.
Ha kane ka prokram la ïa don ryngkat lang ruh ki riew rangbah kiba paw khmat kiba kynthup u MDC Tuber uba dei ruh u Deputy CEM jong ka JHADC u bah Lasky Rymbai, u MDC Khlirhriat, u bah Finelyness Bareh, u Waheh Shnong Bataw, u bah Shemi Rupsi bad kiwei kiwei.
U Kongsan, u la pynkup burom ïa ki nongseng kiba la seng ïa ka Rum Shnong Youth Club (1967) kiba dang don haduh mynta kiba kynthup u ma Odingson Biam, u Founder Secretary, u ma Roland Suchen, u dkhot jong ka Executive Committee, u ma Bindro Suchen, u ma Kyrshan Sumer, u ma Kmen Rymbai.
La pynkup burom ruh ïa ki nongkitkam ba rim, kiba kynthup u ma Willing Sumer, u ma Rimiyoo Lamare, u ma Onickson Sumer, u ma Hemi Rupsi kiba bat kum ki General Secretary kiba rim, kumjuh ruh u ma Bilan Suchen, u ma Pyrkhatbha Rupsi kiba bat ïa ka kam kum ki Chairman ba rim, u ma Taltis Sumer kum u President ba rim bad u ma Edward Lamare u Convener ba rim.
La ioh ïa ka jing kren pdaing na u Waheh Shnong bataw, ka jingkren ai khublei na u General Secretary Rum Shnong Youth Club, u ma Ampli Rupsi bad ia ka jingialang la pyniaid da u President ka club, u bah Deihok Sumer, la pynbyrngia ruh ïa ka prokram da ki jingshad tynrai na ki khynnah skul jong ka Bataw Upper Primary School.
Nongpoh, Lber 27: Ka HNYF Northern Region ka don ka jingkyrmen kaba khraw ba ka sorkar jylla kan siang rong noh ïa ki lai tylli ki surok kiba la shah ktah bha ki paidbah ha ka leit ka wan na ka daw ka jingsniew palat ka surok bad ka seng ka la pynpaw ruh ba ka don ka jingkyrmen ka dei hadien ba ka la wan ban kynduh ïa u symbut myntri ka jylla bad uba dei ruh u myntri ba dei peit ïa ka tnad PWD, u Bah Prestone Tynsong, uba la kular ban shim khia na ka bynta ban pynbha noh ïa ki lai tylli ki surok ha Ri Bhoi District.
Kitei ki lai tylli ki surok ba ka seng HNYF ka la pynher da ka jingthoh bad kynduh ruh ïa u symbut myntri ka jylla, u Bah Prestone Tyngsong dang ha ka 22 tarik u Lber 2022, ka dei ka surok Mawhati, ka surok na Nongpoh-Umden-Umjari bad ka surok na Umrit sha Umling, ha kaba kine ki surok ki la ktah shisha ha ka leit ka wan ki paidbah ba ki paidbah la bun phew snem mynta ki shem jingeh shisha ha ka leit ka wan bad ka kit ka bah kaba dei na ka daw ka jingsniew kaba la ktah sha bapat ïa ki paidbah.
Kum ban pynkynmaw, ka seng HNYF Northern Region na Ri Bhoi District ha ka 22 tarik u Lber 2022 ka la leit ban kynduh ïa u Symbut Myntri ka jylla, u Bah Prestone Tynsong ba la ïalam da u Bah Marcus Marten kum u President bad ruh ha ka jingdon ryngkat u President ba rangbah ka HNYF, u Bah Sadon Blah lem bad kiwei kiwei ki nongïalam na ka District.
Haba ïa kren bad ki Nongthoh Khubor, u Assistant Secretary ka HNYF Northern Region, u Bah Donroy Kshiar, u la ong ba ka seng ha kawei ka bynta ka pynpaw ka jingkmen ba shen hadien ba la wan kynduh ka seng ïa u symbut myntri ka jylla bad kumba u la kular ha ka 24 tarik u Lber 2022 pat u Symbut myntri u la pynbna ba shen ka sorkar kan pynlait noh ïa ka Tender ban siang rong ïa ka surok Mawhati.
“Ka seng ka sngewkmen ruh ba u symbut myntri u la kular ruh ban shim khia noh na ka bynta ban siang rong ym tang ïa ka surok Mawhati kata na Umsning-Mawhati-Umsiang bad u la kular ruh ban shim khia ruh ïa ka surok na Nongpoh-Umden-Umjari bad kynthup ruh ïa ka surok na Umrit sha Umlling yn pyndep noh tang hapoh ka 3 snem" ong u Bah Donroy Kshiar, Assistant Secretary ka HNYF, Northern Region bad bynrap ruh kum ka seng ruh kam lah khlem da ai khublei ïa u symbut myntri bad kumjuh ruh ïa ka sorkar jylla, namar ka jingshim khia ban siang rong noh ïa kitei ki 3 tylli ki surok ha Ri Bhoi kan long ka jingkyrkhu ïa ki paidbah ka Ri Bhoi bad wat ïa ka jylla hi baroh kawei" u la bynrap.
Na ka liang u Bah Donroy Kshiar u la ong ruh ba ka seng ha kawei ka bynta ka kyntu ruh ïa ka sorkar jylla ha kaba dei bad ka jingbhah kam ïa ki Contractor ban trei ïa kitei ki surok kam dei ban shu ai beit tang ïa ki briew ba don jingïadei bad ka sorkar, hynrei ka sorkar ka dei ruh ban bhah kam ïa ki Local Contractor, namar kane ka long ruh shi bynta ban ai kam ai jam ïa kiwei pat ki Contractor kiba ym don kam don jam bad ym ban shu phai khmat tang sha kito ki Contractor kiba la paw ha ka jylla.
Shuh shuh, u la ong ruh ba ka seng ka khmih lynti ba kumba u symbut myntri ka jylla u la kular ban siang rong noh ïa kitei ki surok ha Ri Bhoi bad kane ka jingkular kan urlong bad lada ka urlong ka jingmyntoi kan long shisha ïa ki paidbah ka Ri Bhoi kiba la donkam shisha ban ioh da ka surok kaba bit ba biang kumba la pynpaw da ka seng haba ai ïa ka jingthoh sha symbut myntri ka jylla, la bynrap u Bah Donroy Kshiar, Assistant Secretary ka HNYF, Northern Region.
Nongstoiñ, Lber, 27: Ka jingpynsahkut jong ka sorkar ïa ka pisa na ka bynta ban pyntrei kam ïa ka skhim shi spah sngi kiba hap hapoh ka Mawshynrut C&RD Block, ka la buh ïa ki paidbah ha ka jingeh khamtam eh ïa ki nongpynïaid ïa ki AEC bad ki VEC jong ki shnong bapher bapher.
Ha ka jingïakynduh jong u nongthoh khubor ïa ki nongpynïaid jong ki Village Employment Council jong ki katto katne ki shnong, ki la ong ba naduh u snem ba la dep bun bah ka pisa kaba dei na ka bynta ban pyntreikam ha katei ka skhim, kam shym la poi thikna ym tip na kano ka daw.
Uwei na ki nongpynïaid ïa ka skhim MNREGS ha kawei ka shnong ha Mawshynrut, u la ong ba u la pyrshang ban wad jingtip na kiwei kiwei ki Block hapoh West Khasi Hills kum ka Mawthadraishan bad ka Nongstoiñ Block, la lap ba ka don ka jingïapher kaba khraw ha ka jingpynpoi ïa ka pisa na ka bynta ban siew ïa ka bai trei bylla shispah sngi.
Haba la pyrshang ban wad jingtip na ka ophis jong ka Mawshynrut Block pat, la lap ba na ka liang ka sorkar kam shym la phah ïa ka pisa kumba phah ha kiwei pat ki Block.
