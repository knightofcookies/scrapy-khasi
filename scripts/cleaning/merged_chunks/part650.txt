Nga shu tip ba u la kren lypa ïa kane naduh saw bnai shwa ba ka elekshon kan sa long ha Meghalaya.
Kaei ka jingmut, kaei ka mat u kham tip bha ma u.
"U Bah Paul u la pynkut da kaba ong, “hynrei kaba nga lah ban ong ha kane ka por sha ki paidbah ka Jylla Meghalaya ki angnud ban ïohi ïa ki jingkylli namarba ki lah ban ïohi tang ïa ki san snem kiba lehnohei lait noh tang katto katne ki bynta kiba thaba jingshai.
".
Shillong, Nailur 28: Uwei na ki nongkyrshan ba radbah jong u Bah Prestone Tynsong, uba ju khring ïa ki paidbah nongthep vote u la phet noh na ka Seng NPP.Une udei u Bah Anthony Kongwang na ka Shnong Kongwang.
U Bah Anthony uba long u nongrwai Khasi ba pawnam bha bad uba la ïakhun ruh ïa ka elekshon MDC ha ka snem 2014 ha ka por ba u Bah Prestone u dang don ha ka Seng Congress, u la phah ïa ka shithi iehnoh kam kum u Executive Member jong ka NPP Pynursla ha ka 26 tarik mynta u bnai.
U Bah Anthony udei uba ar napdeng ki nongkyrshan ba radbah jong u Bah Prestone, uba la phet noh shuwa ka elekshon MLA 2023.
Uba nyngkong udei u Bah R.Monarch Shabong, uba la pynïasoh sha ka UDP.Une u nongrwai u la pynpaw ba kadei namar ka daw shimet jong u ba u la iehnoh ïa u Myntri Rangbah Symnud jong ka jylla bad u National Vice President ka NPP.Ym pat lah ban tip shano u Bah Anthony un pynïasoh, hynrei ki tyllong khubor ki ïathuh ba u lah ban pynïasoh noh sha ka Seng UDP.Ki nongpeit pyrman elekshon ha Pynursla ki la pynpaw ba ka jingmih noh u Bah Anthony kan ktah jur ïa u Bah Prestone namar udei u rangbah uba la ju don ha syndah jong la bun bun snem naduh ka por ba u dang don ha ka Seng Congress.
Nalorkara udei ruh u nongïalam jong ka thaiñ Riwar khappud uba ki paidbah ki la ithuh bad burom bha ïa u.
Shillong, Naitung 29: Ka sorkar India ha ka sngi Thohdieng kan pynlong ïa ka National Conference kaba nyngkong ha ka ri ban pynduh ïa ki 30,000 kilo tam ki drok ha kaba u Myntri ki Kam Poh Ïing ka ri u Amit Shah ryngkat ki Myntri Rangbah jong ki jylla bapher bapher.
Kane ka Conference kaba ka sorkar kan pynlong ka long ruh kum shi bynta ka jingpyrshang ka sorkar India hapoh ka jingïalam u Modi ban pyllait ïa ka ri na ka jingma jong ki drok.
Ha kane ka conference u Myntri ka tnat ki Kam Poh Ïing ka ri un ai jingkren na Chandigar halor ka phang ‘Drug Trafficking and National Security’.
Ki Myntri Rangbah jong ki jylla Haryana, Himachal Pradesh bad Punjab, bad u Administrator ka Chandigarh, ki ophisar ka BSF, NIA bad NCB ha ryngkat ki khlieh duh jong ka ANTF na ki jylla bapher bapher bad ïa ka jingpynduh ïa ki drok yn pynlong ha ki saw jaka: Delhi, Chennai, Guwahati bad Kolkata ha kaba u Amit Shah un sakhi ïa kane lyngba ka Video Conference.
Kumban shu kderw hangne ka Narcotics Control Bureau(NCB) ka la sdang ïa kane ka prokram ban pynduh ïa ki drok naduh ka 1 tarik u Jylliew, 2022, bad haduh mynta ki kynhun ka NCB ki la lah ban pynduh kumba 51,217.8402 kilo ki drok ha 11 tylli ki jylla haduh ka 29 tarik u Naitung.
Shillong, Naitung, 29: Ka Federation of Khasi Jaiñtia and Garo Peoples (FKJGP) ha ka sngi Thohdieng ka la ujor sha ka Deputy Commissioner jong ka East Khasi Hills District ka Kong Isawanda Laloo ban pyntip ba bun na ki Agency ba ju pynpoi ïa u tyndong lyer shet jingshet ne Domestic LGP Cylinder ki la ohdor tam na ka dor ba la buh da ka Indian Oil Company bad bun ki paidbah ki la pyntip sha ka seng ban tuklar lem halor kane.
“Ngi kyrpad ïa phi ban phah ïa ki Ophisar ban tohkit halor kane ka kam bad lada lap ba ka long kaba shisha, ki bor synshar District ki dei ban pynshitom ïa ki Dealer.
Lada ka ophis jong phi kam shimkhia, ngim don lad shuh da kumwei pat hynrei ka seng kan sa leh hi la ka jong ka kamram da kaba pynlong ïa ka jingkhynra," ong u kyrwoh ba la phah da u Asst.General Secretary ka FKJGP Central Body u Bah Reginald Thabah.
“Namarkata ngi kyrpad ïa ka ophis jong phi ban pyntip halor ka dor jong u tyndong lyer shet jingshet manla u bnai lyngba ki lad pathai khubor khnang ba ki paidbah kin dup tip ïa ka dor ba thikna jong u tyndong lyer shet," la ong ka seng.
Shillong, Naitung, 29: Ka Sorkar Pdeng shen kan sa pyllait noh ïa ka song pisa na ka bynta ban pyntyllun ïa ka SSA ha Meghalaya, ong u Symbud Myntri Rangbah ka jylla, Bah Prestone Tynsong.
“Dang shen ngi la kynduh ïa ki ophisar jong ka Platyngka ka sorkar pdeng bad u Myntri Rangbah dalade hi u la kren bad ka Myntri ka Platyngka jong ka sorkar pdeng ban tuklar lang halor katei ka bynta namar ka kam baroh ka sahkut ha ka tnad.
Ka don ruh ka jingkyrmen ba shen ka sorkar pdeng kan sa pyllait noh ïa ka song pisa kaba dei na ka bynta ka jylla Meghalaya," u la ong.
Lah ban kdew hangne, ba ha ka 21tarik mynta u bnai, ka sorkar jylla ka la kular ban pyllait noh ïa ka 122 klur tyngka ka song pisa na ka bynta ban siew noh ïa ka tulop ba sahteng haduh saw bnai sha ki 12,541 ngut ki nonghikai SSA hadien ba ki la rai ban ïakhih da kaba thiah miet beit ha surok.
Ïa katei ka jingkular la phah ruh sha ka MSSASA da kaba pynpaw ba ka sorkar jylla kan sa pyllait noh shen ïa ka tulop ba sahkut kaba poi 44 klur tyngka.
La ong ruh ba ka sorkar jylla kan sa pyndap biang ïa ka Corpus Fund kaba 78 klur tyngka kaba yn sa pynphai hadien ba la ïoh ïa ka song pisa kaba nyngkong na ka sorkar pdeng.
Shuh shuh la ong ruh ba ïa ka tulop kaba sahkut sa shibnai pat, ka sorkar kan sa siew dep ynda ki la ïoh ïa ka pisa na ka sorkar pdeng.
Mairang, Naitung, 29: Ka ophis jong u Deputy Commissioner, Eastern West Khasi Hills District, ka la ïoh pdiang ïa ka shithi na ki bahaïing hasem bajan tam bad ka Phan Nonglait bad na u Acting Basan bad Assistant Secretary ka Dorbar Kur Lyngdoh Nonglait, ha kaba ki la kyrpad ba kum ka dak jong ka jingithuh bad jingñiew burom ïa ka jingïaleh jong kane ka riew shlur pyrshah ïa ki Phareng, ban pynbna noh ïa ka 6 tarik, Nohprah manla u snem, kaba dei ka sngi ïap jong ka Phan Nonglait kum ka sngi shuti ha baroh kawei ka District.
Halor kane, na ka liang u Deputy Commissioner jong ka Eastern West Khasi Hills District u Bah W.Nongsiej u la pynbna ba lada don kino kino ki bym sngew ïahap bad kane ka jingkyrpad lane lada don mano mano ba ai jingmut halor kane ka bynta, kin sngewbha ban pyntip sha ka ophis jong u Deputy Commissioner, Eastern West Khasi Hills District ha lane shwa ka 30 tarik, Nailar mynta u snem.
Khliehriat, Naitung, 29: Ki Pulit jong ka Umkiang Patrolling Post ryng ka jingïatreilang bad ki Pulit jong ka Ratacherra Anti-Infiltration Check Post hapoh ka jingïalam jong u Sub Inspector S.Buam lem bad ki shipai Border Secrurity Force (BSF) ka Umkiang Border Out Post ha ka sngi Palei ki la pynlong ïa ka jingkhynra kaba jur hadien ba la ïoh jingtip na ki tnat syntiat halor ka jingwan rung tuh jong ki nong shong shnong ka ri Bangladesh sha u pud u sam ka ri India lyngba ka khappud jong ka East Jaiñtia Hills District.
Katba ki Pulit bad ki shipai BSF ki dang pynlong ka jingap ktem ki la ïohi ïa uwei u briew uba la wan ïaid lynti na khlaw hana ka shnong Pyrtakuna bad uba la rung hapoh kawei ka kali Alto rong grey kaba don ïa u numbar AS-11-CC 4582.
Tang shu ïohi ïa ki Pulit bad ïa ki shipai BSF, une u nong Bangladesh bad uba ñiah ïa ka kali ki la phet krad hynrei ki Pulit bad ki BSF ki la ïoh khang kdong ïa ka kali ha Kuliang.
Hadien ba la tohkit, u nongniah jong ka kali u la pynithuh ïalade ba u kyrteng u Warif Uddin Laskar na Sarapur, Gumrah Assam bad nalor kata um shym la lah satia ban ai ïa ka jubab kaba shai.
Haba la tohkit sa ïa une u nongshong kali, u la kren pynban da ka ktien Bengali.
Da ka jingïarap jong ki katto katne ki nongshong shnong kiba sngewthuh ïa ka ktien Bengali, une u nongshong kali u la pynithuh ïalade ba u kyrteng u Masum Uddin na ka ri Bangladesh bad shuh shuh u la phla ba ki dang don bun ngut kiwei pat ki nong Bangladesh kiba la wan rung be-aiñ sha u pud u sam ka ri India hynrei kiba la phet rieh sha khlaw tang shu ïohi ïa ki shipai BSF.U Superintendent of Police ka East Jaiñtia Hills District u Jagpal Singh Dhanoa ha u kyrwoh ba la phah sha ki lad pathai khubor u la pyntip ba ïa u Warif Uddin Laskar bad ïa u Masum Uddin la rah sha Lumshnong Police Station na ka bynta ban pynlong shuh shuh ïa ka jingtohkit kaba bniah bad la pynngat ruh ïa ki hapoh ka kyndon 13/14 jong ka Foreigners Act.
U SP u la pyntip ruh ba ha kine ki san phew ar sngi ba la leit noh, haduh 26 ngut ki nong shong shnong ka ri Bangladesh kiba la wan rung be-aiñ sha u pud u sam ka ri India ki la shah kem ha East Jaiñtia Hills District bad saw tylli ki case ladep rejistar bad la pyndep ruh ïa ka kamram katkum ka aiñ.
Shillong,Naitung 29 : U MLA barim ka Mawlai ba dei ruh u nongialam ba rangbah jong ka UDP Mawlai Bah Embhalang Syiemlieh ryngkat bad ki spah ngut ki nongkyrshan ba radbah ka UDP na katei ka constituency ha ka sngi Thohdieng ki la pynbna ba ki la resaiñ paidbah na katei ka party.
Ia katei ka rai la shim ha ka jingialang paidbah kaba long ha Ïing sah jong u Bah Embhah hi ha Mawlai ha katei ka janmiet.
Kiba bun kiba poi sha katei ka jingialang ki dei ki nongialam jong ka UDP Mawlai kiba la shah weng noh kum ki nongialam khlem ka jingtip jong ki.
“Ngin leit beit ban kyrshan ia kino kino ki kyrtong kiba i Bahdeng Embhah i leit ban kyrshan bad pynjop hi ruh," ong i President ka UDP Women’s Wing ba la shah weng noh.
Uwei pat u nongialam ba ju bat kum u Publicity Secretary ba la shah weng noh u la ong ba ia katei ka kam ki la rah ruh ha ka Central Executive Committee jong ka party hynrei katei ka kam kam shym la poi shaei shaei.
Kitei ki nongkitkam jong ka UDP Mawlai ki la iathuh ruh ba ka daw kaba pynlong ia ki ban shim ia katei ka rai ka long na ka daw ba kitei ki nongialam ba thymmai kim ithuh satia ia ki nongialam barim hynrei la shu iaid lait lut ia ki baroh.
Na ka liang u Bah Embhah u la pynpaw ba wat hadien ba ki la phah tuklar ia katei ka kam ha ki nongialam ka UDP hynrei kam shym la don satia ka jingshimkhia na ka liang jong ki kaba poi haduh u pud ba ki hap ban shim ia katei ka rai.
“Nga kmen ka mynsiem ba katne spah ngut phi wan ban don bad shim lang ia ka rai ryngkat bad nga ban mih noh na ka party kaba ngi la pynheh pyn san la 15 snem," u la ong.
Shillong, Naitung 29: U Bah Robert Garnett Lyngdoh ba ki paidbah ki kham sngewtynnad ban khot u Bah RG ne u Bob, u la khlad noh ha ka 29 tarik Naitung 2022 ha ka por 11:40 baje mynstep ha ïing sah jong u ha Nongrim Hills, Shillong.
U la dap 62 snem ka rta.
Ka jingleit on thang ïa u kan long ha ka 31 tarik mynta u bnai por 1 baje na ïing jong u bad nangne yn rah sha jaka thang briew jong ka sorkar ha Upper Mawprem.
Katkum ka jingïathuh i Kong Ampareen Lyngdoh, ipara jong u, la ong ba kane ka jingthang ïa ka met jong u Bah RG Lyngdoh, kadei ka jingkwah jong u hi bad kum ka ïing ki burom ïa kane ka jingkwah.
U Bah RG Lyngdoh, udei u MLA barim jong ka Laitumkhrah ha kaba u la mih khmat naduh ka snem 1998 haduh ka snem 2008.
Ha ka por ba u long MLA, u la long ruh u Myntri ka sorkar jylla bad bat ïa ka tnad pohïing, ka tnad pule puthi bad kiwei kiwei.
U la long uwei na ki nongïalam kiba tbit bad u bym ju riej ban kren ïa ka jingshisha.
Udei ruh uba kwah ban wanrah ïa ka jingshongsuk ha ka jylla da kaba pynduh ïa ki kam sniew kiba bun jait khamtam na ki Seng Kaikhlaw.
Ha ka por ba u jop nyngkong kum u MLA na ka Congress, ka Seng ka la shong ha ka liang pyrshah bad dei u Bah RG Lyngdoh, uba la ai jingmut ïa ka Liang Pyrshah ba don ka Shadow Cabinet.
Ha ka snem 2008, u la shongthait noh na ka kam saiñpyrthei da ka jingmih ïakhun elekshon noh i para jong u, i Kong Ampareen Lyngdoh.
U Bah Lyngdoh, u la don hapdeng ka jingshitom kaba jur ha kine ki taïew baladep, ha kaba la pynkit noh ïa u sha Hospital ban shah sumar.
Hynrei katto katne sngi u la mih noh na Hospital ban wan sumar noh ha ïing tad haduh kane ka sngi ba un da khlad noh.
U la shah sospon bad shah beh noh na ka Congress tad haduh ban da pynrung biang ïa u sha ka Seng ha ka 8 tarik u Nailur 2021, hadien ka jingwan shimti u Bah Vincent Pala kum u President ka Meghalaya Pradesh Congress Committee.
Ka jylla bad ki paidbah kin kymaw ïa u ym tang kum u nongmihkhmat paidbah, hynrei kiba bun kiwei pat ki kam ba u la leh ba ka jylla kan kynmaw ïa ki kam jong u.
Dei ha ka por jong u ba ka Meghalaya ka la paw ha ki artylli ki record jong ka Guniess Book of World Record.
Kawei kadei ka jingïatem ksing kaba bun tam shisien tem ne ka Drum Ensemble, ha kaba 7,951 ngut ki paidbah naduh ki rangbah, ki longkmie, ki samla haduh ki khynnah ki la ïashim bynta ha prokram ba la pynbeit da ka Meghalaya Tourism Development Forum (MTDF).
Kane ka prokram ka la long ha JN Stadium, Polo ha ka 28 tarik u Risaw 2006 kaba long ruh kum shi bynta ban pynkhreh ïa ka jingpynlong ïa ka Autumn Festival.
Nangta sa kawei pat ka World Record kadei ha ka jingïatem Guitar lang ha kajuh ka por shisien tem ne ka Guitar Ensemble kaba la pynlong ha Polo ha ka 31 tarik u Risaw 2007 bad 1730 ngut ki paidbah ki la ïashim bynta ban pynpra ïa ka World Record.
Dei ha ka por jong u ruh ba u la kren tyngeh ïa ki kam beaiñ jong ka HNLC, kaba ha katei ka por ka dang khlaiñ bha bad leh bun ki kam pyntriem, khamtam ki kam dawa pisa, ka jingkhot pakhang shnong ha ki sngi rakhe laitluid bad kiwei kiwei.
U Bah RG Lyngdoh, ha kawei na ki sngi rakhe laitluid ha Polo, haba ka HNLC ka la khot pakhang shnong, u la ïalam ïa ki paidbah ban ïaid kjat naduh na ïing jong u na Laitumkhrah shaduh Madan Polo ban leit ïashim bynta ha ka jingrakhe Sngi laitluid jong ka ri India.
Shuh shuh udeu ruh u briew uba ieit ïa ka rwai ka siaw, ha kaba u la ju long u dkhot ban rwai bad tem na kynhun nongrwai Mojo bad Great Society.
Hadien ba u la shongthait na ka kam saiñpyrthei, u Bah Lyngdoh, u la bat ruh kum u Vice Chancellor jong ka Martin Luther Christian University (MLCU) bad dei ha ka por jong u, ba ka MLCU ka la ïakhlad lok noh na ka jingïatreilang bad ka KJP Assembly bad kynriah jaka treikam ruh na ka ïing jong ka KJPA sha ka jaka ba don mynta ha Nongrah.
U dang angnud ban pynkhlaiñ biang ïa ka Congress:Ha ka jingshisha u Bah RG Lyngdoh, ha ka por ba la pdiang sngewbha biang ïa u sha ka Seng Congress haka 8 tarik u Nailur 2021, u la pynpaw ka jingangnud ban pynkhlaiñ biang sa shisien ïa ka Party.
Haba kren ha katei ka jingïalang, u Bah Lyngdoh, u la ong ba ka daw ka jingtlot jong ka Congress, kadei namar ba ki nongïalam kim shym la trei na ka bynta ban pynmih sa kiwei pat ki nongïalam ki ban shimti na ki, pynban ki ïaleh ban pynduh jait ïa ki.
Ha katei ka jingïalang, u Bah Lyngdoh, u la pynpaw ba ka Congress kadei ban don ki jingtreikam kiba khuid kiba suba, namar ba ki paidbah ki la shah ban beiñ eh ha ka jingsynshar kane ka sorkar ba mynta.
U la khot la wer ïa ki dkhot bad ki nongtrei jong ka Seng ban ïatreilang hapoh ka jingïalam u Bah Vincent Pala kum u President jong ka Meghalaya Pradesh Congress Committee (MPCC) bad u la pynpaw ka jingsngew skhem ba lada ki nongïalam ki trei shitom bad ki nongkyrshan ki trei shitom, ka Congress kan sar ha ka elekshon MLA 2023.
Hynrei hadien katto katne bnai na katei ka jingïalang, ka Congress kala duh noh shuwa ïa ki 12 ngut ki MLA hapoh ka jingïalam u Dr.Mukul Sangma, kiba hadien ki la leit pynïasoh noh bad ka All India Trinamool Congress bad pynmih ïa ka Meghalaya Pradesh Trinamool Congress.
Hadien kane pat kala duh noh sa ïa ki 5 ngut ki MLA kiba la leit ban ai jingkyrshan noh ïa ka sorkar MDA ba la ïalam da ka NPP, da kaba pynpaw ïa ka jingbym sngewtynnad ïa ka jinglong nongïalam u Bah Vincent Pala.
Kine ki 5 ngut ki la shah sospon ha ka Party bad ka Congress mynta kam don MLA satia ha Meghalaya.
Na ka liang ka Congress ka la pynlong ka jingïalang sngewlem mynta ka sngi ha Congress Bhavan, Shillong hadien ba ka la ïoh jingtip ïa ka jingkhlad noh jong u.
Ka Seng kaba la pynlong ruh ka jingsngap jar kaba ar minit ban kynmaw burom ïa u, ka la pynkynmaw ïa ki kam ba u trei bad pynkynmaw ruh ba hadien ba u la wan phai biang sha ka Seng, u la bat kum u President jong ka Nongthymmai Block Congress Committee.
U Bah Prestone Tynsong, Myntri Rangbah Symbud jong ka jylla, uba la poi ha ïing u Bah Lyngdoh tang mar ïa tip ïa ka jingjia, u la ong ba u Bah RG Lyngdoh, udeu u briew u bym ju riej ban kren ïa ka jingshisha bad u nongïalam uba ïohi jngai.
U la ïathuh ba dang ha ka 18 tarik mynta u bnai, ma u bad u Myntri Rangbah, u Conrad Sangma, ki la leit shongkai bad u haduh kumba 40 minit eiei ha kaba haduh katei ka khyllip mat, u dang pynpaw ka jingangnud ban wanrah ka roi ka par ha ka jylla.
Na ka liang u Lat ka jylla, u Satya Pal Malik ruh u la pynpaw ka jingsngewlem halor kane ka jingkhlad noh u MLA barim ka Laitkumkhrah da kaba ong ba ka jylla ka la duh noh ïa uwei na ki nongïalam ba shemphang jong ka.
U Bah Sanbor Shullai, MLA ka South Shillong ruh u la pynpaw ka jingsngewlem halor kane ka jingkhlad noh u MLA barim ka Laitumkhrah.
Shillong, Naitung 29 : Kumba ka sorkar ka la rai naduh kaba sdang ba kan ïeng pyrshah beit ban tih ïa u mar pohkhyndew uranium ha ka jylla ha ki thaiñ Domiasiat, West Khasi Hills kumta ruh kan ïai pyrshah haduh kaba kut nalor kata sa kawei kaba kham kongsan ka long ba lada ym ïoh hi ka jingmynjur na ki trai jaka ym don ba lah ban tih ïa utei u mar poh khyndew ha kane ka jylla, ong u Symbud Myntri Rangbah bah Prestone Tynsong.
U la kren ïa kane hallor ka jingjubab u myntri ka sorkar pdeng hapoh ïing dorbar thawaiñ Parliament u Jitendra Singh uba dei peit ïa ka tnad Atomic Energy ba ka sorkar pdeng ka dang don beit ka jingthmu ban tih ïa u uranium ha kane ka jylla na thaiñ Domiasiat kat kum kata ka “Kylleng-Pyndengsohiong-Mawthabah Uranium Mining Project" Halor kane ka KSU kaba ïeng pyrshah naduh ba sdang ka la dep pynpaw shai biang ha kine ki khyndiat sngi ba da lei lei ruh kan ym ailad ban tih ïa u uranium ha ka jylla.
U Symbud Myntri Rangbah u la ong “ Mynshwa ka don ka aiñ ba ka sorkar pdeng ka lah ban tih ïa u mar poh khyndew ha kano kano ka jaka hynrei halor kane ka ïing bishar Supreme Court ka la pynduh pyndam ïa katei ka aiñ da kaba ka la pynmih hukum ba ka jinglong trai ïa ka jaka bad ïa u mar poh khyndew dei beit da ki trai jaka.
Kumta lada ki trai jaka hi kim ai ka jingmynjur ym don ba lah ban tih ïa u Uranium ha kane ka jylla.
Lah ban pynkynmaw ba kham mynshwa hadien ka jingïakhih kaba jur jong ki seng bhalang ban pyrshah ïa ka jingtih uranium ha ka jylla, na ka liang ka sorkar MDA ka la shim ïa ka rai ban ym shah ban tih ïa u uranium ha ka jylla bad da kane ka juh ka nongrim ka sorkar kan ïeng beit haduh bakut namar ka jingtih ïa utei u mar pohkhyndew ka wanrah ka jingma ïa ka koit ka khiah ki paid nongshong shnong ka jylla bad khamtam ha katei ka thaiñ ba don une u mar poh khyndew.
Ka sorkar ha u Nailar 2016 ka la dep rai ruh ban ym shah shuh ïaka UCIL ba kan dang wad bniah ïa une u mar pohkhyndew ha katei ka thain Domiasiat hadien ba la mih ki jingpyrshah ba jur na ki seng bhalang.
Birmingham, Naitung 30 : U rang rah nar jong ka ri India u Sanket Mahadev Sargar ha ka sngi Saitjaiñ u la jop ïa ka takma rupa ha ka kyrdan ïakop rah nar jong ki shynrang ba 55kg ha ka Commonwealth Games 2022 ha Birmingham.
Utei u rang rah nar ba dang 21 snem ka rta u la rah ha ka jingkhia baroh kaba kot sha ka 248kg (113kg ha ka snatch bad 135kg ha ka clean & jerk) kaba la pynlong ïa ka ri India ban khur takma kaba nyngkong tam ha katei ka lympung ïalehkai Commonwealth Games 2022.
Katba ïa ka takma ksiar la ïoh da u Bin Kasdan Mohamad Aniq jong ka Malaysia uba la jop da kaba rah ha ka jingkhia da 249kg (107 + 142), katba u Dilanka Isuru Kumara Yodage jong ka Sri Lanka u la jop ïa ka takma rupa da kaba rah ha ka jingkhia kaba 225kg (105 + 120).
Ha kane ka sngi sdang jong ka National Exhibition Centre, u Sargar u la sdang da kaba rah ha ka jingkhia kaba 107kg.
Hadien kane u la rah pat ha ka jingkhia kaba 11kg bad pynkut pat da kaba rah ha ka jingkhia kaba 113kg, kaba la pynlong ïa ka ri India ban sdang da kaba khur takmta rnong ha katei ka lympung.
Utei u rangrah nar ba 22 snem na Sargar jong ka Sangli district ka Maharashtra, uba la jop takma rupa ha da kaba rah ha ka jingkhia kaba 248kg hynrei u la shah tam ha u Mohamad Aniq jong ka Malaysia, uba la wanphai da kaba rah ha ka jingkhia kaba 249.
Utei u nongrah nar jong ka Malaysia u la rah nyngkong ha ka jingkhia kaba 107kg shwa ba un rah ha ka jingkhia kaba 142kg ha ka clean and jerk na bynta ka record kaba long da 249kg.
U Sargar u la rah ha ka jingkhia kaba 113kg hynrei u khlem lah ban pyndep ha ka jingkhia kaba135kg ha ka clean and jerk.
U D.Yodage u la jop ïa ka takma rnong da kab rah ha ka jingkhia kaba 225kg.
Na ka liang u Sagar u la pynpaw ka jingsngewsih ba u khlem lah ban khur ïa ka takma ksiar ha katei ka jingïakop.
“Nga dap da ka jingsngewsih bad sngewdom ruh ha kajuh ka por ba nga la duh ïa ka takma ksiar.
Nga la pynkhreh bha bad trei shitom na bynta ban khur ïa ka takma ksiar hynrei sniewbok kane ka jingpang ka la pynlong ba ngan duh ïa ka takma ksiar," ong u Sargar hadien ba la kut ka jingïalehkai.
U la pynpaw u kwah ban ai sngewbha ïa ka takma rupa na bynta ka jingrakhe ïa ka Azadi ka Amrit Mahotsav jong ka ri India.
Ka jingwad bniah ka ai jingmut ba ka don ka jingkylla ha mat shaphang ka jingktah, kynrei ka ka jingpang stroke ha kiba la rangbah, kiba la ïaw bad noh rta bad kiba tymmen haba ianujor bad kiba dang samla bad dang shait dangkhlaiñ.
Kane ka jingpang Stroke mynta ka la kylla long ka jingpang ba kynrei bha wat ha kiba dang rit ka rta ne kiba dang khiesamla.
Kumba 1 na ki 5 ngut ba ïoh ïa kane ka jingpang mynta ki dei kiba hapoh ka rta 55 snem katkum ak jingwad bniah bad shim nuksa.
Ka jingpang Stroke hapoh ka ri America (US) ka la kiew bha ha kito kiba dang rit ka rta, la ong ka jingwad bniah hapoh ka American Academy of Neurology.
Kane ka jingwad bniah ka la buddien ïa ki 1.3 million ngut ki briew ha Ri America bad shem kumba 19% na kito kiba shah ktah lane ioh pang stroke ha u snem 2005 ki dei kiba ha kane ka rta ba dang khie dang san, kaba pyni ka jingkiew kumba 13% ha ka snem 1993.
Kane ka long watla ka don ka jingkylla ne ka jingduna salondar kane ka jingpang kaba la shim kyllum antat.
Ka Stroke Association ka la ong ba kine ki jingshem jong kane ka jingwad bniah ki long ka jingpynkyndit bynriew.
U nongthoh ïa ka kaiphod, Dr Brett Kissela, u la ong “ki daw jong kane ka jingkylla ka lah ban dei na ka jingbun ki jingma kum kata ka jingpang shini, ka jingsngaid palat bad ka jingbun palat ka cholesterol".
Ka jingwad bniah la bishar bniah ïa baroh ki briew kiba la palat ïa ka 20 snem ka rta hapoh Cincinnati bad North Kentucky ha ki lai bynta ha ka snem 1993, 1999 bad 2005.
Kumjuh ruh ka jingnang kiew kane ka jingpang stroke hapoh ka rta ba 55 snem ka ïapher na ka 109 ngut napdeng ki 100,000 ngut ki briew ha ka snem 1993 sha ka 176 ngut na man ki 100,000 ngut ha ka snem 2005, ka jingwad bniah ka la shem ruh ïa kata ka rta haba kheiñ kyllumlang napdeng kito kiba ngat ïa kane ka jingpang ka la hiar na ka 71 ha ka snem 1993 sha ka 69 snem ha ka snem 2005.
Ka stroke ka jia hateng-hateng tangba ka jingktah ka lah ban neh baroh shi jingim, ha kaba pynlong ïa kiba bun ban long anna.
Kito kiba la don ha ka rta ba la ïaw ne tymmen bha la ïohi ba ka la hiar ban ïoh ïa kane ka jingpang stroke ha kine ki snem ba pynlong ïa ka jingwad bniah.
Kumjuh ruh, hapoh UK ka la don ka jingduna ne jinghiar ba da 40% ha ka jingdon jong ki briew ba ïoh ïa ka jingpang stroke kaba jur bha ha kine ki 20 snem ba la lah.
Kane ka jinghiar ne jingduna ka jingdon jong kine ki briew ba ïoh ïa kane ka jingpang ka long shi bynta na ka jingnang biang ne kiew kita ki lad ai jingïada, kynthup lang ba kata ka jingnang kiew kata ka jingpynsngewthuh paidbah ia ki briew ha ka liang ka koit ka khiah.
Kane ka jingwad bniah jong ka US ka ai jingmut ïa kata ka jingkylla ha ka rta jong ki briew ba mad ïa kane ka jingpang stroke, na kito ki briew ba la tymmen sha kito kiba dang rit ka rta, wat la ki stad ki ong ba ia kine ki jingshem jong ka jingwad bniah donkam ban shim khia bha da ka jinghusiar.
U Dr David Werring, uba long u stad neurologist na ka University College London, u la ong “Ïa ka jingpang stroke barabor la ñiew kum kata ka jingpang ba ktah ïa ki briew ba la tymmen, tangba kane ka jingwad bniah ka pynkynmaw ba kito ki briew ba dang samla ne dang khynnah ka rta ruh ki shah ktah.
Ka long kaba lah ba ïa kita ki jingkylla halor kumno ïa ka stroke la lap ha ka por ba pynlong ïa ka jingwad bniah ka lah ban batai ïa katto katne ka jingkiew".
Nongstoiñ, Naitung, 30: Ka ophis jong u Deputy Commissioner, (Supply) West Khasi Hills District, u la pyntip ba ïa u khaw rashon jong ka scheme NFSA, 2013 na ka bynta u bnai Naitung 2022 (Regular quota), la pyllait paitbah lyngba ki nongsam khaw Rashon (dealers) sha ki longïing kiba hap hapoh ka AAY, PHH bad NON-NFSA (TIDE OVER).
Ka dor na ka bynta u khaw AAY ka long 35 kilo shi card shi bnai haka dor 3 tyngka shi kilo, PHH 5 kilo shi khlieh briew, ha ka shi bnai haka dor 3 tyngka shi kilo bad NON-NFSA ki FPS ha Nongstoiñ ka long 7.21 kilo haka dor 12.00 tyngka shi kilo, Rambrai, Markasa, Pariong, bad Riangdo ka long 7.21 haka dor 12.40 tyngka shi kilo bad Shallang, Aradonga bad Maweit ka long 7.21 haka dor 13.00 tyngka shi kilo.
La bthah ruh ïa ki Wholesaler bad Fair Price Shop Dealer ba ki dei ban thew ïa u khaw da ka weighing machine bad lada don kano kano ka jingshim palat ïa ka dor ba la buh ne sam duna ïa u khaw kin sngewbha ban ai jingtip sha u Deputy Commissioner (S) Nongstoiñ.
Haba ngi peit sha ki jingkhapngiah palat jong ka sor Shillong ha kine ki sngi, sngew kumba ong ba ym don jaka ne lad kamai shuh da kiwei pat ha ki shnong ki thaw, ne ha ki thaiñ nongkyndong dei na kata ka daw ba baroh ki la wan ban tuid lut sha sor bad pynkhapngiah ïa ki lynti ki syngkieng, ki iew ki hat, ki surok bad lynti bah ruh kumjuh.
Hooid shisha ym lah ban len ba ïa mynta hi la i jwat ban weng ïa kane ka jingkhapngiah bad ka daw baroh ka dei hi na ka jingbakla jong ka sorkar naduh kaba sdang.
Kawei na ki daw kiba kongsan eh ka long na ka jingshim kabu jong kito kiba don ha ki kam politik ba ha ka jaka ban thaw ïa ki lad ki lynti kumno ban plie lad ïa kito kiba die madan ki nangpynskhem pynban ïa ka nongrim jong ki, kat haduh ban ïeng ruh da ki aiñ bapher bapher ban buh jingeh kylla wat ha ka sorkar.
Kumba ka long mynta ngim lah ban thikna shuh ba hato ka sorkar kan dang lah ne em ban pynkhuid pat ïa ki lynti ki syngkieng na ka jingshlei jong ki briew kiba shong die madan, hynrei wat la katta ruh ngi ïohi ba ka sorkar ka ïai wad ïa ki lad ki lynti ban thaw ïa ki ïew ki hat bad ka long kaba donkam ban peit ba ki trai jylla kiba dei ki trai shnong riewlum kin ïoh ïa ka jingpyrkhat ba kyrpang na ka sorkar ban ïoh ïa ki basa ban ïahap dur bad ïahap dor na ka bynta jong ki.
Hadien jong kane ka sorkar ka donkam ban pynbna noh kum ki ‘no Vending Zone’ ne ki jaka ba ym lah ban die madan ha kiba bun ki jaka ka nongbah Shillong.
Ka sorkar ka dei ban pei shkor ban ym ïalehkai shuh bad ka lawei jong ka imlang sahlang hynrei ka donkam ban pyrkhing bha ban ym ailad shuh ba kane ka nongbah kaba la tip mynnor kum ka Scotland jong ka ri mihngi kan lip noh syndon ïa ka rong bad ka burom jong ka.
La ïohi ba wat la ka sorkar ka la ïaleh katba lah wat ban thaw ïa ki lad ki lynti naka bynta ki samla ba la nang la stad ban ailad ïa ki ban trei ha ki kam la jong da kaba ailad ba kin wai ïa ki dukan kum ha ki Complex ne basa sorkar, hyrnei kaba sngewsih pat ka long ban ïohi ba ïa kine ki dukan la wai kylla da ki briew kiba nabar.
Kane hi ka pyni ba kito ki briew kiba ïoh ban wai dukan ki la don da kiwei pat ki kam kiba khambha ban trei na ka bynta ïalade.
Ha ka jingshisha la dei ban aiwai ïa kitei ki dukan jong ki tang sha ki trai jylla hi wat la ki siew ia ka dor kaba kham duna ruh bad kane kan long ka jingïarap ïa ki para trai shnong bad ruh khanglad ïa ki briew kiba nabar ban phrung khlieh ha kane ka bri u Hynniewtrep.
Kumba ka jingdawa ïa ka ILP ka dang ïaid shaphrang bad kumba long hi wat na ka liang jong ka sorkar jylla ruh kala dep ban mynjur bad mynta ka shong sa ha ka sorkar kmie ha Delhi.
Ngim lah ban peit tang sha ka sorkar ban leh ïa kiei kiei kiba donkam, hynrei kum ki nongshnong ka jylla bad ki trai shnong ngi donkam ban don ïa ka jingsngew kitkhlieh ban leh ei ei ban ïada na kaba plie lad laidlan ïa kiwei pat ki jaidbynriew heh paid, katba ïa ki para khasi pat ki ia khñoit beiñ ia ki.
Kane ka long kaba shisha bad ngi sakhi ïa kata ba wat tang hapoh Iewduh ruh kiba bun ki dukan Khasi la shongsyaid lut da ki briew kiba nabar bad ki trai shnong ki hap ban shu thynñian khapngiah ha madan.
Ka la dei ka por ban pynïoh ïa ka jinghikai kaba khlaiñ sha ki nongshongshnong jong ka jylla Meghalaya, khnang ban pynlah ïa ki ban bat ïa la ka hok bad ban kot ka bor pyrkhat.
Namar ba kumba ka long mynta sngew ban ong ba ki trai shnong wat la ki don ïa ki dukan kiba biang hynrei kin jied ban shong die ïalade ha madan bad aiwai ei ïa ka dukan la jong sha ki bar jylla kiba siew ïa ki ia ka baiwai kaba heh! Hynrei ka long kaba donkam ban don ïa ka jingpyrkhing ban aiwai beit tang sha ki para jaidbynriew khnang ban khanglad ïa ki briew kiba nabar kaba lah ban tap lut ïa ki riewlum ri paid ka bri u Hynniewtrep.
Lada baroh ki briew kiba die madan kin dei tang kiba nabar suda kan khamsuk shibun wat ia ki bor sorkar ban pyntreikam ia ka aiñ bad khanglad ïa ki ?.
Shillong, Naitung, 30: Ka BSNL dang shen ka la pynlong ïa ka jingiathir iatai halor ka ktien Hindi jong ka Official Language Implementation Committee ha Shillong, Meghalaya.
U Deputy Director, ka Official Language Implementation Committee, Tnat Kam Pohiing jong ka Sorkar Pdeng, Guwahati u Badari Yadav, uba long ruh uwei na ki symbud kongsan na ka bynta kane ka workshop, u la ong ba kane ka prokram ka don ka bynta kaba khraw ban ai jinghikai khnang ban kyntiew ïa ka jingpyndon-kam ïa ka ktien Hindi ha ki kam ai jingtip ba man ka sngi ha ki ophis.
U Yadav u la pynïaid ïa ki jingai jinghikai ha kane ka prokram kaba shi sngi kaba la long ha ka 26 tarik u Naitung halor ka ‘Jingdonkam jong ka Hindi, ‘Ki jingeh bad ki jingpynbeit haba treikam ha ka ktien Hindi’ ‘Ka jingpynkylla ktien sha ka Hindi’, ki kam Unicode kiba ïahap ha ki ktien ka India na ka bynta ki kor computer bad ki mobile, ka jingkyntiew jingtip online ïa ki kaiphod man ka lai bnai bad ki Official Language Rules ha ryngkat kiwei kiwei ki kam kiba ïadei bad ka ktien Hindi.
U Chief General Manager, BSNL, NE-1 Circle, Shillong u K.S.Madanpur u la kren shaphang ka jingkiew bad ka jingïar jong ki jingthoh ha ka ktien Hindi ha kylleng ka pyrthei bad ka jingpyndonkam ïa ka ktien Hindi ha ki Circle Headquarter bad kiwei kiwei ki ophis hapoh jong kane.
Palat 50 ngut ki nongtrei BSNL kiba kham heh kyrdan ki la ïashim bynta ha kane ka prokram bad ki don ruh kito kiba la ïashim bynta lyngba ka lad online.
GM (HR), u Shivendra Nath, PGM(CM), ka D.Giri, Sr.
GM(CFA & EB), ka Namrata Tiwari ki la long ki symbud kongsan.
U AGM(HR & Admin), u P.M.Swain u la pynïaid ïa kane ka workshop.
Nongstoiñ, Naitung, 30: U bah Witting Mawsor MLA barim ka Mawshynrut konstitwensi, u ba bat ruh kum u vice President ka seng HSPDP seng kmie, mynba u dang long kum u MLA jong katei ka thaiñ, u la ju kren man ka por shaphang ka surok bah kaba naduh Nongstoiñ, Maweit ter ter shaduh Kulang kaba jngai kumba 75 km ei ei.
Haba ïadei bad kane ka phang, u la ong ba u da angnud shisha haduh katta katta ban pynurlong ïa katei ka surok.
U la ong ruh ba u la ju leit khah khah shaduh nongbah Delhi ban pyntikna ïa katei ka surok.
Mynta ka kynti pat u la ong ba u bah Gigur Myrthong MLA ba thymmai ka konstitwensi, u dei ban leit buddien ïa kaei kaba u la sdang.
U la ong ruh ba kaba phylla ka long ba mynta pat, na ka 75 km ka la kylla 35 km bad na ka 35 km sha ka 22 km.
U la ong ruh ba kumba la ïohi hi mynta lei lei ka dei satang kata ka surok barit lane Intermediate Lane.
“Ha ka jingshisha nga la dep pyntikna wat ïa ka DPR ruh lah dep satang ban khot tender noh.
Hynrei mynta ka la long ka jingduhnong kaba khraw ïa ka thaiñ haba duh noh ïa ka surok bah two lane", u la ong.
Nongstoiñ, Naitung, 30: Ka shnong Wahlyngdoh ka dei kawei ka shnong kaba don ha mar shiteng lynti na Nongstoiñ bad sha Maweit ha kaba ka jngai kumba 20 kilometer.
Ka jingdon ki tnum ïing ka long kumba 60 ha ryngkat ka jingbun paid kaba 300 tam, kata haba kheiñ kyllum lang baroh naduh khunlung haduh ki tymmen ki kro bad ka don ka Wah hajan bad ka Mariang kaba itynnadKane ka shnong ka don ha mar pdeng jong 20 tylli ki shnong ha ka jingbun briew kumba 8000 ngut, kata haba kheiñ kyllum lang na baroh ki 20 tylli ki nongshong shnong.
Pynban kaba sngew lyngngoh ka long ba tang ka sub-centre ka ban ai ka jingïarap ïa ki long kmie kiba armet, ki khunlung bad ki tymmen ki kro kiba pang kiba shitom ha ka ban pynïoh ïa ki dawai dasin, kam pat don haduh mynta mynne.
U President ka HYC Wahlyngdoh Area Unit u samla Lambha Rongrin ha ka jingïakren bad u nongthoh khubor halor kane ka phang, u la ong ba ka jingbym don ka sub-centre ha ka shnong Wahlyngdoh ka wanrah shibun ki jingeh kiba ïa dei bad ka koit ka khiah ki paidbah.
U la ong ba ha ka jingshisha, ka jingbun paid ruh la biang bha, namar katkum ka jingdawa ka sorkar ban ïoh ïa ka sub-centre ka dei ban don 3000 ki jingbun briew ha ki shnong kiba markhap.
Hynrei na ki 20 tylli ki shnong, ka jingbun briew ka la palat ïa kata, pynban ka sorkar kam ju phai khmat sha kane ka dong ka thaiñ ban buh noh da ka sub-centre.
U la ong ruh ba dei halor ka jingbym phai khmat bad ka jingleh klet ka sorkar, ba la pynlong ia ka HYC Wahlyngdoh Area Unit ha ka jingïalam u President Lambha Rongrin, ryngkat ka jingdonlang ki nongïalam jong ka Circle bad jong ka West Khasi Hills, ki la leit ban ïakynduh ïa I DM&HO Nongstoiñ ban dawa ïa ka sub-centre ha Wahlyngdoh.
U la ïathuh ba na ka liang I DM&HO, I la kular ban shimkhia halor kane ka jingdawa jong ka seng ban wanrah noh ïa ka sub-centre ha ka shnong Wahlyngdoh, ban ai ka jingshakri jong ki 20 tylli ki shnong kiba hap ha katei ka thaiñ.
Ka HYC Wahlyngdoh Area Unit, ka dawa na ka sorkar jylla ban kan shimkhia ban pynkloi ban buh noh ïa kane la sub-centre, khnang ba kan pynsuk bad kan pynim ïa bun ki paidbah jong kine ki 20 tylli ki shnong, ym shuh ban dang ïap lynti kumba la jia baroh shikatta bad ka seng kan sah buddien ïa kane haduh ban da urlong.
Nongstoiñ, Naitung, 30: Ki samla na ka seng National Peoples Party lyngba ka tnad ki samla hapoh ka shatri National People Youth Front shnat Mawshynrut, hapoh ka jingïalam jong u samla Bendrowell Hashah General Secretary NPYF WKHD bad u Ïoanis Diengngan, ki la ther tyngeh ïa u bah Witting Mawsor MLA barim ka Mawchynrut konstitwensi, da kaba kynnoh ba u kren lap lah da kaba ong ba ka jingkam jong u ba ïa ka Civil Sub Division Mawshynrut Block, u dei ma u u ba la wanrah bad ka dei kawei na ki matti ne ki kam kaba u la pynurlong ïa ka jingangnud jong ki paidbah jong ka thaiñ.
Haba ïadei bad katei ka phang, na ka liang jong kitei ki samla ki la ong kumno u nud ban kam kynti haba wat ïa ka kyrteng jong u, ym shym la thoh ha u mawnongrim mynba u Dr Mukul Sangma u wan ban plie ïa katei ka Sub Division.
Ki la ong ba dei tad hadien ba kitei hi ki samla bad ki katto katne ngut ki la leit ban kynroi ïa u Arun Kumar Kembhavi DC ba rim ka WKHD bad la pynbor ban thoh.
Kumta na ka liang jong u DC u sa phah thoh da kawei pat bad la paw ka kyrteng u Witting Mawsor ha u Mawnongrim kum u MLA ha kato ka por, kam ki nongïalam ka NPYF.Ka elekshon ban jied ïa ki nongmihkhmat sha ka Ïing Dorbar Thaw Aiñ ka jylla ha u 2023, ka lah ban long kaba jyrwit jyrwat haduh katta katta bad kan long ruh ka election, kaba kito ki paidbah nongthep vote kiba kheiñ kor ïa ka pisa bad kiba kloi ban die tad dor ïalade kin sa paw pyrthei haba shit haba shai, namar kumba ong ki riew shemphang ba ka sur ki paitbah ka dei ka sur u Blei kan sa urlong khlem artatien.
Haba pyrshang ban twad jingmut na ki nongïalam jong ki seng saiñ pyrthei bapher bapher bad na ki paitbah nongthep vote jong ki lai tylli ki Constituency kiba hap ha West Khasi Hills, ka sur kaba mih na ki ka long ba ha ka election 2023 lada kino kino kiba kwah ban ïaleh election lymda kim pat don da ki klur tyngka ki dei ban shong khop ha ïing namar kin ym jop da lei lei ruh em.
Don napdeng ki riew rangbah kiba ong ba ha kine ki sngi la ka dei ha ki shnong ki thaw, ki balang, ne ha ka saiñ pyrthei, ïa kiba duk lada ki bha bad ki dei kiba tip briew tip blei bad kiba stad bad shemphang katno katno ruh kin ym ñiew kor shuh.
Uwei u rangbah u bym kwah ban pynpaw kyrteng ïalade u la ong ba ki don ki nongïalam balang kiba lada uno uno u dkhot ka balang um ju poi sha ïing mane baroh shisnem lynter ruh, hynrei u lah ban pynbiang ïa ki jingainguh balang kim ju kynmaw ban leit ïasyllok.
Ka long kumjuh ha ka saiñ pyrthei ba lada ha ka taïew shuwa ban poi ka sngi thep vote ki paitbah ki ïatur sha ïing jong ki kyrtong ban leit pan pisa.
U la ong ruh ba don napdeng ki paitbah ba shuwa ban poi ka sngi thep vote lada don san ngut ne hynriew ngut ki kyrtong, kin leit ban pan pisa na baroh, hynrei ha ka sngi thep vote pat tang shisien thep ym ar, lai ne saw sien.
Nalor kata u la ong ba lada phai dien ha ka election 2018 kiba jop ki dei tang ki heh saipan bad ki business man suda.
Haba phai pat ha ka Election 2023 ha West Khasi Hills, ka Rambrai Jyrngam Constituency kan dei ka Constituency kaba ka jingïaleh kan long kaba ithamula tam na baroh ki Constituency, namar ki don ar ngut ki MLA barim ki ban ïakhun pyrshah ïa u sitting MLA kata u bah K.P.Pangñiang President rangbah ka HSPDP u ba dei ruh u MLA barim ka Constituency, u bah Francis Pondit R.Sangma MLA barim ka Mawshynrut u ba lah ban ïaleh na ka TMC, pyrshah ïa u bah Kimfa S.Marbañiang u MLA ka Congress u ba la leit kyrshan mynta ïa ka sorkar MDA, ha kaba ka sur na kiba bun ba lang ka ong ba shen un sa rung noh sha ka NPP bad un ïaleh na katei hi ka party.
Ka jubab kaba shai kdar kan sa paw ha ka sngi ñiew vote ha u 2023 bad dei hangta yn sa lah ban pynshisha, katno ngut kiba biej pisa bad ki bym salia ban die tad dor ïalade ha ka shikhyllipmat bad katno ngut kiba sngewthuh ïa ka dor jong ka shi vote ka jong ki.
Namar ha ka por election wat lada u kyrtong u ai da ki lak tyngka sha kawei kawei ka Polling station, kiba khung ïa ka lah bad phew lak ki dei tang ki nongïalam katba ki paitbah paidlang te lait na ka ar spah haduh san spah tyngka kin ym ïoh tam, lait noh tang ki polling agent shi hajar haduh ar hajar tyngka ki lah ban ïoh kum ka bai bylla sngi.
Hynrei lada ki thep ne kim thep ruh ka shong ha ka mon jong ki namar ym don ba tip ne ïohi.
Nongstoiñ, Naitung, 30: Hadien bun phew tylli ki snem ba ki paidbah nongshong shnong ka thaiñ Langshongthiang bad thaiñ Jaïaw Mawshynrut, ki la mad ïa ki jingeh ba ha rukom namar ka jingbym don ki surok ba biang.
Hynrei mynta ka kynti pat ki nongshong shnong ki la pynpaw ïa ka jingkmen, hadien ba ka sorkar lyngba u MLA ka thaiñ u Bah Gigur Myrthong, u la pynïoh ïa ka mang tyngka kaba haduh 22 klur tam, na ka bynta ban shna ïa ka surok rong ba 13 kilometer na Umdang sha Nongjaïaw, kaba la ïaid shait shait haduh mynta.
Ka jingpyntrei ïa katei ka surok ba 13 kilometer, ka dei lyngba ka scheme PMGSY Phase-II bad lyngba kane ka surok ki don haduh phra tylli ki shnong ki ban ïoh jingmyntoi.
Ki paidbah nongshong shnong ka thaiñ Langshon-thiang bad Jaïaw bad ki shnong ba marjan, ki la pynpaw ïa ka jingsngew-kmen bakhraw hadien ba u MLA ka thain u Bah Gigur Myrthong, u la shimkhia na ka bynta ban wanrah ïa ki kam pynroi ha ka thaiñ khamtam ka surok kaba long u budlum ha ka ïoh ka kot, ka ïaid ka ieng bad ka kit ka bah.
Haba ïakren bad ki nongthoh khubor, na ka liang u Bah Paul Nongbri, nongshong shnong katei ka thaiñ, u la pynpaw ba ha kine ki phew snem ba la lah, kum ki nongshong shnong ki la mad shisha ïa ka sohsat ba jur, namar ka jingbym don ïa ka surok kaba biang.
Hynrei da ka jingïoh ïa kane ka surok na Umdang sha Nongjaïaw, ka la long shisha ka jingkyrkhu ïa ki paidbah, ha kaba mynta ki la kham pynsting ha ki kit ka bah, ka ïaid ka ieng, khamtam ha ka pang ka shitom namar wat ki kali rit ruh mynta ki la lah ban poi da kaba suk.
Katba na ka liang u bah Fridius Riangjong, uwei na ki nongshong shnong jong katei ka thaiñ, u la ïathuh ba kane ka surok ka dei kaba donkam haduh katta ïa ki paidbah katei ka thaiñ bad ki don haduh phra tylli ki shnong ki ban ïoh myntoi lyngba ka jingshna ïa kane ka surok.
Ki nongshong shnong ki la kyntu jur ruh ïa u Contractor ba u dei ban kham pynsted ïa ka jingpyntrei ïa katei ka surok, khnang ba kan wanrah shisha ïa ka jingmyntoi ïa ki paidbah.
Jowai, Naitung 30 : Ki khynnah skul jong ka Khleihtyrshi Secondary School West Jaiñtia Hills District hynin ka sngi kila ïoh jingbatai bniah na u bah D.R.Manih uba dei u Manager (D)/Depot incharge ka Food Corporation of India (FCI), Food Storage Depot (FSD) Jowai kaba don ha ka shnong Khliehtyrshi WJHD.Na ka liang utei u Manager ula pynsngew ba kane ka long shi bynta na ka jingrakhie ïa ka jingdap 75 snem ka ri ne ka ‘Azadi Ka Amrit Mahotsav’ bad u kyrmen skhem napdeng jong kine ki khynnah skul kin sa long kum ki nongtrei ban lum jingkheiñ hapoh kane ka jaka buh ïa u khaw sorkar.
Kane ka FCI FSD Jowai ka dei kawei na ki jaka buh ïa u khaw uba wan pynpoi na ka sorkar kmie naka bynta ban pyndap pynbiang ïa ka bam ka dih jong ka District hi baroh kawei, ha kane ka sngi kitei ki khynnah skul kila ïoh jinghikai shibun eh na utei u Manager jong ka FCI FSD Jowai, uba la ai ka jingbatia ïa ka rukom lum jingkhieñ jingdiah ïa u khaw naduh ka rukum thew ïa ki kali (trok), ka jingkhia jong u khaw na ka trok bad ka jingbha jong u khaw hashwa ban pynrung hapoh katei ka jaka buh khaw Depot.
Nangne la ïalam ruh ïa ki khynnah skul shapoh ka kudam ban sakhi dala ki jong ki khmat ïa ka rukom buh ryntih ïa u khaw katkum ki jingkheiñ khnang ba yn ïoh tip ïa ka jingdon jong u khaw ha manla kawei pa kawei ka Chamber bad kaen ka ïarap ban ai jingtip lada wan jurip jong ki bor ba halor.
La ai jingtip ruh sha ki khynnah skul ha kaba ïadei bad ka rukom lum jingkhieñ ïa ka closing Account da ki kor Computer bad la ai jingbatia ruh shaphang ki lad jingïada ïa u khaw na ka jingwan poi jong ki khnai.
Khliehriat Naitung 30 :U Deputy Commissioner ka East Jaiñtia Hills District, u Abhilash Banarwal, IAS hynin ka sngi u la plie donburom ïa ki hynriew tylli ki kamra klass kiba thymmai jong ka skul Lower Primary School Khliehriat East, ïa kine ki kamra klas la bei tyngka da ka company Star Cement Lumshnong, ha ka jingpynlut kaba T 33 lak tyngka bad kumba 10 percent la pynlut ruh na ka shnong, ha kajuh ka por ka company ka la pynbiang ruh ïa ki ben ban shong klass ki khynnah.
Haba kren kum u kongsan, u Abhilash Banarwal, IAS, u la ai ka jingkhublei ïa ka tnat CSR jong ka company Star Cement kaba la la theh ki jingïarap ha kaba pynheh shuh shuh ïa kane ka skul L.P ha Khliehriat East, kaba long kum shibynta ban kyntiew iya ka jingnang jingstad ha ka thaiñ, u la ong ruh ba ka jingnang jingstad ka long kaba donkam haduh katta katta kaba long kum ka lad ban kyntiew ïa ka lawei jong ki khynnah bad kumjuh ruh ka ban kyntiew ïa ka imlang ka sahlang, u la ong ba na ka liang ki bor district ruh kin ai ïa ka jingkyrshan katba lah ban kyntiew ïa ka jingnang jingstad.
U Tejbir Singh, uba dei u Administrative jong ka company Star Cement, u la ai khublei ïa ka Dorbar Shnong Khliehriat East bad kumjuh ruh ïa ki bor pynïaid jong ka skul kiba la ai ka jingïatreilang bad ka tnat CSR halor ka jingpyntrei ïa kane ka skul, u la ai khublei ruh ïa ka kynhun jong ka CSR ba kynthup ka kong Bornalee Kharlukhi bad ka kong Unity Khonglah, kiba dei ki project Assistant kiba hapoh ka jingïalam u CSR Manager, u Kingsok.
K.Borah, kiba la lah ban pyndep shibun ki project kiba la long ka jingmyntoi ïa ki shnong ki thaw bad ïa ka imlang ka sahlang.
Utei u heh jong ka Star Cement, u la kyntu ruh ïa ki kmie ki kpa ba ki dei ban phah ïa ki khun sha ki skul pule kiba kham shalor namar ka jingnang jingstad ka dei ka lawei ba phyrnai jong ki khynnah.
Kumjuh ruh u Management Representative jong ka company Star Cement, u Devander.
K.Bansal, u la ïathuh ba ka company ka la ïarap ban shna hynriew tylli ki kamra klass ryngkat bad ki ben ban shong bad ban thoh ki khynnah, la ong ruh ba ha kaba sdang ïa kane ka project ka dang dei tang kaba rit, hynrei suki pa suki kane ka project ka kham heh haduh banda lah ban pynurlong haduh hynriew tylli ki kamra klass ha kaba ki khynnah mynta ki la lah ban ïa shong kylluid ha ki kamara klass “nga sngewtynnad ban ong ba kiei kiei baroh ki iaid beit bad long kiba jop ha kaba ïadei bad ka jingtei ïa kane ka skul bad ngin nang ïai bteng ban theh ki jingïarap sha baroh kawei ka imlang ka sahlang" ong u Devander.
K.bansal.
Ïa u maw sah jingkynmaw la plie da u Deputy Commissioner, u Abhilash Banarwal, ïa ka jingialang la pynïaid da u Secretary Shnong Khliehriat East, u bah Allaudin Lyngdoh.
La ioh ïa ka jingkren pdiang na u Waheh Shnong Khliehrat East, u bah Kedius Rymbai, kumjuh ruh la ioh ka jingkren na u Local Director, u bah Emlangki Lamare, u Manager CSR-Star Cement, u Kingsok.
K.Borah, u Waheh Shnong ba rim, u bah Aivan Swer, ka MDC ba rim ka kong Violet Lyngdoh.
La ïa don ryngkat lang ruh ki nonghikai bad ki khynnah skul jong ka L.P.School Khliehriat East lem bad ki longkmie longkpa jong ka shnong.
Nongstoiñ, Naitung, 30: Ka jingkhuid jingsuba ka dei kaba donkam haduh katta katta ha baroh ki shnong ha ka jylla.
Na ka liang ki paidbah nongkyndong ka Jylla khamtam eh ha West Khasi Hills, ki khmih lynti ba ka skhim Jal Jeevan Mission jong ka sorkar, kan ïarap ïa ki ha kaba ïa dei bad kane ka bynta bad ban lah ruh ban bud ryntih ïa ki kyndon ba ka sorkar ka thmu na ka bynta ka khuid ka suba ha ki shnong ki thaw.
Kumban pynkynmaw biang hangne ba na ka liang ka sorkar ka la buh ba ka khuid ka suba ka dei ka thong kaba hakhmat duh, ha kaba ka la dep pynbna ruh lyngba ka ‘Swaach Bharat Mission’.
Katei ka Mission ka la pyrshang ban pyntreikam pura naduh ki snem ba la dep, da kaba pynlong ïa ki prokram bapher bapher haman la ki jaka, ban pynsngewthuh ïa ki paidbah ba ki dei ban bud ryntih ïa ki kyndon ba la bthah da ka sorkar.
Nalor nangta, ha ki snem ba la dep ka sorkar ka la bynshet ha ka tnad Public Health Engineering ba kan pynlong ïa ki prokram ha ki shnong na ka bynta ban pynsngewthuh ïa ki paidbah, ba kawei pa kawei ka longïing ka dei ban don ki paiñkhana lane ki jaka leit bar kiba biang.
Katei ka prokram ka la long kaba jop, namar ki paidbah ki la ïaleh ban bud ryntih bad lehse haduh kine ki sngi jan baroh ki longïing ha West Khasi Hills ki la pyrshang ban pynbiang lut ïa ki paiñkhana.
Hynrei watla katta ruh, ki dang don shibun pat ki shnong kiba la biang ki paiñkhana, pynban kim shym la pyndonkam namar ka jingbym biang ka um.
Katkum ki jinglum jingtip jong u nongthoh khubor, la lap ba ki spah tylli ki shnong ha West Khasi Hills ki dei ki bym pat don um kor bad ki shem jingeh haduh katta katta ban pynbiang um na ka bynta ki paiñkhana.
Nalorkata la lap ruh ba ki don bun bah ki nongshong shnong kiba hap ban pynlut da ki phew hajar tyngka, na ka bynta ban thied ïa ki kor tan um, nangta ki pipe jri bad ki waiar eletrik ban pyndonkam haba tan um bad ki top um ban pynlang um.
Haba kheiñ kyllum ïa ka jinglut baroh haduh ban da ïoh um ka jinglut kan ym duna ïa ka arphew hajar tyngka lada dei ki ïing kiba don um kham hajan.
Hynrei lada dei kiba jngai lei lei na ki tyllong um, ka jinglut kan ym duna ïa ka sanphew hajar tyngka.
Halor katei ka jingeh, katto katne ki nongialam shnong kiba mad ka jingkyrduh um, ki la ïathuh ba tang namar bym don um kor, la jan man kawei pa kawei ka longïing ki hap ban thied da ki kor tan um.
Ki la ong ruh ba ki don ki longïing kiba hap ban ïa synñiang pisa na ka bynta ban thied motor, waiar elektrik bad pipe jri ban pynïoh um ha ki ïing jong ki.
Nangta ki la ïathuh ba ha ki bnai Lber haduh Jymmang, ki la hap ban tyngkai bha ïa ka um, namar ka umpohliew na ka jaka ba ki ring um lada tan tang shiteng kynta ka la rngad.
Nangta lada leit tan um na ka jaka kaba biang, ka jing jngai ka long ar haduh lai kilomitar bad ka jinglut ban thied tiar ka long da ki lak tyngka bad yn ym lah satia ban leh ïa kata lait noh tang lada ka sorkar ka pyntrei.
Ki la ong ba lada ka skhim JJM kan treikam pura kumba la bthah da ka sorkar, kim don jingartatien ba kine ki jingeh baroh ba ki mad kin sa kut noh namar baroh ki thliew ïing kin don ïa ka um kaba biang baroh shi snem lynter.
Nongpoh, Naitung 30: U District Magistrate ka Ri-Bhoi District u la pynmih ïaka hukum ba baroh ki dukan die doh ha Ri-Bhoi District ba ki kah bad da ïaki dukan jong ki khnang ba kan nym don kano kano ka jingpyni paidbah ïaki doh ba ki die, bad la hukum ruh ba ki dei ban die tang ïaki doh ba dang ba dang shu ot, ym ki doh bala sniew ne sah.
Naka liang ka bor district kala bthah ruh ba baroh ki dukan die doh ki dei ban long kiba khuid ba suba, ban sait bad pynkhuid man ka por, ban pyndonkam da ki jaka bret ñiut kiba don jingtap bad ba kidei ban deng ïaki jingdeng kti (Gloves) bad ka jingtap khlieh (Head Gear), kaba dei ruh katkum ka Prevention of Cruelty to Animals (Regulation of Livestock Market), Rules 2017 bad ka hukum bala pynmih da ka High Court haka 14 tarik, bnai Jylliew 2022.
Namarkata naka liang ka bor district kila maham ba kino kino kiba leh pyrshah yn pynshitom katkum ki kyndon jong ka aiñ.
Nongpoh, Naitung 30: Ka District Animal Market Monitoring Committee hapoh ka jingïalam jong u Bah MB Tongper Aditional Deputy Commissioner ka Ri-Bhoi haka sngi thohdieng kala pynlong ïaka jingjurip ïaki jaka ri ïaki mrad (livestock), naduh Rangsakona, Pahamlang, Byrnihat, Shangbangla, Mawlein Mawkhan, Sumer, Umbang, Bhoirymbong and Pahamrioh Them bad kiwei kiwei.
Ïa katei ka jingjurip ïaki jaka ri mrad bam doh la pynlong ruh hadien ka hukum jong ka iing bishar jong ka Meghalaya High Court katkum ka Prevention of Cruelty to Animals Act 2017, bad ha katei ka sngi la don ryngkat ruh da ka Dr.I.N Tariang DVO, Dr M Pyngrope, Bah R Kharkamni Secretary ka Nongpoh Town Committee bad kiwei kiwei.
Naka liang u Bah MB Tongper u la pynpaw ruh ba ha katei ka sngi la ai jinghikai ruh ïaki paidbah bad ki trai jong ki jaka ri mrad ba ki dei ban pyndep katklum ki kyndon naduh ka sem, ka rukom ai bam, ka um, ki rukom sumar ïaki mrad ba armet bad kiwei kiwei ki jingdonkam ban sumar ïaki mrad ban lait naka jingshah lehbeiñ bad ai por ruh 2 taiew ïaki nongri bad ki trai ba ki dei ban pyndep ïaki jingdonkam bad ia katei ka jingjurip yn dang bteng ruh sha kiwei kiwei ki jaka ha Ri-Bhoi.
Jowai, Naitung 30: Ka Hynñiewtrep Integrated Territorial Organization (HITO) Thadlaskeiñ Area hapoh ka jingïalam u Firstborn Sumer Secretary hynnin ka sngi kila leit ban ai da ka dorkhast ha u Sub Divisional Officer ka MEPDCL halor ka jingshong synjor jong kiba bun ki sianar elektrik kiba ïaid lyngba ki tnum ïing jong ki nongshong shnong ka thaiñ Thadlaskeiñ bad kine ki sainar kila buh jingeh ïa kiba bun ba lang.
Ha ka juh ka por ka seng kala dawa kumjuh ruh ban bujli noh ïaki post elektrict kiba la jan khyllem bad na ka liang ka ophis jong u SDO lyngba u Junior Engineer kila kular ban shimkhia ïa kane, da kaba ban leit sorjamin ïakitei ki jaka ha kane ka taïew ban wan.
Naka liang ka seng ruh kala ai por shitaïew ïaka MEPDCL ban leh ïa kaba don kam khnang ban lait na kino kino ki jingma hadein bad ban wanrah ïaka jingshngaiñ jingsyier ïaki nongshong shnong.
Haka jingïakren bad u Junior Engineer ula pynsngew ha ki nongïalam ka seng ba yn shimkhia noh mardor ïa kane naka bynta bad ka jingshngaiñ jong u paidbah bad ula ong ruh ba ka jingleit sorjamin yn ïadon lang bad ki dkhot ka HITO Thadlaskeiñ Areas.
Jowai, Naitung 30: Ki ar tylli ki seng bhalang napoh ka Ri-Lum Jaiñtia kita ka Jaiñtia Student Movement (JSM) Western Region bad ka Jaiñtia Youth Federation (JYF) Jowai Circle hynnin ka sngi ki dkhot ka seng kila leit ban ïakynduh ïa u i/c Principal jong ka Govt Kiang Nangbah Higher Secondary School hadien ka jingïoh ujor ba dang don ki samla pule kiba dang duh klas haduh mynta.
La ïathuh da ka seng katkum capacity ban pdiang ïa ki samla pule hapoh katei ka jaka pule ka la dap haduh 350 ngut bad kan long kaba khapngiah bha ka jaka shong lada dang bteng ka jingpynrung klas nalor ka jingrit jong ka Class Room.
Halor kane ka seng ka kyntu ïa ki khun samla kiba dang duh class ba kin pyntip saka seng JSM bad JYF khnang ba kin pyrshang ban leit ïakren bad kiwei pat ki jaka pule hapoh ka Rilum Jaiñtia ong u samla Ribok Biam President ka JSM, ula kynthoh jur ïa ka sorkar da kaba buh jingkylli balei ïa ki nong Jaiñtia ka sorkar ka la shah ibeiñ haduh katne lada nujor bad kiwei pat ki District.
Da kaba ula pynsngew ba kane ka jingduh klas ki samla pule ha Ri-Lum Jaiñtia ka la shait jia manla u snem haduh ba la pynbor ïa ki dkhot ka seng ban mih surok kum ha kine ki snem bala dep, kumta kala dawa ban don kawei ka Govt College hapoh East Jaiñtia Hill District khnang ba kan jah noh kane ka jingeh manla u snem.
Naka liang ki ar seng kila dawa na ka sorkar ba kan shimkhia mardor ïa kane ka bynta ba kongsan jong ka pule puthi jong ki khun samla ka District bad ka jylla hi baroh kawei.
Shillong, Naitung, 30: Ka Hynñiewtrep Youth Council(HYC), Riwar Mihngi Circle, ha ka sngi Thohdieng ka la leit ban jurip ïa ka Cumminuity Health Center (CHC) kaba don ha Pynursla hadien ba bun ngut ki nongleit shim dawai bad kiba leit ai jigsumar ha kane ka jaka sumar ki la ai ka jingujor sha ka seng namar ka jingbym ju ïa kynduh doktor bad ka jingbym biang ka rukom ai jingshakri ki nongtrei jong kane ka jaka ai jingsumar.
Ka HYC ha kane ka jingleit jurip kam shym la lap satia ban don kino kino ki doktor kiba don ha kane ka jaka ban ai jingsumar ïa kiba pang ba shitom.
“Ngi poi ha ka por 10 shiteng eiei bad ngim shym la lap ïa kino kino ki doktor kiban ai jingsumar ïa ki nongpang kiba don ha kane ka jaka ai jingsumar" ong u Samla Donaldson Pyngrope President ka HYC haba kren bad u Mawphor.
“Don ruh ki nongpang kiba la poi ha Emergency naduh ka por 8 baje eiei mynstep hynrei kat haduh ka por 10 shiteng eiei kim pat shym la ïoh jingsumar namar ym don doktor satia.
Ka jingim jong ki nongpang kiba wan ai ningumar ha kane ka jaka lada ka jia kumne kan buh pynban ha ka jingma.
Ka jingim bad ka jingïap ka shong wat tang ha ka shisekhon, lada slem ban ai jingsumar ka lah pynban ban jia ka jingduh ei ka jingim ki nongpang" u la ong.
U Samla Donalson u la kam ruh ba ki doktor kiba dei ban ai jingshakri ïa ki paidbah ha kane ka jaka ai jingsumar ki kham pynlut por pynban ban ai dawai ha ki jaka ai dawai shimet.
“Ngi la lap da ki khmat lajong ïa ka jingbym ai jingshakri kaba paka ïa ki paidbah da kane ka jaka ai jingsumar bad ngi dawa na ki bor ba dei peit ba kin ai jingpynshitom ïa kino kino ki nongtrei kiba khein sting ïa la ka kam" la bynrap u Samla DonaldsonShuh shuh na ka liang ka HYC ka la dawa ba ha ka Emergency Ward ka sorkar ka dei ban pynthikna ba dei ban don doktor beit baroh 24 kynta.
Haba ïakren bad iwei i long kmie iba la leit ban shah ai jingsumar ha kane ka CHC bad i la ïathuh ba i la poi ha Emergency naduh ka por 8 baje eiei bad ym shym la don uwei ruh u doktor uban wan peit ban sumar ïa u khun jong i.
Shuh ruh haba pyrshang ban ïakren bad ki katto katne kiba wan ap ban shim dawai ki la pynpaw ïa ka jingsngew shah iehnoh beiñ namar ka jingbym biang ki doktor bad ki nongtrei ha kane ka jaka ai jingsumar khamtam eh ïa kito kiba wan ka ïing kaba duna ka ïoh ka kot namar ka jingbym don da kiwei pat ki lad ban leit shah sumar ha ka jaka sumar shimet.
Nongpoh, Naitung 30: Ki longkmie naka shnong Mawlyndep ha Ri-Bhoi hapoh ka lama jong ka Kiew Shaphrang VO, haka jingïatreilang bad ka Meghalaya Basin Development Authority (MBDA), ka Dorbar shnong bad ka jingïashim bynta lang jong ki shnong bapher bapher kiba don ha rud ka pung Umiam, kila pynlong ïaka prokram ba kyrpang bala tip kum ka Clean Umiam Campaign ban pynneh pynsah ïaka jingitynnad ka pung Umiam kaba dei kawei naki jaka jngohkai ba pawnam haka jylla, ban pynkhuid ïa baroh ki sawdong sawkum jong katei ka pung kaba la dap bad satah tang da ki jaboh jabain ki plastik, bilor bad kiwei kiwei.
Ïa katei ka jingpynkhuid ïaka pung Umiam la sdang naduh ka 25 tarik mynta u bnai lyngba ka jingshimkhia jong ki longkmie ka shnong Mawlyndep, bala kyrshan lang ruh da ki samla pule jong ka UCC College, ka St.Anthonys’ College bad ïa katei ka jingpynkhuid la pynkut noh mynta ka sngi bala sakhi ïaka jing ishyrkhei jong ki jaboh bala ioh ban lum narud katei ka pung Umiam.
Ha katei ka sngi ka jingpynkut ïa katei ka Clean Umiam Campaign naka liang ki longkmie jong ka shnong Mawlyndep bad ki shnong ba marjan, ki samla pule jong ka UCC College bad St.Anthony’s College kila shim bynta ban lum ïaki jaboh jabaiñ kiba la rben harud ka pung Umiam kiba la tuid na sor Shillong sha katei ka pung ban pyn sniewdur iaka jingitynnad jong ka pung Umiam kaba dei ruh ka jakpoh jong kiba bun ki nong shong shnong sha katei ka thaiñ.
Haba kren sha ki lad pathai khubor naka liang u Bah Jinu Kharbuki Rangbah Shnong ka Mawlyndep bad ka kong Joybynta Syiemiong President ka Kiew Shaphrang Village Organisation ki la ong ba baroh ki jaboh jabaiñ kiba tuid sha katei ka pung Umiam ki dei kiba wan tuid naka Wah Umkhrah bad ka Wah Umshyrpi, bad kitei ki jaboh ki shu sahkut ha rud jong katei ka pung kaba wanrah ka jingijli wat ban peit watla ka dei ka jaka jngohkai pyrthei kaba itynnad kaba bun naki paidbah ka jylla bad wat shabar ka jylla ki ju sngewtynnad ban pynlut por sha kitei ki jaka naka jingitynnad ba ka jinglong jingman jong ka mariang bad ka jaka.
Kila pynpaw ruh ka jingsngewkhia kaba jur halor ka jingnang rben ki jaboh jabaiñ bad ki jakhlia kiba la pynsniew dur ïa ka wah Umïam na ka jingbret pathar jong ki paidbah nongleit nongwan bad khamtam ka jingbret pathar ïa ki jakhlia da ki nongshong shnong ka sor Shillong kiba la satah bad pynsniew dur ïa kane ka wah bad phah ruh ba khubor ba ki paidbah kiba shong ba sah ha sor Shillong ki dei ban shai ka jingmut jingpyrkhat ba kim dei ban shu bret madei iaki jaboh jabain sha katei wah kiba tuid bad lang pat sha katei ka pung ha kaba kila pynpaw ba bret Jaboh mano? Syrtok mano?Lyngba katei ka sngi naka liang ki longkmie bad ki nongshong shnong kiba sah harud ka pung Umiam kila kyrpad ïaki paidbah khamtam kiba na sor Shillong ba kin kiar na kaba bret pathar iaki jaboh jabaiñ sha ki wah khnang ba katei ka jingangnud jong ka ka shnong Mawlyndep bad ki shnong ba marjan ban wanrah ïaka jingitynnad ïa katei ka wah bad ka khuid ka suba kan urlong kaba lah ruh ban khring iaki nongjngohkai pyrthei ka ban kyntiew ruh iaka ioh ka kot ki paidbah ha katei ka thaiñ.
Shillong, Naitung, 30: U Symbud Myntri Rangbah ka jylla u ban Prestone Tynsong ula ïathuh ba ka sorkar kumba ka la buh thong kumta ruh kan pyndep ban pynpoi bor ding sha baroh ki shnong hapoh ka jylla.
“ Ngi donkam ban pynpoi bording eletrik sha baroh ki shnong hapoh ka jylla kata ka dei ka thong kaba hakhmat eh jongka sorkar.
Tangba hooid ha ka jingpyntreikam ki don bun ki diengpyngkiang hynrei wat la katta ruh ngi buh thong beit ban pyndep ïa kaei kaba ngi la buh hakhmat" ong u Symbud Myntri Rangbah uba dei peit ïa ka tnad pynmih bording ha ka jylla.
U la ong hooid ym lah ban len ki don ki shnong kiba la ïoh bording tang shiteng shilliang, ki don ki bym pat ïoh ruh hynrei ka sorkar kala buh thong ban pynpoi bor ding beit sha baroh bad ban pyndep ïa kito kiba ïoh shiteng shilliang ruh.
Kumba long tharai sa kumba 15 haduh 18 % duh kiba la poi ka bording shiteng shilliang ki shnong bad kumba 4-5 % kiba ym pat poi ka bor ding.
ïa kine ka sorkar kan pyndep beit kat kum ka prokram ba la buh ban pyndep.
Shillong, Naitung, 30: Ki MDC jong ka Trinamool Congress ha ka sngi Palei ki la rah ar tylli ki Non-Official Motion ha ka dorbar jong ka Garo Hills Autonomous District Council (GHADC).
Ka ‘Non-Official Motion’ banyngkong ka dei kaba la wanrah da u MDC jong ka Williamnagar u u Alphonsus R.Marak ban ailad na ka bynta ban ïathir ïatai ha kaba ïadei bad ka Separate Electoral Roll (kaba khang ïa ki bym dei ki Garo ban ïashim bynta ha ka elekshon ha GHADC) bad ka Non-Official Motion kaba ar ka dei kaba la wanrah da ka MDC na Dengnakpara ka Sadhiarani M.Sangma, bad u MDC na Kharkutta u Cherak Momin ban ailad na ka bynta ban ïathir ïatai halor ka jaka B-Mahal ha rilum Garo.
Ha ka jingïakren bad ki lad pathai khubor hadien ba la wai ka dorbar, kine ki MDC kiba la kyrshan ïa kane ki ar tylli ki mat ïatai ki la ïathuh ba ïa kine ki ar tylli ki mat ïatai la kyntait da u Chairman jong ka GHADC hadien ba la pynlong da ka jingïathep vote da ki MDC ka TMC ki la kyrshan ïa kane ka mat katba 14 ngut kiwei pat ki MDC ki la pyrshah.
Ïa kine ki ar tylli ki mat ïatai la pynsangeh noh hadien ka jingïathep vote.
U MDC ka Kharkutta u Cherak Momin u la ong ba u pyrshang ban rah ïa ka mat kaba ïadei bad ka khyndew B-Mahal haoh ka dorbar jong ka GHADC hynrei ka Executve Committee ba la ïalam da ka NPP ka la pynslem na ka por sha ka por.
“Kim treh hi ruh ban sngap ïa ngi haba ngi la pan por ban ïakren halor ka ishu jong ka khyndew B-Mahal.
Katkum ka jingsngewthuh jong ngi, ngi kwah ban shu leh sop sop khlem da ïasyllok lang bad ki kynhun bapher bapher jong ka GHADC, dei na kata ka daw ba kim ailad ïa ngi ban ïakren wat ha ka Dorbar," u la ong.
U Alphonsush R Marak haba pynpaw ba kane ka mat ka long kaba kongsan ban ïakren hapoh ka dorbar, u la ong, “ngi la wanrah ïa kane ka mat ïatai namarba la dawa ym tang da ka Liang Pyrshah hynrei da ki paidbah kiba shong ha baroh ki kyndong kynshrot jong ka rilum Garo bad kumjuh ruh da ki kynhun bapher bapher.
Ïa ka elekshon ba ladep, ki paidbah bad ki kynhun bapher bapher ki la pynlong da ka jingïaid paidbah ban pyrshah ïa ka jingïashim bynta jong ki briew ki bym dei ki Garo ha ka elekshon jong ka GHADC.Ngi la wanrah ïa kane ka mat ïatai na ka bynta ka jingmyntoi jong ki riewlum ka rilum Garo hynrei kito ki briew kiba don ha ka Treasury Branch jong ka GHADC (NPP) kim shym la pdiang ïa kane ka mat ïatai kaba ngi la wanrah.
"“Kane kam dei shuh ka sien ka banyngkong ba ma ngi, ki MDC ka Liang Pyrshah, kiba la wanrah ïa kane ka mat ïatai ha ka sien kaba lai.
La lai sien kynthih, kim (EC) pdiang ïa kane ka mat ïatai ba ngi la wanrah, namarkata ngi la mih noh napoh ka dorbar," u la ong.
“Ïa ka elekshon jong ka GHADC ym shym la pynlong da ka Chief Election Commission of India hynrei la shna la ki jong ki rul bad ki rukom pynïaid ïa ka elekshon da kaba pynshong nongrim katkum ka Khyrnit Bahynriew ka Riti Synshar jong ka ri India.
La thoh shai ha ka sla kaba nyngkong jong ka Khyrnit Bahynriew ha ka para number 6 sub number 2 ba ka kynhun jong ki dkhot ba la shah jied jong ka Autonomous District Council kin shna ïa ki kyndon na ka bynta kito kiba lah bad ki bym lah ban ïashim bynta ha ka elekshon jong ka GHADC, ïa kaba ym shym la leh eiei haduh mynta.
Ngi sngewsih ba ka Liang Synshar kam shym la shim ïa kano kano ka lad ban shna ïa kine ki kyndon," la ong u Marak.
Shillong, Naitung 30: U President ba rangbah jong ka Khasi Students’ Union(KSU) u Samla Lambokstarwell Marngar u la takraiñ tyngeh ïa ka sorkar India halor ka jingap beit jong ka kliaw ban tih ïa u Uranium ha ka jylla.
U samla Lambok u la kren bynñiaw ïa ka jingshim kabu ki riew saiñpyrthei ha ka kyrteng ka jingkylla ha man ba wan ka ilekshon.
Haba ai jingkren ha ka jingpyntian smai ïa ki nongkitkam jong ka KSU Laban Circle, u Samla Lambokstarwell u la ong ba kum ki dkhot ka KSU ki dei ban kynmaw dngong ba ki nongtrei ba khlem ïoh tulop kum ki sahep sorkar hynrei ka baiñong kaba ki ïoh ka dei ka jingshah kynthoh bad ka along.
U Samla Lambok u la ther ruh ïa ka sorkar India halor ka mat Uranium namar kat haduh mynta mynne ruh kam shem la sahngeh ïa ka jingthmu tih Uranium ha ka jylla.
“Ha shuwa ba ka sorkar India kan thom da ka bor ïa ka jingtih Uranium nga kwah ban ong da kaba shai ngin khyllie shuwa ïa ka duilir kumno ka jaidbynriew ka shah pynïasoh sha ka India" ong u Samla Lambok.
U Samla Lambok u la kyntu ruh ïa ki dkhot ka jaidbynriew baroh ba kin long kiba ieid ïa ka jaidbynriew ha kino kino ki lyngkha kiba ki trei.
Shuh shuh u la ong ruh “Ngi im ha ki sngi kaba kum ka jaidbynriew ka mad ïa ka thma ba jarjar kaba jur bha bad lada ngim husiar bad ngim kylla bamut ban ïada la ka jaidbynriew kan poi ka por ba wat kata ka jingkylla bamut ruh kam ap shuh" u la ong.
Haba kren halor ka jingïoh bat ka KSU ïa ki mynder u Samla Lambok u la ong “Trei shitom ki dkhot ka KSU ban thwet ïa ki mynder kiba wan rung tuh ngi ïohi mano pat kiba shim ïa ka nam"U Samla Lambok u la ther tyngeh ruh ïa ki Long Sutnga ka jaidbynriew kiba lilam ïa ka jaidbynriew na bynta ka jingïoh nong ba shimet jong ki.
Shuh shuh u la kyntu ruh ïa ki dkhot jong ka seng ba kin long ki samla kiba kit khlieh na bynta ban ïada ïa ka jaidbynriew ïoh ba kan jia shen ka apot ha ka jaidbynriew kumba la jia ha Tripura.
U Samla Lambok u la ban tyngeh ba ba kin long kiba kloi ban len ïa lade na bynta ka jaidbynriew ha kino ma kino ki kam da kabna khot ba wer ruh ïa ki kmie ki kpa ba kin ai mynsiem ïa ki khun ban trei na bynbta ka jaidbynriew.
“Phi ki kmie ki kpa bad ki khun samla wat sngewlehraiñ lada phi shah set along na bynta ka jaidbynriew hynrei to kmen pynban ba phi la leh ïa ki kam kiban pynmyntoi ïa ka" u la ong“Man ba wan ki san snem ngi ïohsngew ba baroh ki pyrta ïa ka jingkylla hynrei la san phew snem ngi la ïaid kum ka jylla kaei ka jingkylla ngi la ïoh.
peit naduh ki aiñ kiban ïada ïa ka jaidbynriew, ki lad kiba ki shim ban kyntiew ïa ka pule puthi bad ka ïohkam ïohjam hato ngi la ïohi mo kum ka jylla" u la buh jingkylli.
“Ngi dawa ia ki aiñ ban tehlakam ïa u mynder uba wan rung ha ka jylla hynrei kat haduymynta ngim pat ïoh to long phi kiba la khreh ban long hi kita ki aiñ na bynta ka jaidbynriew" kyntu u Samla Lambok.
“Kita ki nongthaw aiñ kiba ngi la phah ba kin shna aiñ na bynta ka ri vbad ka jaidbynriew ki shna pynban da ka aiñ ïakhalai" u la ongKa Kong Badariti L Nonglait ha ka jingkren jong ka ka kyntu ïa ki samla ba kin ym set noh ki shkor bad khap noh ki khmat ban sngap bad peit a ki jingdonkam ka jaidbynriew.
“Wat khap noh ki khmat bad wat set noh ki shkor namar dei ka jingdon kiba kum ma phi bna ngi sngew shngaiñ kum ka jaidbynriew.
Ki ju kren ruh ba shisien ka sngi ngi lah ban long mraw ha ri lajongh nga lei nga ong ngi la long mraw ha baroh ki liang" ong ka kong Badariti“To Ïeng joit ban ïada ïa ka jaidbynriew ïoh ba kan poi ka por ba ngin sah tang ha ki kot pule bad tang kum ki jingpyni ha ki museum shaphang ka jaidbynriew" ka la ban tyngeh.
Ha kane ka sngi jingpyntian smai ïa ki nongkit kam ka KSU ki kynthup ïa u Samnla Danial Khyriem, ki dkhot ka seng, ki kmie ki kpa lem bad kiwei de ki nongshah khot sngewbha.
Ïa ki nongkit kam ba thymmai ka KSU Laban na bynta ka samoi trei kam jong u snem 2022-23 ki long u Samla Reuben Najiar kum u President, Samla Johnson Nongkhlaw kum u Vice President, Samla Jason Laloo kum u General Secretary lem bad kiwei de ki nongkit kam.
Shillong, Naitung 30 : Ka jylla ha ka sngi Saitjaiñ ka la sakhi ba ka jingdon ki briew kiba ïoh COVID ka la tam spah biang namar ki la don haduh 101 ngut kiba ïabit thymmai kaba pynlong artad ïa ka jylla ban don haduh 724 ngut kiba dang shah sumar.
Kitei kiba ïabit thymmai ki kynthup ïa ki 4 ngut na East Garo Hills, 2 ngut na East Jaintia Hills, 25 ngut na East Khasi Hills, 7 ngut na Ri Bhoi, 10 ngut na South Garo Hills, 6 ngut na South West Garo Hills, 42 ngut na West Garo Hills bad ngut na West Jaintia Hills.
Haduh mynta ka sngi, ki la don pat 46 ngut kiba don ha ki jaka sumar bapher bapher, akta kynthup ïa ki 27 ngut ha East Khasi Hills, 9 ngut ha West Garo Hills, san ngut ha South Garo Hills, saw ngut ha West Jaintia Hills, bad iwei ha Ri Bhoi.
Ki la don ruh 74 ngut kiba la koit ha kane ka sngi ba kynthup ïa ki 21 ngut na East Khasi Hills, 27 ngut na West Garo Hills, phra ngut na Ri Bhoi bad kiwei kiwei.
Shillong, Naitung, 30: Ka Save B Mahal Committee ka la byrngem ban pynlong da ka jingïakhih lada ka Garo Hills Autonomous District Council ka mushlia ban aiwai sha ka Sorkar ïa ka khyndew ka shyiap na ka bynta ban wanrah ïa ki projek ka Sorkar ha ka khyndew jong ki paidbah ka B Mahal.
“Ka long kaei kaei kaba sngewsih, ba ka ‘Save B Mahal’ Committee bad ki paidbah nongshong shnong ki la ïoh jingtip kaba bniah na ki tyllong jingtip ba thikna bad ïa ki sakhi sabut ha kaba ïadei bad ka khyndew B Mahal, ha kaba ka GHADC ka la die ïa kine ki jaka sha ka Sorkar Meghalaya khlem ka jingmynjur jong ki paidbah ban tei ïa ka ophis treikam jong ka Meghalaya Tourism Development Corporation (MTDC) bad ka Meghalaya Industrial Development Corporation (MIDC).
Baroh ka jaka ka don haduh 5000 hektar," ong u Chairman jong ka ‘Save B Mahal’ Committee u Rimjen Ch.
Sangma ha u kyrwoh ba la phah sha ki lad pathai khubor ha ka sngi Thohdieng.
“Dang shen, ki nongshong shnong jong ka B Mahal ki la pyrshah ïa ka jingpyrshang jong ka GHADC ban die ïa kane ka jaka sha ki nong Israel na ka bynta ban rep ban riang, ban buh ïa ka Meghalaya Battalion Camp bad kiwei kiwei ha kane ka jaka," ong u kyrwoh.
“Namarkata, ngi pyrshash jur ïa ka jingpyrshang jong ka GHADC bad ngi pynsngew sha ki paidbah jong ka rilum Garo ba ki briew kiba ngi la pynkupbor ban pynneh pynsah, ban ïada bad ban peit ïa ka bha ka miat jong ka khyndew ka shyiap ha rilum Garo namarba ngi suba ba ïa ka khyndew jong ki kpa tymmen jong ngi ladep die.
Ngi la ïoh jingtip ba katto katne ka jaka bad ki bynta jong ka B-Mahal ba ïar haduh 5 hajar hektar kiba hap hapoh ka North Garo Hills bad ka West Garo Hills la shu die da ka Executive Committee ba la ïalam da ka NPP ha ka dor T.50 klur ïa kaba la dep ïoh pdiang boina lypa na ka Sorkar Jylla, la kynnoh ka Committee.
“Kane ka jaka ka dei ka nongkynti jong ki paidbah, ka GHADC kam don bor ban aiwai sha ka Sorkar Jylla.
Ka GHADC ka dei ka nongpeit bad ka nongïada ym ban ai ïa ka jaka katkum ka hukum jong ka Supreme Court.
Kumno ka GHADC ka lah ban shu die duh? Balei ym shym la pyntip sha ki paidbah naduh ba sdang? Lada ki kwah ban wanrah ïa ki song pynroi, balei kim sngewkhia shwa nyngkong eh ïa ki paidbah ha kane ka jaka," la ong shuh shuh ka Committee.
Shillong, Naitung, 30: Ka Meghalaya Tourism Development Forum (MTDF) ka la pynlong ïa ka jingïalang sngewlem na ka bynta ka jingkhlad noh jong u Chairman ba nyngkong eh jongka u bah R.G Lyngdoh kaba la jia ha ka 22 tarik Naitung 2022.
Nalor kiwei kiwei ki jingnoh synniang jongu ka MTDF ka sngewdonbok ban ïoh ïa u kum u Chairman ba nyngkong eh jongka namar ha ka jingïalam jongu ka Forum ka la lah ban leh shibun ki kam.
Ka jingkhlad noh jongu ka la long ka jingduh kaba khraw ïa ka Forum, ïa ka ïing ka sem, ki khun ki kti bad khamtam eh ïaka jylla hi baroh kawei.
“Ha kane ka jingïalang ngi la pynpaw ïa ki jingshisha ba ngi la ïoh bun ki jinghikai bad ngi da burom shisha ïa ka jinglong sngewrit, ka jinglong rangbah bad iar jingmut kum u nongïalam, ka jingsbun bad khamtam eh ka jingieit jongu ïa ki paidbah bad kumno u kwah ban kyntiew shisha ïa ka kam jngohkai ha ka jylla ïa kaba la pruid dak lut ha ka jingthaw ïa ka Riti Pynïaid kam jongka Forum" ong ka kyrwoh na u General Secretary bah Ian Khongmen.
U dei ma u ruh uba la ai jingmut ha kaba seng nongrim ïaka MTDF ban kynthup ïa ki dkhot ym tang kiba ïoh jingmyntoi ne kiba don bynta ha ka kam jngohkai hynrei na baroh ki bynta.
Kata ka dei ka jinglong jongu kum u briew uba ïohi jngai kumno ba kane kan kyntiew ïa kane ka kam kumba la ïohi bad sakhi mynta.
Ka jingjop jong ki Tamasa Synrai bad kumjuh ruh ban pynrung ïa ka jylla bad kane ka tahiñ hi ha ka Guinness Book of World Record naka bynta ka jingtem ksing kaba bun ngut tam ha pyrthei ka dei ka jingai jingmut bad jingïalam jongu hi.
U briew uba pyni bad buh hakhmat da ki kam bad kaei ka jingïohi jngai jongu ka long ruh ha ka jingkyntiew ïa ki kam jngohkai ha ki thaiñ nongkyndong bad kawei na kita kadei ka Mawlynnong ha u 2004.
Na ka liang ka Meghalaya Joint Council of Trade Unions and Associations (MJCTU&A) ka la pynpaw ïa ka jingsngewkyndit bad ka jingsngewsih halor ka jingkhladnoh jong u Myntri barim ka Sorkar Jylla u Bah Robert Garnett Lyngdoh, uba long ruh u Vice Chancellor barim jong ka Martin Luther Christian University, Shillong.
Ka Assocation ha u kyrwoh ka la ong, u Bah RG Lyngdoh u long u nongïalam uba ïohi jngai bad u riewsaiñ pyrthei ba biang pura ka jingpyrkhat pyrdaiñ.
Kum u nongrwai bad kum u stadkot, u Bah RG Lyngdoh u dei uba ju pynïajan ïalade bad ki nongtrei nongbylla.
Ha ka jingplie ïa ka 7th Biennial Conference jong ka MJCTU&A ha u snem 2014 u la kren halor ka jingsngewkhia jong u ïa ka imlang ka sahlang.
“U dei u nongïalam u bym kwah ban ïohi ba kan don ka jingïapait hapoh ka imlang ka sahlang ha ka kyrteng ka niam, ka dur ka dar, ka jingnget.
U la long u nongïalam uba shisha.
Ka jingkhladnoh jong u, ka la long ka jingduh kaba khraw," ong ka Association ha u kyrwoh ba la phah sha ki lad pathai khubor.
Kane ka kynhun ki nongbylla ka la phah ruh ïa u kyrwoh sngewlem sha ka kurim, sha ki khun ki kti bad sha ki bahaing hasem jong u Bah Robert ba u Blei un pyntngen ïa ki ha kum kane ka jingjia kaba sngewsih.
Kumjuh ruh u Myntri ka tnad Sport bad Yourth Affairs bad Agriculture u bah Banteidor Lyngdoh u la pynpaw ka jingsngewlem halor ka jingkhlad noh jong u bah Robert Garnett Lyngdoh uba ju khot ieit da baroh Bah Bob.
U la ong “ Ngi la duh ïa u nongïalam uba kat u nongïalam, u briew uba ïeng ha ka nongrim kaba skhem bad uba ym don ba lah ban pyndem wei ba u la rai.
U dei u briew uba wanrah ïa ka jingshongsuk shongsaiñ ha ka jylla.
Ngi la ïatrei lang ha kiba bun ki bynta khamtam ha ka liang ka sport bad nga shem ba u long u briew uba sngewrit, uba ïar ka jingmut jingpyrkhat bad uba ïohi jngai ruh.
Bun ki jingai jingmut jongu kim ju long lehnohei.
Ha ka liang ka saiñ pyrthei u dei uwei na ki nongïalam uba khuid bad suba u bym don ka jingthoh bria bad u bym ju bam sap.
U dei u briew uba isih ïa ka jingbamsap.
Ngin ym ïoh shuh ïa kum une u nongïalam.
Ka jingkhlad noh jongu ka la long da shisha ka jingduh kaba khraw tam ïa ka jylla, ïa ki khun ki kti, ïa ka ïing ka sem khamtam ïa i kong Ampareen bad kiwei ki para kiba dang donkam bha ïa ka jingïalam bad ai buit ai bor jongu ha ka saiñ pyrthei.
Nga phah ïa kane ka khubor sngewlem sha phi baroh kiba don ka jingïadei bad nga duwai ruh ba U Blei un ai ka jaka shongthait kaba junom ïa ka mynsiem jong I bah R.G Lyngdoh.
Shillong, Naitung 30 : Ka United Democratic Party (UDP) ka la pynkhreh ban khot ïa kren mardor bad u Bah Embhah Syiemlieh, MLA barim ka Mawlai hadien ba u la pynbna ban mih noh na ka party ryngkat bad ki spah ngut ki nongkyrshan jong u.
“Mardor ngin khot ban ïa pynbeit ïa kane ka kam.
La kumno kumno ha kane ka sngi Nyngkong hi," ong uwei na ki nongïalam ka party.
Na ka liang ka party, ka la pynkhreh ruh ba kin pyrshang ban pynsngewthuh ïa u Bah Embhah ba un weng noh ïa katei ka rai ban iehnoh ïa kane ka party khamtam ha kum kane ka por ba ka elekshon ka sah sa kumba san bnai ei ei.
Kumban shu kdew hangne ba ha ka janmiet sngi Thohdieng utei u MLA barim ryngkat bad ki spah ngut ki nongïalam jong ka UDP Mawlai ki la pynbna ba ki la resaiñ paidbah na ka UDP halor ka nongrim ba ki nongïalam ba thymmai ki la shu ïaid lait lut ïa ki nongïalam ba rim.
Ha katei ka jingïalang kaba long ha iingsah jong u Bah Embhah hi ha Mawlai, ki la shim ruh ïa ka rai ba ïa mynta hi kin ym pat leit ban ïasoh ne kyrshan ïano ïano hynrei ïa ka rai kin sa shim ha ka jingkynduh biang kaban sa long shen.
Tangba kaei kaba ki pynpaw ka long ba kan ym lah shuh ban long ba kin sei kyrtong hynrei ki lah ban shu leit kyrshan noh ïa uno uno u kyrtong uba ki sngew ïahap bad pdiang lang ïa ki jingtyrwa ba kum ki nongïalam ki buh.
Shillong, Naitung, 30: U Myntri Rangbah ka Jylla u Conrad Kongkal Sangma ha ka sngi Saitjaiñ u la khot sngewbha ïa u Deputy Prime Minister jongka Thailand u HE Jurin Laksanawisit ban wan ïuhkjat sha kine ki jylla shatei lam mihngi ka ri India bad kumjuh ruh sha Meghalaya ban pynkhlaiñ ïa ka jingïadei ha ka khaïi pateng bad kam jngoh kai hapdeng ka Bangkok bad kiwei kiwei ki ri ba shathie jong ka dewbah Asia (South East Asian Nation) namar ki khamjan bha sha Thainland ban sha ka Delhi ruh.
Haba kren ha ka North East Festival kaba ar kaba long ha Cantara Grand Hotel, Bangkok u la ong “ Ka jingïasoi ia ka Free Trade Agreement (FTA) kam dei tang bad ki san tylli ki jylla kiba kynthup ïa ka Assam hynrei ka dei ban long bad baroh ki jylla kane ka thaiñ shatei lam mihngi".
“ Nga la ïohi ba ïa ka FTA yn ïasoi noh bad ki san tylli ki jylla kynthup ïaka Assam.
Nga sngew ba kam dei ban long tang ïa ka Assam hynrei kiwei ki jylla kane ka thaiñ ruh nalor ba kam mut ba haba leit sha Assam mut la ïaid lyngba ïa baroh ki jylla kane ka thaiñ" ong u Myntri Rangbah.
Ïa kane ka tamasa kaba lai sngi kynthih yn sa pynkut da ki jingpyninam ïa ki kolshor, ki jingrwai tynrai, ki jingbam tynrai jong ka thaiñ Shatei Lammihngi ka ban sa long ha ka Sngi U Blei.
U la ong ba ka North East India bad ka South East Asian kin don ka jingïatreilang kaba jan ha ka kolshor bad ha ka jingkyntiew ïa ka ïoh ka kot haba peit ïa ka jingïasyriem jong kine ki ar tylli ki thaiñ.
“Ka jingïadei hapdeng ka India bad ka Thailand ka la long palat 2000 snem.
Yn phai biang sha ka por jong u Syiem Ashoka ha ka spah snem kaba lai haba ïa ka niam Buddhism la pynsuhthied ha Thailand na India.
Ka jingïadei hapdeng ka India bad ka Thailand ka la don naduh tynrai," u la bynrap.
“Ka thaiñ Shatei Lammihngi ka kham jan bha bad ki ri ha South East Asia.
Kane ka wanrah ïa ka jingïadei kaba jan khamtam ha ka jingpynher liengsuiñ," u la ong.
Haba ïaroh ïa ka “Act East Policy" kaba long ka thong jong ka Sorkar Pdeng bad ki jylla ka thaiñ Shatei Lammihngi, u Conrad u la ong ba u Myntri Rangbahduh ka ri u Narendra Modi u la plie lad ïa ka thaiñ Shatei Lammihngi na ka bynta ban kyntiew ïa ka ïoh ka kot jong ki paidbah da kaba pun jingkieng suki pa suki khnang ban pynïajan bad ki ri kiba don ha ka bynta ba sha thie jong ka dewbah Asia.
“Nga ngeit skhem ba kane ka tamasa kan kham phaikhmat na ka bynta ka jingïadei hapdeng ki paidbah jong ka thaiñ Shatei Lammihngi bad ka Thailand," u la ong.
U la ong ruh ba ka thaiñ Shatei Lammihngi ka la wanrah ïa ki polisi ki ban pynmyntoi ïa kine ki ar tylli ki thaiñ bad bynrap ruh ba ka jingangnud jong ka Thailand ban buh ïa ka mini FTA ha ki san tylli ki jylla hapoh ka ri India, kynthup ha Assam kan sa nang pynïajan shuh shuh ïa ka jingïadei ha ka khaïi ka pateng.
“Dang shen ka Myntri Pla Tyngka ka Sorkar Pdeng ka la pynbna ba ka Sorkar India kan pyntreikam ïa ka surok Rel, ka surok, bad ka jingpynher liengsuiñ kaba kot haduh USD 17.19 billion ha ka thaiñ Shatei Lammihngi.
Ïa ka Act East Policy jong ka Sorkar India la shim kylliang ruh da kaThailand kaba la pyntreikam ïa ka Act West Policy ban wanrah ïa ka jingïadei kaba jan hapdeng kine ki ar tylli ki ri," u la bynrap.
U Myntri Rangbah u la ban jur da kaba ong “ Nga kyrpad ïa u myntri khynnah kam bar ri ka India u R.K Ranjan bad ka nonglam ktien ka India sha Thailand ka Suchitra Durai ba kin shim khia ban wan ïalam ïa u Deputy Prime Minister ka Thailand sha ka thaiñ shatei lam mihngi ka ri India khnang ba ngin ïoh ban pynkhlaiñ shuh shuh ka jingïadei".
U la ong shuh shuh “ Lada ngi leit sha Bangkok na Imphal da ka liengsuiñ kan shim por tang shikynta duna bad nga sngew ban kyntu ïa baroh ki myntri rangbah ki jylla kane ka thaiñ bad ki MP ba kin ïatrei lang ban pynkhlaiñ ka jingïadei bad jingïajan bad ka Thailand ha ka khaïi pateng bad ki kam jngohkai pyrthei.
Shillong, Naitung 30: U President ka Khasi Stundents’ Union (KSU) Samla Lambokstarwell Marngar ha ka sngi Saitjaiñ u la maham tyngeh ïa ka sorkar India halor ka jingbym pat khylliap ka jong ka ïa ka mat tih Urinaium na ka jylla bad ïa ka jingarsap ka sorkar jylla ha kaba ïa dei bad kane ka mat.
U Samla Lambok u la ai jingïaroh ruh ïa ka sienjam kiba u MLA barim ka Nongkrem u Bah Ardent u la shim ha kaba ïadei bad ka jingpyrshah tih uranium.
“Ha ki snem kiba la leit ngi don ki nongthaw aiñ kiba ïeng skhem beit triang ban pyrshah ïa u uranium ngin peit mynta napdeng ki 60 ngut katno na pdeng jong ki kiba ieid shisha ïa ka jaidbynriew.
U Ma Ieid Hopingstone u la ïeng skhem haduh ki sngi kiba un khlad noh bad wat i meiieid Spelity Lyngdoh i bym pyndep satia ïa ka jingpule bad iba duna ka jingtip, i ïeng beit triang namar ka bor shemphang jong i ban peit na ka bynta ka jylla ka kham tam ban ïa kiwei pat" ong u Samla Lambok haba kren bad ki nongthoh khubor.
“Dang ha kine ki khyndiat snem kiba la leit ngi don u MLA uba pyni ba u ieid shisha ïa ka jaidbynriew uba mih khmat na Nongkrem u Bah Ardent M Basaiawmoit uba ïeng skhem beit ban pyrshah ïa ka jingtih Uranium ha kaba u la leit ruh wat ban jurip da lade ban peit ïa ka jingktah ka jingtih uranium ha Jaduguda ha ryngkat ki nongthoh khubor" u la ongHaba la kylli pat la ka KSU kan dawa ne em ba ka Ïing Dorbar Thaw Aiñ kan wanrah da ka resolution ba kum ka jylla kam pdiang ïa kane ka jingthmu ka sorkar India u Samla Lambok u la ong, “Ngim donkam ban hikai skul ïa ki, lada ki ieid ïa ka jaidbynriew ki dei ban sngewthuh la ka kamram ba kin leh".
“Kampher lada don ne ym don nongmih khmat kiba kyrsan ïa ka KSU hynrei ka KSU ka long kaba la khreh ban ïeng marwei halor kane ka mat" u la bynrap.
“Lada ka dawa ka kam wat ban ïaid ïa ki them bad ki lyhuh kiba jylliew wat haduh ban ïohi ïa ka syrngiew ka jingïap ka KSU kam salia" u la ong.
Shuh shuh u la ong ruh ba bunbsien ka sorkar ka ju pyndonkam da ki para Khasi ban ïoh tih uranium.
“Ngi ïohi ha ki snem kiba la leit ka sorkar ka pyrshang ban pharia ïa ka jaidbynriew ha kaba ka pynkha ïa ki seng bhalang kiba kyrshan ïa ka jingthmu jong ka" u la ong.
Shuh shuh u la ong ruh ba ka India kam dei satia ban tih uranium na ka jyllla na bynta ka jingshngaiñ jong ka kaba buh jingeh kaban neh ïa ka jaidbynriew da ki hajar snem.
“Lada thom da ka bor ïa ka jaidbynriew to pynbna shuwa ba ngim dei shuh ka bynta jong ka India hangta ngin sa sngewthuh kaei ba ngi dei ban leh" u la ong.
U Samla Lambok u la khot ruh ba kum ka jaidbynriew kam dei ban ngop ha ki jingpynthame ka sorkar da ki tyngka khmtam eh ïa ki trai jaka ba kin ai lad ban khlong ïa une u mar poh khyndew ba long bih uba u kynrad u la tep sha khyndew u la ong.
Shillong, Naitung 31 : U MLA ka Mawlai Konstitwensi u Bah Process T Sawkmie ha ka sngi Balang ka 27 tarik u Naitung, 2022 u la ïalam ïa u Chief Engineer jong ka State Sports Council Meghalaya (SSCM), Bah B.M Syiem ban jurip ia ki madan ha Mawlai, kawei ha Mawtawar bad kawei ha Mawsiatkhnam.
Haba kren ha Mawtawar u MLA u la pynpaw ba ka jingïalam jong u ïa u CE ka long ban shna ïa ka stadium ba don ki jaka shong (Gallery), ka synthetic track ban mareh race bad kiwei ki jingdonkam kaban ïaryngkat kyrdan bad ki madan kiba lah ban pynïalehkai haduh ki jingïalehkai ka ri ki national.
U la pynpaw ba kum u nongmihkhmat u la ïohi ïa ka jingeh ki samla haba ïa dei bad ka madan bad ki shem jingeh bha ban ïoh madan ban kilanmet ha kine ki sngi kiba mynta.
U la ong, mynshuwa bym pat siang Turf ïa ka madanheh, dang ïoh ban ïalehkai bun ki jait jingïalehkai, dang ïoh pynlong prokram bapher kum ka jingïaseng, shad Seng Khasi bad kiwei, hynrei mynta ka madanheh ka la long beit thik tang na ka bynta ka phutbol, kata ruh hap siew.
U kyrpad ïa ka sports department ban phai khmat sha ka madan Mawtawar bad kumjuh ïa ka Mawsiatkhnam ban pynbha ïa ka madan ban ïoh ban kyntiew ïa ki kam ïalehkai ha ka thaiñ.
U pyntip ba un sa buh jingtyrwa (Proposal) bad aiti sha ka sport department haba ïadei bad kine ki madan bad un sa buddien ïa kine haduh ba kan da urlong.
Haba kren hadien ba jurip u CE Bah Syiem u la pynpaw ba un sa phah ïa ki engineer ban sorbe ïa ka madan baroh ar tylli bad kin sa shna pat ïa ka estimate ne ka mang tyngka katno kan lut kan sep haba ïadei bad kine ki madan.
Ha kane ka sngi la ïoh ruh ïa ka jingkren na u Bah Cornelius, Bah Peter, Bah Shemphang, Bah Wanlankupar Lynrah, Secretary Shnong Mawsiatkhnam bad kiwei, kiba la ai khublei ïa u MLA uba la shimkhia ïa ki madan na ka bynta ba ki khynnah kin ïoh ban ïalehkai.
Jowai, Naitung 31 : Ka jingïalehkai phutbol ‘5th Debo Shullai Memorial Trophy’ 2nd Division Football League Cum Knockout Tournament-2022 bala pynïaid da ka West Jaiñtia District Sports Association (WJDSA) kaba la long ha kane ka sngi saitjaiñ ha madan Kiang Nangbah Stadium Jowai.
Haba phai sha ka jingïakhun kaba la long hapdeng West Madan Mustem pyrshah Pynthorlangteiñ, ka kynhun ïalehkai jong ka West Madan Mustem kala jop da 3-1 kol ïa ki kol la thep da u Rilangki Lyngdoh ha ka minit ba 19, u Sumi oo Tariang ha ka minit ba 49 bad kawei ka (Own Gaol) ha ka minit ba 60+1.
Katba ïa ka shikol na ka Pynthorlangteiñ la thep da u Wanbiang Bang haka minit ba 43.
Jowai, Naitung 31 : Ka lympung ïalehkai phutbol Independence Day Cup Under-17 Football Tournament 2022 ba la pynïaid da ka West Jaiñtia District Sports Association Jowai ha kane ka sngi ha madan Kiang Nangbah Stadium, Jowai.
Haba phai sha ka jingïakhun ba nyngkong kaba la long hapdeng ka Ladthadlaboh pyrshah ïa ka Kseh Sylle Ialong kala kut noh da ka jingïakhait da 0-0.
Ha ka jingïakhun kaba ar kila ïakhiad da mar shikol 1-1 hapdeng ka Iawmulong Nartiang bad ka Evergreen Mukhla, ïa ka kol na ka Iawmulong Nartiang la thep da u Shemhok Phalynki ha ka minit ba 39 bad na ka Evergreen Mukhla la thep da u Ariwotki Dkhar ha ka minit ba 53.
Ka jingïakhun ba lai kila ïakhaid 0-0 hapdeng ka Lumkyrwiang pyrshah ïa ka Mynthong, Katba ha ka jingïakhun kaba saw ka kynhun jong ka Chilliangraij kala pynliem da 1-0 kol ïa ka Sohmynting, ïa katei ka shikol la thep da u Willing Kurbahha haka minit ba 6.
Shillong, Naitung 31 : Ka Laitkor Rngi Dorbar Shnong ha ka sngi Thohdieng jong ka taïew ba lah dep ka la pynkup burom ïa u Samla Davyson Kharkongor bad ïa u Hepbrit Dajied Kyrpang Synjri kiba la ïoh ïa ka Takma Rnong ha ka All India Karate Championship Men’s (individual kumite -50kg) kaba la long ha Bilaspur, Chhattisgarh ha ka 15 tarik haduh 16 tarik Naitung 2022 bad ha ka Wako India Citizen, Cadets and Junior Kickboxing Championship, 2022 (26 Kg) Titami Pt.
Fighting kaba la long ha Nongbah Kolkata, West Bengal naduh ka 19 tarik haduh 23 tarik Naitung 2022.
Ha katei ka jingpynkup burom la ïadon lang ruh u Rangbah Shnong, General Secretary, ki dkhot ka Committee Shnong, ki Seng Kynthei, Seng Samla Shnong, ki dkhot ka Laitkor Rngi Sports & Cultural Club bad kiba haïing hasem jong kitei ki khynnah.
Na ka liang ka Dorbar Shnong kumba ka ju noh synñiang ïa ki khynnah samla kiba ju mih khmat ïa ka jylla ha ki jingïalehkai bapher papher, ki la noh synñiang ïa 4 ngut ki khynnah kiba dei napoh katei ka shnong mynta u snem 2022 kynthup ïa kitei ki 2 ngut kiba la ïoh ïa ka takma Rnong kiba la ïashimbynta ha kitei ki tournament.
Ka Dorbar Shnong ka la ai ruh ka jingkyrkhu kyrdoh ïa ki ba kin nang trei shitom shuh shuh khnang ba kin lah ban jop ïa ka takma ksiar ha ki tournament ki ban dang wan bad kyntu ïa kiwei pat ki khynnah samla shynrang bad kynthei ba don sap jong ka shnong ban trei shitom kumba kitei ki khynnah ki la trei shitom ryngkat ka jingïatreilang bad ki nongai jinghikai (Coach), ki kmie ki kpa bad kiba haïing hasem.
Ka Dorbar Shnong ka la ai khublei ruh ïa ki coach, ki kmie ki pa bad kiba haïing hasem kiba la trei shitom bad noh synñiang na ka bynta ki khynnah ba kin lah ban poi haduh kane ka kyrdan bad ban ai mynsiem shuh shuh ïa kiwei pat ki khynnah samla jong ka shnong ban ïashim bynta ha ki jingïalehkai sport bapher bapher ba kin lait na ki jing mlien ba sniew bad kaban ïarap ïa ki ha ka koit ka khiah bad khamtam mynta kaba la long ka jingïarap na ka bynta ban ïoh kam ïoh jam bad ruh ïa ka lawei ka jong ki.
Jowai, Naitung 31 : Ka West Jaiñtia District Badminton Association (WJDBA) Jowai shen kan sa pynlong ïaka ‘13th District Badminton Tournament 2022’ bad kane ka lympung ka long tang na ka bynta ki rangïalehkai kiba don hapoh ka Ri-Lum Jaiñtia.
Na ka liang ka Association ka khot bat wer ban wan ïashim bynta ha kane ka jingïalehkai Badminton, ka ban sdang naduh ka 8-8-2022 haduh ka 13-8-2022, haka por 6 baje janmied ha Indoor Hall ka Seiñ Raij Jowai, kaba don ha Tpep-pale (Madan Ryngkaw) Jowai.
La pynbeit na ka bynta ki kyrdang jong ki nongïalehkai kin long ha ka Open for Men & Women Single/Doubles, Mixed Doubles, 35+ Men Singles/Men Doubles bad ka 55+ Men Single & Men Doubles.
Ka tarik ba khadduh ban pynpoi ïaki kyrteng kan long haka 4-8-2022 hapoh ka por 7 baje janmient, khnang ba ka Tournament kan long kaba ïaidbeit ïaidryntih ka Association kala kyntu ïa baroh ki nongïashim bynta ba kin bud thik ïaka por sdang bad ban ai jingtip biang por hapoh ka 6 baje janmied, kiba wan hadien kane yn ym lah ban pdiang shuh.
La ïathuh kino kino ki bym lah ban wan hapoh ka por bala buh, ka Association ka lah ban weng noh ïaki naka kane ka Tournament, baroh ki nongïashim bynta kidei ban ïatrei lang bad ka Association, ïaki jingtip ba kham bniah phi lah ban phone ha u ma Richard Mylliem Tournament Secretary: 9436566773 bad ha u Chairman ka Tournament Committee ma Teddy Laloo-9378194223.
Shillong, Naitung 31 : Ka St.Anthony’s HSS, ka Ïewrynghep SS bad ka Roman Catholic Evening School ki la ïoh rah ïa ka nam lahduh jong ka lympung ïalehkai State Level Subroto Mukherjee Cup Football Tournament 2022 ba la pynïaid da ka tnad Sports and Youth Affairs jong ka Sorkar jylla.
Ïa katei ka lympung la wan ban pynhap pyrda noh da u Dr Vijay Kumar, IAS Commissioner Secretary ka tnad Sports and Youth Affairs ha ka jingïalehkai ba la pynlong ha madan jong ka SAI ha NEHU ha ka jingsakhi lang ka Kong WAM Booth, Director Sports and Youth Affairs, Working President bad General Secretary ka MSOA Bah John F Kharshiing bad Bah Finly L Pariat, ki DSO, ki coach bad ki khynnah skul kiba la wan ban kyrshan ïa la ki jong ki skul.
Haba phai sha ki jingïalehkai final jong ki khynnah shynrang U-17, ka St Anthony’s Higher SS jong ka East Khasi Hills District ka la pynliem salit da 1-0 ïa ka Sibsingh Memorial Govt Higher SS kaba la mihkhmat na Wet Khasi Hills District.
Ïa katei ka shi kol la thep da u Blanangshngaiñ Khong-sdam ha ka minit ba 11 jong ka jingïalehkai.
Ha ka jingïakhun final U-17 ki kynthei, ka Ïewrynghep Secondary School jong ka East Khasi Hills Dstrict ka la pynliem da 2-1 kol ïa ka Sati Raja Secondary School jong ka Ri Bhoi District.
Ïa ki ar kol na bynta ka Ïewrynghep SS la thep da ka Madjingsuk Basaïawmoit ha ka minit ba 17 bad ka M.Songthiang ha ka minit ba 50 katba ïa ka shi kol na bynta ka Sati Raja la thep da ka Kynrohbaskhem Shylla ha ka minit ba 13 jong ka jingïalehkai.
Katba ha ka jingïakhun final U-14 ki shynrang ka Roman Catholic Evening School jong ka West Jaiñtia Hills District ka la pynliem ïa ka New nongstoiñ Secondary School jong ka West Khasi Hills District lyngba ka tie breaker da 4-3.
Ha kaba kut jong ka jingïalehkai la sam ruh ïa ki khusnam ba kyrpang.
Kiba la khur ïa ka nam Best Goalkeeper jong ka U-14 (Boys) la ïoh da u Idamaïalang Pyrtuh jong ka RC Evening School, WJHD, Player of the Tournament la ïoh da u Richanmi O Lyngdoh jong ka RC Evening School.
Ha ka U-17 ki kynthei ïa ka nam Best Goalkeeper la ïoh da ka Ribansi Jamu jong ka Sati Raja SS, Ri Bhoi District, Player of the Tournament la ïoh da ka Magritia Songthiang jong ka Ïewrynghep SS, katba ha ka U-17 jong ki shynrang ïa ka nam Best Goalkeeper la ïoh da u Bashaibok Sohshang jong ka Sibsingh Memorial Govt HSS, Player of the Tournament la ïoh da u S.Pamthied jong ka St Anthony’s HSS.Ka dud ka long kawei napdeng ki jingdih kaba kongsan, khamtam na ka bynta ki khynnah namar ka dei kaba kongsan halor ka jingkhlaiñ bad ka jingheh jingsan.
Ki don bun ki kmie kiba shim ka jingkitkhlieh bad pynlut kham bun ka por halor ka jingpyndih dud ïa ki khun, bad pyrshang ruh kiba bun ki rukom ba lah ban pynurlong ruh kane ka jingthmu namar ki don bun ki khyllung kiba kyntait ban dih tang ka dud suda.
Wat hapdeng ba ki kmie ki ai dud ïa ki khun da kaba khleh lang bad kiba bun ki jait soh ne ki jingdih pyngngad khamtam ha ki aiom shit, hynrei ka shiklat ka dud kaba syiad ha shuwa ban thiah ka long kaba kongsan ïa ka koit ka khiah bad jingïohthiah bha.
Ki don ruh kiba pdiang ba ka jingdih shiklat ka dud basyaid ha shuwa ban thiah ka dei kaba donkam bad kaba ym dei ban kiar, kata an ban dih lai kynta hashuwa ka por ban thiah.
Kine harum ki long ki daw ban dih dud ha shuwa ka por thiah:Ka jinghiar ka jingkhia: Ka jingdih shiklat ka dud hashuwa ban thiah ka dei kaba la ju tip baka lah ban ïarap halor ka jingtylliat jingbam hapdeng ba khleh lang bad ka shi shamoit sha ka ngap.
Ka dei kaba ïarap halor ka jingheh jingsan jong ki bacteria kiba ba kiba don ha ka kpoh jongngi bad ïarap halor ka jingpyllait naka jingthut halor ka jingtylliat jingbam.
Kumjuh ruh ka dei kaba pynneh ka jinglong kdang bad pynduna halor ka jingjied ki jingbam kai ha ka por shiteng miet, ka daw ha lyndet ka jingheh kpoh.
Ka dud ka dei kaba riewspah ruh ban don ka protein, ka nutrient kaba kongsan halor ka jinglah ban pynhiar ka jingkhia.
Hynrei pynthikna ba phin dih da ka dud ba duna ne baym don ka fat lada phi don jingmut ban pynhiar ka jingkhia.
Ka koit ka khiah ki shyieng: Kawei nadpeng ki daw ba baroh ki kmie ki shaniah ha ka dud naka bynta ki khun jong ki, ka dei khamtam ka jingdon ka dud kiba bun ki mineral bad ki nutrient kiba donkam na ka bynta ka koit ka khiah ki shyieng, kaba ju paw ruh baka long ka daw kaba kongsan halor ka koit ka khiah ki khynnah.
Lada ki khynnah ki paw ba dun aka jingdon kine ki mineral ki lah ban ym ïoh ki shyieng kiba khlaiñbor bad lah ban don ka jingma naka jingpang osteoporosis.
Ka dud ka donlang ka calcium bad ka vitamin D naka bynta ka jingdonkam bad ka jingkhlaiñ jong ki shyieng.
Ka ïarap halor ka jinglah ban ïohthiah bha : Ka dud bad kiwei de ki jingbam ba ïoh lyngba ka dud ki dei kiba don ka tryptophan, ka amino acid kaba la ju tip ba ka lah bad aibor halor ka jingïohthiah bha.
Ka dud ka don ruh ki compound kiba la tip kum ki melatonin, ka hormone kaba ju ïarap halor ka jinglah ban ïohthiah bad pynbiang ka por thiah bad khie.
Ka dud ka ïarap ruh ban pynduna ka jingbanbor ha ka jingmut jingpyrkhat bad wallam ka jinglong kynjai ka jingmut jingpyrkhat kaba ïarap halor ka jinglah ban ïohthiah bha.
Ka jinglah ban pynduna ka jingdon ka cholesterol : Ki cholesterol kiba bha bad kiba sniew ki dei kiba ju don ha ka met jongngi, bad ka jingjur ban don bun palat ka cholesterol kaba sniew ka lah ban buh jingma na ka bynta u kongsnam bad ha baroh ki liang ka koit ka khiah.
Ka dud ka don ki nutrient kaba lah ban pynduna ka jingdon ki cholesterol kiba sniew, LDL bad ai jingmyntoi naka bynta u klongsnam bad naka bynta ka koit ka khiah ka met bad pynduna ki jingma na kiba bun jait ki jingpang.
Ka jingaibor ïaka bor met : Ka jingdih dud hashuwa ban thiah kaba khleh lang khyndiat bad u shynrai ka dei kaba pynkhlaiñ ka bor met bad lah ban ïakhun pyrshah ki jingpang kum ka suhkhriat, flu bad kiwei kiwei de ki jingpang ba kynrei.
Kumjuh ruh ka dei kaba lah ban ïarap ban maramot n aka bynta ka jingmong ba shapoh bad ka jingpang ba ktah ha ki dohksah.
Ka jingdih ka dud kaba syaid bad u shynrai ka lah ruh ban ïarap bad ai jingmyntoi shibun naka bynta ki kynthei briew.
Ka working group ba la seng da ka Reserve Bank of India ha u 2019 ka la ong ba ki nongrep kiba pyndonkam ïa ki rukom rep tynrai ki kham ïoh lad ban shim ram bad shim shah ban ïa kito kiba ri jingri bad kiba ri ïa ki jingri ban khem dud.
Namar 75% ki nongri jingri ki dei ki nongrep kiba don 2-4 tylli ki jingri, ka jingïoh ban shim ram bad shim shah ka bteng kum ka jingeh kaba khraw ha ki kam animal husbandry bad kam ri jingri ban khem dud ha India.
Ka kaiphod jong ka RBI ka la ong ba ki kam kiba ïadei bad ka kam rep (kam ri jingri, kam khlaw bad kam ri dohkha) ki ïoh tang 10% ka jingai ram ai shah ïa ki kam rep katba ki don ka bynta kaba 40% jong ka jingpynmih ki kam rep.
Ka jingeh kaba khraw ïa ki nongri jingri ka mih namar ka khana samari ka ithuh ïa u nongrep lyngba ka jinglong trai jaka jong u.
Kumta, ka long kaba eh ïa ki nongrep ki bym don ki patta jaka ba kin ïoh ban shim ram shim shah.
Ban pynbeit ïa kane, ka Sorkar ka la wanrah katto katne ki sienjam ban kyntiew ïa ka jingïoh shim ram shim shah bad ban pynbiang pisa ïa ki nongrep bad ki nongseng kam lajong ha ki kam kiba ïadei bad ka kam ri jingri bad ka kam ri jingri ban khem dud.
Tang 41% ki nongrep kiba trei ki kam barit baria ki dei kiba ïoh jingmyntoi na ki bank jong ka sorkar bad ki bank shimet, bad kumta ki don kiba bun kiba hap hapoh ka jingma jong ki nongai ram shimet.
Kumta, ban pynbeit ïa kane, ka sienjam kaba nyngkong kaba kham kyrpang ka la wan ha u snem 2019 haba la pynïar ïa ka Kisan Credit Card ban kdup lang ïa ki nongrep kiba don ruh ïa ki jingri.
Ka KCC ka ai ïa ka jingpynduna sut kaba 2% sha ki bank bad ka 3% haba ai jingsiew tista da ki nongrep ïa ki Short Term Loan na ka bynta ki kam rep bad kiwei kiwei ki kam kiba ïadei bad kane ki ïoh haduh T.3 lak kaba pynlong ba ka sut ïa kum kine ki jingshim ram ka long 4%.
Ka KCC ka lah ban don ka bynta kaba khraw ban pynkupbor ïa ki longkmie ha ki jaka nongkyndong namar 70% ki nongri jingri ki dei ki longkmie bad kiba bun na ki ki dei kiba shem jingeh bha ban ïoh shim ram shim shah namar kim don eiei ban buh bynda.
Shuh shuh, ka kaiphod jong ka RBI ki pyni ba ki don katto katne ki jylla kiba ïoh kham bun ïa ka Agri-credit haba ïanujor bad ka Agri-GDP jong ki, kaba kdew ba lah ban dei ba ïa ka jingai ram ai shah la pynkynriah na ka bynta ki kam ki bym ïadei bad ka kam rep.
Kane ka pyni ïa ka jingduna ha ka jingryntih hapdeng ki thain, namar ki jylla ka ka thain pdeng, ka thain mihngi bad ka thain shatei lammihngi ki ïoh tang khyndiat ka Agri-credit kum ka bynta jong ka GDP na ka kam rep jong ki.
Ha kaba ïadei bad kane, ka Sorkar ka la wanrah katto katne ki sienjam ban pyrshang ban pynkupbor ïa ki cooperative da kaba sdang lyngba ka skhim kaba ai ïa ka jingpynduna 4% ka sut ïa ka jingshim ram ban treikam ban kyrshan ïa ki cooperative bad ki Farmer Producer Organization kiba trei ha ki kam pynmih dud ha ka por jong ka pakhang dam namar ka khlam COVID-19 bad hapoh kane, la pyllait T.333 klur sha ka National Dairy Development Board (NDDB) ban pyndonkam ïa ka jingshim ram ban pyntreikam kaba kot sha ka T.24,000 klur.
Shuh shuh, ki nongrep kiba trei ha ki kam pynmih dud ki shem jingeh bha namar ka kynrum kynram ha kaba ïadei bad ka bording.
Namar kane, palat 3% ka dud kaba la pynmih ka dei kaba sepei.
Ban pynbeit ïa kane, la pynbna ïa ka Dairy Processing and Infrastructure Development da ka jing thmu ban ai ram ïa ki Cooperative bad ki Farmer Producer Organisation ha kylleng ka ri kiba trei ha ki kam pynmih dud.
Ka DIDF ka thmu ban kyntiew ïa baroh ki kam kiba ïadei bad ka kam pynmih dud ha ka ri da kaba ai jingmyntoi ïa ki projek kiba ïadei bad ka jingkyntiew ïa ki jingdon jingem.
Ha kine ki phew snem ba la dep, ki kam shimet ki la don ka bynta kaba heh ha ki kam kiba ïadei bad ka jingpynmih dud.
Mynta ka don ka jingduna ha ka jinglah pyntreikam kaba kumba 120-130 MMT, kaba mut ba ka don ka lad bei tyngka kaba kumba T.20,000 klur.
Lada ngi kynthup lang ïa ka jingdonkam ban pynmih bad sam ïa ka dud, ka lad ban bei tyngka ka long kumba T 1,40,000 klur.
Da kaba sngewthuh ïa kane, ka tnat Animal Husbandry & Dairying ka la wanrah ïa ka skhim na ka bynta ki kompani shimet bad ki nongseng kam lajong kaba long ka Animal Husbandry Infrastructure Development Fund (AHIDF) ban ai ïa ka jingpynduna sut ïa ka jingshim ram ban seng ïa ki processing unit ha ki kam pynmih dud, ki kam ot doh bad ki kam shna bam ïa ki jingri.
Ka jingpynthikna ban ïoh ram ka dei ka atiar ban pynduna ïa ka jingma kaba ai lad ïa ki nongai ram ban ai ram ïa ki MSME.Kumta la seng ïa ka credit guarantee fund kaba T 750 klur ban ai jingpynshngain ïa ki ram AHIDF kaba haduh 25% jong ka pisa ba la ai sha ki nongshim ram.
Ban pyndap ïa ki jaka ba thylli ha kine ki kam, la pynkylla ïa ka AHIDF ban pynïar ïa ka skhim sha ka jingpynbiang ïa ki jingdonkam na ka bynta ka jingpynbha shuh shuh ïa ki jait jingri, ka jingshna ïa ki dawai tika bad ka jingpynkylla ïa ki niut sha ka spah.
Katto katne ki jingeh kiba kham heh kiba ki nongri jingri ki ïakynduh ki ïadei bad ka jingduna jingmih bad ka jingduna ha ki mar bam kiba bha.
Nongthoh: Secretary, ka tnat Animal Husbandry and Dairying, u Atul Chaturvedi.
Ki jingthoh hangne ki dei ki jingsngew shimet jong u nongthoh.
Bunsien ngi ju peit beit tang sha kiei kiei kiba don jingthut, ki jingduna bad ruh ki jingbymbiang khamtam lei para jaidbynriew ne para Hynñiewtrep.
Hato kam la dei ka por ba ngin peit noh sha kiei kiei kiba don jingkyrmen, kiba ai mynsiem bad ruh kiba ngin lah ban ïatei lem iwei ia iwei pat.
Ngi kynmaw ba wat ha ka jinghikai jong ka Kospel, u Jisu uba la pyrthei ka ñiew ba u dei uwei na ki nonghikai bakhraw um ju kren bieñ ia ki briew kiba tlot, kiba pop bad kiba bakla, hynrei u ïai ai mynsiem bad kyrkhu ïa ka jingim jong ki.
Haba ki riewniam ki wallam ia ka kynthei kaba la kem ia ka ha ka klim u la ong “ai ba uta u ba khlem leh pop un kawang maw nyngkong".
Hooid kane ka long kaba donkam ïa ngi baroh ban shim ïa ka jingbah khlieh na ka bynta ka ri bad ka jaidbynriew ba ñiew ban ka dei ka kamram jong nga jong ngi ban ïarap markylliang bad ai mynsiem ïa kiwei ym tang ban kdew kti.
Ki don shibun ki khana kiba pynnoh mynsiem ïa ngi ki Khasi kum uta u thlen uba bam tang ïa ki Khasi, ban ïashun ïa bishni bad ïa kdew kti tang para Khasi bad kumta ter ter.
Hynrei to ngin shim ba kane ka la dei ka por ba kum ka jaidbynriew ngin leh ei ei noh bad sdang na ngi shi met shimet.
Katno ka long shisha kaba itynnad ban ïohi ba ki samla Khasi ha kine ki sngi ki la sdang ban kiew bha ha kiba bun ki liang khamtam ha kaba klet noh ïa kata ka jinglehraiñ hynrei ban trei ïa ki kam kiba rit ba ria kum kaba shong dukan die madan ban die ïa ki alumuri, ki shana, pakawri, ki chat ne fast food aiu re ban ïoh jingim wat haba ki la pyndep ïa ki jingpule ruh.
Hooid ki don bun kiwei pat ki jaitkam ba ki samla Khasi ki la sdang ban ïadonbynta bad trei shitom ha kine ki sngi.
Kum ka imlang sahlang ngi donkam ban pynshlur bad ai mynsiem ïa ki samla ban long kiba trei shitom bad dei tang lyngba kaba kum kane ba ngin lah ban pynduna ia ka jingwan buhai shnong jong ki bar jylla.
Ka sorkar khamtam lei ki sengbhalang ki donkam ban peit bad buddien ïa ki briew kiba trei ia ki kam la jong kiba kum kitei ban ithuh kyrpang ruh ïa ki khnang ban ai mynsiem ïa ki samla la jong ba kin shimti noh ai ki kam ki jam ba iadei bad ki paidbah kiba la ju trei bad shakri da kiwei pat ki jaitbynriew ha baroh kine ki 50 snem naduh ba ngi la ïoh ia la ka jong ka jylla ba pura.
Ki dang don shibun bah ki kam kiba ki samla Khasi kin hap ban pyntbit kyrpang ïalade khnang ba kin lah ban ai ïa ka jingshakri sha ka jaidbynriew bad ka jylla hi baroh kawei.
Hynrei ka long kaba shisha kumba la ong da ki nongïalam jong ka HYC Shillong City ba ngi ki khasi ngi ïa ud ba ym don kam, hynrei katba ïa ki dukan pat ngi aiwai noh sha ki bar jylla.
Kane ka dei kaei kaei kaba jwat shisha namar ba mano bym kwah ban ïoh ïa ka dor kaba kham heh namar da aiwai para khasi kin ym lah ban pynmih baiwai katba ki bar jylla pat tang ban ïoh phrung khlieh ki kloi ban siew ïa ka dor kaba rem.
Kane ka long shisha ka jingkhanglad noh ïa ki paradoh parasnam ban ïoh ïa ki lad ban trei ban ktah bad ban khaiï pateng.
Kumta, kum ka jaidbynriew ngi donkam eh ban kylla thiah kylla dem bad ban long kiba ïohi jngai ha kaba iadei bad katei ka bynta ka jingailad palat ïa ki briew kiba nabar.
Kum ki trai ïing ne ki trai dukan ki donkam ban don ïa ka mynsiem ba sngew lem ïa ka lawei jong ki khun ki kti bad ka jaidbynriew wat lada ngin kham ïoh kham duna ruh ka baiwai ngin pyrshang ban ai sha ki para jait la jong khnang ba ngin lah ban noh synñiang sha ka lawei ba don jingkyrmen jong ka jaidbynriew.
Ngi ki Khasi ngim dei ei kiba sniew ne khwan lalot, hynrei ngi donkam pat jingpuson khyndiat khnang ba ngin ïoh ia ka mynsiem ba jynsur ban peit ia ka jingshngaiñ bad ka lawei jong ka jaidbynriew.
Kumta ngi donkam shisha ki nongialam ki ba stad ban long kita ki ksiang kiba jem ka kren ka khana ban pynsngewthuh paidbah ïa kaei kaba kum ka jaidbynriew ka donkam eh.
Lada ngin shu kren da ka bor khlem ka jingieit kan poi shano shano ruh, dei na kata ka daw ngi donkam ban long kiba ïohi jngai khnang ba kiei kiei kiba ngi leh bad thmu kin long kiba jop.
Mawkyrwat, ‘Naitung, 31: Ka United Democratic Party (UDP) jong ka Ranikor Circle mynta ka sngi ka 30 tarik u ‘Naitung, 2022 ka la ïoh ban jied ïa ki nongkitkam jong ka UDP Youths Wing bad ïa ka jingïalang la pynlong hapoh jong ka Dorbar Hall jong ka shnong Rangthong, South West Khasi Hills District ha kaba u bah Pius Marweiñ, u nongmihkhmat jong ka Ranikor Constituency u la long kum u Kongsan.
Ha kane ka sngi la ïoh ban jied ïa ki nongkitkam jong ka UDP Youth Wings jong ka Ranikor Circle ha kaba u bah Bhabok Syiemlieh u long kum u President bad u bah Michael Johnson Myrthong kum u Secretary bad ha kajuh ka por la ïoh ruh ban jied ïa kiwei de ki dkhot ba shakhmat jong ka UDP Youths Wing.
U bah Pius Marweiñ, u Nongmihkhmat jong ka Ranikor Constituency haba kren ha ka jingïalang u la ong ba kum ka party UDP ka don shisha ïa ka jingkyrmen ba ha une u snem 2023 kane ka party kan sa ïoh ban long ka nonglamkhmat ne ban thaw ïa ka sorkar.
Kane ka sakhi ka long ba kiba bun hi ki MLA kiba mynta ki la sdang ban khoh reh ban wan jaka rieh tngen ha ka UDP ban ïa khun ne ban long kyrtong, ong u bah Pius.
U la pynkynmaw ruh ba kiba bun ki paidbah nongkyrshan ki la sdang ba phai khmat sha ka party UDP namar ki la ngiah ïa ki party na ri thor.
Namarkata, u la ong ba ka jingmihshakhmat jong ki samla ban ïa shimbynta ha ka kam saiñ hima sima kan sa long kawei na ki bynta ba khlaiñ ban wahrah ïa ki jingkylla kiba bun hapoh jong ka Ranikor Constituency bad ka dong ka thaiñ hi baroh kawei.
Ha kajuh ka por u la kyntu bad ai mynsiem ruh na ka bynta ki paidbah nongkyrshan jong ka party ba haba la shah jied ba kin long ki nongïalam ki dei ban trei hok ïa la ka kam da ka jingieit, jingaiti lut, da ka mynsiem jong ka jingïarap lem bad ïatreilang ha ki liang baroh khnang ba ka jingjop kan wan ha une u snem u ban sa wan.
Ka jingjied ïa ki nongkitkam jong ki samla jong ka party ka long ruh kum shibynta ban pynkhlaiñ shuh shuh ïa ka party jong ka Ranikor Constituency baroh kawei na ka bynta ka elekshon ka ban sa wan bad kumjuh ruh na ka bynta ki snem ki ban sa wan.
Na ka bynta ki nongkitkam bad ki dkhot kiba thymmai jong ka UDP Youths Wing Ranikor Circle ba la jied mynta ka sngi ynsa pynskhem pat ha kine ki bnai ban sa wan.
Ha kane ka sngi la ïa donlang ruh ki ‘riew rangbah, ki samla na kylleng ki dong ki thaiñ jong ka Ranikor Constituency ba kynthup lang na ki Khasi bad Garo kiba la wan sha kane ka jingïalang.
Nongstoiñ, Naitung, 31: Na ka bynta ban kyntiew ïa ki samla jong ka shnong ha ka jingïalehkai phutbol, ki nongpynïaid jong ka Steplanglur Social & Cultural Club ha ka sngi saitjaiñ ba la dep ki la pynlong ïa ka tamasa phutbol na ka bynta ki samla jong ki sawtylli ki kyntoit shnong ka Domsohjri, Jurïawthei, Mawmahrang bad ka Phudram bad ha ka sngi saitjaiñ ka 30 tarik Naitung la pynkut noh ïa katei ka tamasa phutbol.
Na kitei ki saw tylli ki kyntoit ka Jurïawthei bad ka kyntoit Mawmahrang ki la poi ha ka jingïaknieh ïa ka nam lahduh.
Ha ka jingïakhun da ka tie breaker, ka Jurïawthei ka la pynliem noh ïa ka Mawmahrang da shi kol.
Ha katei ka sngi pynkut ïa katei ka tamasa phutbol u bah Fernandes Dkhar Youth President jong ka All India Trinamool Congress Meghalaya State Unit, u la shah khot kum u kongsan ban pynhap pyrda ïa katei ka tamasa phutbol.
Shuwa ban sdang ïa ka jingialehkai, la pynlong ïa ka jingïalang ba lyngkot ha kaba la pynïaid da u bah B.Thongni president ka Club, ha ryngkat ka jingïadon lang jong u bah Dkhar kum u kongsan, u bah Handerson Kharbani kum u symbud kongsan, ki nongkitkam ka Club, u sordar shnong, ki riew rangbah, ki samla bad ki longkmie.
U bah Handerson Kharbani symbud kongsan, haba ai jingkren ha katei ka sngi u la ong ba ka jingïalehkai phutbol ha kine ki sngi kam dei shuh tang ka tamasa.
Hynrei ka la kylla long kawei na ki lad ai kam ai jam ïa ki samla kiba don sap bad ka dei ruh ka lad kamai kaba heh tam na ka bynta kito ki smala ki bat bit bad kiba da thrang shisha ban poi sha ka thong kum ki rang ïalehkai phutbol.
U la kyntu ïa ki samla ba kim dei ban pynsep ei ïa ka por ha ki jingïalehkai ki bym ai jingmyntoi bad ki dei ban kiar raimaw rai dieng na kitei ki jait jingïalehkai, namar shisien ba la kyrni ha kiba kum kitei ki jait jingïalehkai, ka lawei jong ka jingim jong ki samla ka la jot thiaw bad ym lah shuh ban tei pat.
U bah Fernandes Dkhar haba kren kum u kongsan, u la ong ba kum ki samla ki dei ban don ka jingkut jingmut kaba skhem bad kiba trei shitom khnang ba kin poi sha ka thong ka jingjop.
U la ong ruh ba ha ka jingïaid lynti kum ki samla ki don shibun ki dieng pynkiang jong ka jingim, hynrei ka jingïaishah bad ka jingïeng skhem ha la ka nongrim kan wanrah ïa u soh jong ka jingjop.
Jowai Naitung 31: Ka Raliang Elaka Arts & Culture Organisation, Elaka Raliang ha kane ka sngi saitjaiñ kala pynlong ïa ka tamasa ‘Iadaw Masi Rong’ kaba shisien shisnem ha Madan Pamsna Laskeiñ West Jaiñtia Hills District.
‘Ïa kane ka (Iadaw Masi Rong) la ju pynlong naduh ki por jong ki longshwa mynshwa hadien bala pyndep ïa thung ka tep bad da ka jingkyrmen ban ïoh ïa u kba u khaw uba bha ba miat bad ban biang ka kamai kajih ba baroh ki liang’.
La sdang ïa ka prokram naduh ka por 10 baje mynstep ha kaba la don shwa ka jingleh niam da ka suit ka shor ba la lam khmat da u Dolloi, u Pator, ki Ynniaw Waheh, ki Waheh Shnong, ki riew rangbah ryngkat i ‘Pyrnah’ ban wan rah da u Waheh Shnong Nongkynrih.
U ma L.Lamin uba dei u District Transports Officer ka East Khasi Hills District ula long kum u kongsan jong kane ka sngi uba la pynher ïa ka lama jong ka seng, haba kren u ai ka jingïaroh ïa ka Raliang Elaka Arts & Culture Organisation kaba la lah ban pynlong biang ïa kum kane ka tamasa hadien 2 snem ka jingwan lynshop jong ka khlam Covid-19.
Shi bynta na kane ka sngi Tamasa ula kyntu ïa ka Elaka ba kan pynban noh kum ka sngi ba kyrpang ne ka ‘Elaka Day’ namar ha kiwei de ki jait niam ha kylleng ka Ri ki ju don la ki jong ka sngi kynpang, ha ka juh ka por kan long kum ka lad ban pynsngewthuh ïa ki khun ka Elaka ba kin pynneh pynsah ïa ka riti ka dustur, naduh ka rukom rep ka rukom riang, ka jingbat ïa ka khyndew ka shyiap bad ha ka liang ka shongkha shongman.
Kane ka ‘Iadaw Masi Rong’ ka long kaba ïapher lada ïa nujor bad ka jingïatur Masi ha ki Fate da kaba thong pisa, ong u ma Lamin bad kane ka ‘Iadaw Masi Rong’ la pynlong shi bynta na ka lehniam leh rukom ban sakhi ruh ïa ka bha ka miat jong u kba u khaw.
Kumta u kyntu ïa baroh ki khun ka Elaka ban kin wan ïashim bynta ha kum kane ka Tamasa.
La ïoh ruh ka jingkren ha kane ka sngi da u Dolloi ka Elaka Raliang ma C.Lyngdoh, u Waheh Shnong ka Mootyrshiah B bad ki kyntien ai khublei da u ma Rancha Lyngdoh ha jingdonlang ki nongshong shnong ka Elaka.
Hadien ka jingïalang la sdang ïa ki prokram ïalehkai bapher bapaher naduh ka jingïatur masi, ka jingïakop mareh, ka ïatan tyllai, ka phet nangsiang ne kaba mareh da kaba kit lang bad u skam kba bala shim bynta da ki 10 tylli ki shnong, ka jingsam khusnam sha ki samla pule kiba la poi shakhmat ha ka kyrdan SSLC bad HSSLC (Arts, Science bad Commerce).
Kila don bun tylli ki dukan kiba wan die ïa ki jingbam bad ki mar rep ba bun jait ha kane ka Tamasa.
Mawkyrwat, ‘Naitung, 31: Ka Deputy Commissioner jong ka South West Khasi Hills District hadien ba na ka liang jong ki nongot doh kiba ju shong die ha Ïew Mawkyrwat ki la pyndep ïa jingbthah na ka bor jong ka aiñ ba ki dei ban pynwan dur itynnad ïa ki dukan jong ki khamtam eh ha ka khuid ka suba ka la leit jurip da lade bad ka la ai ruh ka jingïaroh ïa ka jinglah jong ki ban leh ïa kata watla ka long ha i por iba lyngkot.
Ha kane ka jingleit jurip la synran ryngkat bad u Dr.Khongjoh lem bad ka ophis jong u Manager Sankur Ri Kynti Khaiñ Nonglang & Mawkyrwat Hat kiba dei peit ïa ka ïew Mawkyrwat ha kaba ki la leit ban jurip ïa ka basa die doh ha Mawkyrwat ha kaba ki la ïohi ba ka la long shisha kaba i khuid i suba hadien ba na ka liang ki nongshong dukan die doh ki la ai rong ai rup ha ka rukom kaba dei da kaba ki la pynbha shuh shuh ïa ki dukan.
Kumta ki la pynpaw ka jingsngewnguh ïa ki nongotdoh ba ki la kohnguh ïa kaei ba na ka liang ka sorkar ka la bthah ïa ki ban pynbha ïa baroh ki dukan die doh khnang ba kan long kaba i tynnad bad ban lait na ka jing-i-jakhlia bad lait ruh na shibun ki jingpang jingshitom.
Ban pynkhuid shuh shuh, ha kane ka sngi la wan ruh da ka kali Fire Brigade ban sait ne kynshait um ïa ki nala kiba don ki jinglang ki jakhlia ha kane ka basa die doh ha Ïew Mawkyrwat.
U Dr.E.Khongjoh bad u bah Y.G.Lyngdoh ha ka jingkren jong ki ki la pynpaw ka jingsngewnguh ïa baroh ki nongshong dukan die doh hapoh ïew Mawkyrwat ba ki la mih ryntieh baroh ban pynbha ïa kane ka basa die doh, kumjuh ruh ka jingsngewnguh ïa ka Deputy Commissioner, South West Khasi Hills District ba ka la wan ban jngoh hi da lade ïa kane ka basa die doh.
Na ka liang ka ki nongpeit ïa ka ïew napoh ka ophis jong u Manager Sankur Ri Kynti Khaiñ Nonglang & Mawkyrwat Hat ka kyntu ïa baroh ki nongshong dukan bad ïa kiba wan ïew ba kin sumar ban lehkhuid ymdei ban bret pathar ïa ki jaboh ki plastik bad kiwei de hapoh ïew namar ba kan long kaba itynnad bad kaba i khuid i suba ban kin dup lait na shibun ki jingpang jingshitom bad kyrmen skhem ba da ka jingïatreilang bad da kaba ki don ruh ka jingkitkhlieh da lade ïa lade kan wanrah ka jingkhuid jingsuba bad ka jingkoid jingkhiah ha ki liang baroh.
Rambrai, Naitung, 31: Ka Federation of Khasi Jaiñtia & Garo People Rambrai Circle ha ka sngi saitjaiñ, ka la ïoh ban aiti ïa ki mat jingdonkam jong ka thaiñ Rambrai, bad ki la pynsngew ha I Bah Prestone Tynsong Dy CM ha ka jinghiar jong u ha Rambrai.
Ka seng ka la buh ïa ki mat jingdawa ba ban plie noh ïa ka Rambrai C&RD Block, ban buh noh ka College ha Rambrai, ban kyntiew kyrdan ïa ka Rambrai PHC sha ka CHC, ban buh noh ïa ka Police Out post ha Rambrai, ban pynkloi ban khot Tender ïa ka surok 2 lane 2nd Phase na Mawthir-Kyrshai-Chaigoan bad ba dei ban siew noh ïa ka bai khyndew.
Ka seng ka la dawa ban siang rong noh ïa ka surok Rambrai-Mawlangsu-Phudumbah lyngba ka Mawthungmarwei, kaba la sahteng 27 snem ba la trei naduh u snem 1995-96 kumba 11 km tam.
Nangta ban ithuh noh ïa u Diengkseh kum u wei na ki mar rep, ban wanrah noh ïa ka sub division PWD Road sha Rambrai.
Ka seng ka pynpaw ba dei ban plie thymmai ïa ka surok na Rambrai-Mawkhiat-sha Mawsikar-Langpih, ban pynheh ïa ka surok iew Rambrai na lad Mawrangiew Rambrai-sha Nongbah Rambrai bad ban pyndep siang rong ïa ki surok ba la dep pyntrei ha ki snem ba la dep ka jingïaseng Synod ha ka thaiñ Mawlieh, Nongkroh-Rambrai.
Ka seng ha ka jingïalam u samla Jistarland Lyngkhoi ryngkat ki nongïalam bad ki dkhot jong ka FKJGP Rambrai circle, ka la ïoh ban aiti ïa kitei ki mat jingdawa ha ki kti u Bah Prestone.
Ka seng ka kyrmen ba lyngba ka jingwan iuh kjat kaba ar sien jong u Dy CM ha Rambrai, ba ka sorkar MDA kan pynurlong ïa kitei ki mat jingdawa jong ki paitbah ka thaiñ Rambrai.
U Bah Prestone Tynsong u la kular ba shen yn sa plie ïa ka C&RD block ha Rambrai bad kawei ha Nonglang.
Kumta ka seng ka kyrmen ba kin ym long tang ki nia Election ban pynbiej ïa ki paidbah bad ki paidbah ki khmih lynti ba kin urlong shisha.
Khliehriat, Naitung 31: Ka East Jaiñtia National Council Khliehmyntriang Unit, hynnin ka sngi saitjaiñ, ka la leit ban ai jingiarap ïa ka balang Presbyterian Khliehmyntriang da ki shuki plastik, u nongïalam jong ka EJNC na Khliehmyntriang, u samla Lector Dkhar, u la ong ba watla kane ka dei tang ka jingai kaba rit hynrei ka dei pat kaba la ai naduh ka mynsiem.
Ïa ka jingïalang ba lyngkot la pynïaid da u Tymmen Basan ka Balang bad la ïa don ryngkat lang ruh ki dkhot ka committee balang lem bad ki dkhot jong ka seng.
Haba kren ha ka jingialang ba lyngkot, u samla Lector Dkhar, u la ong ba ki don bun ki riew ki bym ju pyni lynti lem ïa ki sengbhalang bad ki bun tang kiba mlien ban kdew kti, u la ong ba ka long kaba sngewsih ba kiwei kin kdew kti ïa kiwei, kumta u la kyntu jur ïa ki paidbah ba kim dei ban kdew kti hynrei lada ka don kano kano kaba bakla ki lah ban mih shakhmat bad ban ïakren sngewthuh bad ki nongialam ka seng bad ha kajuh ka por ba kin long ki nongkdew lynti bad ki nongkyrshan lem na ka bynta ka bha ka miat ha ka imlang ka sahlang.
Khyndiat sngi hadien ba ki nongmihkhmat jong ka seng saiñ pyrthei All India United Democratic Front (AIUDF) hapoh ka jingïalam jong u Badruddin Ajmal ki la leit ban ïakynduh ïa u Myntri Rangbah jong ka Bihar – Nitish Kumar ha nongbah Patna; na ka liang u general secretary jong ka AIUDF – Aminul Islam ha ka 14 tarik mynta u bnai u la leit ban pynlong ïa ka jingïalang bad ki lad pathai khubor ha ka nongbah Guwahati.
Ha ka jingïalang bad ki lad pathai khubor, na ka liang u Aminul Islam u la pyntip ba hadien ba u Myntri Rangbah ka Bihar u la ïawer ïa ki nongïalam jong ka AIUDF ban wan jngoh ïa ka jylla Bihar – ki la don 4 ngut ki nongïalam jong ka AIUDF kiba la leit ban ïakynduh ïa u Myntri Rangbah ha Patna.
Na ka liang u Aminul u la pyntip ba ha katei ka jingleit ïakynduh ïa u Myntri Rangbah ka Bihar ka la don ka jingïakren ïasyllok halor ki mat kiba ïadei bad ki sienjam kumno ban pynsangeh ïa ka BJP bad kumjuh ruh halor ki lad ki lynti ban ïatreilang bad ki seng riewlum bad kiwei kiwei ki seng saiñ pyrthei kiba don ïa kajuh ka thong.
Ha ka jingïakren bad ki lad pathai khubor, na ka liang u Aminul u la pyntip shuh shuh ba ki nongïalam jong ka AIUDF ki la leit ruh ban ïakynduh ïa u nongïalam ka RJD – Lalu Prasad Yadav bad kumjuh ruh ïa u Symbud Myntri Rangbah jong ka jylla Bihar – Tejashwi Yadav.
U Aminul u la pyntip shuh shuh ba ka mat treikam kaba hakhmat eh ka long ban pynkhyllem ïa ka BJP na ka bor synshar.
U la pyntip shuh shuh ba na ka liang ka seng kan pynïakhun ïa ki kyrtong na man la ki thaiñ pyrshah ïa ki kyrtong jong ka seng BJP.Ha ka jingïalang, na ka liang u Aminul Islam u la pyntip shuh shuh ba um don ïa kano kano ka jingtip kaba tikna ba balei ka seng Congress ha ka jylla Assam ka la pyndkut noh ïa ka jingïadei paralok bad ka AIUDF.U la pyntip ba ka seng Congress ka la kynnoh ba ka AIUDF ka la donkti ha ka ‘cross voting’ ha ka ilekshon Rajya Sabha jong ka jylla Assam.
U la pyntip shuh shuh ba mynta ka seng Congress ka la shim ïa ki lad ki lynti ban leit ïalang paralok bad ki seng saiñ pyrthei kiba rit bad kiba dang thymmai – kiba dei ruh ki seng ki bym pat shym la ïoh mad satia ïa ka jingjop ha kino kino ki ilekshon.
Kat kum ki jingïoh lum jingtip la ïathuh ba dei ha ka sngi Thohdieng kaba la dep ba ki nongïalam jong ka AIUDF ki la leit ban ïakynduh ïa u Myntri Rangbah jong ka Bihar – Nitish Kumar ban ïasyllok halor ki mat kiba ïadei bad ki kam saiñ hima sima jong ka jylla Assam bad kiwei kiwei ki jingeh kiba ïadei ha ki kam saiñ hima sima.
Ki nongïalam jong ka AIUDF kiba la leit ban ïakynduh ïa u Myntri Rangbah ka Bihar ki kynthup ïa u Badruddin Ajmal, MLA ka Mankachar – Aminul Islam, MLA ka Sonai – Karim Uddin Barbhuiya bad u MLA ka Dhubri – Nazrul Haque.
Kat kum ki jingïoh lum jingtip la ïathuh ba hadien katei ka jingïalang la antad ba ka AIUDF kan sa don ha ka kynhun ka ban pyrshah ïa ka seng BJP na ka bynta ka ilekshon Lok Sabha ka ban sa long ha u snem 2024.
U Director General of Police (DGP) jong ka jylla Assam, u GP Singh ha ka 16 tarik mynta u bnai u la pyntip ba ïa ka mokotduma kaba ïadei bad ka jingkhlad jong kawei ka pulit SI (Junmoni Rabha) la aiti ha ka tnat Criminal Investigation Department (CID), Assam ba kan pynlong ïa ki jingtohkit kiba bniah.
Ha ka jingpyllait kyrwoh jong u DGP u la pynbna ba kum shi bynta ban pynlong ïa ka jingtohkit kaba bniah halor ka mokotduma FIR Nu 0183/2023 bad halor ka jingkhlad jong ka pulit SI – Junmoni Rabha, la rai ban aiti ïa ki kam tohkit ha ki bor pulit ka tnat CID jong ka jylla.
U heh pulit u la pyntip ba ïa ka FIR Nu 0183/2023 la pynrung ha ka 15 tarik u Jymmang, 2023 ha North Lakhimpur PS hapoh ka kyndon 120-B, 395, 397, 342, 387.
U la pyntip ruh ba na ka liang ki bor pulit ka thaiñ Lakhimpur bad Nagaon ki la shim ïa ki sienjam ban leit pynrung ïa ka mokotduma kaba ïadei bad ka jingkhlad jong katei ka pulit.
Haba phai sha kawei pat ka mat, la ïathuh ba na ka liang ki bahaïing hasem jong ka Junmoni Rabha ki la kynnoh ba ka don kaei kaei kaba sha lyndet kaba la wanrah ïa ka jingkhlad jong ka Junmoni.
Na ka liang ki bahaïing hasem ki la kyntait ban pdiang ba ka jingkhlad jong ka Junmoni kan dei na ka jingjia ïatakhuh kali bad ong ruh ba ka jingkhlad jong ka Junmoni ka dei ka kam bymman kaba la pynkhreh bad pyndep da no re da no.
Kat kum ki jingïoh lum khubor la ïathuh ba ha ka step phyrngab jong ka 16 tarik mynta u bnai, ka kali ba la ñiah da ka Junmoni Rabha ka la ïa takhuh bad kawei ka trok ha ka thaiñ Jakhalabanda, Nagaon district, Assam.
Ka Junmoni Rabha, kaba trei ïa ki kam ki jam jong ka ha Morikolong police out-post, Nagaon district ka la khlad hashen na katei ka jingjia.
Hadien katei ka jingjia, la ïathuh ba na ka liang ka kynhun pulit ka la leit mar mar sha katei ka jaka badn lum jingtip khang ban pynsdang ïa ki kam tohkit kiba sah.
Na ka liang ki bor pulit ki la leit ruh ban rah ïa ka met jong ka Junmoni Rabha sha Kaliabor sub-division civil hospital, hynrei na ka liang ki doktor ki la pynbna ba ka Junmoni ka la khlad noh hashwa ban ïoh ïa ki lad jingsumar.
Kat kum ki jingïoh lum khubor la ïathuh ba ka jingjia ïatakhuh kali ka la jia ha ka por ba ka Junmoni Rabha ka dang don ha ka lynti ban leit sha ki bynta ba shatei jong ka jylla Assam.
Ki bor pulit jong ka jylla Arunachal Pradesh ha ka 16 tarik mynta u bnai ki la pyntip ba ki suba dkhot jong ka seng kieng atiar ULFA-I ki la pyllait noh ïa u nongtrei jong kawei ka jaka theh umphniang kali ïa u ba ki la rahbor naduh ka 26 tarik jong u bnai Ïaïong, 2023 na ka thaiñ Namsai District.
Kat kum ka jingïathuh jong u SP ka thaiñ Namsai – DW Thungon u la pyntip ba ïa u Dinesh Sharma u ba dei u nongtrei jong kawei ka jaka theh umphniang kali kaba don ha ka shnong Chongkham la pyllait noh da ki suba dkhot seng kieng atiar ha ka sngi Ba-ar mynta ka taiew ha ka thaiñ Medo (Wakro circle), Lohit district.
Na ka liang u heh pulit u la pyntip shuh shuh ba u Dinesh u dang don hapdeng ka jingshitom jingmut jingpyrkhat, bad na ka liang ki bor pulit ki la sdang ban pynlong ïa ki kam tohkit khnang ban ïoh kem ïa ki runar kiba la donkti ban rahbor ïa u.
Halor katei ka jingjia, na ka liang ki nongshong shnong jong ka thaiñ ki la kynnoh ba dei ki dkhot jong ka seng ULFA-I kiba la donkti ban rahbor ïa u Dinesh na ka jaka theh umphniang kali kaba dei trai da u Jenia Namchoom – u dkhot ka Zilla Parishad (ZPM).
Kat kum ki jingïoh lum jingtip la ïathuh ba na ka liang ki runar ha ka por ba ki la leit ban rahbor ïa u Dinesh Sharma ki la donkti ruh ban synreit kuli bad ha katei ka jingjia u nongñiah kali jong u trai ka jaka theh umphniang u ba la tip kyrteng kum u Mithai Marandi (28 snem ka rta) u la ïoh ïa ki jingmynsaw kiba jur bad tang hadien katto katne sngi u la khlad noh hapdeng ka jingshah sumar ha kawei ka hospital kaba don ha ka thaiñ Dibrugarh district, Assam.
Hadien ka jingïoh ïa ki jingtip kiba bniah, ka kynhun Crime Investigation Department (Special Branch) jong ka tnat pulit ka jylla Mizoram ha ka sngi Ba-ar mynta ka taiew ka la ïoh ban kurup ïa haduh T.22.2 lak ka pisa thok (Fake Indian Currency Note) na ka shnong Vairengte, Kolasib district – ka shnong kaba don markhap bad ka jylla Assam.
Ha katei ka jingjia, na ka liang ki bor pulit ki la ïoh ruh ban kem ïa 2 ngut ki briew kiba la tip kyrteng kum ka Laltanpui (42 snem ka rta), na ka thaiñ Vairengte bad u Lallungmuana (40 snem ka rta) na ka thaiñ N Vanlaiphai, Serchhip district.
Ki pisa thok kiba la ïoh ban kurup ha katei ka sngi ki kynthup ïa ki lut T.2,000 (1,007 tylli) bad ki lut T.500 (1,012 tylli).
Halor katei ka jingjia, na ka liang ki bor pulit ki la pynrung da ka mokotduma khnang ban pynlong ïa ki jingtohkit kiba dang sah.
U Manichandra Singha u la ujor sha ki pulit ba ha ka 13 tarik Jymmang, kawei ka trok kaba don ïa u nombor JK-02BL-9525 bad kaba la kit 500 byrni ka dewbilat, ka la mih na ka karkhana Goldstone Cement Limited ban leit sha Khawzawl, Champhai, Mizoram.
Hynrei, u la ong ba kata ka trok ka khlem poi satia sha ka jaka ba ka dei ban leit pynhap ïa ka dewbilat.
U Md.
Isharar u la ujor ba ha ka miet jong ka 15 tarik Jymmang, ki runar ki la tuh noh ïa ka thuk-thuk jong u (ML-04C-1300) na 7 Mer Pasyih NH-6 kaba don ha West Jaiñtia Hills.
Ka Kong Susannah Diengdoh ka la ujor ba ha ka por kumba 11 baje mynstep jong ka 14 tarik Jymmang, ki runar ki la rung sha ïing jong ka kaba dang shna ha Laitkor Lumheh bad ki la tuh ïa ki pipe um kiba shongdor kumba T.2 lak.
U Jagadish Hajong u la ujor ba ha ka 13 tarik Jymmang ha ka por kumba 11 baje mynstep, ki runar ki la tuh ïa ka thuk-thuk (ML-08D-0395) na ka ïing sah jong u kaba don ha ka shnong Kuligaon ha South West Garo Hills.
U Bah Heimonmitre Pasi u la ujor ba ha ka 12 tarik Jymmang, u la lap ba ki runar ki la leit rung sha ïing sah jong u ha Laitumkhrah, Shillong bad ki la tuh ïa ka pisa kaba haduh T.3,50,000.
U MLA barim ka Mawlai konstitwensi, u Bah Process T Sawkmie u la shah thung kum u Co-Chairman ka Meghalaya State Development Reforms Commission (SDRC) ha ka kyrdan lane ‘Category A’ katkum ka jingpynbna ba la pynmih da ka tnat Programme Implementation & Evaluation ha ka 15 tarik Jymmang.
Nalor u Bah Process, ka sorkar la thung ïa u MLA barim ka NPP, u Satto R Marak bad ïa u Bah Equator L.Nongrang, MDC barim ka Mairang, kum ki Co-Chairman ka SDRC ha ka ‘Category ‘A’.
Ha kajuh ka por, ka sorkar ka la thung ïa u Bah Mutshwa Thabah kum u Vice-Chairman ka SDRC ha ka ‘Category B’.
Ïa ka SDRC la khlieh da u Arbinstone B.Marak, MLA ka NPP kum u Chairman.
Ki nonghikai skul kiba don hapoh ka shatri jong ka Meghalaya SSA Schools Association lyngba ka kyrwoh ‘video’ ba la phah da u President ka MSSASA, u Bah Aristotle C Rymbai, u la ong ba ka sorkar ka la pynkhreh ban siew ïa ka ‘Arrear’ kaba sahteng jong ki nonghikai skul naduh ka 1 tarik u Naitung, 2016 haduh ka 28 tarik u Rymphang, 2017.
Katei ka synjuk ka la ujor da ka Writ Petition pyrshah ïa ka sorkar pdeng bad kumjuh ruh ïa ka sorkar jylla ha ka 28 tarik u Kyllalyngkot, 2020 hapoh ka ïingbishar Meghalaya High Court ha kaba ïadei bad ka jingpynslem ne ka jingbym siew jong ka sorkar Meghalaya ïa ka ‘Arrear’ jong ki nonghikai SSA kaba la sahteng sa kumba 8 bnai, kata naduh ka 1 tarik u Naitung, 2016 haduh ka 28 tarik u Rymphang, 2017.
Ha kaba ïadei bad ka Writ Petition, na ka liang jong ka MSSASA ha ka Sngi Palei ka 18 tarik u Jymmang, 2023, u Bah Rymbai u la pynpaw ïa ka jingsngewkmen ban pyntip sha baroh ki nonghikai ka SSA hapoh ka jylla ba ha ka 17 tarik u Jymmang 2023, na ka liang jong ka ïingbishar High Court lyngba u Honourable Justice Bah HS Thangkhiew ka la pynmih ïa ka jingbishar ha kaba ïadei bad kane ka Writ Petition kaba na ka liang ka synjuk ka la ujor.
“Ha kane ka jingbishar, na ka liang jong u Honourable Justice Bah HS Thangkhiew, lyngba ka shithi kaba la wan na ka sorkar Meghalaya lyngba u Commissioner & Secretary jong ka tnat ka pule puthi ha ka 4 tarik Ïaïong 2023, ha kaba ka sorkar jylla lyngba kane ka shithi ka la ïathuh ïa ka ïingbishar ba na ka liang jong ka sorkar jylla mynta ka la pynkhreh ïa kaba kumno ban siew dep ïa kane ka Arrear kaba sahteng jong ki nonghikai SSA kata naduh ka 1 tarik u Naitung, 2016 haduh ka 28 tarik u Rymphang 2017," la ong u Bah Rymbai.
U Bah Rymbai u la ong ruh ba katkum kane ka jingthmu kaba la pynwandur da ka sorkar jylla lyngba ka tnat ka pule ka puthi, ka la kdew shai ba na ka liang jong ka sorkar Meghalaya kan siew ïa kane ka Arrear jong ki nonghikai SSA ha ki saw installment.
Ha ka snem kaba nyngkong kaba dei jong mynta u snem, ïa ka 1st installment kan siew ha u Jylliew 2023, ka 2nd installment kan siew ha u Nohprah 2023 bad ha ka snem kaba ar, kata ka 3rd installment kan siew ha u Jylliew 2024 bad ka 4th installment kan siew ha u Nohprah 2024.
Shuh shuh katkum katei ka shithi ba la phah da ka sorkar jylla lyngba ka tnad pule puthi katkum ka 4 tarik u Ïaïong 2023, ka la kdew shai ba ha ka snem kaba nyngkong kata ha u Jylliew 2023, na ka liang jong ka sorkar kan siew ïa ka Arrear jong ki nonghikai kumba T.1191.615 lak.
Nangta ha u Nohprah, 2023 ka pisa kaba na ka liang jong ka sorkar jylla kan siew biang sha ki nonghikai SSA ka long T.1191.615 lak.
Ha ka snem kaba ar, kata ha u Jylliew 2024, ka pisa kaba na ka liang jong ka sorkar jylla kan siew sha ki nonghikai SSA ha kaba ïadei bad ka Arrear ka long T.1191.615 lak bad u bnai Nohprah 2024, ka pisa kaba na ka liang jong ka sorkar kan siew sha ki nonghikai SSA kan siew kum ka Arrear ka long T.1191.615 lak.
“Ha kane ka jingbishar kaba la pynmih da ka ïingbishar ka Meghalaya High Court hadien ba ka sorkar Meghalaya ka la mynjur ban siew ïa kane ka Arrear sha kine ki nonghikai SSA mynnin, na ka liang jong u Honourable Justice Bah HS Thangkhiew u la pynkut noh ïa kane ka case kaba na ka liang jong ka kynhun ka la ujor ha u snem 2020, ha kaba ïadei bad kane, ngi shim fa kane ka kabu ban ai khublei ï baroh ki nonghikai SSA kiba la ïasnohktilang bad ka kynhun ha kaba ïadei bad kane ka bynta ïa ka jingdawa jong ngi ba ngin ïoh ïa la ka jong ka Arrear kaba la sahteng la 8 bnai kata naduh ka 1 tarik u Naitung 2016 haduh ka 28 tarik u Rymphang 2017," la ong u Bah Rymbai.
U Deputy Commissioner (Excise) East Jaiñtia Hills District, Khliehriat u la pynbna paidbah ba yn khang die kyiad (Dry Day) ha ki lai sngi lynter ha lai tylli ki jaka namar ka Election jied Dolloi hapoh ka Elaka Rymbai.
Kitei lai sngi ki long naduh ka 23 tarik, 24 tarik bad 26 tarik u Jymmang ha Ladrymbai Dongwah, Ladrymbai Khliehdupon bad Dienchynrum.
Kumta la bthah ïa baroh ki dukan IMFL retailers, Bars, Canteen, bad ki pata kyiad ha ki lai jaka kidei ban khang khyrdep bad kino kinio kiba pyrshah ne pynkheiñ kyndon yn pynshitom katkum ka aiñ.
Ka ïingkashari jong u Special Judge (POCSO), Nongstoiñ ka la rai pynrem da kaba set patok haduh 25 snem kynthih ryngkat ka kuna ba T.50,000/- (Sanphew hajar) pyrshah ïa uwei u runar ba la tip kyrteng kum u Bringstarwell Kharbani halor ka jingdonkti ban batbor haduh ban da armet ïa kawei ka khynnah ba dang 13 snem ka rta kaba la jia naduh u snem 2020.
Ka kyrwoh khubor na u Superintendent of Police ka West Khasi Hills la ong ba ha ka 23-07-2020, ki pulit ki la ïoh pdiang ïa ka ejahar halor ka jingshah thombor jong katei ka heprit ba dang 13 snem ha kaba ki la pynrung kyrteng ruh ïa ka mukotduma pyrshah ïa utei u nongleh kam sniew kaba katkum ka vide Nongstoiñ P.S.Case No.31(7) 2020 hapoh ka kyndon 5(n)/6 POCSO Act bad la bynshet ruh ha i WPSI DP Nongbri ba kan shimti ban tohkit bniah ïa katei ka kam.
Shuh shuh la pynpaw ruh ba na ka liang ki pulit ki la pynngat ïa utei u runar hapoh ka kyndon 506 IPC r/w Section 5(j)(ii)(1)(n)/6 POCSO Act.
Ka khubor na u SP ka West Khasi Hills ka pynpaw ruh ba halor katei ka jingjia, ha ka 11-05-2023, ka ïingkashari jong u Special Judge (POCSO), Nongstoiñ haba ai jingithuh ïa ki sakhi ba la ïoh lyngba ka jingtohkit, ka la pynksan ïa ka mukotduma pyrshah ïa utei u runar.
Nangta ka la pynngat ïa utei u runar ha kitei ki kyndon ba pyrkhing da kaba phah set patok haduh 25 snem ryngkat ka kuna T.50,000 na ka bynta ka jingpynkheiñ kyndon kaba hap hapoh ka kyndon 6 jong ka POCSO Act bad ka kyndon 506 jong ka IPC.Nalor kata, la pynpaw ruh ba ka ïingkashari ka la pynngat ruh ïa utei u runar ba un shong patok biang sa 1 snem kynthih (simple imprisonment) ryngkat ka kuna T.1000/-(Shihajar).
Ka Federation of Khasi Jaiñtia & Garo People (FKJGP) Sengkmie ka la kyntu ïa ki seng saiñ pyrthei ka Jylla ba kim dei ban shah ïa ka Sorkar Jylla ba kan pyntreikam ïa ka ‘Roster System’ da kaba kyrtiang dien sha ki 50 snem ba la leit noh haba pynsngew ruh ba dei ban pynbiang tarajur noh ïa ka jingaibhah ha ka State Reservation Policy katkum ka jingdon paid.
Kane ka jingpynpaw ka FKJGP ka la mih shisngi shuwa ba ki seng saiñ pyrthei baroh kin leit ïashim bynta ha ka jingïalang ba la khot da ka Sorkar Meghalaya Democratic Alliance (MDA)-2 ban ïatai halor ka jingpyntreikam ïa ka Roster System jong ka Job Reservation Policy ka Jylla, ka ban long lashai ka sngi Thohdieng, ka 19 tarik Jymmang.
Ha ka kyrwoh khubor ba la pyllait da u Vice President ka FKJGP u samla Kitboklang Nongphlang u la ong, “Kum ka seng ba la shakri mynta la palat 33 snem, ngi dap da ka jingbynñiaw ban ïohi ïa ka jingpyrshang jong ka Sorkar ban kyrtiang dien naduh u snem 1972 haba pyntreikam ïa ka Roster System, kaba mih na ka jingbthah jong ka ïingkashari Meghalaya High Court.
"Kumta ka FKJGP ka kyntu ïa baroh ki seng saiñ pyrthei ka Jylla ba kim dei shuh ban kyrtiang dien ïa ki 50 snem ba la leit noh, hynrei ban saiñdur thymmai ïa ki snem ki ban sa wan lada ki don shisha ïa ka jingkitkhlieh bad ka jingïohi jngai.
“Ngi kyntu ruh ïa kiba leit ïashim bynta ba kin shim ïa ka jingkitkhlieh ba ka tarajur ha ka jingai bhah, kam dei satia ban noh shiliang," la ong utei u nongïalam bad bynrap, “Ka FKJGP ka dawa na ka Sorkar MDA ban pynbeit thymmai noh ïa ka State Reservation Policy khnang ba ka jingai bhah kan long katkum ka jingbun paid (population ratio)".
Shuh shuh u la ong ba ka Sorkar ka dei ban pyntreikam ïa ka Roster System shakhmat naduh ba pynmih ïa ka hukum lane katkum ka jingbthah jong ka ïingkashari Meghalaya High Court ym ban phai dien trai.
Ka MIT University of Meghalaya ka la ai sngewbha da ka trok kit ñiut ïa ka Dorbar Shnong Mawkasiang ha ka 13.5.2023 ha Madan Shnong Umroh.
U Vice Chancellor ka MIT University, Dr.Malhar Pangrikar u la long kum u kongsan bad u la ai sngewbha ïa kane ka trok.
Kiba la ïadon ryngkat lang ha kane ka sngi ki long u Rangbah Shnong Mawkasiang, u Bah Tishalding Kharkongor, u Pro Vice Chancellor, Dr.D.Bhattacharya, ki nongkitkam Shnong bad la ïalam ïa ka jingïalang da u Secretary Shnong, Bah W.Chyne.
Ka Khasi Students’ Union (KSU) ka la dawa ïa ki nongïalam saiñ pyrthei (Politician) ka Ri-lum Khasi Jaiñtia ba ki dei ban pyrshah jur ïa ka jingthmu jong ka Sorkar MDA-2 ban sdang pyntreikam ïa ka Roster System jong ka Job Reservation Policy ka Jylla naduh ki snem ba la leit noh (1972).
“Ka KSU ka kyntu ïa baroh ki nongïalam saiñ pyrthei kiba dei ki Khasi ba ki dei ban pyrshah beit ïa ka jingpynphai dien (retrospective) ïa ka Roster System bad ban dawa ba dei ban pyntreikam beit shakhmat (prospectively)," la ong u General Secretary ka KSU samla Donald V Thabah ha ka kyrwoh khubor ba la pyllait.
Kane ka jingkyntu ka KSU ka la mih shisngi shuwa jong ka jingïalang jong baroh ki seng saiñ pyrthei ka Jylla ba la khot da ka Sorkar MDA lashai ka sngi ka 19 tarik Jymmang, ban ïatai halor ka jingpyntreikam ïa ka Roster System hapoh ka Jylla.
U samla Donald u la ong, “Ka jingmih jong ka Roster System kumba paw hi ka dei namar ka jingbthah ka High Court of Meghalaya ïa ka sorkar jylla.
Hynrei kaba sngewsih pat ka long ba ka sorkar jylla haba pyntreikam ïa ka Roster System, ka la kyrtiang biang shadien da kaba wanrah ïa ka jingbym biang ka ïoh kam ki Garo katkum ka bhah 40:40 katkum ka jingujor katto katne tylli ki kynhun seng na rilum Garo, bad bsut ïa kane ha ki jingthung kam kiba mynta kiba la ktah shibun eh ïa ki samla wad kam Khasi namar ka jingïoh bhah ki Khasi mynta kam dei shuh 40%, hynrei ka la hiar shuh shuh".
Une u nongïalam ka KSU u la ong, “Hooid lada kheiñ wat na ka ‘population ratio’ ruh ka bhah 40:40 ka la pynduh nong bha ïa u Khasi namar ka jaidbynriew Khasi ka kham heh paid ban ïa ka jaidbynriew Garo, hynrei ka jingkyrtiang dien (retrospective) ïa ka roster system ka la buh jingeh arshah ïa ki samla Khasi ba mynta namar kim ïoh pura shuh wat tang ïa ka bhah 40%.
"U samla Donald u la ong, “Lada ka Sorkar ka sngew ba ka jingphaidien ïa ka Roster System ka dei na ka bynta ban pyndap ïa ka jingduhnong ki Garo naduh u snem 1972, kane ka long pat kum ka jingpynshitom, jingpynsaja bad jingtei pop ïa ki samla Khasi kiba wad kam mynta".
“Tang namar ba phi sngew ba kiba mynshwa ki la bakla ym dei pat ban pynshitom (punish) ïa ki samla Khasi mynta kiba lui-lui, ki bym don bynta eiei ha ki jingjia ba mynshwa hynrei kiba kwah tang ban ïoh ïa la ka hok ka bhah ha ki kam Sorkar," u la ong.
Halor kine kiei kiei baroh, ka KSU ka la dawa jur ïa ka Sorkar Jylla ba ïa ka Roster System dei ban pyntreikam shakhmat naduh ba la pynmih ïa ka bad ym ban phai shadien kaba long kum ka jingïohnong ïa kawei ka jaidbynriew bad ka jingduhnong kaba khraw ïa kawei pat ka jaidbynriew.
Ki paidbah na ki khatphra tylli ki shnong ha ka thaiñ Rambrai, West Khasi Hills ha ryngkat ka jingsynran lang ka FKJGP, KSU, Rambrai Circle, KSU West Khasi Hill District hadien ka jingpan por lai sngi jong ki nongap jong ka jaka ksam mar poh khyndew ha Mawlangria kaba don hajan Mawiawtep jong ka thaiñ Rambrai, ki la sangeh noh ïa ka jingthmu ban leit pynsangeh ïa ka jaka ksam mar poh khyndew ha Mawlangria.
Hynrei, ki la maham ba lada ha kine ki lai sngi, ki bor district kim lah ban pynsangeh mardor lada jia eiei kin hap ban shim jingkitkhlieh.
Katei ka jingthmu leit pynsangeh jong ki nongshong shnong ïa katei ka jaka ksam ïa u mar poh khyndew ‘iron ore’ ka dei hadien ba ki la dep ban pynlong ïa ka jingïalang ha ka sngi Palei ha Mawthaw.
Shuh shuh na ka liang ki nongshong shnong bad ki nongkitkam jong kitei seng ki la pynrem jur ïa ki bor district ba kim lah ban pynsangeh wat haba ki nongshong shnong ki la dawa ban pynsangeh mardor kat bym pat lah ban ai ïa ka jingpynshai paidbah lane ka hearing, shwa ban leh ïa kino kino ki jingksam mar poh khyndew.
Ha kajuh ka por ki la pynrem jur ruh ïa u Syiem ka Hima Rambrai ba u la shu ai NOC khlem da pyrkhat ïa ki paidbah ba bun ba lang ba shah ktah lyngba ka jingksam marpoh khyndew.
Ki la ong ruh ba katkum kum ka jingïohi ki paidbah nongshong shnong ki don katto katne kiba leit ban ïatreilang sop-sop tang ban myntoi shimet ban leit long pynban ki nongap ha katei ka jingtih marpoh khyndew, wat lada ka ktah ïa ka ïap ka im jong ki paidbah kiba ap umbam umdih na ki tyllong um kiba tan na katei ka jaka.
Ka Bharatiya Janata Party (BJP) Meghalaya ha ka Sngi Ba-ar ka la rai ban ai Myntri da kaba ïakylliang hapdeng u Bah A.L Hek uba dei u MLA ka Pynthorumkhrah konstitwensi bad u Bah Sanbor Shullai uba dei u MLA ka South Shillong konstitwensi.
Ha ka shithi ba la phah da u President ka BJP Meghalaya u Bah Ernest Mawrie sha u National President ka National People’s Party (NPP), la ong ba ka BJP bad 2 ngut ki MLA ka la mynjur ban ailad ïa u Bah A.L.Hek ban long u Myntri Sorkar na ka bynta 2 snem shiteng ka ban kut ha ka 7 tarik Nailar 2025.
La ong ba hadien kane, yn sa shimti sa u Bah Sanbor Shullai kum u Myntri Sorkar haduh ba kut ka samoi treikam ka Sorkar.
Kumta ha kane ka shithi kaba la ïohpdiang da u Conrad, la don ruh ka jingsoi kum ka jingmynjur lang da baroh ar ngut ki MLA, u Bah A.L Hek bad u Bah Sanbor Shullai nalor u Dr M Chuba Ao, uba dei u National Vice President ka BJP bad uba dei peit ïa ka BJP ha Meghalaya.
Kumta la kyntu ïa baroh ar ngut ki MLA ka BJP ban burom ïa ka rai jong ka seng bad ïatreilang ban pyntikna ban don ka synshar kaba bha bad ban pyntinkan ba kan don ka jingpeit ïa ka rukom treikam.
La ong ba ka bynta jong ki MLA ka BJP ka long ban pyni sha ki paidbah ïa ka jingtreikam kaba biang bad kaba khuid.
Ha katei ka shithi kaba la phah sha u Myntri Rangah ka jylla, ka BJP ka la kyntu ba dei ban burom ïa ka rai jong ka seng kata ba baroh ar ngut ki MLA ka BJP kin ïoh ka lad kaba ïaryngkat ban shakri khamtam da kaba peit ruh ïa jinglong rangbah jong ki bad ka jingkyrshan kaba ki ai ïa ka Sorkar.
Haba kren sha ki lad pathai khubor, u Bah Sanbor u la ong ba ïa katei ka rai ban sam mar ar snem shiteng ka shuki Myntri ka dei ka rai kaba la shim ha ka jingïalang jong ka BJP Meghalaya ha ka jingdon ryngkat lang jong ki nongtrei ka seng bad kam dei kum ka rai kaba la shim ha u snem 2018 kaba shu long tang da ka ktien.
“Nalor ba la phah ïa ka shithi sha u Myntri Rangbah, na ka liang ka BJP Meghalaya, ka la phah ruh sha u National President ka BJP, u J.P Nadda bad sha u General Secretary, u Rituraj Sinha" la ïathuh u Bah Sanbor.
Shuh shuh u Bah Sanbor u la ong ba kam don kano kano ka jingktah halor ka jingshimti jong u kum u Myntri ka Sorkar jylla hadien ka ar snem shiteng, hynrei un ïai ap ïa la ka pali ba un bat kum u Myntri ka Sorkar jylla bad kum u nongmihkhmat paidbah, un pdiang ïa kaei kaba la pynkhamti ha u ban trei na ka bynta ka bha ka miat jong u paidbah ka konstitwensi hi baroh kawei.
:Ka Myntri jong ka Sorkar bathymmai hapoh ka jingïalam ka National People’s Party (NPP), Dr.M.Ampareen Lyngdoh ka la ong ba ki seng saiñ pyrthei bapher-bapher ki lah ban don ïa ki jingïapher ha ki jingsngew jong ki, hynrei kam dei pat ban ktah ïa ka roi ka kiew jong ka Jylla.
Haba kren bad ki lad pathai khubor hadien ka jingbam smai ha ka Sngi Ba-ar, ka Dr.Lyngdoh ka la ong ka don ka jingsngew jong ka jingkitkhlieh bad ka long kaba donkam ban pyntikna ban shim khia ïa baroh ki mat ki jur jong ka Jylla.
Ha kajuh ka por, ka la ong ba la dei ban trei minot bad ban ïadon bynta ha kane ka jingpynkhie im biang ïa ka NPP bad ki seng kiba ïatehlok ha ka Sorkar.
“Ngi kum ka kynhun ngi la ïatreilang ha kine ki 5 snem ba la leit, ngam khmih lynti ba kan don ka jingkulmar jingmut namar ngi ïadonlang bad ngi la ïatreilang ha kine ki 5 snem ba la dep.
Ngam khmih lynti ïa kano-kano ka jinglong-jingman kaba jyrwit –jyrwat," ka la ong.
Halor ki jingkylla ba kan wanrah kum ka Myntri, ka Dr.Lyngdoh ka la ong ba watla kam pat tip shai ïa ki kam ba la bate sha ka ne ki tnad treikam kiba kan bat, hynrei ka la kular bad pyntikna ba ki mat ki jura kiba ki paidbah ka Jylla ki la pynsngew la slem mynta, dei ban shimkhia bad pynbeit ïa ki iwei hadien iwei.
Haba ban jur halor ka jingdonkam ban pynskhem ïa ka Sorkar, khamtam hadien ba u paidbah ka Ri-lum Khasi u la ai ïa ka rai kaba long pharia haba ïadei bad ka jingjied nongmihkhmat kaba la pynkhuslai jingmut shi kat dei, ka la ong, “Haba nga pyrkhat ïa baroh, ki seng saiñ pyrthei bapher-bapher ki dei ban ïa rai lang ban ïalam shakhmat ïa ka Jylla…ngim lah ban suki ha ka liang ka roi ka par bad ka jingkiew shaphrang jong ka Jylla bad na bynta ka bit ka biang ki nongshong shnong, ngi dei ban ïatreilang bad phai khmat sha kajuh ka thong.
"“Hooid, ngi lah ban don ki jingïapher ha ki jingsngew, hynrei kine kim dei pat ban ktah ïa ka roi ka kiew bad ka jingkiew shaphrang jong ka Jylla," ka la ong.
Halor ka jingwan ïashim bynta lang u Myntri Rangbahduh ka ri, u Narendra Modi ha ka jingbam smai ka Kynhun Myntri ka Jylla, ka Dr.Lyngdoh ka la ong, “Ka Meghalaya kam dei shabar ka India, ngi long shi bynta jong kane ka ri bad nga sngewkmen bad sngew burom shi kat dei ban ïadonlang ha kajuh ka rynsan bad u Myntri Rangbahduh namar ngi hap ban ïa jam lang shaphrang bad ka ri baroh kawei.
"Shuh shuh ka la bynrap, “U la tip lypa ïa ka rai kaba u paidbah u la ai…hynrei u la pyllait por ïalade ban ïadonlang, kaba mut ba u shimkhia ïa ka bit ka biang jong ka Jylla.
".
U Bah Aubrey Herbert Scott Lyngdoh, uba dei u Myntri Sorkar barim, u la khlad noh ha ka Sngi Ba-Ar ha ka rta kaba 93 snem.
Katkum ka jingpyntip jong ki bahaïing hasem, u Bah Scott, kurim jong i Kong Elvirial Nongkynrih, u la khlad noh ha la ïing ha kane ka nongbah.
Ka jingleit ontep ïa une u rangbah kan long ha ka 9 tarik Lber, 2023 ha ka por 2 baje nohphai sngi na ka ïing sah jong u kaba don ha Pohkseh sha u Lum Jingtep ka Balang Presbyterian Jaïaw kaba don ha Weiking.
Lah ban kdew ba u Bah Scott u dei u ophisar rangbah na ka kynhun IFAS bad u la rung kam ha u snem 1956.
Ha u snem 1957, u la long kum u SDO ka Ukhrul ha Manipur bad hadien kata ha Churachandpur naduh 1959 haduh 1961.
U la ong u Additional Deputy Commissioner ka Phek naduh 1961 haduh 1963 bad kum u Deputy Commissioner ka Kohima naduh 1963 haduh 1965.
U Bah Scott u la long ruh kum u Development Commissioner ka Arunachal Pradesh ïa kaba la ju tip mynshwa kum ka NEFA bad hadien kata, u la shimti kum u Development Commissioner ka Andaman & Nicobar hashwa ba un wan sha Shillong ban long kum u Chief Executive Officer ka Shillong Municipal Board.
Nalorkata, u la ong ruh u Chief Secretary ka jylla Mizoram bad kum u Chairman ka Delhi Agriculture Marketing Board hashwa ba un shongthait.
Hadien ba u la shongthait, u Bah Scott u la rung sha ka saiñ hima sima ha Meghalaya ha kaba u la long teng kum u MLA ka Jaïaw konstitwensi.
U la long ruh u Myntri ha ka sorkar ba la ïalam da u Bah BB Lyngdoh bad Dr FA Khonglam.
Kawei na ki dkhot ka kynhun rwai Blackpink ka Jisoo kan sa pynmih ia ka thup jingrwai ba marwei jong ka ha ka 31 tarik mynta u bnai ha kaba kane ka thup jingrwai ka dei kaba la ap khmih lynti da kiba bun ki nongkyrshan jong katei ka nongrwai bad ka YG Entertainment kaba la shim khia ban peit ia ka jingbiang jong kane ka thup jingrwai ka la pynmih ia kane ka khubor ha ka sngi ba-ar.
Naduh u snem ba la leit ka khubor ka la saphriang ba ka Jisoo kan sa pynmih ia ka thup jingrwai thymmai jong ka mynta u snem hynrei ym shim la iathuh pat ha u bnai aiu.
Hadien jong ka Rose, Jennie bad Lisa mynta sa ka Jisoo kan sa iohlad lem ban pynmih ia ka thup jingrwai ba marwei jong ka.
Ka Aditi Rao Hydari ka la kren halor ka jingangnud jong ka ban ioh ak ia ki phlim kiba syrïem kum ka Pushpa ha kaba kane ka puron wat lada ka la don bynta ha ka kam ak phlim la bun bun snem mynta pynban kam pat ju iohlad ban ak ia ki phlim bakhraw kumba long ka Push pa.
Ha kawei na ki jingwan shim byn ta ka Aditi ka la phla ba lada ka shah tyrwa ban ak ha ki phlim kiba biang bad kiba ka khana ka long kaba khring ia ka kan ym pynsepei satia ia kaba kum kane ka lad.
Nalor kane ka Aditi ka la ai jing iaroh ia ka Tolly wood kaba long ka karkhana kaba la pdiang sngewbha ia ka naduh ki snem ba la leit ha kaba wat lada kam shim la iohlad than ban ak ha ki phlim Bollywood pynban ka Tollywood ka la wanrah jingkyrmen na ka bynta ka jingim jong ka.
Kane ka puron kaba la ak ha ka TAJ- Divided by Blood kaba la shim bynta lang da u Naseeruddin Shah, Dharmendra, Rahul Bose, Zarina Wahab, Sandhya Mridul bad kiwei kiwei ka sngewkmen ruh ha kajuh ka por ba ki Web Series kila plie lad bha ia ka bad ka la iohlad ruh ban ak ha ka Heeramandi ka Web Series ba direk da u Bhansali.
Kum ka puron ka Aditi ka la ioh ban shim bynta ha ka Padmaavat bad ak kum ka Mehrunisa bad wat lada ka bynta jong ka, ka long kaba lyngkot pynban ka la ioh jingiaroh na ki nongpeitkai.
Katba dang iaid ki snem ka Aditi ka la sdang kham jied ruh ia ki phlim ba ka shim bynta bad kam kwah shuh ban ak ia ki phlim kiba ka bynta ka la dep ban ak teng ha ki snem ba la leit.
Haba iakren halor ka Heera mandi ha kane ka Web Series la ak lang ruh da ka Sonakshi Sinha, Manisha Koirala, Richa Chadha, bad kiwei kiwei bad kan sa ak ruh ha ka phlim jong u Vikram Aditya Motwane’ ka Jubilee.
U Aamir Khan, Rajkumar Hirani bad Mahaveer Jain ki la pynpaw ïa ka jingsngewkmen halor ka jingplie biang ia ka Jammu and Kashmi na ka bynta ban wan ring phlim ha kaba kane kan sa ailad ia ki katto katne ki direktor ka Bollywood ban wan ring ia ki phlim thymmai jong ki sha kane ka jaka.
Hadien ba la khang noh ia kane ka jaka la bun bun snem mynta na ka daw jong ka jingdon ki lehnoh bad kumjuh ruh na kiwei kiwei ki daw khatduh eh mynta ka sorkar jylla ka la ailad biang ia ki nongring phlim ban sdang wan ring biang ia ki phlim jong ki sha Jammu and Kashmir khnang ban kyntiew biang ia kane ka jaka bad kum juh ruh ban khring biang ia ki nongwan jngoh kai pyrthei.
Naduh ba la khang ia ki phlim ban wan ring sha Jammu and Kashmir ka la don ka jingduhnong ba khraw bad dei ruh lyngba ki phlim ba ka Jammu and Kashmir ka la paw pyrthei bha bad bun ki nongshangkai ki la kwah ruh ban wan peit bad sakhi ia ka jingitynnad jong ka.
Ka Kashmir kumba la tip ka dei kawei na ki jaka ba itynnad tam ha ka pyrthei bad ka jingdon jong ki lum thah, ka suiñbneng kaba biang bad kiwei kiwei bun ki la shah khring bha ban wan iuhkjat ia ka.
Lehse mynta u snem ka Kashmir kumba long ha ki por mynshwa kan sa kiew bha ha ka ioh ka kot da ka jingwan ring phlim bad kumjuh ruh da ka khajna ba ka iohlum bad kiwei kiwei.
Lehse kan long ruh kaei kaei kaba pynkmen ia ki khlur ak phlim ki bym pat ju iohlad ban wan iuhkjat ha kane ka jaka ban ioh wan ak phlim.
Katba ka jingïabhah ïa ki tnat treikam hapdeng ki Myntri Sorkar ka dang ïaid, ki katto katne ngut ki Myntri ki lah ban ïoh biang ïa kijuh ki tnat treikam kiba ki la peit ha ka por jong ka Sorkar kaba la dep.
Katkum ka tyllong khubor la ïathuh ba u Myntri Rangbah, u Conrad K Sangma un peit biang ïa ka tnat pla tyngka, planning bad kiwei ki tnat kiba khlem bhah sha ki Myntri, katba u Symbud Myntri Rangbah, Bah Prestone Tynsong un peit biang ïa ka tnat shna surok, bad u lah ban peit lang ïa ka tnat pulit lane kane ka tnat ka lah ban poi sha u Bah Paul Lyngdoh.
La ong ba u Bah Paul Lyngdoh u lah ruh ban peit ïa ka tnat pule puthi lane ka tnat pynroi sor lada ym shah khanglad ha u Bah Sniawbhalang Dhar, uba la ju peit teng ïa kane ka tnat ha ka por ka Sorkar MDA-I.U Bah A.L Hek u lah ban ïoh peit biang ïa ka tnat ka koit ka khiah, katba u Bah Sniawbhalang Dhar u lah ban peit ïa ka tnat ka kit ka bah (transport) bad ka tnat karkhana, katba ïa ka tnat pynroi sor lah ban aiti sha ka Kong Ampareen Lyngdoh kaba la ju peit teng ïa kane ka tnat ha ka por jong ka Sorkar barim, nalor ka tnat Labour bad Municipal.
Ka tnat bording ka lah ban leit sha u AT Mondal namarba u dei uba la kham don jingtip bad shemphang bha ïa ka rukom treikam kane ka tnat namar u la peit teng ha ka por jong ka Sorkar barim, khamtam namarba ïalade u dei u karikor (engineer).
U Bah Kyrmen Shylla u lah ban ïoh peit biang ïa ka tnat social welfare bad excise, katba u Marcuise N Marak u lah ban peit ïa ka tnat ka rep ka riang, bad u Rakkam A Sangma u lah ban ïoh ïa ka tnat ki kam ïalehkai bad kyntiew ïa ki samla samhoi.
U Bah Comingone Ymbon u lah ban ïoh ïa ka tnat PWD (Buildings) bad tnat ri dohkha, katba u Bah Shakliar Warjri, u lah ban ïoh ïa ka tnat SAD, bad PHE.Hynrei kane ka dei kaba dang don ha ka jingpynbeit da u Myntri Rangbah na ka bynta ban bate kam ïa ki 11 ngut ki Myntri jong u.
U MLA ka National People’s Party (NPP) na North Tura, u Thomas Sangma, u la leit ban thep kyrteng kum u kyrtong ka kynhun synrop Meghalaya Democratic Alliance (MDA) na ka bynta ban ïakhun ïa ka ilekshon ban shahjied kum u Lamphang ka Ïingdorbar Thawaiñ kaba khatwei ka Jylla.
U Thomas u la leit aiti ïa ki kot ki sla thep kyrteng jong u ha ka sngi ba-ar ha u Commissioner and Secretary ka Assembly Secretariat, u Andrew Simons ha ryngkat ka jingsynran lang kiwei ki MLA.U Thomas u la long u MP ka Rajya Sabha na Meghalaya naduh u snem 2008 haduh 2012, bad u la shahjied nyngkong kum u MLA ka North Tura ha ka ilekshon 2018 bad ha u snem 2023 u la shahjied biang kum u MLA ka North Tura ha ka sien ba-ar.
Namarba ym don ba thep kyrteng na ka kynhun Liang Pyrshah kiba kynthup ïa ka Congress, TMC bad VPP, u Thomas un dei u Lamphang uba shahjied khlem kano kano ka jingïakhun.
Ka sngi kaba la buh ban pynlong ïa ka ilekshon ban jied ïa u Lamphang ka dei ha ka 9 tarik Lber, hynrei haba ym don shuh ka ilekshon, u Protem Speaker, un shu pynbna beit ïa ka kyrteng u Thomas kum u Lamphang uba thymmai ka Ïingdorbar Thawaiñ kaba khatwei ka Jylla hapoh ka Ïingdorbar Thawaiñ ha katei ka sngi.
Haba ïakren bad u nongïalam ka Congress Legislature Party (CLP), u Bah Ronnie V Lyngdoh, u la ïathuh ba na ka liang ki seng saiñ pyrthei kiba don sha ka liang pyrshah, ki la rai lang ban nym buh kyrtong namar ka dei hi ka rukom ba ïa u Lamphang dei ban jied khlem kano kano ka jingïakhun bad ïa kane la ju leh ruh ha ki por ba la leit.
‘Ngi la rai ban nym ïakhun namar kum ki dkhot ka ïingdorbar, ngi ngeit bad khmih lynti ba u Lamphang kum u nongpeit nongkhmih ïa baroh ki dkhot, u hap ruh ban peit lut ïa baroh ki dkhot bad long pdeng ïa baroh," la ong u Bah Ronnie.
Ka Meghalaya Police (MLP) ka la khur ïa ka jingjop ha ka lympung ïalehkai Super Division Shillong Cricket League 2022-23, hadien ba ka la lah ban pynliem noh ïa ka Langsning XI CC da 4 wiket ha ka sngi Balang ha madan Polo.
Ha kane ka jingïakhun, ka Langsning XI ka la kam trai ban tied nyngkong ha kaba ka la kamai 220 run bad shah pynkhyllem 5 wiket ha ki 40 over.
U Silvestar Mylliempdah u la ïoh ban khyrwit ïa ka shiteng spah da kaba ïoh 81 run na ki 83 bol bad u Bamanbha Shangpliang u la tied 42 run na ki 77 bol.
Katba u Kumar Sewa u la khur 2 wiket bad 1 wiket la khur da u Thangkan na ka bynta ka MLP.Haba wan shimti ïa ka pali ba ar, ka MLP ka la kynjoh sha ka thong da kaba kamai 223 run bad shah pynkhyllem 6 wiket ha ki 39.2 over.
U Wallambok Nongkhlaw u la khyrwit 96 run na ki 102 bol bad u Kumar Sewa u la tied 31 run na ki 31 bol.
Katba u Ronnie Nongrum u la khur 2 wiket bad 1 wiket la khur da u Eeeshant Kumar Chettri.
Ïa ka nam ‘Man of the Match’ la khur da u Wallambok Nongkhlaw na ka MLP.Ka Meghalaya Chess Association ha ryngkat ka Aurobindo Institute of Indian Culture, Shillong ka la rakhe ïa ka sngi kyrpang jong ki kynthei ïa kaba la tip kum ka International Women’s Day ha ka sngi Balang ha kane ka nongbah.
Ka phang pdeng mynta u snem jong kane sngi kyrpang ki kynthei ka long halor ka bor kaba kyrpang jong ki kynthei.
Ha kane ka sngi la ïadon lang u General Secretary ka Meghalaya Chess Association u Bah Khrawkupar Pajat, kumjuh u Publicity Secretary u Bah Rijied Katrai, u Th B.Singh, ryngkat ka Principal Mothers School jong ka Sri Aurobindo Institute of Indian Culture ka Farida Khan bad ki ’thei ïalehkai chess.
Ka jingrakhe ïa kane ka sngi kaba kyrpang ka dei namar ba ki kynthei ki long kiba kham kongsan ha baroh ki liang la ka long ha ïing ha sem, ha ka imlang sahlang bad kiwei.
Haba phai sha ka jingïalehkai Chess, ka syiem ka long kaba kham kongsan namar khlem ma ka, u syiem um lah ban leh eiei.
Kumta la pynïasyrïem ïa ka syiem kum ka kynthei.
