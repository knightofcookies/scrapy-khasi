Shillong,11 Nailar:Ka Ignite Young Mind ha ryngkat ka jing ia treilang bad ka Khasi Students’ Union Mawkyrwat Circle ka la pynlong ia ka 4th Ignite Young Mind Career Guidance Pro grame ha Mawkyrwat ha ka 9 tarik mynta u bnai.
Ia kane ka prokram ai jing hikai la bei tyngka da ka P.A.Sangma Foundation.
Ha katei ka prokram la wan ban ia shim bynta da kiba bun tylli ki skul napoh ka shnong Mawkyrwat.
Ka thong jong kane ka prokram ka long ban ai jinghikai ia ki samla pule ba kin nang ban jied ia ki tnad pule katkum ka jinglah bad ka jingmon jong ki.
La pyniaid ia ka jing ialang da u Forwardman Nongrem, President KSU Mawkyrwat circle, u Samla Robertjune k jahrin bad u Samla Kitboklang Nongphlang ki la ai  jing kren ban ai mynsiem ia ki samla pule  bad ban ai mynsiem ia ki ban jied ia ki tnad pule ba ki sngewtynnad bad khamtam eh ba kin trei shitom.
Ha katei ka sngi u James Sangma, MLA u la long u Kongsan bad u la kyntu jur ia ki khynnah pule ba ki dei ban treishitom ha ki jing pule, ki burom ia kino kino ki kam ki ba ki trei bad kim dei ban lehrain ban trei ia kino kino ki jingtrei, ki dei ban pule ia ki tnad pule baki ieid bad ki sngewtynnad bad khamtam ki dei ban jied ia ki tnad pule ba ki kham suk ban ioh kam ioh jam.
U samla Banshaikupar Mawlong u la long u Resources Person ban aijing hikai halor ki Conventional course bad u samla E Warjri u la ai jing hikai halor ki Vacational Courses.
Katei ka prokram ka la ai jingmyntoi shibun ia ki khynnah pule katei ka thain.
Ka KSU Mawkyrwat Circle ka pyntip ruh ba ka la shna la ka jong ka Career Guidance Cell ha kaba kan ai jing mut bad iarap ia ki samla pule kumno ba kin jied bad ioh jingtip shaphang ki tnad pule bapher bapher, kumta kino kino ki skul lane ki samla pule ki ba don kam ki lah ban ia kynduh ia ki nong ialam ka seng bad ka seng lyngba kane ka cell kan iarap katba lah ka bor.
NewDelhi,11 Nailar:U Presidentka Janata Party u Subramanian Swamy u la pyniasoh noh ia lade bad ka BJP, ong u heh jong ka u Rajnath Singh mynta ka sngi.
“Nga pdiang sngewbha ia u Subramanian Swamy hapoh ka BJP" ong u Rajnath Singh haba kren sha ki nongthoh khubor.
U Swamy u la ong ba u sngewtynnad i akatei ka seng halor ki kam pynroi ba ka la wanrah.
“Nga sngewkmen ban don ha ka Jan Sangh.
Nga kyrmen ban gin ia treilang bad ki para nongtrei jong nga" ong u Swamy sha ki nongthohkhubor.
Shillong,6rymphang:Ka Mawsynram Youth Welfare Organization (MY WO) ka la pynpaw ia ka jingsngewkhia kaba jur halor ka jinglong jingman ka surok naduh Mawphlang shaduh Balat , kaba pyniasoh ia ki spah tylli ki shnong kynthup ia ki nongheh kum ka Mawsyn ram, Lawbah, Hat Maw don, Balat, Ranikor, Maw kyrwat.
Ka seng ka la kynnoh rurh ba ki nong mihkhmat kiba dei jong kitei ki thain kim shym la pyrwa wat lada ki iaid lyngba katei ka surok la jan manla ka por.
Ka seng ka la ong ba ki paidbah katei ka thain ha ka jingiakynduh bad ki nongialam jong ka ki la pynpaw  ia ka jingsngew diaw bad ki jingbynniaw ia ka jingbym shimkhia jong ki bor ba dei khmih bad ki Nongmihkhmat ia katei ka surok.
Ka la ong ruh ba katei ka surok ka long kum u bud lum na ka bynta u paidbah byllien uba pyndonkam ia ka bad ban wanrah ruh ia ka roi ka por ha ki shnong nongkyndong, hynrei  ka la kylla long ka jingisaitmet bad ym don satia mano mano ban iaid na kane ka lynti khlem da thnum ia ka jingsniew, ka jingrit, jingkhapngiah jong ka bad ka jingbym shngain na ka bynta ki kali.
Ka seng ka lyngngoh ba kumno ki bor ba dei khmih kim shym la khein snep satia ban phai sha kane ka bynta bad la ju don ruh ki snem ba la siang hynrei ka neh tang shipor.
Ka MYWO ka la kynnoh ba katei ka  pyni ba ka jingbamsap kaba shyrkhei ka la iaid ha kine ki snem kiba la dep ha ka jingpynbha bad pynheh ia kane ka surok bad ka la ong ba bunsien ki ju kynnoh ba dei na ka jingslap ba kane ka surok ka kylla long kumtei.
“Kane ka la buh ia ki paidbah ha ka jingeh bad ki la jynjar shikatdei eh ban iaid na kane ka surok namar ka lynti ba jan ka la kylla long kaba jngai bad bam ia ka por bad wat ki nongjngohkai pyrthei ruh ki kiar ban leit ban wan sha kine ki thain" ong ka kyrwoh na ka MYWO.Katei ka seng ka la pynpaw ruh ia ka jingsngewsih kaba jur namarba ki Nongmihkhmat jong ki constitwensi kiba pher bapher kiba iaid lyngba katei ka lynti ruh ki shu sngap mynthi bad kim don jingpyrwa satia.
Namar kitei ki jingeh, ka seng ka dawa na ki bor ba dei peit ba kin pynbha noh marmar ia kane ka surok khlem da pynslem shuh shwa ba ka aiom lyiur kan wan.
Ka la byrngem ba lada  ym lah ban pyndep,  ka seng ryngkat bad ka jingkyrshan bad jingpynkup bor jong ki paidbah, kam banse ban shim da kiwei pat ki lad na ka bynta ka jingbha kane ka surok bad ban wanrah pat ia ka suk ka sain ha ka iaid ka ieng jong u paibah bad ruh na ka bynta ka roi ka par ha ki liang baroh.
Shillong,6 rymphang:U Bah Anthony Kong wang u nongrwai ba pawnam jong ka Ri-War haduh kine ki sngi, u la pyniasoh ialade sha ka party Congress bad mynta u la kylla long u kyrtong katei ka seng u ban ia aireng ha kane ka elekshon MDC 2014 na Nongshken konstitwensi pyrshah ia ar ngut ki kyrtong ba la ih bha ha ka politik -ka kong Grace Kharpuri  ka HSPDP bad ka kong Banalari Khongwar ka UDP.Haba kren sha ki nongthohkhubor, hadien ba la dep ban thep kyrteng u bah Anthony u la ong ba ka kam rwai ruh ka dei ka kam shakri paidbah, bada u la jied ia ka lynti ban ia khun ha ka elekshon MDC na ka daw ba u kwah ban ai ka jingshakri kaba khambha shuh shuh ia u paidbah ka thain.
Ka skhim MDC ka long kaba rit bad lehse katei ka skhim kam lah ban poi sha ka thong ban kyntiew ia ka roi ka par ia u paidbah, haba la kylli na u bah Anthony hato ka MDC ka lah mo ban iarap ia u ban shakri khambha ia u paidbah, ‘nga don ryngkat ryngkat bad u MLA ( bad ka phai sha u bah Prestone) nga kyrmen ba ngi lah ban leh ia kiei kiei lyngba ka jingiatreilang’ ong u bah Anthony.
Haba la kylli biang hato u don jingkyrmen ne-em ban jop ha kane ka elekshon kaba u hap ban ia aireng bad ar ngut ki kyrtong ba la slem ha ka politik, ka kong Grace Kharpuri kaba long ka MDC ba mynta ka Nongshken kaba long ruh  ka kyrtong ba la iakhun ha ka elekshon MLA 2013 bad  kumjuh ka kong Banalari Khongwar kaba la ia khun la ar tylli ki elekshon kawei ka MLA 2013 bad ka MDC 2009, u bah Anthony u la ong “Ki paidbah ka thain ki ieid ia nga, bad nga kyrmen ba da ka jingieid ki paidbah ngan jop".
Shillong, 6 Rymphang:Ka North East Indigenous Garo Law Promoters Association (NEIGLPA) ka la dawa tuklar na u Lat ka jylla u KK Paul ban pynhiar shuki noh ia u Myntri Rangbah ka jylla u Mukul Sangma bad u para jongu, u Zenith Sangma halor ban ailad ia ka jingtohkit halor ka jinglong Scheduled Tribe (ST) jongki, kan long kaba khuid ba suba.
Ka NEIGLPA bad u nongshong shnong ka Nokgilawe u Tennydard M Marak na Williamnagar ha East Garo hills district u la pan ia ka jingtuklar u Lat ba kine ar ngut ki dei ban hiar shuki noh.
Kane ka jingkyntu ka la wan hadien ba ka Supreme Court dang shen ka la pynmih ia ka hukum ha ka 20 tarik Kyllalyngkot kaba bthah ia ka National Commission for Scheduled Tribes (NCST), New Delhi  ban pynlong ia ka jingtohkit halor ka jingai kyrdan ST ia u Myntri Rangbah bad u para jongu ba dei ruh u myntri sorkar.
Ka Supreme Court ka la ai por ba dei ban pyndep ia ka jingtohkit hapoh phra bnai.
U Marak u la ong ha ka dorkhas ba la aiti ha u Lat ba kam long kaba dei ban ailad ia u Mukul Sangma ban bteng ia ka kam myntri rangbah bad u para jongu u Zenith Sangma namar ba kan pyndkoh ia ka rukom tohkit jong ka Commission.
Lah ban kdew ba u Myntri Rangbah bad u para jongu, u la shah ujor halor ka jingkynnoh ba um dei u ST.Shillong,6 Rymphang:Ka Miss Markor Rngaid  ka la ioh ban rah ia ka nam thei bhabriew ka Nongnah Area ha ka jingia kop thei bhabriew kaba la tip kum ka 2nd Miss Nongnah, ia ka 2nd runner’s up la rah da ka Miss Lapyntngen KRyja, bad ia 1st runner’s up la rah da ka Miss Angela Shangdiar.
Ia katei ka jingiakop la pynlong da ka Greater Nongnah area People and cultural Association, ha katei ka jingiakop la wan ban shim bynta tang da kito ki ba hap hapoh ka Area Nongnah.
Ha katei ka sngi la pynphuh pynphieng ruh da ka jingiatem ia put ba la tem da ka Live N Concert ha kaba ia ka lead Guiter la tem da u bah P.syiemlieh, Drummer u bah B.Syiemlieh  uba dei u para trai jong u bah P.syiemlieh,guiter K.Wahlang, base guiter Mickey A Wahlang bad la rwai da u bah T.L Nonglait.
Ia katei ka tamasa la plied a u bah P.Syiemlieh ,President ka Western Border Association Shillong, la pynkut ia ka tamasa da u bah Mighter N Marwein u kyrtong MDC na Langrin.
Shillong,6 Rymphang:‘Ki player World Cup kim ju ia shonglang ha ka juh ka plane, namar ioh lehse kan bthei, mano pat ban ialehkai, yn ym don player shuh na ka kynhun baroh kin iap lut’ ong u Bah Pynshai Manik Syiem haba u Rupang u la kylli na u hato  kiei ki daw kiba la pynlong ia u ban jied ia ka party KHNAM katba ka khun jong u ka kong Teilinia Thangkhiew ka la jied ia ka HSPDP, bad balei kim long hajuh.
Kham hadien  u bah Pynshai u la ong ba ka Party KHNAM bad ka HSPDP ki dei ki party riewlum  kiba ieng ha ka nongrim jong ka jaitbynriew bad kitei ki nongrim treikam kitei ki party ki jan long hi mar kumjuh.
‘kam don jingpher eiei haba dei ia ka juh ka thong’ ong u bah Pynshai.
Shuh shuh u bah Pynshai u MLA barim ka Mylliem haba ia kren bad u Rupang , u la ong ba kitei ki ar ngut ki shi kpa shi khun ki la ialeh na kajuh ha ka elekshon ba la dep, kaba mut ba ki dei ki kyrtong shimet bad mynta pat kin pyrshang noh ban ialeh la ka jong ka jong ka party.
‘Ngi la ialeh na juh, ngi la rem, ngin leh ehdaw noh la ka jong ka jong’ ong biang u bah Pynshai.
Lah ban pynkynmaw ba u bah Pynshai M Syiem u dei u MLA barim ka Mylliem, bad u la ialeh ia ka elekshon MLA ba dang shu dep na Mawphlang Konstitwensi bad u la shah rem noh, mynta ka kynti un ia aireng biang ha ka MDC na Mawphlang –Diengiei Konstitwensi kum u kyrtong ka KHNAM.Ka kong Teilinia ka khun jong u ruh ka la shah rem ha kane ka elekshon MLA 2013 na Mylliem Konstitwensi  , ka la iakhun kum ka kyrtong shimet, mynta ka kynti kan ia aireng kum ka kyrtong ka HSPDP.Shillong, 06 Rymphang:Shah kem ar ngut ki nongkhaii tiar siat na kawei ka shnong kaba don ha South Garo hills district katba ki dang thmu ban ai ia katei ka tiar siat sha ki lehnoh ka Garo National Liberation Army (GNLA) ha kane ka sngi Balang.
Kitei ki ba shah kem ki dei na ka shnong Kherepara katba ki dang thmu ban leit sha Baghmara ban aiti ia kitei ki tiar siat ha ki dkhot jong ka GNLA ba la ialam da u Jack, la ong ka thymmei khubor na ki pulit.
Kine ki nongkhaii ki dei kiba la tip kyrteng kum u Chesrang D Sangma na shnong Betasing bad u  Bardan Ch Marak na Oragitok.
kunba 100 tylli ki kuli ha ki 32 tylli ki tiar siat la ioh ban kurup na kitei ki briew, la ong ki pulit bad ka jingtohkit ka dang iaid shaphrang.
Shillong,06  Rymphang:U SP ka East Khasi Hills u Bah M Kharkrang u la ong ba ia kitei ki arngut ki nongialam ka FKJGP ngi thmu ban pynngat shuh shuh ia ki ha ki kyndon ain bapher bapher.
Ka Kashari jong ka First Class Judicial Magistrate ka Kong R Rymbai ka la ai jamin ia kitei ki arngut ki nongialam  ka FKJGP  u Bah Eldie Newton Lyngdoh bad u Bah Reginald Ronald Thabah watla ki pulit ki kwah ban pynngat kyndon shuh shuh pyrshah ia kitei ki nongialam.
U Bah Kharkrang u la ong ba ka Kashari kam shym la khot ia ki pulit haba ka khot ban pynlong ka jingbishar ia kitei ki ar ngut  ki nongialam ka FKJGP.Kitei ki nongialam jong ka FKJGP ki la shah set phatok ha ka ain Meghalaya Preventive Detention Act (MPDA)  la kumba saw bnai tam eiei bad ki la lait jamin ha ka sngi Hatmajai.
Shillong,06 Rymphang:Ka jingpynlip bor ding (light) ka MeCEL ka la ktah ia baroh ki briew ki kam ki jam ha baroh kawei ka jylla.
Hynrei napdeng kine, kiba kham ma bad kham ktah eh ka dei ia ki jaka surmar ne ki hospital kiba hap ban ai jingshakri khlem sangeh satia baroh 24 kynta.
Hynrei ka la mih ka jingkylli na ki paidbah, ba lada ka sorkar ka lah ban ai bording ei ia ki kar khana kiba bam ramhah, ka la dei ban don la kawei pat ka rukom pyrkhat ia ki jaka surmar ne ki hospital ruh kiba donkam palat haduh katta.
Hynne ka sngi haba iakren bad u Rupang u Medical Superitendent ka Robert Hospital, Jaiaw u Dr David D Tariang  u la ong ba ka jingpynlip bording ka ktah bha khamatam ha ka por ba ki dang ai ka jingsumar ia ki nongpang bad la ong ba hapoh Hospital don ki kamara ba ki donkam ia ka bording bad miet bad sngi kum ha ki kamra buh khyllung, ha Operation Theatre (OT), Blood Bank, ICU (Intensive Care Unit), Emergency room bad ha kiwei kiwei ruh ki jaka.
“KIne ki bynta ha Hospital kim dei ban jah bording namar ban ktah lada lip", la ong u Dr Tariang.
U la ong ba haduh mynta ka MEeCL haba ka pynlip bording kam ju phah jingpyntip kyrpang ha ki Hospital, hynrei la shu iohi lyngba na ki lad pathai khubor.
Namar ka jingpynlip bording ka Hospital ka hap ban pynlut da ki lak namar ban pyntreikam da u transformer khanang ba ki kam kin nym thuh ha ki Hospital.
Katkum ka jingong u Dr Tariang la ong ba lada ka sorkar ka lah ban pynlait na ka jingpynlip bording ia ki Hospital kan long kaba bha eh.
“Nga tharai lada ka sorkar ka mon ban leh ia kane ka lah ban leh", la ong shuh shuh u Dr Tariang bad u bynrap ba ka sorkar ban pyllait na ka jingpynlip bording ka lah ban ai noh ia ki Hospital da ka jong ka lain.
Lah ban kdew ba ka MEeCL ka la pynlip bording ar kynta bad miet bad sngi ha man ki thain jong ki jaka bapher bapher khnang ban lait na ka jinglut bording.
Shillong, 06 Rymphang:Lai tylli ki pyrton ki CRPF kin sa wan poi la sngi nyngkong ban iakhun lehnoh sha Garo hills nalor ki bor pulit kiba la don lupa.
Ka sorkar jylla kila pynjur shuh shuh ia kane ka jingpara khnang ban tehlakam na ki jingshah pyniap jingshah rahbor ha ki seng lehnoh ha Garo Hills.
U Heh sorkar na ka tnad kam pohiing u la ong ba  kawei ka pyrton CRPF kala poi ha thain Shallang jong ka West Khasi hills district ban iada da ki seng lehnoh ha Garo Hills.
U la pyntip bas a lai tylli ki pyrton CRPF  kin sa wan poi la sngi nyng kong ha Garo hills.
Utei u heh sorkar u la iathuh ruh ba sorkar jylla ka la rai ban buh ia kawei ka ktem harud ka wah Simsang ka East Gao hills district.
Nalor kitei ki CRPF la don ruh ki pulit SWAT commando ban iakhun pyrshah ia ki lehnoh  GNLA bad kiwei kiwei ki kynhun seng lehnoh ha katei ka thain.
La ong ruh ba ka sorkar jylla ka la pynjur shuh shuh ia ki bor pulit ki ban iakhun pyrshah bad ka seng lehnoh ha Garo hills.
Ka sorkar jylla ka dang ap ia ka jubab na ka GNLA halor ka jingkhot iakren jong ka sorkar.
Shillong, 7 Rymphang:Ka sorkar Meghala ya kan phah shuh sa hynniew tylli ki ain sha ki sengbhalang ban phah pule kiba iadei bad ka Inner Line Permit (ILP).
Kine ki ain kin long nalor ki 52 tylli ki ba la dep phah kham mynshwa ba la long ha ka jingiakren bad ki nongialam.
Hadien ba la dep pule, ka sorkar kan sa khot iakren biang bad ki sengbhalang.
U heh sor kar na ka Political department u la ong ba kine ki dei ki ain kiba iadei bad ka jingwanrung jong ki briew nabar sha kane ka jylla.
Ia kine ki ain, la phah myna ka sngi Thoh dieng sha ki nongialam jong ki sengbhalang kiba pynlong ia ka jingiakhih ban dawa ia ka ILP ha kine ki bnai ba la dep.
La iathuh ba ki sengbhalang kim shym la buh kano kano ka por ia ka sorkar ba kan phah.
Ha kine ki bnai ba la dep, ki sengbhalang 13 tylli ha ka jylla, ki la pynlong ia ki jingiakhih bapher bapher ban dawa pyntreikam ia ka ILP ha kane ka jylla khnang ban tehlakam ia ka jingwan rung ki briew ba nabar.
Hynrei hadien ba la iakren bad ka sorkar, ki la pynlong ia ki ban sangeh shwa ia ka jingiakhih ban pule ia ki 52 tylli ki ain kiba ka sorkar ka la ai ha ki sengbhalang kiba iadei bad ka jingwan rung jong ki briew nabar sha kane ka jylla bad hadien ba ki la dep pule, kin sa wan iakren biang bad ka sorkar.
Shillong,6 Rymphang:Ka  FKJGP Seng Kmie ba la lamkhmat da u Chief Organiser – Bah Marbud Dkhar bad ka jingiadon ryngkatlang ka jingiadonlang u Bah.
Kwenlee  Nongrum President FKJGP Lyngkhoi Circle bad ki Dkhot ka la leit ban  iakren ia ki bor  MeECL kiba kynthup ia u Director Distribution Bah C Kharkrang bad Executive Engineer East Khasi Hills District Distribution Division, U PS Marak na ka bynta ka jingbym ioh bording  jong ka Shnong Lyngkhoi Ranab Dom Langkut kaba la kot haduh shibnai shiteng tam naduh shuwa ka Christmas kata 22 tarik u nohprah, 2013 ia kaba ki Nongshongshnong ki la mad ia ka jingeh jingjyrjar ba har -rukom ia ka jingduh u Transformer.
Ka Seng ka la ia kynduh ia ki heh ka MeECL mynhynin ka 6 tarik u rymphang, 2014 na ka byngta katei ka phang ha kaba ki jheh ka tei ka tnad ki la bthah  ba dei ban pyndait noh da u transformer ha katei ka shnong.
Ka seng ka la ai khublei ia ki heh ka MeECL kiba la kloi ban shim khia ban pyndep noh ia katei ka kam.
Shillong,7 Rymphang:Ka long kaei kaei kaba sngewsih ban iohi ba ki bor peit ia ka tnad bor ding ne ka MeECL ka la lehbein bad ieh noh khun swet ia ki jaka ba don ha ki nongkyndong jngai jngai bah na sor Shillong.
Ha ka 3 tarik mynta u bnai u nongthoh khubor, u la leit lum khubor sha ki thain nongjri-Borsora, bad kaba lyngngoh ka long ba haba la poi ha Phudkroh  ha ka por 7 baje eiei mynmiet baroh kawei ka shnong ka dum tliw tliw, bad ryngkhat u nongthoh khubor namar ka jingdawa ka kpoh u la leit ban rung dihsha ha kawei na ki dukan sha, khlem da tip ba katei ka shnong ka dei ka shnong kaba la biang ki bor ding, da ka jinglyngngoh u la kylli na ki trai dukan sha “Ym pat don bording seh kong ha kane ka shnong?’.
Ha kata ka por, thlim ita i kong ba die sha i la bitar, bad i la ong  ‘Naduh Khristmas ngim ioh bording, ka ia  nang tang ban lum pisa’.
Katei ka jubab itei i kong ka la pynkyndit ia u nong thohkhubor bad hangta na ka jingiakren kaba lyngkot la sngewthuh ba katei ka shnong ka dei kaba la biang ki bor ding naduh kham mynshuwa hynrei mynta naduh ka Khristmas katei ka shnong ka la shong dum haduh kine ki sngi ba mynta, bad ha ka jingiakren la sngewthuh ba ka daw jong ka jingduh bording ka dei na ka jingsniew noh jong u Transformer ba la buh ha katei ka shnong.
La kylli na ita i kong hato haba u la duh la katta bnai ym pat don seh mo ki bala wan ban maramot lane ban bujli, ita i kong i la jubab ba haduh kine ki sngi ym shym la don ba wan patiaw ia ka jingduh bording katei ka shnong.
Lada jia kumne, ka pyni shai ba kam don kano kano ka jingkhein snep ia ki shnong kiba don ha ki nongkyndong khamtam lei lei kum katei ka shnong Phudkroh kaba la don jngai da ki phew bad ki spah kilomitar na sor Shillong.
Kane ka pyni ia ka jinglehsting ki tnad sorkar ban ai ka jingshakri ba pura ia ki paidbah.
Shillong,6 Rymphang:Ha ka miet 5 tarik mynta u bnai, ki nongtuh ki ki bym lah ban tip, ki la rong tuh ia kawei ka Donation box na EAC Campus, Gurudwara, Upper Shillong.
Ha katei ka Donation Box la ong ba ki pisa ki don haduh T.10 hajar tyngka, ki nongtuh ki la ioh rong ruh ia ka pisa kaba la buh hangtei T.5 hajar tyngka.
Ki pulit ki dang pynlong ka jingtohkit.
Shillong,7 Rymphang:Uwei u rangbah uba la tip kyrteng kum u Wonson Horam, 35 snem karta uba dei na Dimapur, Nagaland u la wan shah sumar shah sumar sha  NEIGRIHMS Mawdiang diang, utei u rangbah u dei uba la mynsaw na ki jingshah siat kuli, ha ka jingtohkit ki pulit ki la lap ba ka jingngat kuli jong utei u rangbah ka dei na ka jingjia ha Nagaland.
Ki pulit ki dang pynlong ka jingtohkit ba kham bniah ha kaba ia dei bad ka jingngat kuli utei u rangbah.
Shillong,7 Rymphang:U nongialam ka Congress na Umroi konstitwensi u bah Lumkamai Nongrum u la mih noh na ka seng Congress ban kyrshan ia u bah MD syiem u kyrtong shimet na katei ka konstitwensi na Umroi.
U bah nongrum u dei u nongkyrshan ba radbah ka congress uba la pynjop ruh ia u bah Ngaitlang Dhar ha kane ka elekshon MLA ba la dep.
U la ong ba u la iehnoh ia ki jingmyntoi shimet bad u la iehnoh ia katei ka seng Congress ban kyrshan ia u bah  Syiem ha kane ka kynti ba mynta.
‘Khlem da pyrkhat ia ki jingmyntoi shimet nga la mih noh , nga la iohi ba ka lawei jong u paidbah ka don ha ka umdum lada iaineh bad ka seng Congress’ ong u Bah Nongrum.
U Bah MD Syiem, u la pdiang da ka jingsngewbha ia u Bah Lumkamai bad u la pynpaw ia ka jing sngewnguh ia u namar ba u la wan khlem da buh kano kano ka kyndon bad ka mynsiem ba shynrang jong u, ban wan sha khmat kum ha kane ka kynti khnang ban pyneh ia ka rngiew jong ka Umroi Constituency.
Shillong, 07 Rymphang:Watla ki seng riew lum kim iateh lok shwa ka elekshon hynrei ki don ka jingthmu ban ia ka thaw ia ka EC ha KHADC hadien ka elekshon bad kane ka long kumba ia lympat shwa ha ka elekshon bad sa ia kdup pat hadien.
Na ka liang ka UDP ka pdiang ia ka jingtyrwa ka KHNAM  ban ia thaw ia ka executive committee (EC) bad kiwei ki para seng riewlum hadien ka elekshon MDC.“Ha ka jingshisha ngi la pynsngew ia ka jing kwah jong ngi sha u nongialam ka HSPDP u Bah Hoping Stone Lyng doh ban thaw noh ia ka EC hynrei haduh mynta ngim pat ioh ia ka jubab", la ong u Secretary ka UDP u Bah Allantry F Dkhar.
Hynrei ka la mih ka jingkylli kumno ki seng riewlum kin thaw ia ka EC hadien ka elekshon haba ia lympat shwa ha ka elekshon.
U la ong ba ka party kan sap hah biang ia ka jingthoh biang sha u nongialam ka (HSPDP) halor kane ka jingthmu.
“Ngi khmih mynta ba ngin ioh ia ka jubab kaba bang na u nongialam ka HSPDP", la ong u Bah Dkhar.
U Secretary ka UDP u la pynpaw ia ka jing sngewtynnadia ka jingai jingmut jong ka KHNAM.Kham mynshwa ka KHNAM ka la pynpaw ia ka jingkwah ban ia thaw ia ka EC hadien ka elekshon ha ka KHADC.Watla ngim pat lah ban iatehlok shwa ka elekshon para seng riewlum hynrei ka party kan iakren kloi halor kane ka jingthmu ban khanglad ia ka Congress ba kan thaw ia ka EC  hadien ka elekshon," la ong u President ka KHNAM u Bah Pyndapborthiaw Saibon.
Jowai,7 Rymphang:Na ka por sha ka por, ki paidbah ka thain Jaintia ki la ud bad khnium bad ki sengbhalang ki la pynlong ruh da ki jingiakhih namar ka jingsniew palat ka surok jong katei ka thain, halor katei ka jingeh ba ki paidbah ki la pynpaw bad kumta u Myntri ba dei peit ia ka tnad PWD u Ma sniawbhalang Dhar mynta ka sngi dalade hi u la hiar sha katei ka thain ban leit jurip ia ka jinglong jingman ka surok.
Ha katei ka jingleit jurip u Ma sniaw u la hiar ryngkat bad u bah M.M.Sun Secretary PWD (R&B),u bah  L Passah C.E.NH,PWD (R)  ki briew jong ka NHAI u Col.
Rajiv Malhotra Project Director NHAI,u T.Kamki, Manager (Tech) NHAI , bad ki la leit ban jurip ia ka surok naduh  Mihmyntdu Jowai shaduh Malidhar.
Katei ka jingleit jurip ka long ruh shi bynta ban peit la katei ka surok ka don jingeh ne-em ia ka kompeni ban pyntrei ia ka kam.
Haba ia kren  bad u rupang u Ma sniaw u la ong ba ha ka jingshisha kam da donkam shuh ia u kum u Myntri ka tnad PWD ban leit jngoh ne leit peit ia katei ka  surok namar ba la dep ban  aiti sha ka National Highway Authority of India,ka NHAI ka la shimti ban pyntrei ia katei ka surok naduh ka  10 tarik u  Kyllalyngkot 2014 bad ka la kular ban sdang noh ban trei mar pynban haduh mynta ka sngi ym pat iohi  dak  khyndiat ruh,  dei na katei  ka daw ba  u Ma Sniawbhalang u la hiar dalade hi.
“Ka jingwan jurip ka jong ngi mynta ka  sngi ka long ba  ka NHAI kaba la aiti sha ka company Simpex  Infrastructure Ltd ban pyntrei ia kane ka  surok ka suki palat ban pyntrei wad lada ka la shimti ia ka kam naduh  ka 10 tarik u Kyllalyngkot 2014 mynta la shibnai  ngim iohi  eiei dak eiei, nga kum u myntri ka tnad PWD  nga la lap da la ki jong ki khmat ba bun ki bynta jong ka surok  ki la jot shaba palat kiba sa tang katto katne por kim longshuh ban iaid kali, ka  NHAI ka dei ban pyntrei  noh wut wut ia kane ka  surok khnang ba kan pynsuk ia ka leit kawan u paitbah" ong u Ma sniawbhalang dhar.
Na ka liang  u Col Rajiv Malhotra Project Director NHAI u la ong ba kam don jingeh ne ka jingthud ia ka kompeni ban pyntrei ia katei ka surok , bad   ka daw   ka dei tang na ka jingsahteng kiwei pat ki kam baka Simpex  Infrastructure Ltd ka pyntrei bad ka pan por lai bnai bad kan sdang ia ka kam hadien ba ka la pyndep shawei bad shen kan sa wanrah ia ki tiar ki tar bad ki bor mashin  bad ka la kular ban pyndep ia katei ka kam hapoh lai snem.
Shillong, 07 Rymphang:Laiphew ar ngut ki kyrtongna ki seng sain pyrthei bapher bapher ki la thep kyrteng mynta ka sngi na bynta ka elekshon MDC sha ka Jaintia Hills Autonomous District Council (JHADC).
Na kine ki laiphew ar ngut ki kyrtong kiba wan thep kyrteng arphew lai ngut kidei na West Jaintia hills district bad khyndai ngut kidei na East Jaintia hills district.
Na West Jaintia hills kidei u CEM ka JHADC u Bah Madonbai Rymbai, u Bah Lakhon dkhar na Sohmynting Khliehtyrshi, u Bah Stephan Mukhim na  War East, u Bah Het Pohthmi na War West.
Kiwei pat kilong u Sunday Morning Suna (independent) na Mukhla-Wahiajer, u Bah Marbood Kyndiah (HSPDP) na Ummulong Moodymmai, u Bah Celius Biam (INC) na Nangbah, u Bah Thombor Shiwat (INC), u Bah Head Symblai (HSPDP),u Bah Moina Phyllut (NCP) na Nartiang-Umladang, uBah H.B Dan (HSPDP) na Nongjngi, u Bah Lakhon P Sungoh (HSPDP), u Bah Ojanris Rabon (NCP) na Shilliangmyntang, u Bah Riyoo Sten (independent) na Barato Mukroh, Bhawan Chyrmang (INC), u Bah Chanki Lyngdoh (UDP) na Saphai, u Winning Garland Sungoh (INC)  na Mowkaiaw, u Bah Phriskus Sutnga (INC) na Raliang, Biangshuwa Shylla (independent) na Shangpung, JU Nongrum (INC) na Jowai North, Dunno Nongpluh (INC) na Jowai South, Andrew Shullai (INC) na Jowai Central bad  Wanbiang Shadap (INC) na Moothlong- Sohkymphor.
Ha East Jaintia Hills ki long u Bah Violet Lyngdoh (UDP), u Bah Hambertus Nongtdu (INC) na  Rymbai-Khliehriat, u Desous Pohshna (INC) na Narpuh, Obil Kyndait (independent), Wanthmu Phawa (independent) na Tuber, Phastmoon Dkhar (independent), Tyrshain Siangshai (INC) na Moosniang-Rngat, Michael Nongtdu (INC) bad  Seiborlang Shadap (independent) na Sutnga-Narwan.
Shillong, 07 Rymphang:Ka MPCC Election Committee hynnin ka sngi ka la rai ban phah ia ka  kyrteng u MLA ka Myl liem u Bah Ronnie V Lyngdoh sha ka AICC lem bad lai ngut pat kiwei ki kyrtong kiba pan tiket na Shillong Parliamentary konstiwensi.
Kine ki lai ngut ki ba pan tiket ki kynthup ia u  MP Vincent H Pala, u Bah John Kharshiing  bad u Lamphang barim ka iing Dorbar Thawain u Bah Charles Pyngrope.
Ka jingpdiang ia ka kyrteng u MLA ka Myl liem Bah Lyngdoh da ka MPCC ka la pynktha khlieh ia kiwei pat ki nongpan tiket namar ba udei uwei na ki kytong ba thep kyrteng khatduh haduh ba ka MPCC ka la pynjlan ia ka tarik ban ailad khnang ia u.
Ka Election Committee ha ka sngi nyngkong ka la pynjlan ia ka por na ka 4 tarik sha ka 6 tarik khnang ban ailad ia u Bah Ronnie ban pynbiang ia ki kot ki sla.
U MLA ka Mylliem u la phah ia ki kot ki sla jong u mynshisngi ha ka 5 tarik Rymphang.
Ha ka jingiaknieh ban ioh tiket u Bah Ronnie Lyngdoh  u la ioh jingiarap na u President ka MPCC u Bah DD Lapang bad u Myntri Rangbah u Dr Mukul Sangma.
“Ka MPCC Election Committee ka la rai ban phah ia ki kyrteng jong kine ki saw ngut na ka Shillong Parliamentary Konstiwensi sha ka AICC bad  phra ngut kiba pan tiket na ka Tura Parliamentary konstiwensi", la ong ka media secretary ka MPCC ka  Kong Szarita Laitphlang haka kyrwoh ba la pyllait.
Ka la ong ruh  ba ka MPCC ka la bynshet ha u Bah Lapang bad u Myntri Rangbah ban phah khubor sha ka Screening Committee ka AICC.Lah ban kdew ba u Bah Lapang bad u Dr Sangma kidei ki dkhot jong ka AICC Screening Committee.
Shillong, 07 Rymphang:Wat la ka sorkar ka la pynbna ban pyntreikam ia ka Right to Education (RTE) mynta u snem  hynrei ki kmie ki kpa ki dang hap pynlut bun ki jingthied ia ki kot ki sla ha iew.
Katkum ka jingmut jong ka RTE ka long ban ioh rung skul khlem jingsiew ha ki skul ba la ithuh da ka sorkar nalor ban ai ia ki kot bad ki jingdonkam jong ki khynnah hynrei kumba ka paw, kane kam par urlong satia.
U Rupang uba la ioh ban iakren bad ki kmie ki kpa mynta, ka sngi ha dukan die kot ha Iewduh, ki la iathuh ba ki hap ban siew ia ka bai rung skul kaba heh ha ka dor 700 spah jong ki khynnah ba pule ha ka primary, ne palat ia kata iwei I khynnah.
Kaba sngew lyngngoh ka long ba kim tip ruh kaei kata ka RTE, “ngim tip kaei ka RTE la ka sorkar ka ai kot ne ai ei ha kano ka rukom", la ong iwei longkmie.
Kumba ka paw, ka sorkar kala ai kot tang katto katne kata ruh tang ia ki skul ba hap ha ka SSA State Education Mission Authority kynthup jong ki Lower primary bad Upper primary skul, kiba dei ki skul sorkar.
Ka paw ba ka sorkar, ka shu ai jingiarap ne subsidi namar ba kam lah ban ai lut ki kot, kumba la mut ha ka RTE ne kata ka free and compulsory education.
Ia kine baroh ki kyrteng jong ki kot ba la ai haneng ym don kam ban siew pisa ia ki, bad ka jingsam ia kine ki kot ka long naduh ka 15 tarik mynta u bnai na ki ophis jong ki block ba pher ba pher.
Ki khynnah Lower primary, ki kot pule kiba yn ai ki long ka English, Arithmetic,  Creative Expression bad ka AHPL, na ka bynta ki klas-1 bad klas-II, ka English, Arithmetic, Creative Expression bad ka Environment Studies bad ki klas-III bad klas-IV ka English (2nd language), Mathematics, Science bad Social Science ia ki klas-V.Ia ki khynnah skul jong ka Upper primary, ki kot kiba dei ban ioh ki long ka  English (2nd language), Mathmatics, Science, bad Social Studies  ia ki klas-VI bad klas-VII ki long ka Mathmatics, Science bad Social Studies bad ia ki klas-VIII tang ka kot Hindi.
Lada don kino kino ki skul ki byn kwah ban shim ia kine ki kot kiba ka sorkar ka la ai ki dei ban pyntip sha u Deputy inspector of school.
Shillong, 07 Rymphang:Ka jylla Meghalaya shen kan sa ioh ia ka buit ri jingri ban wanrah na ri Canada.
Kane ka long hadien ba ka jylla ka la iasoi soskular (MOU) bad ka Alberta Province na Canada myn ha ka 12 tarik  Kyllalyngkot 2014.
Haba iakren mynta ka sngi bad ka Commisioner and Secretary jong ka tnad Animal Husbandry and Veterinary ka jylla ka Kong L Kharkongor ka la iathuh ba ka jingiasoi soskular jong ka jylla Meghalaya bad katei ka ri ka long ban wanrah ia ka jingiatreilang ha pdeng kine ki ar tylli ki kynhun.
La ong ba ka jing wanrah jong katei ka ri ia ka buit stad teknoloji kan ai jingiarap shibun  ha kaba iadei bad ka rukom ri jingri kum ki sniang, blang, masi, syiar bad kiwei kiwei de.
Ka Kong Kharkongor ka la iathuh ruh ba ka jylla Meghalaya kan sa shna ia ka Working Committee.
Ha kane ka Committee yn iadon bynta lang bad ki dkhot na katei ha ri bad mynta ki dang pynkhreh pynkhrum ban thaw ia katei ka Komiti ban iashong pyrkhat.
“Ngin sa iashong pyrkhat ban iaphylliew shwa na bynta kane ka jingthmu", la ong ka Kong Kharkongor.
Ka la ong ba ka sorkar Canada kan sa ai ki tiar ki tar ki symbai ban pyndonkam na ka bynta ban kyntiew ia ka ri jingri hapoh kane ka jylla.
Ka thong jong kane ka long ban pynkhlain ia ka ri jingri khnang ban pyndap ia ki jingdonkam doh jong ka jylla kaba dang duna bun kumba ka long haduh mynta.
Ka jylla Meghalaya ka long kaba dang duna bun ha ka jingpynmih doh bad bun ki doh la wanrah na bar jylla.
Shillong,10 Rymphang:U ADM ka South Garo Hills, uba la  buhrieh noh ia ka kyrteng jong u la shu lait im mynta ka sngi na u kuli ki kynhun kieng atiar kiba la buhrieh dur khmat ialade.
U ADM bad u nongniah jong u ki la lait im hadien ba ki lehnoh ki la ther kuli ia ka kali ba ki shong.
Katei ka jingjia ka la jia mynta ka sngi ha ka por 11:45 baje mynstep hajan Rongdotchi ka shnong kaba jngai tang kumba 25 kilomitar na  ka nongbah jong ka South Garo hill.
Ki tyllong khubor ki la iathuh ba ha katei ka por, katba u ADM u dang wan phai sha Baghmara ar ngut ki lehnoh kiba la kah dur khmat bha ialade bad kiba la riam shipai ki la pynsangeh ia ka kali jong u , utei u ADM u la suba eiei ia kitei ki briew ki bym lah ban ithuh, kumta u la hukum ia u nongniah jong u ba un ym sangeh.
Ha katei ka por kitei ki ar ngut ki runar ki la ther kuli sha ka kalai ba u shong hynrei u kuli um shym la dei ia ki bad ki la lait im khlem mynsaw.
La ong ba hadien ka jingjurirp la lap ba la ther haduh lai kuli ha katei ka kali.
Lah ban pynkynmaw ba kane ka dei ka sien kaba ar ba ki heh ophisar sorkar kin shah kthong ha ki kynhun lehnoh ha Garo mynta u snem, ka jingjia kaba nyngkong ka dei ka jingshah khtong jong u Deputy Commissioner ka South Garo hills u Chinmay P.Gotmare  ha ka 17 tarik u kylla lyngkot ha ki suba lehnoh.
Shillong, 7 Rymphang:Ka jingthep kyrteng ki kyrtong ki ban ia khun ha ka elekshon MDC-2014 ka dang iaid shaid shaid, ka la sdang naduh ka 5 tarik mynta u bnai bad kan kut ha ka 10 tarik mynta u bnai, katkum ka Ripod kaba la ioh myn hynin ka sngi ki la don haduh 17 ngut ki kyrtong kiba la dep thep kyrteng ha baroh kawei ka jylla, bad nalor ki 17 ngut ki la don shuh ki kyrtong ki ban dang thep  mynta ka sngi.
U nongthoh khubor u la hiar sha Sohra Civil Sub-Division ka sub-division kaba ar tylli ki kon stitwensi ki hap ban thep kyrteng, ka Sohra bad ka Shella konstitwensi, ha katei ka sub Division na ki ar tylli ki konstitwensi ki la don haduh 6 ngut ki kyrtong kiba la dep ban wan thep kyrteng.
Kitei ki 6 ngut ki kynthup ia u bah Pynthymmaibor Chyne ka Congress na Shella, u bah Teinwell dkhar ka UDP na Shella, u bah Pyndapbor Saibon ka KHNAM na shella, na Sohra u Bah Rangphlang Khongwet u la dept hep kyrteng mynta hi ka sngi, nalor u bah Rangphlang u bah donevan ka Congress, bad u bah Matsing u kyrtong shimet ki dei ki kyrtong kiba la dep  thep kyrteng.
Hadien ba la dep thep kyrteng ki nongthohkhubor ki la ioh ban ia kren bad ar ngut ki kyrtong u bah Rangphlang Khongwet u kyrtong shimet na Sohra bad u bah Pynthymmaibor Chyne u kyrtong ka Congress na shella Konstitwensi.
Haba ia kren bad ki nongthoh khubor , u bah Rangphlang u la ong ba ka thong ba ha khmat eh jongu lada ki paidbah ki pynjop ia u kum u MDC ka long ban pynneh pynsah ia ki riti ki dustur, ka khyndew ka shyiap , ka jingwan tuid kyrthe ki mynder sha kane ka jylla bad ka jingai trading laisen kaba u la iohi ba ka jingai trading laisen ka dei ban long da ka jingkhein ym ban shu ai pathar.
‘Ho,oid ban long nongmihkhmat kum u MDC , ki don bun ki jingeh ban iarap ia u paidbah, hynrei kum u MDc ngi dei ban thaw bad wad ia ki lad ki lynti ban iarap ia u paidbah, ka don ka por ba ha ki jait khep ba hap ban sei wat na la pla la jong ruh’ ong u bah Rangphlang Khongwet.
U bah Rangphlang u la ong ba kane ka jingthmu jong u ban rung sha ka sain pyrthei ka dei kaba u la thmu naduh ki san snem ba la dep, hynrei u la ong ba ka long kaba eh ban shim kyrkieh ia ka raia, bad mynta ka kynti ba u la mih madan ban ia khun ha ka MDC ka dei ka rai kaba u la pyrkhat janai bha.
‘ban long u nongmihkhmat donkam ka jingiadei kaba jan bad u paidbah, nga don ka jingiadei bad ki paidbah , nga long paralok ia baroh bad ki paralok jong nga kiba bun hi ki dei kiba rit ba ria bad ki riew madan, dei ma ki ba la ai mynsiem ia nga ban mih sha kane ka lympung’ bynrap biang u bah Rang.
Haba la kylli pat kaei ka daw kaba la pynlong ia u ban ia khun kum u kyrtong shimet, bad um shym la pyniasoh bad kanao kano ka party, u bah Rang u la ong ba ka daw hi ka long ba ma-u rurh u dei u briew ka Congress bad naduh ki snem kiba la dep u la don hapoh ka Congress bad u dei u nongtrei ba radbah ka Congress ha Pynursla, kumta um kwah shuh ban pan tiket na kiwei pat ki party watla ki la don ki party kiba la wan ban ia kren.
Utei u kyrtong u la ong ba haba u la don ha Sohra um shym la pan tiket na ka seng Congress namar ba u la shem ba ka long kaba eh ban pyniadei bad ki Congress ha Sohra , kumta u la shim ia ka rai ban ia khun beit kum u kyrtong shimet , “Lada ki paidbah ki ibit ia nga ban long kum u nongmihkhmat jong ki kin ai hi ia ka jingjop wat la nga long u kyrtong shimet"  ban biang u bah rang.
Ki nongthohkhubor ki la ioh rurh ban ia kren bad u kyrtong ka Congress na Shella u bah Pynthymmaibor Chyne ha kaba u ne u kyrtong u la ong ba ba thong jong u ruh lada u ioh born a ki paidbah ban long kum u MDC ka long ban trei ia ki kam hapoh District council kaba ka District Council kam shym la trei kumba ka dei ban long.
U la ong ba ka jingwan rung kyrthep ki mynder ka dei ka mat kaba u la shon khia bad u la ong ba lada un jop ha ka elekshon un ia khun ban teh lakam ia ka jingwan rung kyrthep ki mynder.
Haba phai sha ka Shella Konstitwensi u bah pynthymmai u la ong ba ha shella 6 sien kynthih la bat da ka UDP ha ka MLA bad 10 snem la bat da katei hi ka juh ka seng ha ka MDC, kumta u la ong ba bun na ki jingmyntoi kim shym la leit sha u paidbah ka thain, u la khlei la ki kular ha u paidbah ba lada u wan ha ka bor un iaid salonsar ka jingshakri na ka bynta u paidbah la ka long na kano kano ka party ruh.
U la pynpaw ba u don ka jingkyrmen ban jop mynta ka kynti, u la ong ba baroh ki nongkyrshan ka congress ki don ha ka liang jong u  kynthup ia u President bad u working President u bah Leston  Wanswett bad u bah Jrop sing Nongkhlaw.
(ha kawei pat  ka khubor) Mynta ka  sngi Thohdieng 25 ngut ki kyrtong na ki seng sain pyrthei bapher bapher ki la thep kyrteng na ka bynta elekshon District Council ban long ha ka 24 tarik mynta u bnai.
Napdeng kiba kham paw kiba thep kyrteng hynne ki long u Deputy speaker u Bah Sanbor Shullai (NCP) na Laban-Mawprem konstiwensi, u CEM ka Khasi Hills Autonomous District Council (KHADC) u Bah Pynshngainlang N Syiem (Congress) na Mawsynram, u Deputy CEM u Bah Remington Pyngrope (UDP) na Mawkynrew, u Bah Ardent Basaiawmoit( HSPDP) na Nongkrem,u Bah Martil M Mukhim (HSPDP) na Mawkynrew.
Kiwei pat kiba thep kyteng hynne ka sngi ki long u Bah Rocky Hek(Congress) u pyrsa u Bah AL Hek ba thep na bynta ka Mawkhar-Pynthorumkhrah, u Bah Theddius Mawrie (cCongress) na Nongthymmai, ka Kong  Grace Kharpuri (HSPDP) na Nongskhen, ka Kong Teilinia Thangkhiew (HSPDP) na Mylliem, u Bah Tamdor Risaw na Mawsynram (HSPDP), Panbor Ryntathiang(HSPDP) na Mawlai, u Bah Banry Wahlang (HSPDP) na Laban – Mawprem.
U Bah Anthony Nongbri (UDP) na Laitumkhrah – Malki, u Bah Batskhem Marbaniang (UDP) na Mawsynram, u Bah Krispin Rynthong (UDP) na Mawkhar – Pynthorumkhrah, u Bah David Kharsati (UDP)  na Sohryngkham bad u Bah Wankupar Syiemlieh (UDP) na Nongspung Sohiong.
Ka Kong Meristila Wahlang (NCP) na Laitumkhrah – Malki Konstiwensi.
Katba u Bah Latiplang Kharkongor (KHNAM) na Nongthymmai, ka Kong Probiti Nongpluh (KHNAM) na Laitumkhrah – Malki bad u Bah Loius Dohtdong (KHNAM) na Mawkynrew konstiwensi.
Arngut ki kyrtong shimet ki kynthup ia u Bah Banpynshngainlang Rumnong na Mawkhar – Pyn thorumkhrah bad u Bah Kenny D Kharkongor na Sohryngkham kynthup u Bah Suly Lyngdoh (NPP) na Mawsynram konstiwensi.
Katba ha Nongpoh ki kyrtong ka UDP kiba thep kyrteng hynne ka sngi ki kynthup ka Kong  Rona Khymdeit na Nongpoh, u Bah Donkupar Sumer na Umsning, u Bah Kior Singh Hinge na Umroi, u Bah Balawan Syiemiong na Jirang bad u Bah BK Tmung na Mawhati konstiwensi.
U kyrtong shimet uba thep kyteng hynne ka sngi udei u Bah Hilarius Marbaniang na Umsning bad ar ngut ki kyrtong ka HSPDP ki long u Bah P Sylliang na Umroi bad Nosy Lyngdoh na Jirang Konstiwensi.
Shillong, 10 Rymphang:Ka jingialang jong ka Langrin Block Congress Committee, kaba la long ha Shnong Rangthong, South West Khasi Hills District, ha ka 6 tarik Rymphang, ka la long kaba shongshit bha, ha kaba kiba bun ngut ki riewkhmat ki rangbah, longkmie jong ka Langrin MDC Constituency, ki la poi ban pynpaw ia ka jingkyrshan ba radbah ia u kyrtong jong ka seng Congress u Bah Mansturdy Nongrem, MDC, KHADC, bad bad ha katei ka jingialang baroh ki la kren skhem ba ki paidbah kin jied biang ia u MDC uba mynta namar ki don ka jingiatreilang kaba jan bad kaba ryntih bad u Bah Martin M Dango, MLA ka Langrin Constituency na ka seng Congress uba mynta.
Ha ba kren ha katei ka jingialang, u Bah John F Kharshiing, Vice-President, East Khasi Hills District Congress Committee, u la ong ba ka dei tang ka Seng Congress kaba lah ban ai ki Sorkar bad ka jingsynshar kaba skhem bad kaba iaineh baroh san snem.
Katba kiwei ki seng jylla (State Parties) ki long kiba tlot bad kim kot bor ban pyniaid lane ban ai ka jingsynshar kaba skhem bad bun sien kiba bun ki Sorkar bad ki Executive Committee ba la ialam da ki Seng Riewlum ki neh tang khyndiat por hapoh Secretariat, KHADC bad JHADC.U la ong ba ka jaidbynriew Khasi, Jaintia bad Garo ngi long kiba rit haduh palat lada ia thew bad kiwei ki jaidbynriew.
bad ha kum kane ka por ha kaba ka don ka jingpynkhreh ban pynbeit thymmai ia ka Sixth Schedule ka long kaba donkam bha ban ioh ia ka Executive Committee, jong ka Khasi, bad Jaintia Hills District Council kaba don ha ka juh ka jingmut jingpyrkhat bad ka seng kaba don ha ka Sorkar Jylla khnang ba ki jingpyrshang ban pynbeit ia ki Sixth Schedule kin iaid beit iaid ryntih.
Haba u Bah John F Kharshiing, u la sngap bad iohsngew ia ka kaiphod na kylleng ka Langrin Constituency, u la ong ba mynta ka kynti la nang tikna ba u Bah Mansturdy Nongrem , un sa wanphai biang kum u MDC uba ioh ia ka nam jop bad uban sa ioh ia ka jingshahniah kaba bun tam ha kane ka MDC Election 2014.
U la ong ba Ka Seng UDP, HSPDP,  ba pyrshah ia ka seng congress Ki ia shong Lang hapoh khadc.
Shillong,10 Rymphang:Ki saw tylli ki seng bhalang ka ri Lum Jaintia ki ba kynthup ia ka AJYWO-Sengkmie, KSU-Jaintia Hills District Unit, ka FKJGP-Khlliehriat Circle bad ka HNYF-East Jaintia Zone, ha ryngkat bad ka Synjuk Rangbah Shnong -East Jaintia  Hills ki la shim ia ka rai mynta ka sngi ban khot noh syndon da ka pakhang shnong ba 12 kynta, kata ha ka 13 tarik mynta u bnai naduh ka por 5 baje mynstep haduh 5 baje janmiet ban pynbor ia ka sorkar ban maramot noh ia ka surok National Highway 44 naduh ka thain Tuber haduh ka thain Malidor.
Kane ka jingpakhang shnong kan trei kam tang hapoh u pud u sam jong ka East Jaintia Hills District baroh kawei.
Shillong,10 Rymphang:U Myntri Rangbahka jylla u Dr.Mukul Sangma u la kyndit thret ban iohi ha ki khubor ba ar ngut ki kiba la ioh kam hikai bad kiba la shah thung kum ki ‘’ Assistant Mistress’ ha Pine Mount School ki dei ki khun jong ki heh ophisar ka tnad pule puthi kaba ia ka interview ruh la shim hi da ma ki.
“Ngan wad ia ki jingshisha na ki para nongtrei jong nga, u symbud Myntri Rangbah uba dei peit ia ka tnad pule puthi bad lada ka dei ne em ka jingshisha kumba la paw ha ki khubor’ ong u Dr.Mukul na Delhi haba ia kren bad uwei na ki nongthohkhubor lyngba ka phone, bad u  la ong ruh ba lada ka dei ka jingshisha yn shim ia ka rai kumno ban pynshitom ia ki.
U Dr.Mukul ha ka juh ka por , u la pynpaw ia ka jingsngewkhia halor ka jingdonkti u Director of Higher and Technical Education, u CCM Mihsil bad u  joint director  jong katei ka juh ka tnad u ban sa shong thait noh haba kut u ne u bnai, halor ka jingkynnoh ba ki donkti ban thung kam ia ki khun lajong.
‘ ka dei ka jingialam bakla’ ong u Dr.Mukul uba ban biang ba lada ki khun jong ki ki ia khun na ka bynta ka kam kim dei shuh ban long ki nongshim interview.
Lah ban kdew ba ki la don haduh 77 ngut ki kandidet kiba la wan sha ka interview kaba la long naduh ka 8 haduh ka 10 tarik u kyllalyngkot 2014, bad na kitei kiba la wan interview tang ar ngut kiba la ioh bad kita ki dei ki khun jong ki ar ngut ki heh ophisar ka tnad pule.
Shillong,10 Rymphang:Ka Ingbishar ba kyrpang ba la khlieh da u First Class Judicial Magistrate u Bah R Rymbai , kaba la sorkar ka la thaw kyrpang na ka bynta ban tian bishar ia ki nongialam sengbhalang ka la ai por shibnai kynthih ba kin wan rah  jingshai halor ka jingpynhkein jong ki ia ka ain da kaba khot pynlong ia ki pakhang shnong bad ki pakhang surok bapher bapher ha ka por ka jingiakhih ILP.Ha ka jingshisha ka ing bishar ka la khot mynta ka sngi , ia ki nongialam jong ki 14 seng, hynrei mynta ka sngi tang ar tylli ki seng kiba la wan mih sha ka ing bishar bad kita ki long ka  Civil Society Women Organisation (CSWO) bad ka  All India Garo Union (AIGU).
La ong ba ki nongialam sengbhalang ki la pn por biang na ka ing bishar kumta la ai por ia ki shibnai bad ha ka 10 tarik u lber la khot ia ki ba kin wan mih na ka bynta ka jingtian bishar.
Ka tyllong khubor ba la ioh lum ka la iathuh ba ka ing bishar ka la pdiang ia katei ka jingpan por jong ki bad ha ka juh ka por ka la ong ba kan sap hah biang ia ki jingtip hadien ba la ioh jingtip  ia ka jaka shong jaka sah  ba apura jong ki, namar ba ioh ka shithi ba la dep phah kam shym la poi sha ki, lait noh tang lai tylli ki seng kiba la kam ba ki la ioh ia ka shithi ba ka ing bishar ka la phah, ka  Khasi Women Welfare and Development Association (KWWADA), CSWO bad ka AIGU ki dei ki lai tylli ki seng kiba la kam ba ki la ioh ia ka shithi.
Halor katei ka jingkhot tian bisharka sorkar ka CSWO ka dei kawei na ki seng kaba la pynkhreh lypa ia ka nongiasaid jong ka, ka Poonam Yadav ka ksiang ka CSWO ka la ong ba haduh mynta na ka liang jong ka ka dang pan por biang na ka ing bishar bada kan wana pynpoi ia ki jingpynshai ha ka tarik ba la buh.
Ka Poonam  haba kren sha ki nongthohkhubor ka la ong ‘ kane ka dei ka ingbishar jong ka ain, kaei kaba ka sorkar ka la leh kaba dei ne kaba lait , ngi hap ban iakhun bad ban ia tynjuh bor ha ing bishar ym dei ha bar, kan bha lada ki sengbhalang kin wan ha ka juh ka por ban ai ia ka jingpynshai jong ki’.
Ka President ka CSWO ka la ong ba ka seng kan ia khun namarba ka burom ia ka ain, ka la ong ruh ba kaei kaba ka sorkar ka la khyllie shaphang ki jingduh jingum katkum ka ripod ka CAG pyrshah ia ki, ka ruh ka kwah ban tip kaei ka sorkar ka la leh pyrshah ia ka CAG.Lah ban kdew ba ka jingujor halor ki jingshah pynduh pynum la ujor da u bah  B Khongwir, political department under secretary  uba la ong b aka sorkar ka la duhnong nong haduh T.31.09 klur tyngka ha ki jingiakhih ki sengbhalang kiba la pynlong ia ki pakhang shnong , pakhang surok bad kiwei.
Shillong,10 Rymphang:Ka sngi thep kyrteng ki kyrtong ki ban ia khun ha kane ka elekshon MDC 2014 ka la kut noh mynta ka sngi ka 10 tarik u rymphang.
Bad naduh mynta hi ka sngi ka la sdang sa ka jingpeit bniah ia ki kot ki sla ki kyrtong kiba la dep thep kyrteng.
Ha Sohra civil Sub-Division u bah CVD Diengdoh Sub-Divisional Officer ka Sohra Civil Sub-Division u la iathuh ba ki la don haduh 9  ki kyrtong kiba la wan ban thep kyrteng , 9  ngut na Sohra konstitwensi bad 4 ngut na Shella Konstitwensi.
U bah Titos W Chyne u  kyrtong ka UDP na Sohra  bad u bah Bantyngshain Rynga, u kyrtong shimet na Shella konstitwensi ki dei ki ar ngut ki kyrtong kiba la wan ban thep kyrteng khadduh eh ha Sohra Sub-Division.
Kitei baroh ar ngut ki la pyndep syndon ia ka scrutiny mynta hi ka sngi.
Haba ia kren bad ki nongthohkhubor u bah Titos u la ong ba ka thong kaba u la mih biang sa shisien ban ia khun hi dalade ha kane ka elekshon MDc 2014 ka dei namarba u kwah ba ka seng riewlum kan ioh bun paid bad kan bat ia ka bor synshar ha KHADC, u la ong ba kumba ka long mynta ka sorkar Congress kam peit ia ki jingeh jong ki trai jylla kiba ia kynduh man la ka por halor ka jingwan rung khyrthlep ki mynder ri sha kane ka jylla ka jingshah klun ki khyndew ki shyiap ha ki shipai ne ban shim khia ia ka jingpynbeit ia u pud u sam ha ka jylla kaba la ktah shisha ia ki trai muluk.
Shuh shuh u la ong ba lyngba ka KHADC ka lah ruh ban wanrah ia biang ia ki riti dustur kaba khlain bad ban ai bor ia ki Hima ban pynkhlain ha ka synshar khadar  ha ka bor synshar.
“Kum ka jingpynlong ia ka Monolith Festival kadei ka nyngkong ha ri khasi ban pynbna sha ka pyrthei ia ka jingriewspah jong ki khasi ha ki riti dustur.
Lada ki party riewlum ki ioh ban wan ha ka bor synshar ha District Council kin wan rah ruh ia ka motion ka khasi protection Area permit" ong u bah Titos MLA /MDC ka Sohra.
Haba ia kren bad ki nongthohkhubor hadien ba la dep thep kyrteng u bah Bantyngshain Rynga u kyrtong shimet na Shella u la ong ba haduh mynta ka Shella ka dang sahdien bad ka don ha ka jingdum, kumta u la jied ia ka shap jong ka sngi ba un ieng ha kane ka kynti khnang ba ka shap kaba u ieng kan pyni ia ki jingmut ba u don ka jingthmu ban wanrah jingshai noh ha katei ka konstitwensi.
U la ong ruh ba lada ki paidbah ki jied ia u kum u MDC ka thong jong u ka dei ban iada ia ka khyndew ka shyiap, ban pynneh ia ka riti ka dustur, ban iada na ka jingwan tuid kyrthep ki mynder sha kane ka jylla kumjuh ruh ban pyrkhing ia ka jingai trading laisen kaba laitlan ia ki bar jylla ba kin seng kam seng jam ha kane ka jylla.
U la kren ruh shibun kiei kiei ki jingthmu ba bha jong u ban trei bad ban shakri ia u paidbah ka Shella konstitwensi.
Shillong, 10 Rymphang:Ka jingthmu ban sam ia u khaw tad haduh mynta kam pat lah ban pyntreikam ha kane ka jyjlla namar ka tnad C&RD haduh mynta kam pat lah ban pynpoi ia ka Khanasumari ka ioh ka kot sha ka tnad jong ka Food and Civil Supplies.
Haba iakren bad uwei u heh jong ka tnad Food and Civil Supplies la iathuh ba ka jingthmu ban sam ia u khaw tad haduh mynta kam pat shym la lah ban urlong  hapoh kane ka jylla.
U la ong ba haduh mynta ka jingthmu ban sam ia u khaw tad ka dang sahkut ha suin namar ba ka tnad jong ka C&RD kam pat lah ban pynpoi ia ka khanasumari ka ioh ka kot.
Lah ban kdew ba ia kane ka  skhim sam khaw tad la mang 70 percent ha nongkyndong bad 50 percent ha ki jaka sor bad ka sorkar ka la buh thong hapoh ar bnai ban pyndep ia kane skhim hynrei haduh mynta kam shym la lah ban pyntreikam.
Kane ka skhim ka sorkar ka la mang haduh 21 lak ngut ki briew ha kane ka jylla kin ioh ia u khaw ha ka dor kaba tad.
Uwei uwei u briew un ioh 5 kilo shikhlieh ha ka dor T.3 shi kilo u Khaw, u Kew T.2 shi kilo bad kiwei ki symboh jingbam ha ka dor T.1 shi kilo.
Ia kane ka khanasumari ka ioh ka kot ne Socio economic and Caste census la leh na ka tnad ka sorkar India lyngba ka jingpeit ka tnad C&RD jong ka jylla bad ha kane ka jylla la ioh ban thoh khanasumari da ka kompeni Indian Telephone Industries (ITI).
Kumba long mynta, ka tnad Food and Civil Supplies ka dang ap beit ia ka thup kyrteng na ka tnad C&RD ban jied iano kiba dei ban ioh khawtad.
Watla ka tnad C&RD ka la dep ai ia ka thup kyrteng tang ka draft sha ka Food and Civil Supplies, hynrei kan long kaba eh ban pyntreikam namar ba ka lah ban mih bun ki kynrum kynram hadien.
Shillong, 10 Rymphang:Ka HNYF Raliang circle ka la kynnoh ba u MDC barim ka JHADC u Bah KM Lytan u la soi tuh ia ki 7 ngut ki briew ban thied tin sopiing.
Ka seng ka la kynnoh ba une u MDC u la leh ia kane kam soi tuh ia ki briew kynthup ka Kong Ridakut Lamare, Rimiki Lamare, Julina Suchiang, Pearly Lytep, Dora Lamare, Hampyrwa Chen, bad u Numa Suiam.
Kane ka jia ha u snem 2013-14 ban thied ia ka tin sop iing (CGI sheet) kaba la kot sha ka jinglut kaba T.6 lak, la ong ka seng ha ka kyrwoh ba la lap da ka RTI.Ha ka jingujor ba la phah sha u Deputy Commissioner ba la soi da u Publicity secretary ka seng u Bah Nicky Sten, ka la ong ba kine ki briew ki la ujor FIR sha ki pulit halor kane ka leh buit tuh utei u MDC, bad ki  la kyrpad hakhmat u DC ban leh ia kaba donkam.
Ha kawei ka liang, ha ka FIR ba la ujor pyrshah ia u MDC barim ka 16-Shangpung, kine ki briew ki la kynnoh ba u Bah Lytan u la pyndonkam bakla ia ka kyrteng jongki ha kaba iadei bad ka skhim ban thied tin da kaba pynthoh bria ia ki kyrteng jongki kaba long pyrshah ia ka ain ne ka hok longbiew manbriew.
“ngi kyrpad ba dei ban pynshitom ia une u briew katkum ka ain", la ong kine ki hynniew ngut ha ka FIR ba la ai ha Raliang Outpost.
Shillong,10 Rymphang:Ka sorkar jylla ka la shong ia ka jingialang jong ka mynta ka sngi na ka bynta ban pyrkhat kumno ban thaw ki lad ki lynti  ban pynbiang bording ha ka jylla ha kum kine ki por ba ka jylla ka don hapdeng ki jingkyrduh bording, ha katei ka jingialang ka sorkar ka la rai ban pan kylliang bording noh na ka Palantana Power project ban pyndap bording ha ka jylla.
Haba kren sha ki nongthohkhubor hadien ba la wai ka jingialang u Myntri ka tnad bording ka jylla u Clement Marak  u la ong ba ka sorkar ka la rai ban shu shim kylliang noh na ka PPP bad katei ka jingshim kylliang kan treikam noh hapoh ar taiew.
U Marak u la ong ba ka la don ka jingduna bording kaba haduh  43-44 mw ha ka jylla, u la ong ba ka don ka jingdawa kaba haduh  214 mw hynrei ka jylla ka la lah ban pynbiang tang 171 mw ka bording.
Shuh shuh kaei kaba kham  syrtok ia ka jylla ka long ba ka NEEPCO  ka la sangeh ka jingai bording ia ka jylla namar ki jingbym lah ban siew lut ia ki pisa kaba katei ka tnad ka la sahram ha ka sorkar.
“Ka sorkar kan hap ban siew shuwa ia ka ram ka NEEP CO kaba haduh T.385.89 klur bad sha kiwei pat ki kompeni haduh  T.449.93 klur tyngka.
U Marak u la ong ba ka sorkar jylla ka la thoh sha ka sorkar pdeng ban bei tyngka na ka bynta ban siew ia katei ka ram ka NEEPCO, u la ong ruh bas a kawei pat ka lad kaba don ia ka jylla ban pyndep ia ka ram ka dei tang ka jingshim ram na ka State Bank of  India (loan).
‘ngi dang ia pyrshang’ ong u Marak halor ki jingthmu ban wad ram.
Halor kitei ki jingeh bad ki jingjynjar ba ka sorkar ka ia kynduh u Myntri ka tnad bording u la ong ba ka jylla ka donkam ban don noh ia ki thermal Project namarba haduh mynta ka jylla ka dang don tang ka Hydro project ne ka jingtana bording tang na ka um, u la pyntip ba ka sorkar ka dang pyrshang ban pyntreikam ia ka thermal project kaba 120 MW kaba don hajan shahlang bad ka jingjurip bad ka jingtohkit ia katei ka Project ka dang iaid shakhmat.
Lah ban kdew ba ka tnad bording ka sorkar ha kane ka jylla, ka la buh da ka por ban ai ding bad ban pynlip ding namar ka jingtyngkai jubor ia ka bording kaba duna palat, bad katei ka la ktah ia vki samla pule khamtam ha kum kane ka por ba ki dang pynkhren na ka bynta ki eksamin bapher bapher jong ki.
Shillong 10 Rymphang:U Tennydard M Ma rak u la ujor sha u President ka ri ban pynduh noh ia ka syrnod Scheduled Tribe (ST) jong u Myntri Rangbah ka jylla u Dr Mukul Sangma.
Ha ka shithi ba la thoh sha u President ka ri, u Marak u la ong ba ka jingai syrnod ST ia u Dr Mukul da ka ophis jong u Deputy Commission ka West Garo Hills, Tura ka long ka jingpynkhein ia ka ain khlem da bishar bniah shwa.
“U Dr Mukul M Sangma uba shu kam jait Sangma, uba ioh ia ka syrnod ST ha u snem 1982 ka long kaba shu leh khlem da iaid katkum ki kyndon bad la pyniap ia ka jingshisha namar ba u Dr Mukul um dei satia u ST, namar ba ka kmie jong u, ka dei ka Muslim, bym dei satia ka Garo, bad katkum ka rekod, ka dei ka kyrteng Roshanara Begum ka lok jong u Benoy Bhosan Marak katkum ka electoral roll 1983 na ka 58-Ampati Assembly constituency.
Kane ka dei ka constituency kaba buh kyrpang ia ki ST", la kynnoh u Marak.
“Ka long ka jingshi sha ba haduh u snem 1983, ka kyrteng jong ka kmie u Dr Mukul M Sangma bad u Zenith M Sangma u para u Dr Mukul, ka dei ka Roshanara Begum", la ong shuh shuh u Marak bad bynrap, kumno kane ka lah ban long ba kin ioh ST khlem da bishar ia ka kyrteng bad ka jait jong ka kmie, bad kane ka kmie jongki, ka la iashong bad u Benoy ha u snem 1960.
“Namarkata, ka jing ai syrnod ST ia u Dr Mukul bad u Zenith dei ban pynduh noh katkum ka ain bad dei ban weng noh ia u na ka shuki ba u bat kum u Myntri Rangbah bad kum u myntri sorkar da kaba pynjari da ka synshar President katkum ka kyndon artikil 356 ka riti synshar paidbah", la ong u Marak.
U Marak u la ong shuh shuh ha ka shithi sha u President, “lada ym weng noh ia u Mukul M Sangma namar ba u la leh thok ban ioh syrnod ST, ka pyni ba un long uwei uban ioh rung ha ka kot sahnam Guinness Book of World Record da kaba ioh kyrdan doktor MBBS, la jop san sien kum u MLA da ka syrnod ST bad kaba lyngngoh ka long ba ki MLA ha ka bor synshar ki sngap man man halor kane".
U la ong ruh ba ka jingkyrpad sha u Lat ka jylla kam shym la long eiei bad ka jingleh jong u chief secretary ka jylla ruh, ka long kum ka jingpynartatien namar ba khlem leh eiei halor kane tang namar ba u dei u Myntri Rangbah ka jylla.
“Nga kyrpad ia phi ba phin tuklar ban iada ia ka hok jong ki riewlum da kaba pyni da ka kam na ka bynta ban pynieng ia ka hok bad ka jingshisha jong ka riti synshar ka ri India", la bynrap u Marak.
Kut ka jingthep kyrteng ialeh MDCShillong, 10 Rymphang: Mynta  ka sngi kaba dei ka sngi khaduh bad ka sngi bishar bniah ia ki kot ki sla jong ki kyrtong ba thep kyrteng na ka bynta ban iakhun ia ka elekshon district council ki la biang lut baroh ngut ki kyrtong.
Hadien ba la dep kut ka sngi thep kyrteng, mynta ka dei sa ka pali ia ki kyrtong ban ia sei ia ki nia ha madan ban khroh ia ki paidbah.
Mynta ka sngi kiba thep kyrteng mynta, ka sngi khadduh ban thep,  ki long u Bah Adelbert Nongrum (KHNAM) na Jaiaw, Bah Ryngkat Lyndem (UDP) na Lyngkyrdem-Laitkroh, Bah Martamlin Pyrbot (UDP) na Jaiaw, Bah G Kharmujai (UDP) na Mawlai, Bah H Lawai (ind) na Sohryngkham bad kiwei pat.
Tang kiba thep kyrteng ha East Khasi Hills ki la poi sha ka 60 ngut ha kane ka elekshon MDC sha ka KHADC.Kiba kham paw ban iakhun ha kane ka elekshon MDC ki long u Symbud Lamphang Bah Sanbor Shullai(NCP) na Laban-Mawprem, u myntri sorkar Bah HDR Lyngdoh (Congress) na Nongspung-Sohiong, u Chief Executive Member (CEM) Bah Pynshngainlang Syiem (Congress), na Mawsynram, u Dy CEM Bah Remington Pyngrope  (UDP) na Mawkynrew, u Bah Ardent Miller Basaiawmoit (HSPDP) na Nongkrem, Kong Grace Mary Kharpuri (HSPDP) na Nongshken, Kong Teilinia Thangkhiew (HSPDP) na Mylliem, u Bah Process T Sawkmie (KHNAM na Mawlai, Bah Pynshai Manik Syiem (KHNAM) na Mawphlang-Diengiei,  u Bah Adelbert Nongrum (KHNAM) na Jaiaw bad Bah Latiplang Kharkongor (KHNAM) na Nongthymmai, Bah Neil Antonio War (Congress) na Laitumkhrah-Malki bad kiwei pat.
Ka elekshon sha ka KHADC bad ka JHADC kan long ha ka 24 tarik Rymphang.123 ngut yn iakhun MDC ha KHADC ban long ha ka 24 tarik.
Baroh ki don 123 ngut ki kyrtong kiba la biang nadong shadong na ka bynta ka elekshon sha ka KHADC ban long ha ka 24 tarik Rymphang.
Hynriew phew san ngut ki thep kyrteng ha East Khasi Hills , 9 ngut ha Sohra civil sub division, 22 ngut ha Ri Bhoi district, 10 ngut ha West Khasi Hills, 6 ngut ha Mairang Civil sub division bad 11 ngut ha South West Khasi Hills.
Khyndai phew khyndai ngut ki la thep kyrteng ha Jaintia Hills Autonomous District Council (JHADC), kynthup  72 ngut ha West Jaintia Hills bad 27 ha East Jaintia Hills District.
Ka jingbishar ia ki kot ki sla ka la kut ha kane ka sngi Nyngkong, bad ka tarik ba khadduh ban weng ia ki bym kwah ban iakhun kan long ha ka 12 tarik.
Ka jingpynbna ia ki kyrtong ba biang nadong shadong kan long ha ka 13 tarik Rymphang.
Ka jingpynkhreh ban tes ia ki mashin thep vote ne EVM kan long ha ka 17 tarik bad ha ka 18 tarik ha JN Indoor Stadium bad ka sngi thep vote kan long ha ka 24 tarik.
Ka elekshon sha ka GHADC kan long hadien hynriew bnai hadien ba la pynjlan ia ka por kumba la dawa da ka  seng lehoh ka A’chik National Volunteer Council.
Shillong, 10 Rymphang:U Working President ka KHNAM uba dei ruh u MDC na Jaiaw u Bah Adelbert Nongrum u la ong ba ban iada ia ka jinglong kyrpang ka jait bynriew, dei ka mat ba kongsan eh ka KHNAM ha kane ka elekshon MDC.“Ngin leit tynruh sha ka sorkar ba kan pyntreikam ia ka Inner Line Permit (ILP) lada ngin ioh ban shong ha ka bor", la ong u Bah Nong rum haba kren hynne ka sngi Nyngkong haba la dep thep kyrteng.
“ngi tip ba ngim don bor ban tuklar ia ka ILP hynrei ngin leit ban tynruh sha ka sorkar jylla halor kane", la ong u Bah Nongrum.
Une u nongialam ka KHNAM u la ong ba ka jingpynkhlain ia ka riti dustur jong ka jaid bynriew ki dei sa kawei pat ka mat ba ka KHNAM kan ieng ban iakhun.
Halor ka jingiakhun elekshon MDC ki MLA, u Bah Nongrum u la ong ba kito kiba iakhun elekshon ki kwah tang ban ioh ia ki vote namar ba kim sngew skhem ha ka sain pyrthei jongki.
“Lada ki lah ban shakri ia ki paidbah kan long kaba bha eh", la ong u Bah Nongrum.
Jowai, 11 Rymphang:U ma KM Lytan kum u MDC barim ka 16 Shangpung Constituency, u la pynshai ba ka jing kynnoh ba u soi tuh ia ki 7 ngut ki kyrteng jong ki briew ban thied tin sopiing (CGI sheet), kaba kot shaka 6 lak ka long kaba bakla namar u khlem leh ia kata,u la ong ba um shym la sei ia ka pisa haka kyrteng jong kiwei, u la ong shuh shuh ba kane ka deitang ka jingpyn thohbria ia nga ha kum kine ki por.
“Kat kum ka jing shisha nga la wan rah shibun ki jingmyntoi ia u paitbah kat kum i bor ba nga lah ka pisa ba nga la dep ai ka jing iarap sha u paitbah ka long Rs.60.91.000 /- lak  kum ka Developement ne ka roi ka par haka imlang ka sahlang  bad Rs.31.18.000/- lak  sha kiba don ka jingeh shimet shimet( Individual) kaba baroh ka long 92.09.000/- lak  tyngka" ong U Ma Lynta.
U la ong shuh shuh ba ka kong  Numa Suiam  bad ka Rimika Lamare kiba ka HNYF ka ong ba u soi tuh haka kyrteng ka jongki ka pynshisha ba ka long ka ba bakla, namar ba kine ki arngut ki ong ba kim shym kynnoh kumta, hynrei ka long ba ki  shah pynbor ha kiwei.
Na ka liag ki rangbah dong ka dong lum Neiñshnong shangpung ki pynrem jur ia kine kiba kynnoh ia u ma KM Lytan, da kaba pynsngewthuh bakla ia ki paitbah kum hakane ka por,ki la bynrap shuh shuh ba ka jingiarap jong u ma KM Lytan ka long ka ba iaid ryntih ban ia kiwei.
Jowai, 11 Rymphang:U  Dr W Ryng khlem, ula ai jingpynshai mynta ka sngi, ha lor ka jingkynnoh ba u  donkti  ryng kat u Madanbai  Rymbai, u Kitbok Rymbai,bad u Emdor Rymbai ha kaba leh thok bad thaw sop sop ia ka rai jong ka Executive Committee tang lai ngut khlem ka jingtip jong ki paidbah bad ka dorbar shnong,  da kaba  thaw thok ia ka dulir khyndew jong ka shnong sha ka kyrteng jong u Bah Madonbai bad ki la sei ia ka pisa na ka bai buria ia ka jaka jong ka shnong kaba la kot sha ka T.1,15,05947.603,  Na ka liang u Dr W Ryngkhlem u la pynshai ba um don bynta ha ka ba sei bad pyndonkam iakane ka pisa shnong, u la ong ba  ha kapor ba u danglong kum u rangbah shnong u la soi ia kawei ka kot tang kum ka jingmynjur ba u ma MB Rymbai  un sei ia kane ka pisa da ka jingmut ba ynda laioh iakane ka pisa ba un pynpoi sha ka shnong ban pynrung ha ka account jong ka shnong.
“Pynban ynda ladep kane ka kam ki la pynduh ia nga  na ka kam Rangbah Shnong  kata ha u Nailur  jong u snem 2010 bad ki la pyniaid ia ka kam shakhmat,haduh mynta tang para ma ki, ngam don jingtip shuh shaphang kane ka kam bad ngam don bynta ruh ha kaba sei tuh ia kane ka pisa ka Lumpohsiej Khliehtyrshi" ong ka jingpynshai na utei u rangbah.
Jowai, 10 Rymphang:Ka JHADC wat lada ka don ka jingkyrduh pisa na ka por sha ka por, hynrei tang shu poi ka Election ban ia jied Nong mihkhmat biang, ka la thung kam sop sop haduh 32 ngut bad thung ruh haduh 4 ngut ki Vice Chair man kiba dei ruh ki nongkyrshan radbah jong ki katto katne ngut ki MDC.Ia kitei ki 32 ngut ki ba la thung kam sop sop khlem kano kano ka jing pynbna paidbah, bad ka jingthung ruh ia ki 4 ngut ki Vice Chairman kala buh ia ka Office ha ka jingeh kaba khraw namar ka jingthung kam bad jing thung Chairman kaba khlem kano kano ka mang tyngka (Budget Provision)U ma Madonbai Rymbai, Chief Executive Member u la thung Vice Chairman ia u ma Heihok Suting bad la siew ia u T.50, 000 tyngka shibnai.
U ma Heibok Suting udei u nongialam ka UDP myn shwa uba la ju aireng ruh kum u kyrtong ha ka General Election sha ka Jaintia HIlls Autonomous District Council (JHADC).
Utei u rangbah u la rai ban nym ialeh election shuh bad ban kyrshan ia u ma Rymbai ha kane ka Election 2014 bad na ka liang u ma Rymbai u la thung ia u kum u Vice Chairman ha ka jingsiew kaba 50 hajar shibnai.
Nalor u ma Heibok Suting, 3 ngut kiwei pat ki Vice Chairman kiba la ioh ia kajuh ka jingsiew ki kynthup ia ma Kor Simpli na Constituency u ma Hambertus, ka Queensland NOngrum bad u Sylvanus Lamare na Nangbah.
La kynnoh ruh ba u CEM ka JHADC u la thombor ruh ia ka rukom pyniaid ia ka office (Office Procedure)  ka JHADC.Ka khubor na JHADC ka la iathuh ba dang ha kine ki taiew ba ladep, u ma Madonbai Rymbai kum u CEM u la kynriah kam noh ia u Finance and Accounts Officer (FAO).
La iathuh ba kane ka jingshah kynriah kam utei u FAO ka dei tang namar ba udei na ka shnong Khliehtyrshi hynrei uba kyntait ban kyrshan ia u ha kane ka Election 2014.
Ka khubor na JHADC ka la iathuh ba kane ka jingpynkynriah kam ia u FAO ka long pyrshah ia ka rukom treikam ka Office (Office Procedure).
“Ym lah ban kynriah kam ia u ne ka FAO khlem da khang ia ka Account (Clossing of Account)", la ong ka khubor.
Utei u FAO u dangneh ha ka shuki haduh mynta namar ba ka Office jong ka JHADC kam shym la pdiang ia katei ka jingpynkynriah kam u CEM.Shillong, 10 Rymphang:Lai ngut ki nong shong shnong ka Khliehtyrshi kaba hap ha Jowai Doloiship, ki la ujor FIR pyrshah ia u Chief Executive Member (CEM) ka JHADC u Bah Madonbai Rymbai, bad lai ngut kiwei pat halor ka jingkynnoh ba ki donkti ban rejister tuh ia ka jaka jong ka shnong bad sei tuh ruh ia ka pisa jong ka shnong haduh T.1,15,05947.60 kaba dei ka bai buria ia ka jaka na ka ophis u Deputy Commissioner ka East Jaintia Hills.
Ki lai ngut kiba ujor FIR kynthup Bah Deimon Phawa, Kong Arlin Dkhar bad Kong Friday Sana ki la kynnoh ba u Bah Madanbai, lem bad lai ngut kiwei kynthup u Kitbok Rymbai, Emdor Rymbai bad u Dr W Ryngkhlem ki la leh thok bad thaw sop sop ia ka rai jong ka Executive  Committee tang lai ngut khlem ka jingtip jong ki paidbah bad ka dorbar shnong.
“Ki la thaw thok ia ka dulir khyndew jong ka shnong sha ka kyrteng jong u Bah Madonbai bad ki la sei ia ka pisa na ka bai buria ia ka jaka jong ka shnong kaba la kot sha ka  T.1,15,05947.60", la kynoh kine kiba ujor FIR.Kine lai ngut haba kren mynta ka sngi, hha ki nongthoh khubor ha Shillong Press Club, ki la kynnoh ba ki la rejister sop sop ia katei ka jaka jong ka shnong ha Lumpohsiej kaba don ha Khliehtyrshi kaba dei ka jaka jong ka shnong.
Ia katei ka jaka bah eh 34270.00 sq.
mtr la shim da ka sorkar ban shna surok.
“Ngim bna ei ei bad ngim tip eiei ia ka jingleh sop sop jongki ia katei ka jaka naduh u snem 2010 hynrei dei hadien ba la pan jingtip da ka RTI ba sa tip ia kane kam beain jongki", la kynnoh u Bah Phawa uwei na kine kiba ujor FIR.U la bynrap, “Na ka liang ka shnong ka la dep khot ia ki ban wan pynshai halor kane ka jingleh jongki, hynrei kim shym la wan bad hadien kane, ki paidbah nongshong shnong kim banse ban wad da kawei ka lynti.
“Ngim ju bnai don pisa katno ka shnong ha bank, namar ba la leh bad pyniaid donbor da kitei ki briew", la kynnoh ka Kong Dkhar bad bynrap.
“Ngi la pan jingshai na kitei ki briew ha ki kot khubor katkum ka jinglap ha ka RTI na ka ophis u DC ka Revenue Jowai, hynrei kim long kiba biang.
Halor kane, ki la dawa ba ki pulit ki dei ban leh mardor ia ki briew kiba donkti ha kane ka kam ban pynshitom katkum ka ain.
Ki la dawa ruh ba dei ban aiti ia kane kam sha ka tnad CBI ban pynlong ia ka jingtohkit khnang ba ki runar kin shah trei ha ka kti jong ka ain katkum ka jingleh jongki.
Shillong, 11 Rymphang:U MDC ka Mairang u Bah Rasor Rani u la ong ba u MLA ka Mairang Bah Metbah Lyngdoh u la nang tang ban sam skhim shimet hynrei um shym la wanrah eiei ia ki kam pynroi sha ki paidbah bad ka thain.
“Ha ka jingiohi jong nga shimet, nga sngew ba u MLA ka Mairang u nang tang ban sam skhim shimet hynrei um nang ban wanrah ia ki kam pynroi sha ka thain", la ong u Bah Rani haba kren mynta ka sngi sha u Rupang.
U Bah Rasor uba mihkhmat teng kum u MLA bad u MDC ka Mairang u la ong ba, watla um tip la ki paidbah ki ibit ne em hynrei ka jingiohi jongu, ka pynpaw ba u MLA u duna ha ka rukom ban wanrah ia ki kam pynroi ba iadei bad ki paidbah.
“Ha Mairang kim don ki skul ba biang, ki jaka sumar, ki madan ialehkai nalor kiwei pat kiba u MLA u dei ban shim ia ka jingkitkhlieh ban wanrah ia ki kam pynroi", la ong u Bah Rani.
U la pynpaw ruh ia ka jingbymsngew iahap ia ka jinglong MLA bad MDC ha kajuh ka por namar ba kine baroh ar tylli ki kam, ki dei kiba khia.
“Lada u MLA u shah jied kum u MDC, kan don ka jingdkoh namar ba un hap ban pynleit jingmut ia baroh ar", la ong u Bah Rani bad bynrap, ka kam MDC kam dei kaba sting hynrei ka dei kaba khia bad kaba donkam bha.
Shillong, 11 Rymphang:Ki shipai BSF ki la ioh kem haduh 5 ngut ki nongkhaii tuh ha ki thain khappud  jong ka West Garo Hills district, la kem ia ki mynhynin ka sngi bad na kitei ki 5 ngut ki shipai ki la ioh ban kurup shibun bah ki dawai phensedyl kiba la thmu ban pyniaid sha Bangladesh.
Hadien ba ki la ipher ia ka rukom iaid rukom ieng jong kawei ka kali Sumo kaba dodn ia u nombar ML-07-A-4483, ki BSF ki la buddien sia ia ka bad ki la ioh ban kem lain gut ki nongkhaii tuh napoh katei ka kali hajan ka  shnong  Kachuadogri.
Ki 3 ngut kiba la shah kem ki dei kiba la tip kyrteng kum u Abdul Faruk (34), Abdul Awal (38)na  Jurdanga village hapoh Dhubri district ka Assam,  bad u  Mukul Hassan (19) na  Mahenderganj, South West Garo hills.
Na kitei la ioh ban kurup haduh 563 bilor ki dawai  Phensydyl kiba shongdor haduh T.2.25 lak , lai tylli ki mobile phone bad ka pisa kaba haduh T.17,500 tyngka.
Na kitei ki 3 ngut kiba la shah kem ki shipai ki la ioh ksai ban kem sa ar ngut kiwei pat ki nongkhaii tuh kiba la tip kyrteng kum u  Bishen N.Sangma(26) bad u Cheng R.Marak (20) baroh ar ngut ki dei na ka shnong  Gasuapara ka  South West Garo hills, kiba la wan hajan  Jatrakona ban ia kynduh bad ki briew ba ki la kut.
La ong ba kitei ki phensedyl ki dei kiba la wanrah na Mankachar ,  Assam bad la pyniaid lyngba ka jylla Meghalaya ban phah sha Bangladesh, ia ki mar ba la ioh kurup ki shipai ki la dep ban aiti sha ki pulit.
Shillong,11 Rymphang:Ka tnad pulit ka East Khasi Hills ka la pan bor pahara shush na ka bynta ka elekshon MDc 2014, u SP ka East Khasi Hills u bah M H Kharkrang u la ong “Ngi la pan shuh ki bor pahara na ka Head Quarter ki pulit namar ka elekshon MDC 2014’ hadien ba la wai ka jingialang jong ki election sectoral officers ba la pynlong da u Deputy Commissioner Sanjay Goyal mynta ka janmiet.
U Bah Kharkrang u la ong ruh ba ki pulit ka district kim  pat dap na ka bynta ban pynbiang ia ka jingpahara elekshon, “Ngin pyrshang ban pynbiang kata kum ka jingdon ki pulit mynta , hynrei la kular na ka Head Quarter ki pulit ba kin phah bor pahara shuh na ka bynta katei ka elekshon" bynrap biang u bah Kharkrang.
U bah Kharkrang u la ong ba ki bor pulit kiba don ha ka ki jaka thep vote lane ki bor syntiat kiba ia jan kin peit pyrman bha ba kan ym don kano kano ka jingleh thok bad ka jingnion bein ia ki paidbah ba kin pyndep ia ak hok jong ki ban vote , u la ong ba ki pulit kin ym map lada lap ia kiba pyrshang ban leh da ki kam ki bym long, wat ia ki nongsain hima sima ruh kiba pyrshang ban leh jubor ki pulit kin pynshitom beit katkum ka ain, ong u bah Kharkrang uba la ban biang ba shen ki pulit kin sap hah ia kito ki ba don suloi ba kin pynpoi noh sha thanad khnang ba kan ym mih kano kano ka jingshim kabu ha kane ka elekshon.
Ha ka juh ka por u Deputy Commsissioner ka East Khasi Hills u Sanjay Goyal u la ong ka bor pyniaid District kan pynbit pynbiang ban pyniid beit iaid ryntih ia kane ka elekshon khnang ba kan long ka elekshon kaba khuid.
Shillong, 11 Rymphang:U MDC ka Mairang na ka seng Congress u Bah Rasor Rani  u la ong ba watla, um shym la ioh tiket na ka party hynrei u kyrshan beit ia u kyrtong ba ka party ka la bynshet.
U Bah Rani u la duh tiket na ka Congress watla u dei u MDC ba mynta bad u la ioh da u Bah Lawren Basaiawmoit, uba dei u myntri ka Hima Nongkhlaw.
“Ki don hi ki nongialam ki nongkyrshan kiba sngewsih ia ka jingduh tiket jong nga, hynrei ngan kyrshan beit ia u kyrtong ba ka party ka la ai tiket", la ong u bah Rani.
U la ong ba watla um lah ban pynbor than ia ka mon jong u paidbah hynrei, kum u briew ka party un kyrshan beit ia u kyrtong ka party.
Ka Mairang kan sakhi ka jingiakhun hapdeng ka HSPDP ba la pynieng ia u Bah Counsellor Wahlang, u MLA ba mynta u Bah Metbah Lyngdoh, bad u Bah Lawrence Basaiawmoit.
Shillong,11rymphang:Saw ngut ki snar tuh mobile , ki la shah kem ha ki pulit mynta ka sngi, kitei ki saw ngut ki dei kiba la tip kyrteng kum u Roshan Kausal  22 snem na   Jhalu para,  Biraz Paul- 23 snem na Upper Mawprem, u  Shri Saidin Ali -18 snem na Naspatighari  bad u Stevin Jyrwa -18 snem na  Lower Mawprem, Bishop Falls, Shillong.
Ia kitei ki saw ngut la kem da ki pulit syntiat ba ka tnad pulit ka la buh kyrpang.
Na kitei ki saw ngut ki pulit ki la ioh ban kururp haduh 16 tylli ki mobile phone bad ki ipad, la ong ruh ba kitei ki saw ngut ki dei ki snar koh pla ha ki jaka paidbah.
Shillong,11 Rymphang:U  bah Har kin Warjri uwei na ki nongialam ba rim ka seng Congress uba la bat teng ruh ia ka kam President jong ka Youth Congress ha Mawkynrew u la kynnoh ba ka seng congress ka la pait la pra ha katei ka thain tang na ka daw ka jingwan tu klar palat ki briew ba na bar, ha kaba kita ki briew ki ia leh pyrshah ia ka seng.
U bah Harkin u la ong ba u bah Prestone  Tyn song u dei uwei na ki nong ialam Congress  uba la wan ban tuklar shaba palat ha ka thain Maw kynrew.
“Ko bah Prestone wat tuklar than ia ka Maw kynrew, lada phi nep ki reng bad lada phi nud wan ban aireng dalade hi pyrshah ia u bah Reming ton Pyngrope lada ka por ka la dier u 2018 u dang  don’ ong u bah Harkin.
Utei u nongialam barim ka seng congress uba la pyniasoh ialade sha ka UDP, mynta u la bat ia ka kam Vice President ka UDP Mawkynrew, u dei u nongkyrshan ba radbah ka Congress ha Mawkynrew bad u dei ruh u nongbud jong u bah Drola Khongjoh, u kyrtong ka Congress ha u 2013 hynrei mynta pat u la kyrshan ia u bah Remington Pyngrope.
U bah Harkin u la kob ba mynta ka kynti ruh ka jingjop kan leit biang sha u bah Remington Pyngrope ha kaba u la ong ba ki Congress kiba la kyrshan ia u bah Drola kim shym la kyrshan ia ka Congress mynta ka kynti bad 80% na ki don ha ka seng UDP, kaba mut na ka 5000 vote tam , kumba 3 hajar tam ki don ha ka UDP.“Nga la thikna ba ka jingjop mynta ka kynti kan leit biang sha u bah Reming" ong biang u Harkin.
U bah Harkin u la ther tyngeh ruh ia ka Congress da kaba ong ba katei ka seng ka la leh shilliang khmat ha kane ka elekshon ba la dep ha kaba kam shym la wan ban pynpaw dur khmat ha ka por ba u bah Drola u ia khun ha u 2013, katba mynta ka kynti pat ka trei shitom ban pynjop ia u bah Banteidor Lyngdoh ( Paidang).
“U bah Prestone u la ialap elekshon pyrshah ia u bah Drola u kyrtong ka congress bad u don ha ka liang u bah Paidang ha u 2013- u la pynkhein ia ka ain ka Congress, u dei ban shah ai dak saw nyngkong ma-u"  bynrap biang u bah Harkin uba la kynnoh ba ka Congress ha Mawkynrew ka dei tang ka jingkwah iakhaii ym dei ba ka kwah jingjop.
Haba phai halor ki jingtrei shitom jong ka Congress na ka bynta u ban Paidang bad ka jinghiar ki heh congress sha Mawkynrew u bah Harkin u la ong ba ‘ki long kum ki jingiakhalai khruk khruk kiba wan shisien shi aiom tlang’.
Shuh shuh utei u nongialam barim ka seng Congress u la ong ba kaba kham sngewsih ka long ba haba ki nongialam ki ia kren shaphang ka jingiatreilang ban wanrah jingjop ia ka seng Congress , ha u 2013 kata ban ia treilang hapdeng u bah Paidang bad u bah Drola u la ong ba u bah Prestone u la ong ‘Ngam donkam ia ki katholik’.
U bah Harkin u la wan marwei hi ban kren sha ki nongthohkhubor, haba la kylli balei u la wan tang marwei u la ong ba u la wan lyngba ka jingpynkup bor ki  bor ki don shadien jong u, u la ong ba kiwei pat ki nongialam nalor jongu bad u bah Drola kiba don ha ka liang jong u, ki long u bah Em Khongjoh, u bah Instar Warjri bad kiwei pat kiba long ki nongialam ba radbah ka seng Congress na Mawkynrew.
Shillong, 11 Rymphang:Ka Hynniewtrep National Awakening Movement (HANM) ka la ai por shi taiew ia ka sorkar ban weng ia ka jingpynjari da ka ain MPDA ia u president ka HANM West Khasi Hills unit u Bah Arphul Kharbani.
“Ngin pynlong ia ka jingiakhih kiba lah ban pynthut ia ka elekshon district council lada ka sorkar kam lah ban weng noh ia ka jingpynngat da ka ain MPDA ia u Bah Kharbani  hapoh shi taiew", la ong u working President ka HANM u Bah Nelson Kharbani.
U Bah Kharbani u la ong ba u Deputy Commissioner ka West Khasi Hills u Bah S Kharlyngdoh  u la pynthikna ba ka MPDA la pynngat ia u Bah Kharbani yn sa pynlait noh shen.
“Ngi ioh ia ka jingpynthikna na ka sorkar lyngba u Chief Adviser u Bah DD Lapang ba kan pynlait noh ia u Bah Kharbani mardor," u la ong.
U Bah Kharbani  u la shah kem ha ka 26 tarik Nailur, halor ka jingkynnoh ba u donkti ban thang ia ka ophis u Executive Engineer ka PWD bad ka ophis jong ka  District and Commerce Industries Centre, Nongstoin ha ka 23 tarik Nailur.
U la shah pynngat ha ka ain MPDA ha ki pulit.
New Delhi,11 Rymphang:Ka sorkar kala ai ban iaid shaphrang bad ka jingpynlong ain ia ka bill kaba thaw iaka jylla Telangana kaba thymmai ha Parliament  haka sngi Palei.
Ka Congress mynta ka sngi kala weng kam ia ki hynriew ngut ki nong shna ain kiba la pynthut borabor ia ka jingshong durbar jongka Parliament, khnang ban pynthikna ba kin  lah ban ia tai halor ka tei ka bill.
Ka tei ka jingbeh shipor jong ka Congress ia ki dkhot ka dei ka dak ban pyni ia ka jingmaham ia ki wei ruh ki dkhot jong ka parti kiba pyrshah ia ki jingtreikam jong ka party, bad ban pynshisha sha ka liang pyrshah,  khamtam ia ka  BJP, ba ki jingiapher jingmut hapoh ka parti Congress kan  ym lah ban khanglad ia ka tei ka jingtyrwa thaw jylla thymmai.
Ka jingthmu ban phiah ia ka jylla Andhra Pradesh da kaba pynlong ia ka Telangana ka jylla kaba 29 jong ka India ka dei kaba la pyrshah jur da ki nongshna ain kiba dei na ka dong Seemandhra.
Ki jingiakhih ia ka tei ka mat ka la saphriang ha kylleng sawdong jong ki bynta ka AP kaba la ialam ruh da u myntri rangbah uba dei na ka parti Congress u Kiran Kumar Reddy, ha kaba la pynrem jur ia ki jingleh jongu da ka BJP.Ha kane ka jingshongdurbar jong ka Parliament ka ban sa  kut ha ka 21  tarik mynta u bnai ka dei ka durbar kaba khadduh ha shwa ban pynlong ia ka election ba thymmai jongka ri, ha u Jymmang.
Ka sorkar India ka kwah ba ka jingthaw ia ka jylla Telangana kan urlong khnang ba kan iohjingmyntoi ha ka elekshon na kane ka mat, na kane ka dong.
Ka sorkar ka don  ia ka jingkyrmen ba ka jingiabam ja miet ban sa pynlong da u myntri rangbah duh u Manmohan Singh la shai ka sngi kan sa weng noh ia ka jingeh  da ka jingkyrshan jong ki parti ka liang pyrshah.
Ki nongshna ain na ka thain Seemandhra  kila pynthut ia ka jingshogndurbar ha Parliament  man la ka sngi, da kaba ki tar ia ki kot bad pyrta shla da ki jingbitar, kaba la pynbor ia ki Lamphang ban pynsangeh shipor ia ka durbar ha baroh artylli ki ingdurbar.
Shillong,11 Rymphang:Ka North East Students’Organisation (NESO) ha ka jingialang jong ka  kaba long ha Guwahati ha ka 10 tarik mynta u bnai, ka la shim ia ka rai ban dawa na ka sorkar kmie ba ka dei ban pynshitom bad ban kem ia kito ki briew kiba pyniap ia u samla Nido Taniam bad ia ka jingshah thombor jong ka samla kynthei kaba na Manipur ha ka nong bah Delhi.
Halor katei ka jingjia ka NESO k ala shim ruh ia ka rai ban ia shong khyrain, ha khmat ing u lat ka jylla Assam ha ka 14 tarik mynta u bnai  na duh ka por 11 baje mynstep haduh 2 baje janmiet bad ban ai ruh ia ka mat jingdawa.
Shillong,11 Rymphang:Ka jingiaseng Assembly kaba 108  jong ka Balang u blei Meghalaya bad Assam ka la long ha kane ka sngi u blei ba la lah ha Sohra.
Ha ka jingiaseng kaba nyngkong kaba la long ha ka por 10 baje mynstep ha ka sngi u blei, la pynsngew ia ka ktien u blei da u Rev.Dr.OL Snaitang.
U pastor Snaitang  u la kren ia ka ktien u Blei kaba u la sot na ka shithi jong u Judah, na ka dkhot kaba lai kaba kren shaphang ka jingngeit, jingaiti lut.
U la kren ruh shaphang ka history lyngkot jong ka Sohra.
Ha katei ka jingkren jong u ba pastor Snaitang u la kren shaphang ka jingngeit jong u Syiem Bor Sing syiem, uba la ieh noh ia la ka jain spong Syiem jong u ban bud ia u Jisu Nongpynim.
Ha ka jingiaseng kaba ar la ioh ki jingkren na u Rev.Dr.BR Sohkhia uba la pynshong nongrirm na ka kitaba u Isaiah na ka lynnong kaba nyngkong bad ka dkhot kaba 2 haduh 18.
U la kren shaphang ka pop bad ka hok jong ka ri Judah, u la kren ruh shaphang ka pop jong ka jaitbynriew bad kyntu ruh ba kum ka jaitbynriew dei ban phai noh na ki pop baroh kum ka pop klim, ka bamsap bad kiwei.
Ha ka por 6 baje janmiet kaba dei ruh ka miet ba khadduh jong ka jingiaseng la akren na ka ktien uBlei da u  Rev.K nongpluh uba la pynshong nongrim na ka Gospel u Math, 4:1-11, ha kaba u Jisu u la ong ia u Soitan ba u dei ban mane bad dem tang ia u hi.
Ha katei ka jingiaseng la ioh ruh ki jingrwai ba kyrpang na ki kwaiar ka Balang U Blei Mawryngkneng, Nongthymmai, Youth Assembly, Sohra Iew bad na ka balang Qualapatty.
Ha katei ka sngi la don ryngkat ruh u MLA/MDC ka Sohra u bah Titos W Chyne.
Shillong,11 Rymphang:U Rangbah shnong ka Mawlai Mawdatbaki u bah PR Kharmujai, ryng kat ka jingsynran lang ki seng Samla  shnong ba kynthup ia u General Secratary u bah Kenny Mukhim bad u Organiser u bah Wanlam Kharpran, haba kren sha ki nongthohkhubor mynta ka sngi ha Shillong Press Club ki la pynpaw ia ka jingpyrshah jur halor ka jingphiah konstitwensi thymmai ka KHADC, namarba katei ka shnong kaba don haduh 8 tylli ki dong la pynpait ia ka haduh lai tylli ki konstitwensi.
U rangbah shnong u la iathuh ba la phiah ia ka Mawdatbaki haduh lai tylli ki konstitwensi ka Mawlai konstitwensi, ka Jaiaw bad ka Mawkhar lane ka north Shillong.
‘ Ha ka jingshisha ki la dei ban phiah ia ka Phudmuri kaba don ha khmat, hynrei la phiah pynban ia ka Mawdatbaki’ ong u bah Kharmujai.
U Rangbah Shnong bad ki seng samla  haba kren sha ki nongthohkhubor, ki la ong ba kham mynshuwa ki la ia kynduh ia u MLA ka Mawlai ha kaba ki la ong ba u la iathuh ha ki ba ki konstitwensi kin neh kumjuh kum ka MLA, bad haduh kine ki sngi ki paidbah ki dang pyrkhat ba ka Mawdatbaki kin dang hap hi hapoh Mawlai, hynrei kyndit kyndit shuwa ban sdang ka elekshon ka la mih ka jingpynbna ba katei ka shnong ka la pait haduh lai tylli ki konstitwensi.
“Ym shym la don kiba ai jingtip sha ka shnong na ka liang ka  KHADC" ong u Rangbah shnong Mawdatbaki.
Halor katei ka um dum kaba ki paidbah ki sah, namar ka jingphiah konstitwensi,  ki seng samla Mawdatbaki ki la ong ba kin ialum ia ka jingialang paidbah ha ka 15 tarik mynta u bnai ha ka por 8:30 baje mynstep ha Nongmali I      bad hatei ka jingialang ki paidbah kin shim ia ka rai la kin ia shim bynta ne-em ha kane ka elekshon MDc ka ban wan.
“Baroh ka rai kan shong ha ki paidbah" ong uwei na ki nongialam seng Samla.
Lah ban kdew ba ki la don haduh 1500 vote tam ki nong Mawdatbaki kiba la shah weng na Mawlai konstitwensi napdeng ki nongthep vote kiba la jan kot sha ka 6000 vote.
Shillong, 14 Rymphang:Ka Eastern Panorama kaba long ka ma kasin khubor jong ka thain shatei lam mihngi jong ka India ka khot kyrteng na ka bynta ka Achievers Award 2014 ha kiba bun ki liang kynthup ia ki Business, Industry, Banking, Music, Social Service, NGO, Education, Activist, Photography, North East Brand, Adventure, Rural Entrepreneurs, Fashion, Culture bad North East Connectivity.
Ka tarik khatduh ban pynpoi kyrteng kan long ha ka 10 tarik Lber 2014.
Phah ia ki kot donkam lyngba ka email kaba long contact@easternpanora ma.
in lane phah da ka shithi ha ka jaka Eastern Panorama, 2nd Floor, RPG Complex, Keating Road,  Shillong – 793001 Meghalaya.
(Da U Collin Wanñiang)Katba dang sah ki ADC (Autonomous District Councils), lah ban ong ba ka Kamram jong ki MDC, ha ka Pyrman Jaitbynriew, ka kham khia shibun eh ban ïa ka jong ki MLA.Lah ban kubur kumta namar lada phaidien sha ka Jingthmu bad ka Kamram bakongsan jong ki ADC ka long: (1) Ban ïada ïa ki Ritpaid trai muluk trai jaka ha ryngkat ki riti-dustur ki jong ki.
(2) Ban peit bad pynïaid ïa ka Jingjied ïa ki Nongïalam jong ki Shnong, ki Hima, ki Raid, ki Elaka, tt.
(3) Ban ïada ïa baroh ki Jingdon Jingem ka mei mariang lyngba ka Jingpynïaid ki trai muluk: ka khyndew ka shyiap, ki lum ki wah, ki khlaw ki btap, ki tlong umbam umdih, ki tlong wahduit, tt.
(4) Ban pynshlur ïa ki trai muluk ha ka kamai kajih bad ban ai trading license ha ki bar jylla tang ha kito ki jait kam khaïi ba ki trai muluk kim pat da tbit ban trei hi da lade.
(5) Ban peit bad pynïaid beit ïa ki Jaka-ai-Jingsumar ha la ki Shnong ki Thaw.
(6) Ban peit bad pynïaid ïa ki Skul Primary, tt.
Ha ka Shikyntien, ki District Council (ADC) ki long kum ki Sorkar rit hapdeng ka Sorkar heh (Sorkar District & Sorkar Jylla).
Haba kumta, hato ym don jingïatyngkhuh ha ka Jingtreikam hapdeng kine ar? Da kaba ong ba ïa ki Autonomous District Councils ha Meghalaya la pynwanurlong da ka Khyrnit bahynriew (6th Schedule) jong ka Riti-Synshar (Constitution) ka Ri India; ka mut ba ïa ka Bor jong ki, lah ban shim noh tang da ka Constitution hi.
U Lat (Governor) kum u Khliehduh jong ka Jylla u don ka Bor ha ka kyrteng jong ka Constitution ha ka Jingïadei bad ki ADC.Dang donkam ADC ha Meghalaya? Kumba ka long mynta, kane ka Pateng Bynriew kam shym la ïohi shuh ïa ki Skul Primary hapoh ka Jingpynïaid jong ki District Councils namar ïa kata ka iktiar ba la bynshet ha ki ha ka Mynnor, la dep shim noh mynta na ki.
Ka daw?? Nangta, ha kine ki sngi ki mih sa ki Jingïamir Jingmut lada ngi dang donkam ne em ïa ki ADC ha ka Jylla kum ka Meghalaya ha kaba ki Riewlum trai muluk hi ki dei ki hehpaid.
Kum ban shu pynkynmaw ba ha ka por thaw ïa ka Constitution, ym shym pat la pynkha ïa ka Meghalaya; ka United Khasi-Jaintia Hills District ka dang dei beit hapoh ka Jylla Assam.
Kumta ki trai muluk, khamtam u JJM Nichols Roy uba la ïohi jngai ïa ka Jingma jong ki Riewlum ritpaid hapoh ka Jylla Assam; u la ïamir jingmut hapoh ka Constituent Assembly bad kiwei ki dkhot kum u Dr.B.R.Ambedkar ban pynkha ïa ki ADC hapoh ka Khyrnit bahynriew.
Ka Bor jong  ki ADC: Kum ban shu kdew ba hapoh Manipur ki District Council kim dei kiba la pynkha da ka 6th Schedule; kumta ki hap hapoh ka Sorkar Jylla.
Ha ka Jylla Mizoram pat, la ai District Council (ADC) ïa ki Ritpaid (Mara District Council, Lai District Council, Chakma District Council), ym ïa ki Hehpaid Mizo.
Katba ha Meghalaya ka long markhongpong.
Kumta don kiba ong ba ka ka Sorkar Mizoram ka kham khlaiñ shibun ban ïa ka Sorkar Meghalaya namar ha Mizoram ka Sorkar ka long trai ïa ka khyndew ka shyiap katba ha Meghalaya pat, ka hap ïaid lyngba ki ADC.Kumta ka suk shibun ïa ka Sorkar Mizoram ban shna Aiñ halor ka khyndew ka shyiap (nuksa: Mizoram New Land Use Policy) ban ïarap ïa ki nongrep ne ban peit pyrman halor ka Jingtih pathar ïa ki marpohkyndew.
“Jaitbynriew" ka Daw ki ADC: Kumta, ki ADC hapoh Meghalaya, kumba la pynkupbor da ka 6th Schedule, ki don shisha ïa kata ka iktiar ban peit ïa ka bha ka miat jong ki Riewlum trai muluk.
Tangba kaba ngi hap ban pynkynmaw ka long ba ka Jaitbynriew jong u snem 2014 kam dei shuh jong ki snem 1970.
Ynnai da ïakhana ïa ka Jaitbynriew jong ki spah snem ba la leit noh.
Kumta ka District Council ruh ka hap ïaid lang bad ka por khang ba kan long shisha kata ka nongker nongda jong ka Jaitbynriew.
Haba ki trai muluk ki la tbit ha  bun ki kam kamai kajih kiba la shait tbit tang ki bar jylla, ka mut ba ka District Council kam lah shuh ban shu ïai ksoh ha kita ki Aiñ hyndai kiba tehlakam ïa ka lyngwiar dpei jong ka Jaitbynriew kaba im tang da ka rep ka riang.
Knieh noh ïa ka Bor ADC: Ki kyntien hi kiba ngi pyndonkam manla ka sngi, ki pyni ba la donkam ïa ka jingkylla baradbah ha ka jylli treikam ka District Council: Dorbar Shnong (ym ju don Dorbar Sor); Rangbah Shnong/Rangbah Dong (ym ju don Rangbah Sor); Nangta, watla ka kyntien “Rangbah" ka thew ïa baroh kiba la heh, hynrei ka kham thew beit ïa ki Shynrang.
Kumta, “U Rangbah Shnong", ym ju ïohsngew khoit “Ka Rangbah Shnong".
Haba mynta la bun ki Shnong kiba la kylla Sor, hato ka District Council ka ïohi jngai ban plan lypa khnang ban ym mih shuh shibun ki them metor ha Sor Jowai, Nongstoiñ, Nongpoh, Khliehriat, Mawkyrwat, tt? Ngi kloi ban ong “Chish dykhar ba leh sih suda ha Umshyrpi-Wah Umkhrah"… Ngin ong kumno pat haba ha Sor Nongstoiñ, ka Wah Nonbah ka kylla Wah Umkhrah? Ka District Council ka la donkam kyrkieh ïa ki Dorbar Sor (ym tang ki Dorbar Shnong) ha ka rukom jong ki Municipalities jong ki Sorbah Mumbai, New York, Rome, Frankfurt, Paris, tt ha kaba ïa ki Nongkitkam la donkam ban da jied paidbah napdeng ki trai muluk hi.
Lada ki ADC kim phoida ei ei ban pynurlong ïa la ka bor ba la pynkhamti ha ki da ka 6th Schedule, ym shlem shuh nangne shakhmat ba ka Sorkar Jylla ka hap ban knieh noh ïa ka bor na ki, kumba la leh ïa ka Jingpynïaid ïa ki Skul Primary!!Na ka Samoi Kñi: Haba sngap ïa ki parom “Ka Dorbar u Khasi hyndai"- tang u kynja Rangbah uba la don tmaiñ u lah ban shong Dorbar; Ïa ka kynja Kynthei Khynnah ym bit ho ban shong Dorbar!! Ka pyni ba watla ka Jaitbynriew ka kheiñ kur na ka Kynthei, ïa ka Synshar khaddar pat la kheiñ na u Shynrang.
Kum kata ka Rukom-kheiñ ka dawa ïa u Shynrang ban ym leit kurim sha jngai na la shnong; lym kumta kumno un lah ban peit ïa ka Synshar khaddar jong ka longkur longjait bad ka Shnong ka thaw? Kata ka Por ka dang dei ka Juk ha kaba ka Lyngkor Kñi ka dang khlaiñ halor ki Para ki Pyrsa.
Kumba ka Jaitbynriew jong u snem 2014 kam dei shuh ka Jaitbynriew jong ki spahsnem ba la leit, kumne ngi ïohi pyllew ruh ïa ka jinghiar noh ka Lyngkor Kñi bad la bujli ïa ka da ka Lyngkor Kpa – watla don kiba kubur ba “u Shynrang Khasi u deng ar Pansngiat: u Kñi ha Ïing Kur bad u Kpa ha Ïing Khun".
Kane ka la shu kylla long noh tang ka Kyntien phira.
Ka Kamram ki MDC: Lada ka Constitution jong ka Ri ka la bynshet ïa ka Lyngkor Jaitbynriew ha ki District Council, kita ki ban shah jied MDC ki dei ban long shisha kiba lah ban ïaphylliew jingmut halor ka khia ka shon jong ka Jaitbynriew; ki dei ban don shisha ïa ka Maiñ rangbah ban sngewthuh ïa ka Jingkylla jong ka Jaitbynriew katkum ka por bad ban wanrah ïa kita ki Aiñ ki ban ïarap ïa ka Jaitbynriew ban nang kiew nangne shakhmat, ym ban leit pynphaidien pat ïa ka Jaitbynriew sha ka Juk maw.
Khasi Social Custom of Lineage Act 1997: Ïa kane ka Act don kiba ong ba wat u Lat jong ka Jylla ha kato ka por, u M.M.Jacob, u la shu saiñ ïa ka ha ka 23 tarik u Rymphang, 2005 ban pynkhuid noh ïa la kajong ka miej shwa ban kut noh ka samoi treikam jong u.
Lah ban dei halor kane kajuh ba la mih bun ki Jingkynthoh halor ka Jingbymsuitñiew jong ka District Council ïa ka Lawei jong ki Khun Shynrang Khasi!! Dang shen ha ka 4 tarik u Rymphang ka la mih ruh ka Artikyl “Beh Ïa U Khun Shynrang Sha Basep Ka Sngi, Hukum Ki MDC" da u Bah Apol Mawñiuh, ha kaba u la ktah ïa shibun ki mat bakongsan.
Ki Kyntien “Hukum ki MDC" ki pyni shai ïa ka bor jong ki MDC hapoh District Council.
Imat ha kito ki por ki MDC shynrang suda kim da ïatai bha halor ka Jinglong jingman jong ka Jaitbynriew kaba la ïaid bad kam lyngba na ka Samoi Kñi sha ka Samoi Kpa.
Kyrmen ba jait ba la don mynta katto katne ki MDC kynthei, kin tynruh ban ïatai sani bha halor kane bad kumta ban wanrah Amendment ha kane ka Aiñ.
Jingthylli iktiar: Ban khlaiñ ka Jaitbynriew, ka imlang sahlang Khasi ka donkam ïa ka “iktiar rangbah".
Mynta nalor ba ka “iktiar Kñi" ka la khyllem, ym don jingrap na ka liang jong ka Aiñ ban ithuh noh ïa ka “iktiar Kpa" kaba la ïabud baroh baroh ki paid Khasi baïar.
Khlem kane ka Jingithuh na ki bor jong ka Aiñ, ka don beit ka “Jingthylli iktiar".
Watla ki Balang bad ki Seng bapher bapher ki pynrem ïa ka Jingieh Khunrei, hynrei kane ka Jingput turoi kam poi shano shano ruh khlem ka Jingtehlakam ha ka rukom ka Aiñ.
Ka District Council ka hap ban shim khia halor kane ban wanrah ïa ka kynja Bill ban pynkupbor ïa u Kpa ha ka Longïing Longsem Khasi.
Kata ka Jingpynkupbor kan long ha kajuh ka por ban tehlakam ïa ka Shongkha Shongman.
Hapdeng ki Nayar ruh ha Kerala kiba la kheiñ Jait na ka Kmie, ki la leh lyngba ki Bor jong ka Aiñ ban pynkupbor ïa u Kpa haba ki la ïohi ïa ka Jingthylli iktiar hapoh ka imlang sahlang jong ki.
Shillong, 11 Rymphang:Ki kyrtong jong ka Khun Hynniewtrep National Awakening Movement (KHNAM) ki la pynlong ia ka jingialang bamsmai hynne ka sngi hakhmat u mot jong u Tirot Sing ha phyllaw ka State Central Library shwa ban leit sha ka elekshon.
Ka party ka la pyn long ia kane ka jingialang ban kyntu ia ki kyrtong ban bat ia ka juban wat hadien ba la jop ia ka elekshon MDC ban shakri hok ia ka jaitbynriew.
“Ngi tip ba ka don ka ain bym khang lad ban kyntiap seng ha ka district council.
Ka jingbym don ka ain, ka la ailad ia ki MDC ban ryngkoh dieng kpet hadien ka elekshon", la ong u president ka KHNAM u Bah Pyndap borthiaw Saibon uban iakhun na Shella constituency ha kane ka jingbam smai.
U la ong ba ka party ka kwah ba ki kyrtong hadien ba la jop ia ka elekshon ba kin neh beit ha ka party khlem leit shawei pat ban shah thied ha ka  bor jong ka pisa ne ban die noh ia ka nongrim.
“Kane ka jingialang kan iarap ban kyrisew thiah ia ka mynsiem ba ki la shim ia ka jingkular hakhmat ka dur mot jong u khlawait ka jaitbynriew, ba kin nym iapein ia ki nongrim jong ka jaitbynriew", la ong u Bah Saibon.
“Ngin bteng ban buddien ia ki mat ba ka party kan trei na ka bynta ka Council.
Ngim nym pynlehrain ia ki briew kiba jied ia ngi", la ong u president ka KHNAM.Shwa ia kane, ki kyrtong jong ka KHNAM ki la buh syntiew ruh hakhmat u dur mot jong u Kiang Nangbah.
Shillong,11 Nailar:Ka Dorbar ki Khlieh Nongsynshar shnong bad ka, Federation of Khasi States, kaba kynthup ia ki Ka Dorbar Ki Dolloi, Ki Sirdarship and Council of Nokmas kan pynlong ia ka jingialang ha ka 13 tarik mynta u bnai ha Khasi National Dorbar Hall, Mawkhar, Shillong,  ha ka por 11 baje mynstep ha ryngkat ka jingiadonlang ki nongsynshar shnong, ki Dorbar shnong, hima , ki sengbhalang bad kiwei ban sei madan ia ka shithi kaba la thoh da u Myntri Rangbah Barim ka Ri u Pandit Jawaharlal Nehru ha ki snem 1947.
Katei ka shithi ka dei kaba ka Federation of khasi States ka la wad la bun bun snem, hynrei ka dang shu lap shen ia ka.
Ki  25tylli ki  Khasi States, ki la ia soi bun ki jingiateh ha Shillong naduh ka 15 tarik u nohprah haduh ka 19 tarik 1948 ha ka jingdon ryngkat u Akbar Hydari, u Lat ka jylla Assam.
Hadien ba ka Khasi States ka la ia soi ia kata ka jingiateh la phah sha Delhi ha kaba la mynjur bad la soi ia ka da u Late Chakravarti Rajagopalachari,  u Governor General ba khadduh a India ha ka 17 tarik u Nailar 1948.
Ki  Khasi States ki la kyntait ban ia soi ia ka  Instrument of Merger kumba la leh da kiwei pat ki States barim ka India.
Jowai, 11 Rymphang:11ngut kiba paw kyrteng, ba ki la ioh ia ka skhim Discretionary Grant, na U Ma MB Rymbai Chief Executive Member jong ka Jaintia District Council, ki la leit ban buh da ka jing ujor ha Jowai Police Station mynta ka sngi, ha kaba ki la kynnoh, ba U Ma Rymbai, ula sei tuh, ia ka pisa, ha ki kyrteng jong ki briew kiba kynthup ia  U Ma Coming Pyrtuh, Mol Dkhar,Dre Dkhar,Tyrshaiñ Pyrtuh,Hom Chyrmang, Kong Rijoy Pyrtuh, Kong Chilty Kyndait,Kong Rinisha Kyndait, kong Sil Lyngdoh, Kong Mera Khyriem bad ka kong Phul Sana.
Kitei ki 11ngut, ki la leit ban ai jing ujor pyrshah ia U CEM jong ka Jaintia District Council, ha ryngkat ka jingsynran jong ki nongialam Seng bhalang, ba kynthup ia ka JSU bad ka JYF.Ha kawei pat ka khubor, hadien ba la mih pyrthei ka khubor bamsap kaba la poi shaka 1 klur 18 lak, na ka liang ka UDP Jaintia HIlls haka jingiakyn duh bad ki nongpathai khubor  ka la  pynpaw ia ka jingsngewkhia bad pynrem jur ia u Chief Executive Member (CEM), ka Jaintia Hills Autonomous District Council (JHADC), u ma Madonbai Rymbai.
Ka jingpyndonkam bakla ia ka pisa paidbah kaba haduh 1.18 klur kaba la paw pyrthei lyngba ki lad pathai khubor da ka jingiarap ka RTI report, ka UDP ha Jaintia HIlls ka la byrngem ban kiew sha iinglieh iingsaw, pyrshah ia u Chief Executive Member ka JHADC, namar ba ka kam bamsap kala nangjyllei hapoh ka JHADC.Na ka liang jong U Joint Secretary ka Seng, u ma G.Lamare, ula ong ba u CEM ka JHADC u la sei hi ia ka pisa ha ka kyrteng jong ki paidbah na ka bynta ka jingmyntoi shimet jong u bad na ka liang ka party, ha ryngkat ki nongialam ka Party ha ka jylla ki la rai ban ujor pyrshah sha ka iing Kashari halor ka jingpyndonkam bakla ia ka pisa paidbah ha katei ka council.
Ha ka jingiakren sha ki nongpathai khubor, u ma Michael Sayoo uba long u President jong ka Unit, ula ong ba na ka liang jong ka seng ka la pyllait paidbah ia ka mat jing kular elekshon jong ka seng mynta ka sngi.
Ula ong ruh ba ka mat ilekshon jong ka seng, ka don ka mat kaba kyrpang ban ialeh pyrshah ia ki kam bamsap hapoh JHADC.U ma Sayoo ula ong shuh shuh ba ka seng kam lah shuh ban shu sngap bad ban shu shongkli kti namar ka kam bamsap ha JHADC ka jia bad iai jia na ka por sha ka por.
“Ki kam bamsap ki kynthup ia ka jingpyndonkam bakla ia ka pisa paidbah, ka jingthungkam be-ain kaba sop sop bad ka jingpyndonkam bakla ia ka bor da kito ki nongmihkhmat", la ong u ma Sayoo.
Shillong, 11 Nailar:Ka Phudmuri Presbyterian School Mawlai , Shillong mynhynnin ka sngi ka la pynkut noh ia ka ‘tamasa skul’  kaba ki khynnah pule jong katei ka skul ki la ia shim bynta ha ki kam rwai kam siaw bad ki kam ka drama bad kiwei pat.
La pynkut ia katei ka Scool Concert ha  Auditorium jong ka Sacred Heart Boys HSS, Mawlai ha kaba u MLA/MDC jong ka Mawlai  u Bah Embhahlang B Syiemlieh, u la long kum u kongsan ha ka jingdonlang u Bah S Majaw, Senior Functional Manager ka DCIC, ki dkhot ka Managing Committee ka skul, ki Tymmenbasan, ki nongsharai Balang, ki nonghikai lem bad kiwei kiwei de.
Haba kren ha katei ka jingpynbkut ia katei ka sngi lehkmen jong ka skul u kongsan u la ai ka jingiaroh ia ki khynnah pule katei ka skul kiba don ka sap ka phong ba ki la pyni lyngba ka concert ha kajuh ka por u la air uh ka jingiaroh ia ki nonghikai kiba la trei shitom ban ai jinghikai ia ki khynah ha ka pule puthi kumjuh ruh ha ka rwai ka siaw bad ki drama.
“Pyndonkam hok ia ka sap ka phong ba la ai U Blei, namar lyngba ki sap ba phi don kin plie lad ruh ban ioh kam ioh jam," kyntu kynpham u MLA ia ki khynnah pule ha ryngkat ruh ka synniang kaba u la pynhap T.20 hajar tyngka sha katei ka skul.
Na ka liang  ka Principal jong ka skul, ka Kong P Rynjah, ka la pynpaw ia ka jingsngewnguh ia ka jingiarap u MLA bad kyrkhu kyrdoh ban nang lah ban trei  kham bha shuh shuh na ka bynta ki paidbah jong ka Constituency bad ka Jylla hi baroh kawei.
Ki nongpyniaid ki la iathuh la seng ia kane ka skul ha u snem 1906 ha ka Primary Section, ha u snem 1987 ia ka Upper Primary Section bad ha u snem 1995 ia ka Secondary Section.
Ki don haduh 700 ngut ki khynnah skul, 30 ngut ki nonghikai bad 3 ngut ki nongtrei.
Kane ka ‘Concert’ ka dei ha ka ‘sien ba nyngkong ba ka skul ka la ioh ban pynlong.
New Delhi,11Nailar:"	Uwei u shipai BSF u lamynsaw jur hadien ba la mih ki jingther kuli ba markylliang ha khappud ka Pakistan hynrei utei u shipai u la iap noh mynta ka sngi ha Hospital ha New Delhil.
Kane ka jingjia ka la jia ha Jammu and Kashmir’s Samba district ha ka 5 atrik mynta u bnai.
Ia  u tei u shipai uba long ruh u Head Constable la tip kyrteng kum u Ram Niwas Meena, la pynkit sha  AIIMS  na ka bynta ban ai jingsumar naduh ka sngi ba u la mynsaw ha katei ka thain khappud ka India bad Pakistan hynrei u la iap noh mynta ka sngi ha ka por 12:30 mynstep namar ki jingbym treikam shuh ki bynta ba shapoh ka met jong u bad na ka jingjur palat ka jingphlei snam, ong ki doktor katei ka jaka ai jingsumar.
“U Meena, u ba la iap noh hadien ba u la mynsaw jur namar ka jingksam borbah u kuli  la ai haduh kumba 100 units  ka snam" ong u Dr M C Mishra ka  AIIMS Trauma Centre.
Ia ka met jog u la pynkit noh sha ing jong u sha Rajasthan ha ryngkat ka jingiadonlang kiba haing ha sem jongu , la pynkit jong u da ka kali BSF mynta ka janmiet, ong ka khubor na u heh BSF.Naduh ba la wanrah na Jammu and Kashmir ia u Meena la buh hapoh ICU jong ka  AIIMS.Ka jingbym lah ban pynim ia utei u shipai ba la iap na ka bynta ka Ri ka dei namar ka jingksam jong u kuli khlain bor uba la siat da ki tiar siat kiba khlain bor bha.
Shillong, 11 Nailar:U General Secretary ka All India Congress Committee (AICC) ba dei peit ia ka Meghalaya, u Luizinho Faleiro u la kubur ba ka don ka jingiapher jingmut hapdeng ki MLA ka seng, ka don beit tang ba kim iapait.
U Faleiro uba wan ha kane ka nongbah, ban iakynduh ia ki MLA bad ki nongtrei ka party, u la ong ba wat la ki MLA ki don ka jing iapher jingmut, hynrei kam don satia ka jingthmu ban pynkhyllem shuki ia u Dr Mukul Sangma kum u Myntri Rangbah ka jylla.
Ka jingiapher jing mut hapdeng ki nongialam bad ki MLA kan iai mih hapoh ka Congress, namar ka dei ka seng, kaba bud ia ka riti synshar paidbah tangba ia kane ka seng, kan pynbeit bad peit ba kam dei ban ktah ia ka bor synshar bad ka roi ka par jongka jylla, u la ong ha ki nongthoh khubor, hynnin ka sngi, hadien ba la wai ka jingialang bad ki nongtrei jong ka seng, kaba la pynlong da  utei u nongialam jong ka seng, uba peit ia ka Jylla Meghalaya.
Ki jingbym ia sngewthuh jingmut hapdeng ki MLA Congress kam dei shuh kaba phyla, namar ba ka Congress ka dei ka party kaba ailad laitluid iano iano ban pynpaw ia ka jingsngew jong ki.
Ha kine ki sngi, la mih khubor ba la don ki MLA Congress kiba sdang ban pynpaw pyrthei ba kim mon shuh ba ka party kan dang shaniah ha u Dr.Mukul ban ialam ia ka jylla kum u Myntri Rangbah.
Katei ka kynhun ki MLA ka la dep ban ai ksai ruh ba kan aiti noh ha u Myntri Rangbah ba rim ka jylla, u Salseng C Marak ban shimti biang ia katei ka shuki Myntri Rangbah ha kane ka kynti ba mynta.
Wat la u Faleiro um da kren shai, hynrei la iathuh ba ka jingthmu ban pynkhyllem noh ia u Dr.Mukul ka dei kaba la jur bha.
U Faleiro u la wan ha kane ka nongbah ban iasyllok ia ki nongtrei Congress kynthup naduh ki Myntri sorkar, MLA, MDC, ki nongialam jong ki District Congress, Block Congress bad kiwei kiwei ka long ruh ban ia kren sani halor ka jingpyntreikam ia ki 16 tylli ki flagship scheme jong ka sorkar Kmie kumjuh jong ka sorkar jylla.
Ha kane ka jingialang, la iakren ruh halor ka jingpynkhreh na ka bynta ka manifesto jong ka party bad kiwei kiwei kiban pynkhlain ia ka party.
Ha kawei ka liang, u Dr.Mukul Sangma u la iathuh ba ka sorkar Jylla ka kwah ban leh sani bha shwa ban pyntreikam ia ka National Food Ordiance Bill.
“Ngi la ai por 60 sngi ia ka Department ba kan pynbiang ia ka thup kyrteng ki nongioh jingmyntoi bad 10 sngi pat ban pynbeit ia ki jingbakla lada don kiba ujor", ong u Dr.Mukul haba kren bad ki lad pathai khubor.
Katkum ka jingiathuh jong u, katei ka Food Ordiance kadei kaba la pynkhlain da ka ain ba man la uwei pat uwei nongshogn shnong khamtam na ka longiing ba duna jingioh kin ioh beit 5kilo u khaw ha ka dor 3 tyngka shi kilo.
Shillong,11 Nailar:U Gopal Krishna, Citizens Forum for Civil Liberties (CFCL) u la phah ia ka shithi jong u sha u  Chairman,Press Council of India (PCI), Soochna Bhavan,  Lodhi Road,  New Delhi bad sha u dkhot ka PCI,New Delhi ban sangeh shisyndon ka jingpynrung kyrteng ha ka  UID/Aadhaar number  na ka bynta ki nongthoh khubor da kaba ong ba kane ka jingpynrung kyr teng ia ki nongthoh khu bor ka pynkhein ia ki kyndon ba iadei bad ki.
Utei u dkhot ka  Citizens Forum for Civil Liberties (CFCL), u la pynpaw ruh ia ka jinglyngngoh ia ka buit jong ka Delhi Journalists Association (DJA) bad ka Indraprastha Press Club of India ha ryngkat ka jingpam jingkyrshan na ka Indian Medical Association (IMA) ban pynrung kyrteng ia ki nongthohkhubor ha ka to biometric Unique Identification (UID)/Aadhaar nombar da kaba kam ruh ba katei ka jingthmu ka long kaba be-ain.
Ha ka jingthoh ba la phah sha u Chairman ka PCI, u Krishna u la ong ba katei ka jingkyrshan ka IMA ka ia syriem ia ka rai jong ka German Medical Association ban kyrshan ia ka jingleh pyntriem jong ka kynhun  ka koit ka khiah kaba ka la leh ha ka snem  1930 bad  1940 ha ka por ba dang hap hapoh ka jingsynshar ki Nazi ha kaba ki la phai dien noh ban pyndem hadien 75 snem.
U Krishna u la ong ruh ba ka IMA kan hap ban lehkumjuh hadien.
U Krishna ula ong ruh ba ka Aadhaar/UID ka dei tang ka jingpynithuh tang da ki 12 tylli ki nombar bad kam dei ka card.
Kum katei ka skhim ka dei kaba la pynduh ha ki Ri Australia, Bilat, France bad China namar ka la wanrah ia ka jingkulmar ha ka jingwad jingtip.
U la pynkynmaw ruh ba ha u Naiwieng jong u snem ba la dep u Chief Justice bad u Justice jong ka Supreme Court u  J Chelameshwar u la pyntip sha ka tnad pla tyngka, planning Komishon bad ka UIDAI da ka PIL bad kumjuh ruh u Nongbishar ba la shongthait ka Karnataka High Court u la kynthoh ba ka sorkar ka la shim rai dalade hi khlem da ia kren bniah ha ka Parliament.
U Krishna u la pynshai balei ba ki riew ieid ri ki pyrshah ia ka jingpyndonkam ia ka UID/Aadhaar, National Population Register (NPR), National Intelligence Grid (NATGRID) and National Counter Terrorism Centre (NCTC) ka daw ka dei namarba katei ka Aadhaar ka ktah ia ka jinglong shimet barieh jong u briew, ka shongsuk shong shngain,ka dei ka jingpynkhein ia ka hok longbriew manbriew bad kaba lah ban wallam sha ka jingsniew sha ki nong shongshnong kaba lah ruh ban pynshitom ia ki kum ki koidi.
U Krishna u la ong ruh ba katei ka ain thymmai ka lah ruh ban pynkylla ia ka pisa paidbah sha ka pisa shimet jongno re jongno.
Ka ka CFCL ka la dawa ia ki jingkhein jingdiah jong ka UID Authority of India kaba naduh u kyllalyngkot 2009 haduhmynta.
U la pynkut ruh da kaba ong ba baroh ki sorkar jylla, ki tnad sorkar bad ki seng ba kin kyntait war ia katei ka project jong ka UID.Shillong,12 Nailar:Ki hynriew Shnong kiba kynthup ia ka shnong  Ratachera, Dona umbluh, Dona skur, Lumphyllut, Lumsohski, bad Pyrta kuna ki pynpaw ia ka ka jingsngewpyrshah jur iaka rai jong ka JHADC lyngba ka EC jong u ma Rymbai,ha kaba ki la kynthoh ba katei ka rai jong ka JHADC ka long shabar ka ain jong ka JHADC.Ki 6 shnong ki kyntu jur ia u CEM ka JHADC ban weng noh ia katei ka rai da kaba kynnoh ba ka dei ka rai kaba khlem nongrim ban tuklar ia ka kam shnong kam thaw.
Lah ban pynkynmaw ba ka  JHADC ka la pynmih ia ka hokum bay m bit ia ki nongtrei ka JHADC ban bat ia ka kam rangbah shnong da kaba kam ba u Rangbah shnong um lah ban tuklar shnong ha ka juh ka por ia ka kam shnong bad ka district Council.
Shillong,12 Nailar:Mynhynin ka miet ha ka por kumba 7:30 baje eiei  ki pulit ki la kem ia san ngut ki briew kiba la tip kyrteng kum  u Dr.Alexander Lyngdoh 55 snem karta, uba trei ha PHC Riangdo, u  Joster Synshiang 20 snem karta,  Phailang Mawrong (19 ), Rockystar Marwein (22 ) bad u Pashal L.Marshillong kiba shong ha kawei ka Maruti car kaba don ia u nombar ML-05H-5698,  ba ki la rung jubor hapoh ka jaka sah jong u Dr.Mukul Sangma Myntri Rangbah ka jylla kaba don ha Goodwood Bungalow, Shillong.
Shillong,12Nailar:Ki shipai BSF jong ka Kuliang, East Jaintia Hills mynhynnin ka sngi ki la ioh bat ia kawei ka trok kaba don ia u Registeration nombar  -41B-6238 ha jingkieng Sonapur kaba don ha u  NH-44 bad na katei ka trok ki la ioh ban kurup ia ki bilor Phensedyl ki ba shong dor haduh T.5 lak tyngka Ki pulit ki la ioh ruh ban kem ia ar ngut ki snar khaii  phensedtyl kiba la tip kyrteng kum u   Rahim SK, bad u Jahagir SK uba na ka shnong  Nadia kaba don hapoh  West Bengal.
U Rahim SK u la  phla ha ki pulit ba u la ioh ia ki  Phensedyles na  Narayanpur, Malda ,West Bengal  bad la thmu ban leit rah sha Silchar.
Ki BSF ki la iathuh ba ki nongkhaii Phensedyle ki pyrshang ban pyndonkam ia kiba bun I jaka ban pyniaid iew ia u phensedyl.
Shillong, 12 Nailar:Ka Central Executive Committee  ka  Western Youth Wefare Ogani sation (WYWO) kaba la long ha ka sngi Saitjain, ka kyrshan ia ka jingdawa ban pyntreikam ia ka Inner Line Permit (ILP) ha kane ka jylla.
Ka seng ka la pyn paw ia ka jingsgew khia jur halor ka jingjyllei ki bar jylla ha Ri lum Khasi bad Jaintia bad lyngba ka ILP yn sa pynkud lad ia ka jingwan rung beain ki mynder sha kane ka jylla.
Halor kane ka seng ka kyrshan tylli ia ka jingiakhih ki sengbhalang ba pawkhmat ka jylla, kiba la iaid shakhmat ban pynbor ia ka sorkar ba kan pyntreikam noh ia ka ILP hapoh ka jylla Meghalaya.
Ka la kyntu ia ka sorkar ba ka dei ban pyntreikam noh mardor ia ka ILP hapoh ka jylla na bynta ban tehlakam ia ka jingwan rung kyrthep ki bar jylla.
Kane ka long katkum ka jingpyllait khubor u Bah C Sherkon, General Secretary WYWO.Shillong,12Nailar:Ki shipai BSF jong ka Kuliang, East Jaintia Hills mynhynnin ka sngi ki la ioh bat ia kawei ka trok kaba don ia u Registeration nombar  -41B-6238 ha jingkieng Sonapur kaba don ha u  NH-44 bad na katei ka trok ki la ioh ban kurup ia ki bilor Phensedyl ki ba shong dor haduh T.5 lak tyngka Ki pulit ki la ioh ruh ban kem ia ar ngut ki snar khaii  phensedtyl kiba la tip kyrteng kum u   Rahim SK, bad u Jahagir SK uba na ka shnong  Nadia kaba don hapoh  West Bengal.
U Rahim SK u la  phla ha ki pulit ba u la ioh ia ki  Phensedyles na  Narayanpur, Malda ,West Bengal  bad la thmu ban leit rah sha Silchar.
Ki BSF ki la iathuh ba ki nongkhaii Phensedyle ki pyrshang ban pyndonkam ia kiba bun I jaka ban pyniaid iew ia u phensedyl.
Shillong, 12 Nailar:Ka kynhun jong ka seng sain pyrthei barim tam na kane ka jylla ka HSPDP kan leit sha Delhi la shem taiew ban aiti ia ka dorkhas jingdawa jylla ha ka ophis jong u Prime Minister (PM) ka ri na ka bynta ban ai jylla noh ia ki Khasi lajong.
U general secretary ka HSPDP u Bah Enbin K Raswai u la ong ba ka kynhun jong ki dkhot ba la phah ka party kin leit aiti ia ka dorkhas ha ka Prime Minister Office (PMO) ha Delhi ha kane ka taiew ban wan ban dawa ban ai jylla ioh ia ka Khasi Jaintia State.
Ka jingdawa jylla Khasi-Jaintia ka dei kaba sahteng jong ka seng bad na ka liang u Bah Enbin u la ong ba ka sorkar pdeng ka dei ban pyrkhat ban ai jylla noh ia ki Khasi bad Garo ha kane ka jylla Meghalaya da kaba pynshong nongrim katkum ka ktien ka thylliej bad ka kolshor kumba la pruid dak ha ka State Reorganization Act, 1956.
U Bah Enbin u la pynieng nia da kaba ong ba lada ia ki Mizo la ai kylla Mizoram, ki Naga ki ioh ia ka Nagaland,  bad ka la dei kumjuh ia ka jingdawa ban ioh ia ka Khasi-Jaintia State ia ki Khasi.
U general secretary ka HSPDP u la ong ba kin iakynduh ia u myntri sorkar pdeng ban pynsngew ia kane ka jingdawa jongki ban ai jylla la kajong ia ki Khasi.
“Ka party ka kwah ban shim kabu na ka jinglong jingman namar ba ka la don ka jingdawa na ka bynta ban ioh ia la ka jylla lajong ha ki bynta bapher bapher jong ka ri" la ong u Bah Enbin.
Shillong, 12 Nailar:Ka jingbuh ia ka ophis ka DMR ha Kynshi ka West Khasi Hills ka la pynduh lad haduh 2,909 tylli ki trok ban iaid lait na kaba siew thied challan.
Katkum ka RTI ba la ioh da ka HNYF-Western Region, la pyni ba na ki  12,735 tylli ki trok ba iaid lyngba na DMR Kynshi, 9826 tylli ki trok kiba leit thew ha Umling weighbridge katba 2909 tylli ki trok ki la jah.
Kane ka mut ba kine ki trok, kim leit thew sha Umling weighbridge hyn rei ki la jah shaei shaei da kaba iaid lait na Umling.
“Ka jingbuh ia ka DMR ophis ka long ka jingioh nong ia sorkar namar ba kim lah shuh ban iaid lait khlem siew challan", la ong Bah K Skan Rani uba dei u president ka HNYF-WR haba kren hynne sha ki lad pathai khubor.
U Bah Skan u la ong ba ka seng ka dawa ba ka sorkar ka dei ban plie biang ia ka DMR ophis ha Kynshi namar ba ka la iarap ban pynlang ia ka pisa paidbah sha ka sorkar na ka jinglait ei ka pisa sharud.
U la ong ba tang naduh u bnai Kyllalyngkot haduh Jylliew mynta u snem, ka jingioh lum ka DMR ophis na Kynshi ka la kot sha ka T.7.73 klur na kitei ki 12,735 tylli ki trok.
“Ngi la lap da ka RTI ba ka DMR na Kynshi ka ioh lum T.7,73,65,152 klur na ka challan bad ka khajna na ka ophis u Commissioner pat ka long T.2,21,079,60", la ong u Bah Skan.
U la ong ba ka bai challan la dei T.1736 na ka bynta 9 metric ton bad ka bai challan ka long T.6075.
Katba kiwei ki don kiba pyrshah ia ka jingbuh ia kane ka ophis ka DMR ha Kynshi hynrei na ka liang ka seng HNYF-WR ka dawa ba ka sorkar ka dei ban plie biang ia kane ka ophis kaba iarap bha na ka bynta ban ioh khajna ia ka sorkar.
Kane ka ophis DMR ha Kynshi la khang noh ha ka 10 tarik Jylliew, 2013 hadien tang hynriew bnai ba ka la treikam namar ba la mih ka jinghuri hura haduh ba la hiar da ki pulit.
U la ong ba ka seng ka dawa ban buh noh ia weightbridge.
Guwahati, 12 Nailar:Ka seng samla pule ka  All Assam Students Union (AASU)  ka la thang ia ki dulir ia the ka India bad Bangladesh kaba la soi da u Myntri Rangbah Duh ka Ri u Dr.Mammohon Singh ha ka Nailur jong ka snem ba la dep.
Kane ka dulir ka dei ba la iateh hapdeng ka Ri-India bad Bangladesh kum ka jingia ai bad ka jing ia shim ban ia pynbeit pud pynbeit sam.
Katkum katei ka dulir ka India kan duh ia 111 tylli ki shnong ka Assam katba kan ioh pat tang 51 tylli.
Ka AASU ka la pyrshah jur ia katei ka jingiateh da kaba thang shisyndon ia katei ka dulir iateh.
U Tapan Gogoi General secratary jong ka AASU u la ong ba ki seng bhalang ha Assam ki pyrshah jur bad kin ym ailad ba ki 111 tylli ki shnong ka Assam kin leit sha ka Ri Bangladesh.
Lah ban pynkyn maw ba ia katei ka Bill ka sorkar ka la wanrah myn ta ka sngi ha ka Ing Dorbar ka Rajya Sabha hynrei u MP jong ka AGP u Biren Baishya  bad  Kumar Deepak Das la knieh bad tar ia kane ka Bill hapoh iing dorbar.
Shillong,12 Nailar:Ka Myntri ka kam pohing ka sorkar jylla ka kong Roshan Warjri, ka la kular ba kan ia kynduh ia ki nongialam jong ka seng HNYF ban ia kren halor ka jingbym hun ki 1000 ngut ki samla Jaintia ba la pass ia ka written Test ha ka kam pulit 6th Batallion  hynrei ki bym shym la shah khot pat ha ka Personal Interview.
Namar katei ka jingbymhun wat la la ioh ki jingpynshai na ka tnad pulit ki 1000 ngut ki samla Jaintia ki la dawa ban pynsangeh shuwa ia ka Personal Interview kaba ka tnad pulit ka la khot lashai ka sngi.
Hadien ba la ia kynduh ia ka Myntri ka HNYF ka la iathuh ba ka Myntri ka la kular ban shim khia ia katei ka kam ban ia kren bad ki bor pyniaid ha katei ka jingpynrung kam ban pynbeit ia ka jingbakkla jong ki.
“Ka Myntri ka kam pohing ka la kular ba kan shim khia halor katei ka mat pynrung kam pulit ban bthah ia ka Board ban pynbeit ia ka jingbakla jong ki" ong u samla Donbok Dkhar President HNYF Central Body.
Lah ban pynkynmaw ba ka tnad pulit ka la ai jingshai ha ka taiew ba la dep ba ka jingbym khot ia ki samla ba la pass ha ka written test sha ka Personal Interview ka dei namar ka jingbun palat ki samla kiba la pass ia ka written test kaba long ruh 1.5 shah ia ka jinglait ka kam, dei na kata ka ka daw ba kiba la ioh rit mark ym shym la khot sha ka  personal interview.
Shillong, 12 Nailar:Ka dor jong u kubi mynta ka sngi, kaba la thied na ki nongrep, na Pomlakrai, Mawkhan, ka  long T.4 bad T.5 uba shu biang bad T.6 uba heh duh shi kilo.
Kam dei tang katta, hynrei, ka dor jong u muli, lei ka long T.3 shi kilo.
Katei ka dei ka jing iathuh jong ki nongrep, kiba dang ap ia ki kali jong ki mahajon, ba kin wan kit bad ban thied na ki rud surok jong ka Pomlakrai bad Lum Shyllong, ha kaba ki la iathuh ba katei ka dei ka dor, kaba long mynta ka sngi bad kumjuh ha kine hi ki khyndiat taiew kaba la iaid ha katei ka dor kaba hiar haduh katta katta.
La iathuh ba ia kitei ki mar rep, la ju wan thied man ka sngi, da ki mahajon, kiba wan lum hi ia ki mar na shalom, ha kaba ki nongdie, kim don kam shuh ban leit kit sha iew, hynrei, kaba ki nongrep, ki ud, ka long ba ka hiar palat ka dor die ia kitei ki mar rep ha kane ka aiom kaba mynta.
Shillong,12 Nailar:U Bah HDR Lyng doh Myntri ba dei peit  ia ka District Council, u la phla ba ym shym la don kano kano ka jingu jor ne ka jing kyn thoh na ki lai ngut ki CEM jong ki lai tylli ki District council haba la bthah ia ki da ka sor kar jylla ban shim ia ka rai bad ka jing mynjur jong u Lat, shuwa ban pass ia kino kino ki Bill.
U Bah Lyng doh u la ong ba baroh lai-ngut ki CEM kynthup ia u Bah P.N Syiem CEM ka KHADC, ki la mynjur katkum ka jingai jingmut jong ka sorkar jylla ia ka jing donkam ban ioh ka jingmynjur u Lat ka jylla shuwa ban shim ia kino kino ki ain kiba la wanrah thymmai hapoh ka KHADC.“Nga lyngngoh ba haba nga la shah kynnoh ba nga la ialam bakla da kaba hukum ia ki lai CEM jong ka Autonomous District Council ba kin shim ia ka jingmynjur jong u Lat.
Ka jingshisha ka dei tang namar ka daw ba u la pynmih tang ia ka rai kaba la mih na a jingialang" ong u Bah HDR haba kren sha ki nongthohkhubor.
U la pynpaw ruh ia ka jingsngewlyngngoh ba kumno ki ophisar jong u ki sngewthuh bakla, ba haba u Secretary jong ka tnad kam ain (Law Department ) u la pyntip kyrpang ia ka ki kyndon jong ka Sixth Scheduled  kaba la iathuh sha ki ba ki lai tylli ki ADC ki hap ban shim ia ka jingmynjur jong u Lat ha kaba ia dei bad ki Bill ha ka Council.
“Shen ngan sa khot ia ka jingialng jong ki lai tylli ki ADC ban pynshai ia baroh ki jingartatien ha kaba ia dei bad katei ka mat" bynrap biang u Myntri ba dei peit ia ka district Council.
Kham mynshuwa ka KHADC  ka la byrngem ban ia aireng bad ka sorkar jylla namar ka jinghukum bad ka jingtuklar ia ka Autonomous district Council ban pan jingmynjur na u Lat shuwa ban wanrah ia kano kano ka bill.
Ka Council ka la ong ruh ba ka jingphiah Konstitwensi  kaba ka KHADC kala dep pass ka long katkum ka Sixth Schedule of Indian Constitution.
Kane ka rai jong ka KHADC ka la wan hadien ba la mih ki jingkynthoh na u Working President ka UDP u Bah Bindo M Lanong ia ka sorkar jylla kaba la ong bay m don Provision ha ka  Sixth Schedule ka ban hukum ia ka Council ban pan jingmynjur na u Lat shuwa ban shim rai ia kino kino ki Bill.
Kum ban shu pynkynmaw ba ha ka sngi palei ba la dep ka sorkar jylla ka la rai ba ka Bill Phiah Konstitwensi ka KHADC la weng noh namar la shim ia ka khlem ka jingmynjur u Lat ka jylla.
“Katkum ka  sub paragraph 7 jong  ka  paragraph 2 ka  Sixth Schedule, la batai shai ba ka Council ka lah ban thaw ain ryngkat ka jingmynjur u Lat.
Ka kyntien ba donkam ban mynjur da u Lat ym shym la kynthoh ha katei ka Sixth Schedule," ong u CEM ka KHADC u Bah Pynshngain N Syiem hadien ka jingialang jong ka Congress kaba la ialam ia ka KHUDA kaba la long  ha ka sngi hatmajai.
Shillong, 12 Nailar:U  Bah Leston Wanswett u la rai mynta ka kynti ban shongthait shuwa na ka elekshon MDC kaba u la ju ia khun na ka Shella Konstitwensi.
U Bah Leston Wanswett u dei u nongialam jongka seng Congress ha Shella Konstitwensi la bun bun snem hynrei utei u rang bah u la mih noh na katei ka seng ha shuwa ka elekshon MLA kaba la dep namar ka jingshah pynduh tiket ha a seng Congress kaba la ai sha u Bah JropSingNongkhlaw, bad kham hadien utei u rangbah haiden ba la ia kren sngewthuh jingmut bad ka seng Congress u la pyniasoh biang ia lade sha ka longing longsem jong ka Congress ha ka politik.
Haba ia kren bad u Bah Leston la sngewthuh ba utei u rangbah u la rai ha lade ban shongthait noh ha kane ka elekshon MDc ka ban sa long shen watla ka la don a jingpynbor na ki paidbah ba un ia khun.
“Ka la don ka jingpynbor, na ki paidbah ba ngan ia khun hynrei nga la rai ban shongthait shuwa" ong u Bah Leston Wanswett u kyrtong shimet uba la rem salit ha u Dr.Don ha kane ka elekshon ba la dep na ka Shella Konstitwensi.
Haba la kylli hato iano ka seng Congress kan pyniakhun na Shella Konstitwensi ha kane ka elekshon ka ban wan u Bah Les u la ong ba ia mynta ym pat don jingtip kaba tikna namarba ka seng kam pat khot aplikeshon na ka bynta kikandidet ki ba thmu ban ia ai-reng ha katei ka elekshon.
Hynrei ka la don pat ka jingtip ba na Shella ki la don katto katne ngut ki rangbah kiba la thmu ban pan tiket na ka seng Congress kaba kynthup ia u Bah Pynthymmaibor Chyne, Bah Jropsing Nongkhlaw bad kiwei pat ki riew rangbah katei ka seng.
Shuh shuh ka tyllong khubor kaba la ioh lum la ioh jingtip ba ha Sohra Konstitwensi u Dr.P.W Khongjee u MLA barim ka Congress na Shella u lah ban ym ia khun shu ha kane ka elekshon ka ban wan ha kaba katkum ki thymmei khubor la ioh jingtip ba utei u MLA barim ka sohra u lah ban pyniakhun noh da u Bah Donevan Kharwanlang na ka seng Congress katba la ioh jingtip pat ba nalor u Bah Donevan ba ka seng ka la thmu ban pynieng kin dang don ruh kiwei pat ki riew rangbah kiba ym pat lah ban tip kyrteng ki ban pan tiket na ka seng Congress.
Ka tyllong khubor ba la iohlum jingtip la iathuh ruh ba ha kitei ki ar-tylli ki Konstitwensi ka iew tiket jong Ka seng Congress kan thnam bha namar ki briew kiba don jingthmu ban pan tiket na katei ka seng sain pyrthei kaba don ha ka liang synshar ki dei ki briew kiba don jingiadei kaba jan bad ki Myntri sorkar bad kiwei pat ki don ka jingiadei kaba jan bad ki Nongialam 5radbah ka seng Congress.
Katkum ka jingiathuh u Bah Leston Wanswett , u la ong ba ha Sohra la shu ioh sngew ba u Bah Donevan un long uwei na ki nongpan tiket bad dang don ruh sa uwei pat na Pdengshnong Sohra.
Hynrei kaba kham sngewtynnad ka long ba hadien ba la wad jingtip ia u kandidet uba thmu ban pan tiket na ka seng Congress u ba dei na Pdengshnong Sohra  ka tyllong khubor Ka la iathuh ba utei u kandidet u dei uwei na ki rangbah uba la sngewthuh ba u dei uba la ioh ka jingkyrshan ba pura na u Myntri sorkar u Bah Prestone Tynsong  katba u Bah Donevan u dei u dkhot jong ka seng Congress uba la thmu ban pynieng da u Dr.Khongjee.
Halor kitei ki khubor u nongthoh khubor u la pyrshang ban wad jingtipna ki nongialam Congress jong kitei ki ar-Konstitwensi hynrei namar bym pat khot aplikeshon kim pat lah ban ai jingtip haduh katno ngut kiba kwah tiket na ka seng Congress.
Shillong, 12 Nailar:U myntri kampoh iing ka jylla Arunachal Pradesh u L Wanglet u la lait jamin noh hynne hadien ba u la shah kem ha ki pulit da kaba pyn shong nongrim na ka FIR ba la ujor da ka Kong Agnes Kharshiing halor ka jingkynnoh ba u kren khlemakor ia ki kynthei ba ap pahara ha madan Shillong Golf Course  ha Golflink.
Hynrei u Wanglet kham hadien la pynlait jamin noh.
Haba pynthikna ia kane, na ka liang u SP ka East Khasi Hills u Bah Mariahom Kharkrang u la ong ba ki pulit ki la kem ia u halor ka ejahar ba la ujor da ka CSWO.“U Wanglet kham hadien ba la shah kem, la pynlait jamin noh namar ba ka kam ba u leh ka long kaba lah ban ioh jamin" la ong u Bah Kharkhrang.
Lah ban kdew ba u Wanglet u la shah kynnoh ba pyndonkam da ki ktien khlem akor ia ki kynthei ba ap pahara ha madan Golflink ha kine ki sngi ba la dep.
U Bah AL Hek ruh uba dei u president ka  Shillong Golfer’s Association (SGA) u la pynpaw ia ka jingbym sngew iahap ia ka rukom beh kam ia ki kynthei ba ap pahara tang namar ba ki la nud ban ujor pyrshah ia ka jingkren khlem akor ia ki da u myntri kampohiing barim ka Arunachal Pradesh L Wanglet.
U Bah Hek u la ong ka bor pyniaid jong ka Shillong Club ka la shim ia ka rai tang hadien ba la ioh ban sngap ia baroh ar liang.
Hynrei kumba ka long mynta ka shu shim tang ia ka jingkren jong u L Wanglet.
Shillong, 12 Nailar:U myntri ka koit ka khiah ka jylla u Bah AL Hek u la ong ba ka sorkar ka dang ap ia ka jubab na ka sorkar pdeng halor ka jingai bhah ia ka jingpule MBBS ia ki samla ia ka jylla katkum ka Central Pool.
“Kane ka kam pat don ha kti jong ngi, ngi hap ban ap ia ka jubab na ka sorkar pdeng ban ai bhah ia ka jingpule MBBS ba la mang ia ka jylla", la ong u Bah Hek.
U la ong ba ka sorkar jylla kan ym pynslem shisien ba la ioh ia ka bhah na ka sorkar pdeng.
U Bah Hek u la iathuh ba u la iakren bad u Myntri Rangbah ka jylla u Dr Mukul Sangma ha kane ka sngi nyngkong halor kane ka kam.
Haba pynpaw ia ka jingsngew khia ia ka jingpynslem ia kane ka kam, u Myntri Rangbah u la ong ba pynlong ia ka jingpule bniah ia ka rai jong ka kashari Supreme Court halor kane ka kam, la ong u Bah Hek.
Kham mynshwa, ka sorkar pdeng ka la rai ban pan ia ka jingbishar biang ia ka rai jong ka kashari Supreme Court halor ka jingpynduh noh ia ka test (NEET) na ka bynta ban ioh pule doktor MBBS, BDS bad post-graduate ha ki jaka pule  ha ka ri.
Shillong,12 Nailar:Kum shi bynta ban pynkhlain ia ka rukom treikam ka seng ka HANM North West Khasi hills ka la pynkha shnat treikam ha kaba la leit ban thaw ia ka unit jong ka seng ha Mawmaram ha ka 10 tarik mynta u bnai , ka shnong kaba don kumba 10 kilomitar eiei shuwa ban poi Mairang.
Ha katei a sngi pynkha tnad ka seng la ia donlang da u President ka seng HANM North West Khasi Hills u Bah Bobby Basaiawmoit kumjuh ruh i nongkitkam jong ka seng ha kaba la ia don ryngkat ruh u Sordar Jong ka Shnong Kyllang Mawmaram U ba la ai ia ka jing kren na ka bynta jong ka Unit Mawmaram ha kaba  u la ong ba kum ki seng bhalang ki dei ban long kiba  sengewrit ia lade ym ban sngew heh haba ki  la long ki nong kit kam jong kano kano ka Seng bad ki  dei ban trei na ka bynta jong ka jingeh jong ki paidbah.
Ha kane ka Sngi la iadon lang ruh U Sordar jong ka Shnong Mawmaram proper bad haba ai jingkren  u Sordar  u la ai ki jingkitbok kit riwiang ia ka Seng ba thymmai jong ka Shnong mawmaram  da kaba kyntu ba ka seng kan ai ka jingiatrei lang ruh ryngkat ryngkat bad ka bor Shnong ha kino kino ki bynta haba ki paidbah ki shem jing eh.
Ha kane ka sngi U President  jong ka Seng HANM North West Khasi Hills U Bah Bobby Basaiawmoit u la pynskhem iaq ki nongkitkam bad ki dkhot jong ka unit Mawmaram ha kaba ia ka kam President  la bat da u samla Moonstarday Nongbri, Vice President  Hasspelling Kurbah, Genl  Secretary   Gregory Agriculture Secy – Medras Marbaniang, Sport Secy – Phransing Kurbah lem bad 15 ngut ki dkhot.
Kurbah, Asst.Secretary -Distarsing Nongbri, Publicity   Pla Kharphuli, Finance Secy – JokyStar Marbaniang,.
Shillong,12 Nailar:U Bah Kester Nong rum bad kiwei pat ki nonghikai ka skul St.Rose Secondary School, Umpling ki la ujor sha ki pulit ka Rynjah police Station ba ha ka 5 tarik mynta u bnai ki la ioh jingtip ba ha ka por 12:45 baje eiei janmiet uwei u khynnah rit u ba dang 9 snem karta u la ia shongkha bad kawei ka khynnah kynthei kaba dang 10 snem karta kaba dei ruh ka khynnah skul jong katei ka skul.
Ka khubor na ki pulit ka la iathuh ba hadien ba la tohkit ia katei a jingja ki pulit ki la lap lyngba ka jingphla jong utei u khynnah 9 snem ba ba nalor jong u dang don sa 5 ngut kiwei pat ki khynnah rit kiba dang ha ka rta kaba  14,17,15,12,bad 13 snem ki la ia shongkha bad katei ka khynnah.
Shillong, 13 Nailar:Ka jingialang jong ki skul adhoc lower primary jong ka All Meghalaya Adhoc LP school Association ka West Khasi Hills kan long ha ka 14 tarik Nailar, 2013 ha Ri Khasi Free  Morning UP Skul Nongstoin hajan SBI, Nongstoin Branch por 11 baje mynstep ban iapyrkhat ia ki kam ba donkam.
Kito ki bym ioh jingtip sngewbha shim ia kane kum ka jingpyntip la ong u secretary ka seng u Bah Ignatius Khardewsaw.
Shillong, 12 Nailar:Ha kane juk shai mynta don shisha ki Menshohnoh, ksuid, ka taro bad ki shwar, la ong u Phadar Sngi Lyngdoh uba dei uwei na ki Phadar Rangbah uba long ruh uwei na ki Lyngdoh nongknia.
Ha kine ki sngi ha dien ba la mih ka jingkyn noh menaiksuid bad menshohnoh ha kiba bun ki jaka, na ka liang u Rupang  mynta ka sngi,  ula ioh ban iakren bad u Fr Sngi ban iakren halor kane ka jingjia.
Ha ka jingiakren bad u Fr Sngi, u la kubur ba ki don shisha ki menshohnoh, ksuid, menaiksuid,  ka taro bad ki shwar ha kane ka ri, hynrei kam long kaba dei ban shu suba iano iano khlem da lap ne iohi ia ka jingshisha.
“U ksuid bad menshohnoh u don tangba ngim lah ban shu suba khlem da iohi ia ka jingshisha", la ong Phadar Sngi bad u la bynrap “ ba ka jingaiksuid kam ktah lada khlain ka jingngeit".
Haba twad jingmut shuh shuh halor kumno u sngew halor ka jing pynshitom ia ki briew halor ka jngkynnoh menaiksuid kumba la jia ha kine ki sngi, u Phadar Sngi ula ong ba kalong  ka ba bakla ban shu suba sniew ia u briew tang na ka daw ba iathuh ki nongpang ki ba pang ruma kalong ka bym dei.
“Ka jingiathuh jong kiba pang ruma (imagination) ba uta ne kita ki ai ksuid kalong kaba bakla bad um dei ban ngeit namar kadei tang ka jingmutdur jong ki nongpang", u la ong bad la bynrap ruh ba don ruh ki briew kiba shu leh menleh ban ruma.
“Nga ruh nga la shah ai ksuid hynrei nga khlem iap, bad nga la iakynduh markhmat bad u ksuid ha ki thain Mawsynram ha ki snem ba la dep",ong u Phadar Sngi bad u la iathuh ruh bala don kiba kñia haduh ar tylli ki masi bad u muid ban pyniap ianga hynrei ki la pang pynhiar kylla pynban haba ki la bam ia u doh muid.
“Ngam tieng ia ki nongaiksuid hynrei ngam dei ban leh pap", la bynrap shuh shuh u Phadar Rangbah.
U la ong ba ka jingaiksuid kam dei tang ha kane ka Ri hynrei ka dang kham jur shabar Ri kum sha ki ri Middle East.
Wat u David u la lap ba don nongleh ksuid bad ia kane la lah ban shem na ka Bible.
La iathuh ruh ba u menshohnoh u don shisha hynrei lah ban pynshisha tang lada iohi ne lap ba u beh briew khamtam ia u briew phylla lane uba wan ban shim ia ki tupia khyllung ne kino kino ki jain.
U Phadar Sngi u la iathuh ruh ba la beh thlen bun ki longing ha ki thain Sohra.
U la ong ba ka jingbeh ia u Thlen kadei ha ka por shiteng synnia por 12 baje da miet.
Lah ban kdew ha kine ki sngi ba bun ki jingjia shah kynnoh menaiksuid, menshohnoh ha ki katto katne ki shnong ha kaba la don ruh ka jingpynshitom iaki kito kiba shah kynnoh kum ha kane ka jingjia.
Shillong, 13 Nailar:Ka HSPDP mynta ka sngi ka la aiti shi khung ki mat ha kti u Myntri Rangbah ka jylla u Dr Mukul Sangma kiba iadei bad ka jylla kynthup ka jingdawa ban shna biang ia ka iing skul ba la pynpra ka Assam ha Sabuda, ha RiBhoi.
Ka seng ka la maham ba lada ka sorkar kam lah ban pynurlong ia ki jingdawa kumba la angnud da ki paidbah, kan sa pynlong ia ka jingiakhih kaba tyngeh.
Hapoh ka jingialam u Vice President u Bah Ardent M Basaiawmoit ka seng hynne ka la kyntu ba ka sorkar kam dei shuh ban shu lap miet ban iakren pynbeit noh ia u pud u sam hynrei ban pyni da ki kam.
Ka la dawa ruh ba ka sorkar ka dei ruh ban pyntreikam noh ia ka inner line permit (ILP), bad ban sangeh shi syndon ia ka  National Population Register (NPR) ba khlem pat biang ki ain ki kanun ki ban lah shisha ban tehlakam ia ka jingtuid ki mynder sha ka Jylla.
Ka HSPDP ka ong ba ka long khlem rain ia ka jylla ba haduh 41 tylli ki snem khlem lah ban iapynbeit ia u pud u sam.
Ka HSPDP ka la ong ruh ba ka jingshah pynpra ka skul SSA kaba don ha Sabuda ka dei ka dak jong ka jingwan skud jaka ka Assam.
“Kane ka dei ka dak jong ka jingma kaba khraw ia ki briew kiba shong ba sah ha khappud bad kam lah ban shu sngap ne ban peitkai hynrei ka sorkar ka dei ban pyndep noh ban pynbeit ia u pud u sam", la ong ka dorkhas ka HSPDP.Ka HSPDP ka la dawa ba ka sorkar ba ka dei ban sdang biang ban tei ia ka skul SSA kaba la shah pynpra ha ki pulit ka Assam ha Sabuda, Umwahriang, Ranikhat bad ka Hat ha Langpih.
Ka dorkhas jong ka seng ka la dawa ruh na u Myntri Rangbah ba u dei ban shim khia ban pyntreikam noh ia ka ILP kumba la mynjur da ka High Level Committee ba la khlieh da u Symbud Myntri Rangbah barim u bah Bindo M Lanong.
Shillong,13 Nailar:Mynta ka sngi ha ka por kumba 4 baje eiei janmiet uwei u briew uba la tip kum u Bahrit Snaitang u la dung ia la u jong u kynum uba la tip kyrteng kum u  Robi Thangkhiew.
Kane ka jingjia ka la jia ha Khlieh Iewduh, Shillong.
Ia u robi la pynkit mar mar sha civil Hospital na ka bynta ban shah sumar namar u don hapdeng ka jingmynsaw kaba jur.
Ki pulit ki dang pynlong ka jingtohkit ia katei ka jingjia.
Shillong, 13 Nailur:Ka Maitshaphrang ka la pynher shithi sha u Myntri Rangbah ka jylla u Dr Mukul Sangma ba u dei ban pynsted wut wut ia ka jingpynlongkam ia ka ain shongkha shongman ne ka Compulsory Registration Marriage Act ha kane ka jylla.
Ha ka dorkhas ba la aiti ha u Myntri Rangbah hynne ka sngi Hatmajai, u convener ka Maitshaphrang u Bah Michael N Syiem   u la ong ia ka sorkar ba kan thaw noh ia ki rul khlem pyntud shuh khnang ban pynthikna ia ka jingtreikam jong ain ba la rah ha iing dorbar.
“Ban pynlong ia kane ka ain kaba larkam bad kaba treikam, ngi kyntu ia phi ban thaw noh ia ki kyndon khlem pynslem shuh",la ong u Bah Michael ha ka shithi sha u Myntri Rangbah ka jylla.
U Bah Michael u la ong ba ka sorkar ka dei ban pynsted mardor ban thaw ia ki kyndon jong ka ain khnang ban iada noh ia ka jingiapait iapra ki longing longsem ha kane ka jylla kaba jur bha khamtam ha kine ki sngi.
Lah ban kdew ba ka jingialang jong ka kynhun myntri mynshem snem, ka la pdiang ia ka Meghalaya Compulsory Registration of Marriage Bill, 2011 bad la pas ruh ha ka iing dorbar Meghalaya.
Kane ka Bill kan kynthup ia ka jingrejister ia ka shongkha shongman jong baroh ki briew kiba dei na kano kano ka jait, kynhun jaitbynriew ne kynhun niam katkum ka rukom ne ka jingleh jongki bad ruh ban rejister lada shongkha biang.
Shillong, 13 Nailar:Namar ka jingkynjah ka jingrakhe sngi laitluid ha ki snem ba la dep ha kane jylla na ka jingkhot pakhang shnong ki seng lehnoh,  na ka liang u Myn tri Rangbah ka jylla u Dr Mukul Sangma u la kyntu ia ki paidbah ban mih shakhmat ban leh kmen ia kane ka sngi ba khraw ka ri khlem jing sheptieng ei ei.
U Myntri Rangbah u la khot ia ki paidbah watla khadwei tylli ki seng lehnoh ha kane ka thain shatei lammihngi ka India kynthup ka Hynniewtep National Liberation Council (HNLC) ka khot pakhang shnong ha kane ka sngi laitluid.
U la ong ba ki bor synshar district ki la pynbiang ia ki bor iada bad ki jingialang la pynlong ha ka kyrdan u Chief Secretary bad u Director General of Police ban pynthikna ba kane ka sngi kan long kaba kmen bad kaba suk kaba sain.
“Ki paidbah ki dei ban mih shakhmat ban iashim bynta ha ka jingrakhe ha ka rukom kaba shongkun" la ong u Myntri Rangbah ka jylla ha ki nongthoh khubor bad bynrap ba ka jingrakhe ka kham shongkun ha ki jaka sha nongkyndong namar ka jingiamih paidbah ki briew.
Katkum ka jingong u Dr Mukul, ki prokram bapher bapher la pynkhreh na ka bynta kane ka sngi ha baroh ki district kynthup ha ka nongbah bad ka sorkar ka la mang pisa kyrpang na ka bynta kane ka sngi.
“Lyngba kane ka sngi ngi la ailad ban pyni ia ka synshar paidbah kumba la aiti bad lenlada da ki nongialam ka ri ban ioh ia ka jinglaitluid", la ong u Dr Mukul.
Shillong,13 Nailar:Dang khyndiat sngi ha ka 9 tarik mynta u bnai  ka kynhun kieng atiar ka GNLA ka la siat iap ia uwei u rangbah uba la tip kyrteng kum u Simon Ch Marak hadien ba la wan sei jubor na ing sah jong u namar ka jingsuba ba u dei u nongsyntiat ki pulit.
Hynrei katei ka jingjia ka la nang iai bteng ha kaba mynhynnin ka sngi sa uwei pat  u rangbah uba la tip kyrteng kum u  Hawart G Momin  u la shah siat iap hakatei ka kynhun lehnoh ba la ialam da u Jimmy ha  Rongjeng, kaba hapoh  Chibilbang, East Garo hills district.
Katkum ka tyllong khubor la ioh jngtip ruh ba ka GNLA ka la ngang pynrung bun ngut ki dkhot ban ai hikai sha ktei ka kynhun jong ka.
Shillong, 13 Nailar:Ki jaka ot doh baroh khoit hangne ha sor Shil long ki lah ban shah khang noh hadien ba la pyntrei kam ia ka jaka ot doh (abattoir) ba la pynshna da ka sorkar kaba don  ha Mawiong.
U Director jong ka Animal Husbandry & Veterinary (AH&V) u Dr JS Jyrwa u la iathuh ba la buh thong ban pyndep ia katei ka jaka ot doh ha u bnai Naiwieng mynta u snem 2013.
Haba iakren mynne ka sngi bad u Rupang u Dr Jyrwa u la iathuh ba hadien ba la dep pyntreikam ia katei ka jaka baroh ki nongshoh doh kim lah shuh ban ot pathar iaki doh ha kino kino ki jaka kiba don ha sor Shillong hynrei ki dei ban leit shoh doh ha katei ka jaka ba la pynkhreh da ka sorkar.
“Ngi la ju khot ka jingiakynduh lang bad ki nongshoh doh ban iakren halor kane ka kam", la ong u Dr Jyrwa.
U la iathuh ruh ba katei ka jaka ba la pynkhreh da ka sorkar lah ban pyniap tang ia ki masi, ki sniang bad ki Blang bad ka rukom pyniap ia ki mrad ym dei ban shu pyniap im im peit peit, hynrei dei ban pyniapler shwa ban pyniap ia ki.
Ha kane ka jaka shoh doh lah ban pyniap kumba 160 tylli ki masi bad 240 tylli ki sniang bad 240 tylli ki Blang lah ban ot ha ka shisngi bad yn leh ia kane katkum ki tiar ka juk stad mynta.
Ia kane ka projek ba la mang T.22 klur ha kapor ba dang long Symbud Myntri Rangbah u Bah Bindo M Lanong ha snem 2010 bad ka sorkar ka la aiti ia kane ban pyntrei da ka Rapsang Kompeni.
Ha ka jingshisha ka sorkar ka la mut ban pyndep ia kane ka jaka ot doh dang kloi hynrei hadien ba la mih ka jingpyrshah na ka Dorbar shnong Umjapung bad Maiong rim, ka la pynsuki noh ia ka jingthmu jong ka sorkar ban pyndep ia kane ka projek.
Kine ki Dorbar shnong ki la pyrshah namar ka jingtieng ba ki jaboh ba mih na ka jaka ot doh ki lah ban tuid sha ki um dih ba don ha katei ka thain.
Hynrei naka liang jong ka sorkar ka la pyntikna ba ki um dih ha katei ka jaka kin ym jaboh namar ba ka sorkar ka la shna ha rukom ba ki jaboh kin ym tuid pathar.
Na bynta kane, ka sorkar ka la ai jinghikai ia ki nongshoh doh jong ka Khasi Jaintia Butcher Association (KJBA ) ha kaba ki briew na ka kompeni jong  ka China ka Real Growth Company ki la wan ai jinghikai halor kane ka phang.
Shillong, 13 Nailar:Ka sorkar mynta  ka sngi Hatmajai ka la mynjur ban thaw ia ka State Human Rights Commission (SHRC) ban iada bad ban peit ia ki hok briew man briew ha kane ka jylla.
U Myntri Rangbah ka jylla u Dr Mukul Sangma u la iathuh ha ki nongthoh khubor hadien ba la wai ka jingialang cabinet mynta ka sngi, ba ka jingthaw ia kane ka Komishon kan long ban pynrulong ia ka jingang nud jong ka sorkar ban shakri sha ki paidbah.
U la ong ba la thaw ia ka Komishon katkum ka kyndon jong ka ain ba la pas da ka Parliament kum ka Protection Human Rights Act 1993 bad ka Protection of Human Rights Amendement Act 2006 kaba bthah ia baroh ki sorkar jylla ban thaw ia ka Komishon ban peit ia ki hok briew man briew.
U Dr Mukul u la ong ba ka jingthaw ia kane ka Komishon kam dei tang ban iada hynrei kan peit ruh ia ki hok briew man briew jong ki paidbah ha kane ka jylla.
Ia kane ka Human Rights Commission un khlieh da u chairperson uba long ruh u Chief justice jong ka High Court nalor ki dkhot kiban long u district judge ha ka jylla uba la trei ha ka kam la kumno kumno hynniew snem bad uwei u dkhot yn jied na kito ki briew kiba tip bha ia ki jnit ki jnat jong ka ain kiba iadei bad ki hok briew manbriew.
Kane ka jingbuh ia ka Komishon kan long ka jingangnud jong ki paidbah ka jylla ban iada ia ki hok jongki, la ong u Myntri Rangbah.
Shillong, 13 Nailar:U Myntri Rangbah duh ka ri ba nyngkong u Jawaharlal Nehru u la pdiang ia ka jingtyrwa ban iasoi ia ka soskular Instrument of Accession (IA) bad ka Annexed Agreement (AA) hapdeng ka sorkar India bad ki 25 tylli ki Hima Khasi ha ka 17 tarik Nailar, 1948.
U Symbud Myntri Rangbahduh ka ri, u Sardar Vallabhai Patel u la ai jingmut ia u Nehru ba ki briew jong kane ka ri Khasi ki dei hok ban ioh ia ka jingithuh kyrpang bad ia kane la pynpaw katkum ka shithi Demi Official (DO) jong u Nehru sha u Sardar Vallabhai Patel ha ka 13 tarik Risaw 1947.
Ia kane ka shithi la pynpaw hynne ha ka jingialang pynlait ia kane ka shithi DO ba la pynlait da u Syiem Hima Maharam bad u President Federation of Khasi States u Paiem Niandro Syiemiong.
Ia kane ka shithi la lap dang shen hadien ba la wad bniah bad tih da ka Federation of Khasi States.
Shwa ban ioh laitluid, ki 25 tylli ki Hima Khasi ki la iasoi ia ka soskular Instrument of Accession bad ka Annexed Agreement ha Shillong ha ki sngi ba bun sngi naduh u Nohprah ka 15 tarik, 1947 haduh u Lber ka 19 tarik, 1948 ha ka jingdon lang u Sir Akbar Hydari, Governor ka Assam.
Hadien kane, ki Hima Khasi ki la iasoi ia ka soskular ba la buh kyndon bad la phah sha Delhi bad la pdiang bad la iasoi bad u Chakravarti Rajagopalachari, uba dei u  Governor General ka India ha khadduh ha ka 17 tarik Nailar, 1948.
Hynrei na ka liang ki Hima Khasi kim iasoi ia ka soskular Instrument of Merger kumba leh da baroh ki Hima syiem ha India.
Shillong,13 Nailar:Ki pulit ka jylla ki La iathuh ba kin phah ia karai ba khadduh jong ki sha ka Ing Bishar ka jylla hadien ba kin pyndep ia ka jingtohkit ia u Myntri barim ka sorkar Arunachal pradesh uba la shah kynnoh ba u la kren kynshlein ia ki kynthei kiba ap pahara ha ka madan ia tied Golf.
Ki pulit ki la kem ia u L.Wanglet mynhynnin ka sngi hadien ba la ioh ka jingujor na ka CSWO ba u la kren tohmet da ki ktien sih ktien sang ia kawei ka nongap pahara ha katei ka madan ia lehkai.
U SP ka East Khasi Hills Bah M Kharkrang u la iathuh ba hadien ba la pyndep ia baroh ki jingdonkam ban tohkit ia katei ka jingjia ki pulit kin sa phah ia ka rai kaba mih na ka jingtohkit sha ka Ingbishar.
“Ka Ingbishar kan sa shim ia ka rai ba khadduh jong ka halor katei ka phang" ong u Bah Kharkrang.
Lah ruh ban pynkynmaw ba u Wanglet u dei u dkhot jong ka Shillong Golf Club.
La kem ia u mynhynnin ka sngi, hynrei la pyllait noh ia u mynta ka sngi hadie ba u la ioh jamin.
U Wanglet u la ujor kylla sha ki pulit ka Sardar Police station ba ha ka 19 tarik u bnai ba la dep uwei u rangbah ba la tip kyrteng kum u M.Marak ryngkat bad kawei ka nongap pahara kynthei ha Golf ki la byrngem ia u.
Shillong, 13 Nailar:Ka mih ka jingkylli ha uba bun balang, la ka HNLC, kan khot pa khang shnong ne em lashai ka sngi laitluid jong ka Ri India, kumba ki ju leh man la u snem.
Ha ki snem ba ladep, katei ka seng, ka ju pynmih khubor shaphang ka jingkhot pakhang shnong jong ka, la kumno kumno ar sngi shwa jong katei ka sngi rakhe laitluid bad kata ka long ha shwa ka 13tarik Nailar 2013.
Tang mynta u snem, ym shym la ioh ia kano kano ka kyrwoh khubor , na U bah Sainkupar Nongtraw, uba ju dei u ksiang jong katei ka seng,ha ka kam pynphriang khubor.
U Rupang, ula peit ha ka peij facebook, kaba U bah Nongtraw, u shait kren halor kiba bun ki mat, kiba u sngew dei, hynrei, la iohi, ba um shym la thoh eiei ruh em shaphang ka jingkhot pakhang shnong jong ka HNLC lashai ka sngi, kaba dei ban sdang naduh shibit janmiet (lada ka long kumba ju long ha ki snem ba ladep).
Shillong,13 Nailar:U MDC ka Jaiaw konstitwensi u Bah Adelbert Nongrum, u la ong ba ka jingbunkam ka KHADC ha ka iatai phiah konstitwensi ka dei tang ka drama bad u la kynnoh ruh ba ka jingshim khia jong ki MDC ia katei ka Bill ka la pynlong pynban ban suba ioh ka don kaei kaei sha lyndet.
U MDC ka KHNAM u la ong ba kam don nongrim eiei ban pynduh ia ki Konstitwensi kibala don naduh kip or ba rim hynrei ka don pat ka nong rim ban pynkha lada donkam katkum ka jing dawa jong ka por.
“Pyn kut noh kane ka drama Delimitation nalor ba phi lah iaid lait khlem ka jingtip jong u paidbah,namar kata sa shisien kam don nongrim ban pynjah ia ka Constituency ba la don naduh mynbarim, hynrei ka don ka nongrim ban pynkha lada donkam kat kum ka jingdawa jong ka por" ong u Bah Adelbert.
Shuh shuh ha kaba ia dei bad ka jingkynthoh u Myntri ba dei peit ia ka District Council u Bah HDR Lyngdoh kaba ong ba ym shym la don kano kano ka jingujor na ki lai CEM hakaba ia dei bad ka rai ba hap ban shim da u Lat shuwa ban Pass ia ki Bill ka District council, u Bah Adilbert u la ong ba um lah shuh ban sngewthuh hato u shah ialam bakla u Myntri ne u Ophisar ka ain( Law officer).
Na la liang jong u, u la ong ba um shym la iohi ba kan don kata ka Provision ha ka Sixth Schedule ba hap ban ioh jingmynjur shuwa na u Lat ha kaba iadei bad ka bill shwa ban wanrah ha ka iing,hynrei kumba la kdew ha para-2 of sub para-6,tang ka jingiamir jingmut(consultation)ym da dei ba hap ban ioh ka prior approval na u Lat, lada ka long kumta bad lada ka don ka Provision ha ka Sixth Schedule lah ban Amend, namar katkum ka  constitution ka Ri ruh lah ban amend katba donkam bad kat kum ka jingdawa.
“Lada kano kano ka Bill  shuwa ban wanrah ha ka ing dei ban ioh jingmynjur na u Lat, te haei kata ka dor jong ka Sixth Schedule ba la pynkub bor da ka Constitution ka Ri India bad haei kata ka dor jong ka jinglong nongthawain ba la jied da u paidbah" bynrap biang utei u MDC ka KHNAM.Shillong, 13 Nailar:U MLA ka Mawsynram uba dei ruh u Chief Executive Member (CEM) ka KHADC u Bah Pynshngain lang Syiem u la kyntait ba ka shuki Myntri Rang bah u Dr Mukul Sang ma ka khyn niuh.
Hynrei ha kajuh ka por, u la ong ba ka long kaba dang kloi than ban kyn thoh ia myn ta.
Haba kren hynne sha u nong thoh khubor, u Bah Pynshngainlang uba dei u MLA la ar sien na Maw synram, u la ong ba haduh mynta um pat ioh jingtip ei ei bym shaniah shuh ia u Dr Mukul hynrei u la ong ba la shu iohi na ki lad pathai khubor ba ka la don ka jingthmu ban pynkhyl lem ia u.
“Ngam bna ei ei ba kan don ka jingiakhih", la ong u CEM, hynrei u la bynrap ba kum ka party kaba heh, ka don hi ka jingiasngew ka jingiakren jong ki MLA hynrei kane kam dei haduh ban pynkhih shuki.
“Ha kane ka jingialang ba dang shen, la thung ia ka Coordination Committee ba la khlieh da u Bah DD Lapang", la ong  u CEM bad kane ka komiti ka long na ka bynta ban iapynbeit ban wanrah ia ka jingiatreilang hapdeng ki MLA bad ki myntri sorkar jong ka party.
Haba twad jingmut biang, kumno u sngew ia ka jingtreikam jong une u Myntri Rangbah ba mynta, u Bah Pynshngain u la ong ba um kwah ban ong ei ei ia mynta namar ba ka dang kloi than.
“Ngam kwah ban ong ei ei namar ba ka dang kloi than, dang kumba saw ne san bnai, ka dang kloi", u la ong da kaba kdew ba u Dr Mukul Sangma u la shimti ia ka kam Myntri Rangbah dang ha u bnai Lber bad ka dang long kumba san bnai.
Ka thymmei khubor ba la iohlum ka la iathuh ba u CEM ka KHADC u dei uwei na pdeng ki MLA kiba la don thong ban ioh shuki myntri hynrei na ka liang ka party ka la bynshet noh ha u ia ka kam CEM khnang ban pynhun namar ba la jur ka jingiaknieh.
Lah ban kdew ba u Bah Pynshngain u la iehkam CEM ha ka por ba jur ka jingiakhih ban pynhiar ia u Dr Mukul ha u snem 2010 bad katkum ka tyllong khubor, u don ka jingiatan tyllai ban kiew myntri sorkar hynrei kham hadien u la phai dien ban shimti biang ia ka shuki CEM da ka jingtuklar ki nongialam ka party ba khlieh.
Ha kine ki sngi, la ioh khubor ruh ba ka la don biang ka jingiakhih napdeng ki MLA ka Congress ban pynhiar shuki ia u Myntri Rangbah u Dr Mukul hynrei ka rukom iakhih mynta ka long da kaba rukom kaba kham jar jar.
Don kiba kwah ba u Myntri Rangbah barim u SC Marak uba la neh san snem ha ka shuki ha ka por ba u bat, ba un shimti biang hynrei don ruh kiba thmu ban wanrah biang ia u Bah DD Lapang.
Dang shen, u Faleiro ruh u la kubur ba ka don ka jingiapher jingmut hapdeng ki MLA ka party hynrei kam dei ka jingiakhih ban pynkhyllem shuki.
Shillong, 13 Nailar:Ka ktem ba khlain jong ka seng sain pyrthei ka Meghalaya Democratic Party (MDP) na Maw kynrew ka la pra namar ba ki nongialam jongka, ki la rai ban leit iasoh noh sha ka sem  Congress.
Kane ka jingphet jongki kan long ka jingioh nong ia ka Mawkynrew Block Congress Committee (MBCC) shwa ban wan ka elekshon MDC.“Ngi la rai ban phet noh sha ka Congress ban pynkhlain ha kane ka elekshon MDC kaban wan", la ong u President ka MDP Mawkynrew unit u Bah Klip Lynshing ha ki nongthoh khubor ha ka nongbah.
Katkum ka jingong jong u Bah Klip, ka daw kaba la pynlong ia ki ban leit iasoh sha ka seng Congress ka long hadien ba la shah noh u President ka party u Bah Martle N Mu khim kaba la mih ruh bun ka kynrum kynram hadien ka elekshon MLA ha u snem 2008.
“Ka party ka la shah ktah jur hadien ba la shah rem u Bah Martle,  wat ha ka jingshisha ngi la mut dur ba un wan phai biang ha u 2013 hynrei kane ruh kam urlong satia", la ong u Bah Klip.
U la iathuh ba ki nongialam bad ki nongkyrshan jong ka MDP na Mawkynrew  ki la ai jingmut ba un leit iasoh sha ka Congress hynrei, na ka liang u Bah Martle u la kyntait ia kane ka jingai jingmut.
U la iathuh ba hadien ba la shah rem u Bah Martle, ki nongialam bad ki nongkyrshan ka party ki la rai ban iehnoh shi syndon ia ka MDP bad ban leit pyniasoh noh sha ka Congress.
U la ong ba ka party Congress ka dei kaba khlain kaba lah ban wanrah ia ka roi ka par namar ba ka skhem.
U Bah Klip ryngkat kiwei ki la pyniasoh sha ka Congress ryngkat ka jingiadon lang u president ka MBCC u Bah Teilang Blah bad u Vice president u Bah Kansing Lynshing.
U la kam ruh bas a kumba 20 ngut ki nongkyrshan ki la pynpaw ba kin wan ban pyniasoh sha ka sem Congress.
Ha kajuh ka por, u president ka MBCC u Bah Teilang u la ong ba ka party ka pdiang arti arjat ia kine ki nongialam ka MDP sha ka seng Congress.
U Bah Teilang u la ong ba ki dkhot jong ka MDP kiba wan ban pyniasoh sha ka Congress ki dei ki nongkyrshan ba radbah jong ka MDP kiba la pynjop bunsien ruh ia u Bah Martle ha ki snem ba la dep.
Shillong, 13 Nailar:Na Pomlakrai bak sha Lum Shyllong, bloit haduh 5mer, une u nong thoh, u iaid lynti ha ka Lah Sngi U Blei.
Khlem poi pyrkhat, la iohi, ha baroh arliang surok, wat kumjuh ha ki pdeng wah, ba don pleng bun ki nongrep, kiba dang ia sei ia ki muli bad ki kubi ban ia lum ia lang bad ban ia sait, na ka bynta ban pynkhreh ba ki mahajon kin wan thied ia kitei ki mar rep.
Dei tad ynda poi ha ranab u lum shyllong, ba don saw san ngut ki rangbah, ba u nongthoh khubor, ula iakren kham bniah, ban tip shaphang ka jinglong jong ka rep kubi, ka rep muli nalor kiwei kiwei.
U Ma Bening, uba na Mawkhan, mar ia kylli une u nongthoh, ula ieng joit naba shong bad leit shim ia uwei u kubi, uba la heh mlun bad antad kumba ar kilo, hynrei, haba la kylli, ia ka dor jong u jhur, u kren diaw mynsiem, da kaba ong ba kat utei u kubi, ka dor jongu, kan long kumba T.10 lane kaba long tang T.
